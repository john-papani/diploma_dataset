ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΠΕΡΙΟΔΟΣ Α’
ΣΥΝΕΔΡΙΑΣΗ ΡΛΗ’
Τετάρτη  23 Μαρτίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 3ο Γυμνάσιο Αλίμου, το Γυμνάσιο Γούμενο Ηλείας και εθελόντριες κοινωνικής πρόνοιας του Ελληνικού Ερυθρού Σταυρού σελ.
3. Επί προσωπικού θέματος
4. Επί του Κανονισμού
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 28 Μαρτίου 2005 σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Μεταφορών και Επικοινωνιών : « ‘Ιδρυση και λειτουργία Εμπορευματικών Κέντρων και άλλες διατάξεις» σελ.
2. ΚΑΤΑΘΕΣΗ ΕΚΘΕΣΕΩΝ ΔΙΑΡΚΩΝ ΕΠΙΤΡΟΠΩΝ .
α) Η Διαρκής  Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την ΄Εκθεσή της στο σχέδιο νόμου του Υπουργείου Δημόσιας Τάξης «Κύρωση του Πρόσθετου Πρωτοκόλλου, μετά του Πρακτικού Διόρθωσης αυτού, στη Συμφωνία μεταξύ των Κυβερνήσεων των κρατών  που μετέχουν στην Οικονομική Συνεργασία του Ευξείνου Πόντου για συνεργασία στην καταπολέμηση του εγκλήματος, ιδιαίτερα των οργανωμένων μορφών του» και β) Η Διαρκής Επιτροπή Παραγωγής και Εμπορίου καταθέτει την Έκθεσή της στο σχέδιο νόμου του Υπουργείου Ανάπτυξης «Έλεγχος της διακίνησης και αποθήκευσης πετρελαιοειδών προϊόντων-Ρύθμιση θεμάτων του Υπουργείου Ανάπτυξης» σελ.
3) ΚΑΤΑΘΕΣΗ  ΣΧΕΔΙΟΥ ΝΟΜΟΥ:
Οι Υπουργοί Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Εθνικής Άμυνας και η Αναπληρωτής Υπουργός Πολιτισμού κατέθεσαν σχέδιο νόμου «Εναρμόνιση της ελληνικής νομοθεσίας προς την Οδηγία 2003/96/ΕΚ του Συμβουλίου της 27ης Οκτωβρίου 2003 περί επιβολής ειδικού φόρου κατανάλωσης και άλλες δαπάνες» σελ.

ΟΜΙΛΗΤΕΣ
Α) Επί  προσωπικού θέματος σελ.
ΒΑΡΒΙΤΣΙΩΤΗΣ Μ.
ΚΑΚΛΑΜΑΝΗΣ Α.
ΚΑΣΤΑΝΙΔΗΣ Χ.
Β) Επί του Κανονισμού σελ.
ΚΑΚΛΑΜΑΝΗΣ Α.
Γ) Επί του σχεδίου νόμου του Υπουργείου Μεταφορών και Επικοινωνιών σελ.
ΑΓΟΡΑΣΤΟΣ Κ.
ΑΝΔΡΙΑΝΟΠΟΥΛΟΣ Α.
ΒΑΡΒΙΤΣΙΩΤΗΣ Μ.
ΒΕΡΕΛΗΣ Χ.
ΓΕΙΤΟΝΑΣ Κ.
ΓΕΩΡΓΙΑΔΗΣ Ν.
ΔΕΝΔΙΑΣ Ν.
ΚΑΓΚΕΡΟΓΛΟΥ Β.
ΛΕΒΕΝΤΗΣ Α.
ΛΥΚΟΥΡΕΝΤΖΟΣ Α.
ΜΑΓΚΡΙΩΤΗΣ Ι.
ΜΑΝΙΑΤΗΣ Ι.
ΜΑΝΟΥΣΟΥ-ΜΠΙΝΟΠΟΥΛΟΥ Α.
ΜΠΑΝΤΟΥΒΑΣ Κ.
ΜΠΕΖΑΣ Α.
ΝΕΡΑΝΤΗΣ Α.

     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α΄
     ΣΥΝΕΔΡΙΑΣΗ ΡΛΗ΄
     Τετάρτη 23 Μαρτίου 2005
     Αθήνα, σήμερα στις 23 Μαρτίου 2005, ημέρα Τετάρτη και ώρα 10.55΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
     ΠΡΟΕΔΡΕΥΩΝ (Ιωάννης Τραγάκης):  Κυρίες και κύριοι συνάδελφοι, αρχίζει η συνεδρίαση.
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 22 Μαρτίου 2005 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΡΛΖ΄ συνεδριάσεως του, της Τρίτης 22 Μαρτίου 2005, σε ό,τι αφορά την ψήφιση στο σύνολο των σχεδίων νόμων: 
     1. «Εθνικό Σύστημα Υγείας και Κοινωνικής Αλληλεγγύης και λοιπές διατάξεις». 
     2. «Κύρωση της Δήλωσης Αρχών, που διέπει την Πρωτοβουλία των Ηνωμένων Πολιτειών για την ασφάλεια των Εμπορευματοκιβωτίων στο Λιμάνι του Πειραιά, Ελλάδα, μεταξύ της Γενικής Διεύθυνσης Τελωνείων και Ειδικών Φόρων Κατανάλωσης της Ελληνικής Δημοκρατίας και της Υπηρεσίας Τελωνείων και Προστασίας των Συνόρων των Ηνωμένων Πολιτειών».)
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Μάριο Σαλμά, Βουλευτή Αιτωλοακαρνανίας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε έγγραφα σχετικά με την κλήση σε απολογία του Ανθυπαστυνόμου κ. Νικόλαου Φωτιάδη.
     2) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά, με την οποία ο Εμπορικός Σύλλογος Καρύστου ζητεί να μη μετακινηθούν τα γραφεία του ΙΚΑ Καρύστου και να μετατραπεί από παράρτημα σε υποκατάστημα.
     3) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά, με την οποία η Διεύθυνση Δασών Πιερίας ζητεί τη χορήγηση συμπληρωματικής πίστωσης για τη λειτουργία του Κρατικού Εργαστηρίου Ξύλου Λιτοχώρου.
     4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η αποπεράτωση του περιφερειακού δρόμου Κρούστα – Πρίνα – Καλό Χωριό Λασιθίου.
     5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο καταγγέλλεται η κατάληψη του χώρου της Μονής Ξερών Ξύλων στη Νεάπολη Λασιθίου από κοπάδι κτηνοτρόφου.
     6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται  η επιδότηση της αγοράς πιστοποιημένου πατατόσπορου.
     7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Σύλλογος Ατόμων με Αναπηρίες, γονέων και φίλων Ιεράπετρας ζητεί να δημιουργηθούν νέα και περισσότερα εξεταστικά κέντρα για την πιστοποίηση της γλωσσομάθειας, προκειμένου να διευκολυνθεί η συμμετοχή των ατόμων με ειδικές ανάγκες.
     8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Εμπορικός Σύλλογος Αγίου Νικολάου Λασιθίου ζητεί να τροποποιηθεί το πρόγραμμα ενίσχυσης της ανταγωνιστικότητας για τις πολύ μικρές επιχειρήσεις.
     9) Οι Βουλευτές Β΄ Αθηνών και Νομού Αττικής κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ αντίστοιχα κατέθεσαν αναφορά, με την οποία η Ένωση Συνταξιούχων Ναυτικών Σύρου και τα Σωματεία  Συνταξιούχων ΙΚΑ – ΤΕΒΕ και ΟΤΕ Σύρου ζητούν σε όλα τα επιβατικά πλοία να υπάρχει κατάλληλα εξοπλισμένη καμπίνα για τη μεταφορά ασθενών, οι οποίοι θα έχουν ιατρική γνωμάτευση για την κατάσταση της υγείας τους.
     10) Οι Βουλευτές Νομού Αττικής και Β΄ Αθηνών κύριοι ΑΘΑΝΑΣΙΟΣ ΛΕΒΕΝΤΗΣ και ΙΩΑΝΝΗΣ ΔΡΑΓΑΣΑΚΗΣ αντίστοιχα κατέθεσαν αναφορά, με την οποία ο Σύλλογος Εργαζομένων ΕΚΕΦΕ «ΔΗΜΟΚΡΙΤΟΣ» ζητεί να του γνωστοποιηθεί η εγκύκλιος, βάσει της οποίας παραβιάζονται βασικές αξίες της δημοκρατίας και του Συντάγματος (άρθρο 19 παράγραφος 1) περί του απορρήτου των επιστολών.
     11) Ο Βουλευτής Λευκάδας κ. ΞΕΝΟΦΩΝ ΒΕΡΓΙΝΗΣ  κατέθεσε  αναφορά, με την οποία πολιτιστικοί φορείς και η Νομαρχιακή Αυτοδιοίκηση Λευκάδας διαμαρτύρονται για τον αποκλεισμό του Νομού Λευκάδας από εκδήλωση του Μεγάρου Μουσικής, αφιερωμένης στην παραδοσιακή μουσική των Επτανήσων.
     12) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά, με την οποία ζητεί την αποδοχή αιτημάτων των Αγροτικών Συνεταιρισμών Κάτω Λεχωνίων και Αγίου Λαυρεντίου Δήμου Αρτέμιδος, σχετικών με την εκπρόθεσμη αποζημίωση ελαιοπαραγωγών και με τη διάθεση των προϊόντων τους.
     13) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία η Κοινότητα Τρικερίου Μαγνησίας ζητεί οικονομική ενίσχυση για την αγορά και αποκατάσταση του διατηρητέου πύργου Κουτμάνη.
     14) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Κοινότητα Τρικερίου Μαγνησίας ζητεί τη στελέχωση και εικοσιτετράωρη λειτουργία του Αστυνομικού Σταθμού Τρικερίου.
     15) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία η Ένωση Ζαγορισίων ζητεί την ένταξη της Λαμπριαδείου Οικοκυρικής Σχολής στην αρμοδιότητα του Υπουργείου Υγείας και Κοινωνικής Αλληλεγγύης.
     16) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε δημοσίευμα εφημερίδας, το οποίο αναφέρεται στο αίτημα της οικονομικής στήριξης της Δημοτικής Επιχείρησης του Δήμου Ροδίων με την επωνυμία «ΡΟΔΑ».
     17) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία το Σωματείο Οδηγών Εισπρακτόρων και Λοιπού Προσωπικού Αστικού και Υπεραστικού ΚΤΕΛ Νομού Ιωαννίνων ζητεί την απόσυρση σχεδίου νόμου κλπ..
     18) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά, με την οποία ο Νομάρχης Πρέβεζας ζητεί την κατασκευή του οδικού άξονα Λίμνης Αμβρακίας – Άκτιο.
     19) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά, με την οποία ο κ. Γεώργιος Ζακούλας, κάτοικος Στυλίδας, ζητεί την επίλυση οικονομικού του προβλήματος με την Εθνική Τράπεζα της Ελλάδος.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 4437/22-10-04 ερώτηση του Βουλευτή κ. Αναστάσιου Σιδηρόπουλου δόθηκε με το υπ’ αριθμ. 801/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Α. Σιδηρόπουλος, σας πληροφορούμε τα εξής:
     1. Ως «βιολογικά» χαρακτηρίζονται τα προϊόντα που προορίζονται για τρόφιμα και για ζωοτροφές και παράγονται σύμφωνα με τις αρχές και τις μεθόδους που καθορίζονται στον Καν. (ΕΟΚ) 2092/91.
     Σύμφωνα με το άρθρο 10 παρ. 2 του εν λόγω Κανονισμού, στην επισήμανση ή στη διαφήμιση των βιολογικών προϊόντων δεν επιτρέπεται οποιοσδήποτε ισχυρισμός που να δημιουργεί στον αγοραστή την εντύπωση ότι η ένδειξη που αναφέρεται στη βιολογική μέθοδο παραγωγής (παράρτημα V του Καν. (ΕΟΚ) 2092/91) αποτελεί εγγύηση ότι το προϊόν είναι ανωτέρας ποιότητας από άποψη γεύσης και οσμής (οργανοληπτικά κριτήρια), θρεπτικής αξίας ή υγιεινής διατροφής. Επομένως, σε καμία περίπτωση ο βιολογικός τρόπος παραγωγής τροφίμων και ζωοτροφών, δεν μπορεί να ταυτιστεί με προϊόντα υψηλότερης ποιότητας από τα αντίστοιχα συμβατικά.
     Ωστόσο στόχος του Υπουργείου Αγροτικής Ανάπτυξης και Τροφίμων είναι η προώθηση της παραγωγής βιολογικών προϊόντων τα οποία θα συνδυάζουν τη βιολογική μέθοδο παραγωγής με την υψηλή ποιότητα, προσδίδοντας έτσι, αφενός υψηλότερη προστιθέμενη αξία, αφετέρου ισχυρότερη ανταγωνιστικότητα στα εν λόγω προϊόντα, στην εσωτερική και διεθνή αγορά.
     2. Το Υπουργείο Αγροτικής Ανάπτυξης και Τροφίμων, μέσω της Δ/νσης Χωροταξίας και Προστασίας Περιβάλλοντος η οποία αποτελεί φορέα υλοποίησης του επιδοτούμενου προγράμματος της βιολογικής γεωργίας (Μέτρο 3.1 του ΕΠΑΑ), έχει εντάξει στο χρονικό διάστημα 1999-2003 στο εν λόγω επιδοτούμενο πρόγραμμα 150 δικαιούχους της Νομαρχιακής Αυτοδιοίκησης Ημαθίας με 1.810 στρέμματα, κυρίως πολυετών καλλιεργειών.
     3. Για τον καθορισμό των τιμών και τις διαδικασίες παροχής αποζημιώσεων λόγω ζημιών που προκαλούνται στα βιολογικά προϊόντα, διαβιβάζεται συνημμένα το με αριθμ. πρωτ. 20394/1-11-2004 έγγραφο του προέδρου του ΕΛΓΑ που απαντάει σχετικά.
     Ο Υφυπουργός
     Α. ΚΟΝΤΟΣ»
     2. Στις με αριθμό 4708/3-11-04 και 4709/3-11-04 ερωτήσεις της Βουλευτού κ. Θεοδώρας Τζακρή δόθηκε με το υπ’ αριθμ. 857/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθ. πρωτ. 21083/10-11-04 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση των ανωτέρω ερωτήσεων της Βουλευτού κας Θ. Τζακρή.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     3. Στην με αριθμό 4767/4-11-04 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 865/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Μ. Μπόλαρης, σας πληροφορούμε τα εξής:
     Α. Τα σιτηρά, ως γνωστό, διέπονται από την Κοινή Οργάνωση Αγοράς, στα πλαίσια της οποίας ορίζεται θεσμική τιμή παρέμβασης. Η εν λόγω τιμή είναι κοινή για όλα τα σιτηρά στην Ε.Ε. και έχει καθορισθεί από την περίοδο 2001 - 2002 σε 101,31 €/τoν.
     Μετά το πέρας της συγκομιδής σιτηρών έτους 2004, η κατάσταση στην αγορά διαμορφώνεται ως εξής:
     Η παραγωγή σιτηρών τη φετινή περίοδο, παρουσιάζεται ιδιαίτερα αυξημένη σε ποσοστό 20% περίπου, σε σχέση με την παραγωγή του 2003.
     Η ποιότητα κατά τόπους είναι χαμηλότερη συγκριτικά με άλλες χρονιές, λόγω βροχοπτώσεων που επηρέασαν το επίπεδο περιεκτικότητας πρωτεΐνης στο σπόρο.
     Η ίδια κατάσταση παραγωγής και ποιότητας επικρατεί και στην κοινοτική αγορά.
     Υπάρχουν πολλά αποθέματα στην Ε.Ε. που παραμένουν αδιάθετα.
     Ο ανταγωνισμός είναι μεγάλος, ιδίως με τις χώρες της περιοχής της Μαύρης Θάλασσας, του Καναδά, της Αργεντινής και των Η.Π.Α., που διαθέτουν σιτηρά σε χαμηλότερες τιμές.
     Κατόπιν αυτών δημιουργείται δυσπραγία στην αγορά σιτηρών. Ωστόσο, το Υπουργείο Αγροτικής Ανάπτυξης και Τροφίμων, παρότι δεν παρεμβαίνει στη διαμόρφωση των τιμών, όπου λειτουργεί το ελεύθερο εμπόριο και ο κανόνας προσφοράς - ζήτησης, εξέδωσε σχετική απόφαση, βάσει της οποίας εντείνονται οι έλεγχοι των εισαγομένων σιτηρών από τρίτες χώρες, κατά την εισαγωγή τους στη χώρα μας.
     Επίσης, κατά τη Διαχειριστική Επιτροπή σιτηρών -ρυζιού της Ε.Ε. που έλαβε χώρα στις Βρυξέλες στις 9/9/2004, αποφασίστηκε εφαρμογή μηδενικού εξαγωγικού δασμού και «αναστολή της περιόδου σκέψης», μέτρα που εκτιμάται ότι θα συμβάλλουν στην ανάκαμψη της αγοράς. Το τελευταίο σημαίνει ότι το πιστοποιητικό εξαγωγής δίδεται άμεσα στον ενδιαφερόμενο εξαγωγέα με την κατάθεση της αίτησης εξαγωγής έναντι των τριών ημερών που ίσχυε.
     Πέραν αυτών:
     α) πραγματοποιήθηκε μια σειρά συναντήσεων, τόσο στο Υπουργείο Αγροτικής Ανάπτυξης και Τροφίμων, όσο και στο Υπουργείο Ανάπτυξης με όλους τους εμπλεκόμενους φορείς, με τους εκπροσώπους των αγροτών, με τους εμπόρους, τους εισαγωγείς τους εξαγωγείς και τους αλευροβιομηχάνους, έτσι ώστε να πιεστούν όλες οι πλευρές, προκειμένου να βρεθούν λύσεις που θα ικανοποιούν τους παραγωγούς.
     β) Έχουν έρθει με πρωτοβουλία του Υπουργείου Αγροτικής Ανάπτυξης και Τροφίμων σε άμεση επαφή οι παραγωγοί με τους κτηνοτρόφους και ιδιαίτερα με τις συνεταιριστικές οργανώσεις και ήδη γίνονται αγοραπωλησίες μεταξύ αγροτών και συνεταιριστικών οργανώσεων, χωρίς τη μεσολάβηση εμπόρων.
     γ) Ο Υπουργός Αγροτικής Ανάπτυξης και Τροφίμων έθεσε το θέμα και σε επίπεδο Συμβουλίου Υπουργών, όπου έδωσε έμφαση στην κρίση της αγοράς σιτηρών, η διάθεση των οποίων παρουσιάζει σοβαρά προβλήματα στη χώρα μας και ζήτησε να εξαντληθεί κάθε υφιστάμενη δυνατότητα με κατάλληλα μέτρα, από την πλευρά της Ευρωπαϊκής Επιτροπής με επιλεκτικές στοχευμένες κινήσεις, προκειμένου να διευκολυνθούν οι παραγωγοί μας που αντιμετωπίζουν προβλήματα πολύ περισσότερα από άλλες Ευρωπαϊκές χώρες.
     Σημειώνεται ότι το όλο θέμα εξετάζεται περαιτέρω από την Ευρωπαϊκή Επιτροπή, η οποία παρακολουθεί την εξέλιξη της αγοράς και θα επέμβει, όταν εκτιμηθεί ότι χρειάζεται.
     Β. Με τις υπ' αριθμ. 552/25-8-2004 (ΦΕΚ 1302/Β) και 304825/14-10-04 (ΦΕΚ 1555/Β) Αποφάσεις του Υπουργού Αγροτικής Ανάπτυξης και Τροφίμων, ελήφθησαν μέτρα με τα οποία ορίζονται οι διαδικασίες ελέγχου και εργαστηριακών εξετάσεων κατά την εισαγωγή σιτηρών και καλαμποκιού αντίστοιχα. Οι εργαστηριακές εξετάσεις που πραγματοποιούνται κατά την εισαγωγή, αφορούν τον έλεγχο ποιοτικών χαρακτηριστικών, αφλατοξινών, ωχρατοξίνης Α, βαρέων μετάλλων, ραδιενέργειας υπολειμμάτων φυτοπροστατευτικών προϊόντων και φυτοπαθογόνων καραντίνας. Τα εισαγόμενα προϊόντα, τα οποία δεν πληρούν τις ποιοτικές και φυτοϋγειονομικές προδιαγραφές, απορρίπτονται και απαγορεύεται η εισαγωγή τους.
     Οι έλεγχοι πραγματοποιούνται από Κρατικά Εργαστήρια, εξειδικευμένα στις εν λόγω αναλύσεις. Από τα έως τώρα αποτελέσματα ένα μόνο φορτίο έχει βρεθεί εκτός προδιαγραφών ως προς τα ποιοτικά χαρακτηριστικά.
     Επίσης διενεργούνται έλεγχοι στα εισαγόμενα φορτία σιτηρών που αφορούν την παρουσία ή μη υπολειμμάτων γεωργικών φαρμάκων.
     Οι εν λόγω έλεγχοι διενεργούνται στα Εργαστήρια Υπολειμμάτων των Περιφερειακών Κέντρων Προστασίας Φυτών και Ποιοτικού Ελέγχου Πειραιά και Ιωαννίνων.
     Από τα μέχρι τώρα αποτελέσματα των ελέγχων αυτών δεν έχουν ανιχνευθεί υπολείμματα υψηλότερα των επιτρεπόμενων ορίων σε κάποιο από τα φορτία που έχουν ελεγχθεί.
     Ο Υφυπουργός
     Α. ΚΟΝΤΟΣ»
     4. Στην με αριθμό 4768/4-11-04 ερώτηση της Βουλευτού κ. Χρύσας Μανωλιά δόθηκε με το υπ’ αριθμ. 866/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθ. πρωτ. 21396/11-11-04 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης της Βουλευτού κας Χ. Μανωλιά.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     5. Στην με αριθμό 3965/11-10-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 742/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 91873/27-10-2004 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Μ. Στρατάκη.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     6. Στην με αριθμό 4076/13-10-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 759/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 93169/27-10-2004 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Μ. Στρατάκη.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     7. Στην με αριθμό 4938/9-11-04 ερώτηση του Βουλευτή κ. Αναστασίου Σιδηρόπουλου δόθηκε με το υπ’ αριθμ. 886/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής Κ. Α. Σιδηρόπουλος, για τα θέματα της αρμοδιότητάς μας, σας πληροφορούμε τα εξής:
     Το Κοινοτικό Πρόγραμμα Δωρεάν Διανομής Τροφίμων (ρυζιού - μακαρονιών), αφορά τα πλέον άπορα άτομα της Ε.Ε. και όχι αποκλειστικά τις πολύτεκνες οικογένειες, δεδομένου ότι η ιδιότητα του πολυτέκνου δεν συνδέεται κατ΄ ανάγκη με την ιδιότητα του πλέον απόρου ατόμου.
     Ο καθορισμός των δικαιούχων γίνεται βάσει οικονομικών και κοινωνικών κριτηρίων, σε συνδυασμό με το βιοτικό επίπεδο κάθε χώρας.
     Στην περίπτωση πολύτεκνων οικογενειών, το ετήσιο εισόδημα των 12.000 € που θεσπίστηκε, προσαυξάνεται κατά 30% για τη σύζυγο και κατά 20% για κάθε ανήλικο παιδί, ενώ σε περίπτωση μη ιδιόκτητης κατοικίας, υπάρχει επιπλέον προσαύξηση της τάξεως του 50%. Επομένως, το κριτήριο - εισόδημα - για πολύτεκνη οικογένεια, ανέρχεται κατ’ ελάχιστον σε 25.200 €, ενώ στην περίπτωση μη υπάρξεως κατοικίας σε 31.200 €.
     Ο Υφυπουργός
     Α. ΚΟΝΤΟΣ»
      8. Στην με αριθμό 4550/20-10-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 58929/19-11-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης και στο πλαίσιο των αρμοδιοτήτων μας, σας πληροφορούμε τα ακόλουθα: Η Νομαρχιακή Αυτοδιοίκηση Εύβοιας κινούμενη προς την κατεύθυνση της κατασκευής οδικού άξoνα από στενό «Mπoύρτζι» προς Βασιλικό-Στενή-Χιλιαδού έχει εντάξει στο Ειδικό Αναπτυξιακό Πρόγραμμα Νομαρχιακής Αυτοδιοίκησης Ευβοίας (ΣΑΜΟ56), το οποίο χρηματοδοτείται από το ΥΠ.ΟΙ.Ο, την εκπόνηση μελετών για συγκεκριμένα οδικά τμήματα του ανωτέρω κάθετου άξoνα. Ειδικότερα, εκπονεί τις μελέτες των τμημάτων «οδός Αφράτι-Πισώνας» με προϋπολογισμό 176.082,00€ και «οδός Καθενοί - Στενή» με προϋπολογισμό 146.735,00€.
      Τέλος, για την κατασκευή της Νέας Γέφυρας στο Στενό «ΜΠΟΥΡΤΖΙ», αρμόδιο να απαντήσει είναι το Υπουργείο Περιβάλλοντος, Χωροταξίας και Δημοσίων Έργων, προς το οποίο κοινοποιούμε αντίγραφο της ερώτησης.
      Ο Υφυπουργός
      Α. ΝΑΚΟΣ»
      9. Στην με αριθμό 4506/26-10-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. Α.Π/Δ5/ΗΛ/Β/Φ6/132/20610/12-11-04 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ' αριθμ. 4506/26.10.04 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε συνημμένα, το υπ' αριθ. Γ.ΔΝΣ/3677/11.11.04 έγγραφο της ΔΕΗ, το οποίο καλύπτει το θέμα.
      Ο Υφυπουργός
      Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      10. Στην με αριθμό 4538/27-10-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Δ13/Β/Φ525/20587/19-11-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω σχετική ερώτηση που κατέθεσε στη Βουλή των Ελλήνων ο Βουλευτής κ. Στ. Ματζαπετάκnς σας διαβιβάζουμε το υπ' αριθ. 3687/12-11-2004 έγγραφο της Δημοσίας Επιχείρησης Ηλεκτρισμού (ΔΕΗ Α.Ε.), με το οποίο δίδεται απάντηση στα θιγόμενα στην ανωτέρω ερώτηση θέματα.
      Ο Υφυπουργός
      Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      11. Στην με αριθμό 4544/27-10-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 7017/4/4653/18-11-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Μ. Στρατάκης, σας γνωρίζουμε ότι, με τις διατάξεις του π.δ. 353/1987 ως έδρα της Επιθεώρησης Αστυνομίας Κρήτης οριζόταν η πόλη του Ηρακλείου, αλλά η σχετική διάταξη δεν είχε υλοποιηθεί και η Επιθεώρηση Αστυνομίας λειτουργούσε στην πόλη των Χανίων. Με τις διατάξεις του π.δ. 14/2001 «Οργάνωση Υπηρεσιών Ελληνικής Αστυνομίας» δεν καθορίστηκαν οι έδρες των Γενικών Αστυνομικών Διευθύνσεων Περιφερειών, που ιδρύθηκαν με τον ν. 2800/2000 και αυτές εξακολουθούν να εδρεύουν στις πόλεις που λειτουργούσαν οι καταργηθείσες Επιθεωρήσεις.
      Συνεπώς η έδρα της Γενικής Αστυνομικής Διεύθυνσης Περιφέρειας Κρήτης παραμένει στα Χανιά, όπου και πριν από την ίδρυση της Ελληνικής Αστυνομίας έδρευε και η Ανωτέρα Διοίκηση Χωροφυλακής, για λόγους ιστορικούς, αλλά κυρίως για λόγους ισόρροπης ανάπτυξης του νησιού, για τους οποίους προφανώς και οι προηγούμενες κυβερνήσεις του ΠΑΣΟΚ είχαν αποφασίσει να παραμείνει η έδρα αυτής στα Χανιά.
      Πέραν αυτών πρέπει να επισημάνουμε ότι, από τη ρύθμιση αυτή, με δεδομένη την οργανωτική δομή της Αστυνομίας σήμερα, αλλά και το γεγονός ότι οι Υπηρεσίες της έχουν εφοδιασθεί με σύγχρονα τεχνολογικά μέσα, τα οποία διευκολύνουν στην άσκηση της σύγχρονης διοίκησης, δεν υπήρξαν μέχρι σήμερα αρνητικές επιπτώσεις, ούτε έχουν εμφανιστεί δυσλειτουργίες στην εποπτεία του αστυνομικού έργου στην Κρήτη.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      12. Στην με αριθμό 4521/27-10-04 ερώτηση των Βουλευτών κυρίων Τάκη Τσιόγκα, Νικολάου Γκατζή και Αντωνίου Σκυλλάκου δόθηκε με το υπ’ αριθμ. 8490/19-11-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθμό 4521/2004 ερώτηση, που κατατέθηκε στη Βουλή από τους Βουλευτές κ. κ. Τ. Τσιόγκα, Ν. Γκατζή και Αντ. Σκυλλάκο, σχετικά με τις κακοτεχνίες στον οικισμό Εργατικών Κατοικιών στον Τύρναβο, σας πληροφορούμε τα εξής:
      1. Ο οικισμός παραδόθηκε στους δικαιούχους προς χρήση τμηματικά από τις 5-5-2003. Κατά τη διάρκεια της παράδοσης των κατοικιών σε κάθε δικαιούχο διενεργήθηκε έλεγχος πληρότητας κατασκευής κάθε κατοικίας και καταγράφηκε κάθε εμφανής έλλειψη.
      2. Πάγια τακτική του Οργανισμού Εργατικής Κατοικίας (Ο.Ε.Κ.) είναι η προσωρινή και οριστική παραλαβή των οικισμών να διενεργείται μετά την παρέλευση ενός ικανού χρονικού διαστήματος μετά την εγκατοίκηση αυτών, κατά την διάρκεια του οποίου ο ανάδοχος του έργου είναι υπεύθυνος για την συντήρησή του. Στο διάστημα αυτό κατά κανόνα αναδεικνύονται τυχόντα προβλήματα, ελλείψεις ή κακοτεχνίες στον οικισμό, έτσι ώστε μέσω της επιτροπής παραλαβής του έργου από τεχνικούς του Ο.Ε.Κ. να διασφαλίζεται πλήρως η αποκατάσταση και θεραπεία όλων των παραλείψεων, προς όφελος των διαβιούντων κατοίκων.
      3. Κατά τη διάρκεια χρήσης των κατοικιών από τους οικιστές έως σήμερα, πράγματι διαπιστώθηκαν ελλείψεις και ζημίες, που οφείλονται σε πλημμελή κατασκευή από τον ανάδοχο του έργου. Για την αποκατάστασή τους εκδόθηκε η αριθ. 24183/1076/22-3-2004 ειδική διαταγή της Διεύθυνσης Κατασκευών του Ο.Ε.Κ., σύμφωνα με την ισχύουσα νομοθεσία. Ήδη έχει εκπvεύσει ο οριζόμενος χρόνος για τις οφειλόμενες εργασίες του αναδόχου και έχει αποκατασταθεί από αυτόν το μεγαλύτερο μέρος των ελλείψεων. Για την αποκατάσταση των υπολοίπων, καθώς και όσων στη συνέχεια έχουν καταγραφεί, θα αποσταλεί άμεσα νέα ειδική διαταγή στον ανάδοχο του έργου.
      4. Σε περίπτωση μη συμμόρφωσης του αναδόχου οι Υπηρεσίες του Ο.Ε.Κ. θα προβούν σε όλες τις προβλεπόμενες από τη Νομοθεσία περί εκτέλεσης των Δημοσίων Έργων διαδικασίες και ενέργειες προκειμένου να προστατεύσουν τα συμφέροντα του Ο.Ε.Κ. και των δικαιούχων του.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      13. Στην με αριθμό 4594/1-11-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. ΓΠ/111915/19-11-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 4594/1-11-2004 ερώτηση πoυ κατατέθηκε στη Βουλή από το Βουλευτή κ. Β. Κεγκέρογλου με θέμα «Χρήση ελαιοπυρήνα ως βιοκαύσιμo», σας γνωρίζουμε τα εξής:
      Το Υπουργείο Υγείας και Κοινωνικής Αλληλεγγύης εφαρμόζει προγράμματα κοινωνικής προστασίας σε ευπαθείς ομάδες με ένα σύνολο παροχών και μέτρων, έχοντας σαν στόχο τη μείωση της ανισότητας των ομάδων αυτών σε σχέση με τον υπόλοιπο πληθυσμό.
      Για το θέμα της χρήσης του ελαιοπυρήνα ως καύσιμο αρμόδια να σας δώσουν στοιχεία είναι τα συνερωτώμενα Υπουργεία.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      14. Στην με αριθμό 4502/26-10-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 58696/17-11-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Β. Κεγκέρογλου, αναφορικά με την αδυναμία της εταιρείας «ΚΡΟΝΟΣ Α.Ε», της οποίας μόνοι και αποκλειστικοί μέτοχοι φέρονται η Νομαρχιακή Αυτοδιοίκηση Ηρακλείου και οι Δήμοι Αγίας Βαρβάρας, Αρκαλοχωρίου, Κόφινα και Μοιρών του ιδίου Νομού, να αποπληρώσει εργολαβικό αντάλλαγμα ύψους 1.660.916,72 € στον ανάδοχο εκτέλεσης του έργου «ΝΕΑ ΣΦΑΓΕΙΑ ΑΓ. ΒΑΡΒΑΡΑΣ – ΑΣΗΜΙΟΥ-ΑΡΚΑΛΟΧΩΡΙΟΥ - ΕΠΕΚΤΑΣΗ ΣΦΑΓΕΙΟΥ ΜΟΙΡΩΝ» που η ίδια ανέθεσε, σας γνωρίζουμε ότι:
      Το Υπουργείο μας στα πλαίσια της γενικότερης εξυγίανσης των οικονομικών της τοπικής αυτοδιοίκησης, αφού εξέτασε το ζήτημα των οφειλών των Νομαρχιακών Αυτοδιοικήσεων και των Επιχειρήσεών τους, προέβη στη δια της νομοθετικής οδού σχετική ρύθμιση, με στόχο την ανακούφισή τους από προβλήματα που αντιμετωπίζουν λόγω συσσωρευμένων οφειλών. Έτσι, σύμφωνα με τις διατάξεις της παρ. 2 του N.3274/2004 (ΦΕΚ 195/A/19. 10.2004), παρέχεται η δυνατότητα στις Επιχειρήσεις που έχουν συσταθεί από Νομαρχιακές Αυτοδιοικήσεις, ή συμμετέχουν σ' αυτές Νομαρχιακές Αυτοδιοικήσεις, να συνάψουν δάνειο με ευνοϊκούς όρους από το Ταμείο Παρακαταθηκών και Δανείων, προκειμένου να καλύψουν ληξιπρόθεσμες ως την 19.10.2004 οφειλές τους προς ιδιώτες, φυσικά ή νομικά πρόσωπα, που προέκυψαν εκτός των άλλων και από την εκτέλεση έργων. Με κοινή Απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών και έπειτα από πρόταση του Ταμείου Παρακαταθηκών και Δανείων, θα γίνει ο καθορισμός των κριτηρίων, διαδικασιών και δικαιολογητικών χορήγησης των δανείων.
      Με τις παραγράφους 3 και 4 του προαναφερθέντος άρθρου, oρίζεται ο τρόπος υπολογισμού του επιτοκίου των χορηγούμενων δανείων, με βάση τα τρέχοντα επιτόκια των ομολόγων δεκαετούς διάρκειας του Ελληνικού Δημοσίου και το οποίο αναπρoσαρμόζεται την 1/1 και 1/7 κάθε έτους υποχρεωτικά με αποφάσεις του Διοικητικού Συμβουλίου του Ταμείου Παρακαταθηκών και Δανείων. Η αναπροσαρμογή γίνεται με βάση το μέσο όρο του επιτοκίου του προηγηθέντος εξαμήνου των ομολόγων δεκαετούς διάρκειας. Ο πιο πάνω μέσος όρος υπoλoγίζεται από τις αρμόδιες Υπηρεσίες του Υπουργείου Οικονομίας (Δ/νση Δημοσίου Χρέους) ή τον Οργανισμό Διαχείρισης Δημοσίου Χρέους και αφορά τα τρέχοντα επιτόκια (αποδόσεις) δεκαετούς διάρκειας. Ειδικά το αρχικό επιτόκιο oρίζεται με βάση το μέσο όρο του προηγούμενου της χορήγησης του δανείου εξαμήνου. Όλα τα ανωτέρω επιτόκια υπoλoγίζoνται κάθε φορά προσαυξημένα κατά 0,5 πλέον εισφοράς του N.128/1975.
      Τέλος, η εξέταση τυχόν αιτήματος της «ΚΡΟΝΟΣ Α.Ε» για δυνατότητα παροχής εγγύησης του Δημοσίου, προκειμένου η ίδια να συνάψει δάνειο από το Ταμείο Παρακαταθηκών και Δανείων, σύμφωνα με τις διατάξεις του N.2322/1995 (ΦΕΚ A/143/12.7.1995), εμπίπτει στην αρμοδιότητα του Υπουργείου Οικονομίας και Οικονομικών, στο οποίο αποστέλλουμε φωτοαντίγραφο της ανωτέρω Ερώτησης.
      Ο Υφυπουργός
      ΑΘ. ΝΑΚΟΣ»
      15. Στην με αριθμό 4511/27-10-04 ερώτηση της Βουλευτού κας Ζέττας Μακρή δόθηκε με το υπ’ αριθμ. 58686/17-11-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της με αριθμό 4511/27-10-04 ερώτησης, που κατέθεσε η Βουλευτής Μαγνησίας κα Ζέττα Μ. Μακρή και αφορά στην ύπαρξη αναρτημένων ξενόγλωσσων επιγραφών, κατά παράβαση των διατάξεων του άρθρου 6 του Ν.2946/2001 και ειδικότερα στην ένταξη ενός προληπτικού μηχανισμού ελέγχου του συγκεκριμένου θέματος στη διαδικασία που προβλέπεται για τη χορήγηση της άδειας λειτουργίας των καταστημάτων, σας γνωρίζουμε τα ακόλουθα:
      Σύμφωνα με τις διατάξεις του άρθρου 9 του Ν.2946/2001, όπως τροποποιήθηκε με την παρ.12 του άρθρου 13 του Ν.3212/2003, ο έλεγχος εφαρμογής ή μη των διατάξεων του άρθρου 6 του Ν.2946/2001, που συνίσταται στη διαπίστωση των παραβάσεων και την αφαίρεση των παράνομων, ξενόγλωσσων επιγραφών, αποτελεί αρμοδιότητα των Δήμων, Κοινοτήτων ή των Περιφερειών, ανάλογα με την τοποθεσία που βρίσκεται η επιχείρηση που είναι αυτές αναρτημένες. Ειδικότερα όταν πρόκειται για επιχειρήσεις που βρίσκονται κατά μήκος των εθνικών και επαρχιακών οδών, εντός των ζωνών απαγόρευσης που ορίζονται στα δύο πρώτα εδάφια της παρ. 1 του άρθρου 11 του Ν. 2696/1999 ή κατά μήκος του σιδηροδρομικού δικτύου, των αυτοκινητοδρόμων και των οδών ταχείας κυκλοφορίας, ο έλεγχος εφαρμογής των ανωτέρω διατάξεων αποτελεί αρμοδιότητα της Περιφέρειας, ενώ σε κάθε άλλη περίπτωση του οικείου Δήμου ή Κοινότητας. Στο πλαίσιο αυτό, το Υπουργείο ΕΣ.Δ.Δ.Α έχει αποστείλει σχετικές οδηγίες στις Περιφέρειες του Κράτους, οι οποίες κοινοποιήθηκαν στους Δήμους και Κοινότητες χωρικής αρμοδιότητάς τους, με σκοπό την εντατικοποίηση των ελέγχων για το θέμα των ξενόγλωσσων επιγραφών.
      Επιπρόσθετα, για μεγάλο τμήμα της πόλης της Αθήνας, όπου το συγκεκριμένο φαινόμενο εμφανίζεται εντονότερο, ήδη προβλέπεται από τις κείμενες διατάξεις ένας προληπτικός μηχανισμός ελέγχου της νομιμότητας των επιγραφών πριν από την τοποθέτησή τους, που καλύπτει και το θέμα της γλώσσας των στοιχείων που αναγράφονται σ' αυτές, σύμφωνα με ης διατάξεις του άρθρου 6 του Ν.2946/2001.
      Συγκεκριμένα, σύμφωνα με τις διατάξεις της παρ. 9 του άρθρου 2 του Ν.2833/2000, όπως τροποποιήθηκε και συμπληρώθηκε με τις διατάξεις του άρθρου 13 του Ν.2947/2001 και του άρθρου 83 του Ν.3057/2002, η τοποθέτηση όλων των επαγγελματικών επιγραφών στις κύριες εισόδους των κτιρίων ή στις προθήκες και στις θύρες των ισόγειων καταστημάτων και γραφείων, οι οποίες δηλώνουν την επωνυμία, το αντικείμενο της ασκούμενης δραστηριότητας ή την ιδιότητα των ενοίκων, γίνεται κατόπιν έγκρισής τους από τη δευτεροβάθμια Επιτροπή Πολεοδομικού και Αρχιτεκτονικού ελέγχου (Ε.Π.Α.Ε) ως προς τη μορφή, τις διαστάσεις, το είδος των χρησιμοποιούμενων υλικών, το χρωματισμό, τη θέση, τον τρόπο στερέωσής τους καθώς και κάθε άλλη λεπτομέρεια που αφορά στις επιγραφές αυτές.
      Επιπλέον, στην περίπτωση που οι επαγγελματικές επιγραφές τοποθετούνται σε κτίρια, οικοδομήματα ή στοιχεία του περιβάλλοντος χώρου αυτών που έχουν χαρακτηρισθεί ή χαρακτηρίζονται ως διατηρητέα από το Υπουργείο. Πολιτισμού, σύμφωνα με τις κείμενες διατάξεις, η μορφή των επιγραφών, οι διαστάσεις τους, το είδος των χρησιμοποιούμενων υλικών, ο χρωματισμός, η θέση, ο τρόπος στερέωσής τους και κάθε άλλη λεπτομέρεια εγκρίνονται από το Υπουργείο Πολιτισμού.
      Ο Υφυπουργός
      Α. ΝΑΚΟΣ»
     16. Στην με αριθμό 4367/21-10-04 ερώτηση του Βουλευτή κ. Θάνου Μωραΐτη δόθηκε με το υπ’ αριθμ. ΥΠΠΟ/ΓΡ.ΥΦ/Κ.Ε./374/15-11-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αρ. πρ 4367/21-10-2004 ερώτησης του Βουλευτή Αιτωλοακαρνανίας κ. Θάνου Μωραΐτη σχετικά με την ανάδειξη του Φρουρίου Αντιρρίου, σας πληροφορούμε τα εξής:
      Τα φρούρια γνωστά και ως κάστρα του Μοριά και της Ρούμελης έχουν κηρυχθεί ως ιστορικά διατηρητέα μνημεία (ΒΔ 25.2.1922, ΦΕΚ 28/Α΄/26.2.1922 & ΥΑ 34977/2105/10.10.1959, ΦΕΚ 384/Β΄/7.11.1959).
      Για το Φρούριο του Αντιρρίου, το Υπουργείο Πολιτισμού, δια του Ταμείου Αρχαιολογικών Πόρων, στο πλαίσιο του προγράμματος «Κάστρων Περίπλους» έχει προχωρήσει στη σύνταξη μελέτης ανάδειξης του Κάστρου. Το έργο είναι ώριμο να υλοποιηθεί και η εν λόγω μελέτη βρίσκεται στο στάδιο της μελέτης εφαρμογής και συγκεκριμένα στην τροποποίηση επιμέρους σημείων της με βάση το αρ. ΥΠΠΟ/ΓΔΑ&ΠΚ/ΑΡΧ/Β1/Φ33/9411/573/12.03.2004 έγγραφο της αρμόδιας διεύθυνσης του Υπουργείου Πολιτισμού.
      Η χρηματοδότηση της συντήρησης και ανάδειξης του Φρουρίου Αντιρρίου και του Ρίου, έχει ενταχθεί στο έργο της Γέφυρας Ρίου - Avτιρρίoυ κατά τις διατάξεις του Ν. 2395/24.04.1996 «Κύρωση σύμβασης παραχώρησης και τριμερούς συμφωνίας του έργου μελέτης, κατασκευής χρηματοδότησης και εκμετάλλευσης της Γέφυρας Ρίου-Αντιρρίου. Καθορισμός περιβαλλοντικών όρων και ρύθμιση συναφών θεμάτων»(ΦΕΚ/ Α΄/24.04.96).
      Σύμφωνα με το αρ. ΤΑΠ/ΔΑΣΚ/ΜΕΛ/11323/25.11.2003 έγγραφο του Ταμείου Αρχαιολογικών Πόρων, προς το Υ.ΠΕ.ΧΩ.Δ.Ε, ο προϋπολογισμός του έργου ανάδειξης του Φρουρίου Αντιρρίου (συμπεριλαμβανομένων και των στερεωτικών εργασιών) ανέρχεται στο ποσό των 4.824.750.00 ευρώ.
      Πρόκειται για ένα έργο εξαιρετικής σημασίας για το οποίο το Υπουργείο Πολιτισμού θα καταβάλει τις δέουσες προσπάθειες για την ανάδειξη του Φρουρίου, σε σύμπραξη πάντα με το συναρμόδιο Υπουργείο ΠΕ.ΧΩ.Δ.Ε.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
     17. Στην με αριθμό 4375/21-10-04 ερώτηση του Βουλευτή κ. Νικολάου Σαλαγιάννη δόθηκε με το υπ’ αριθμ. 119047/ΙΗ/11-11-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 4375/21-10-04 που κατέθεσε ο Βουλευτής κ. Νίκος Σαλαγιάννης  σχετικά με απόφαση του Περιφερειακού Διευθυντή Εκπαίδευσης Θεσσαλίας, σας γνωρίζουμε τα ακόλουθα:
      Το ερώτημα αποσύρθηκε από τη Νομική Υπηρεσία του ΥΠΕΠΘ με το αριθμ.70725/Δ2/26-7-2004 έγγραφό μας, διότι η αριθμ. 4390/7000(6)/5-12-2003 Γνωμοδότηση του Δικαστικού Γραφείου Λάρισας δεν άφηνε περιθώρια παρερμηνειών και κακώς το ΠΥΣΔΕ Καρδίτσας ζήτησε δεύτερη γνωμοδότηση για το ίδιο θέμα. Επιπροσθέτως το Δ.Σ. της ΟΛΜΕ ζήτησε την απόσυρση του ερωτήματος.
      Σύμφωνα με τις διατάξεις της παρ. 2 του άρθρου 2 της αριθμ. 35235/ΣΤ5/2004 Υπουργικής Απόφασης, η οποία δημοσιεύθηκε στο ΦΕΚ 583 Τ.Β΄/19-4-2004, η αρμοδιότητα για τα ερωτήματα που στέλνουμε στο Γραφείο Νομικού Συμβούλου του ΥΠΕΠΘ ανήκει στο Γενικό Γραμματέα του ΥΠΕΠΘ ο οποίος, στην ανωτέρω περίπτωση, υπέγραψε λόγω αρμοδιότητας για την απόσυρση του ερωτήματος.
      Ο Υφυπουργός
      ΓΕΩΡΓΙΟΣ ΚΑΛΟΣ»
      18. Στην με αριθμό 4387/21-10-04 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 6885/11-11-04 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο βουλευτής κ. Μ. Μπόλαρης, σας πληροφορούμε τα ακόλουθα:
      Το Υπουργείο Ανάπτυξης, στα πλαίσια της αναμόρφωσης του Αναπτυξιακού νόμου, ο οποίος προσπαθεί να καλύψει όσο το δυνατόν τα κενά και τις αδυναμίες του εν ισχύ νόμου, έχει υποβάλει προτάσεις για τη λήψη ειδικών μέτρων και αναπτυξιακών κινήτρων για την ενίσχυση της περιφέρειας και ειδικότερα για τις προβληματικές και πληθυσμιακά φθίνουσες περιοχές.
      Επίσης σας γνωρίζουμε ότι θα ληφθούν σοβαρά υπόψη οι προτάσεις και επισημάνσεις της ερώτησης που κατέθεσε ο κ. βουλευτής για τις οποίες θα υπάρξει ο χρόνος να συζητηθούν στη Βουλή κατά την κατάθεση του νέου Αναπτυξιακού νόμου.
      Αναφορικά με το θέμα της αναβάθμισης της ΒΙΠΕ Σερρών και της βελτίωσης των υποδομών αυτής, σας γνωρίζουμε ότι, η ΕΤΒΑ ΒΙΠΕ Α.Ε. ως υφιστάμενος εκ του Νόμου φορέας προγραμματίζει την υποβολή σχετικής πρότασης, μέσα στα πλαίσια του Επιχειρησιακού Προγράμματος (ΠΕΠ) του Γ΄ Κοινοτικού Πλαισίου Στήριξης της Περιφέρειας Κεντρικής Μακεδονίας, για την υλοποίηση:
      - Μελέτης Περιβαλλοντικών Επιπτώσεων
      - Επέκτασης δυναμικότητας της εγκατάστασης επεξεργασίας νερού και βελτίωσης εγκαταστάσεων γεωτρήσεων
      Εργασιών μόνωσης και αποστράγγισης δεξαμενής υδροδότησης και κέντρου εξυπηρέτησης.
      Ως προς τα λοιπά αρμόδιο να απαντήσει είναι το συνερωτώμενο Υπουργείο.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      19. Στην με αριθμό 4412/22-10-2004 ερώτηση του Βουλευτή κ. Κων/νου Τσίμα δόθηκε με το υπ’ αριθμ. 422371/11-11-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του υπ’ αριθμ. 4412/22-10-2004 εγγράφου σας με το οποίο κοινοποιείται ερώτηση του βουλευτή κ. Κ. Τσίμα, σας γνωρίζουμε τα εξής:
      Το Υπουργείο Οικονομίας και Οικονομικών προχωρεί στην αναμόρφωση του Αναπτυξιακού νόμου 2601/98 με τη δημιουργία νέου θεσμικού πλαισίου το οποίο θα υιοθετεί αποτελεσματικότερα κίνητρα και θα βελτιώνει τις διαδικασίες εφαρμογής τους έτσι ώστε να αποτελέσει ένα ουσιαστικό μέσο παρέμβασης, το οποίο παράλληλα με τα άλλα μέτρα οικονομικής και δημοσιονομικής πολιτικής, θα συμβάλει στην άρση των περιφερειακών ανισοτήτων, στην αντιμετώπιση προβλημάτων σε συγκεκριμένες περιοχές της χώρας καθώς και στην επιτάχυνση του ρυθμού οικονομικής ανάπτυξης.
      Όσον αφορά την ένταξη του Νομού Καβάλας στην Δ΄ ζώνη του αναπτυξιακού νόμου, επισημαίνεται ότι έχει ήδη αποσταλεί στην Ευρωπαϊκή Επιτροπή πρόταση τροποποίησης του χάρτη Περιφερειακών ενισχύσεων για την μεταφορά των Νομών Δράμας και Καβάλας στην Δ΄ Περιοχή κινήτρων, δεδομένου ότι για την ανάληψη της σχετικής νομοθετικής πρωτοβουλίας απαιτείται η προηγούμενη έγκριση της Ευρωπαϊκής Ένωσης.
      Παράλληλα το Υπουργείο Οικονομίας και Οικονομικών μελετά και αξιολογεί, με ιδιαίτερη ευαισθησία, όλα το αιτήματα και τις προτάσεις που καταθέτουν εκπρόσωποι της τοπικής κοινωνίας (επαγγελματικές ενώσεις, επιμελητήρια, κοινωνικοί φορείς, τοπική αυτοδιοίκηση), επιδεικνύοντας ουσιαστικό ενδιαφέρον για την αντιμετώπιση των προβλημάτων που παρουσιάζουν οι περιοχές αυτές.
      Ο Υφυπουργός
      ΧΡΗΣΤΟΣ ΦΩΛΙΑΣ»
     20. Στην με αριθμό 4002/12-10-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. Φ900α/4286/7547/15-11-2004 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 4002/12-10-2004 ερώτησης, που κατέθεσε ο Βουλευτής κ. Γεώργιος Παπαγεωργίου, με θέμα την τοποθέτηση φάρου στο λιμάνι της Λίμνης Εύβοιας, σας γνωρίζουμε τα ακόλουθα:
      Το ΓΕΝ τον Μάιο 1997 σύμφωνα με το έγγραφο ΓΕΝ/Α2 Φ. 542/653/97//16-5-1997 γνωμοδότησε θετικά προς την Νομαρχιακή Αυτοδιοίκηση Ευβοίας για την κατασκευή του έργου επέκτασης προσήνεμου μόλου λιμένα Λίμνης Ευβοίας, με την προϋπόθεση να φωτοσημανθεί σύμφωνα με τις οδηγίες της, Υπηρεσία Φάρων (ΥΦ).
      Η ΥΦ υπενθύμισε επανειλημμένα στη Νομαρχιακή Αυτοδιοίκηση Ευβοίας την αναγκαιότητα φωτοσήμανσης του λιμένα της Λίμνης Ευβοίας καθώς και τη δυνατότητα υλοποίησης του έργου από την ΥΦ. Παράλληλα γνωστοποίησε στην εν λόγω υπηρεσία το κόστος αυτού, (5.350.000 δρχ) λαμβανομένου υπόψη ότι σύμφωνα με τις διατάξεις του Ν.1629/51 (άρθρο 11), περί Φάρων η δαπάνη για την φωτοσήμανση Λιμενικών έργων, βαραίνει τον προϋπολογισμό του ιδίου του λιμενικού έργου.
      Κατά το χρονικό διάστημα 1998, 1999, 2003 και 2004 έλαβαν χώρα επανειλημμένες οχλήσεις της ΥΦ προς τη Νομαρχιακή Αυτοδιοίκηση Ευβοίας, για την χρηματοδότηση του έργου, ενώ παράλληλα παρόμοιες υπενθυμίσεις προς την ίδια υπηρεσία έγιναν τόσο από το ΥΕΝ όσο και από το Λιμενικό Ταμείο της Λίμνης Ευβοίας, χωρίς όμως αποτέλεσμα μέχρι τώρα.
      Από τα παραπάνω συμπεραίνεται ότι ουδεμία ευθύνη φέρει η Υπηρεσία για την καθυστέρηση αυτή.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     21. Στην με αριθμό 4791/4-11-04 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. Φ900α/4293/7561/15-11-2004 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 4791/04-11-2004 ερώτησης, που κατέθεσε ο Βουλευτής κ. Απόστολος Φωτιάδης, με θέμα τα αιτήματα μονογονεϊκών οικογενειών, σας γνωρίζουμε τα ακόλουθα:
      Σύμφωνα με την ισχύουσα στρατολογική νομοθεσία (ΠΔ292/03 ΦΕΚ Α΄248 όπως τροποποιήθηκε με τον ν. 3257/04 ΦΕΚ Α΄/143) παρέχεται το ευεργέτημα της εκπλήρωσης μειωμένης θητείας (τρίμηνη ή εννεάμηνη) στις ακόλουθες κατηγορίες οπλιτών είτε με την ιδιότητα του τέκνου μονογονεϊκής οικογένειας είτε ως αρχηγοί (πατέρες) των εν λόγω οικογενειών.
      1. Ο χήρος πατέρας ενός τουλάχιστον ζώντος ανήλικου ή ανίκανου για κάθε εργασία άγαμου τέκνου (τρίμηνη θητεία).
      2. Ο μόνος ή ο μεγαλύτερος γιος γονέα που διατελεί σε χηρεία (εννεάμηνη θητεία).
      3. Ο μόνος ή ο μεγαλύτερος γιος άγαμης μητέρας (εννεάμηνη θητεία). Επιπρόσθετα σας γνωρίζουμε ότι με βάση την υφιστάμενη στρατολογική νομοθεσία οι οπλίτες που είναι πατέρες τέκνων δικαιούνται να τύχουν των παρακάτω κατά περίπτωση ευεργετημάτων (απαλλαγή από την υποχρέωση στράτευσης ή μειωμένη θητεία ή ειδικές άδειες) ανεξάρτητα μάλιστα από το εάν είναι αρχηγοί ή μη μονογονεϊκών οικογενειών.
      1. Ο πατέρας τριών ή περισσοτέρων τέκνων απαλλάσσεται πλήρως της υποχρέωσης στράτευσης.
      2. Ο πατέρας ενός τουλάχιστον ανήλικου ή ανίκανου για κάθε εργασία αγάμου τέκνου μεταφέρεται στους υπόχρεους τρίμηνης θητείας, εφ' όσον η σύζυγός του είναι ανίκανη για κάθε εργασία.
      3. Ο πατέρας δύο ανηλίκων ή ανικάνων για κάθε εργασία αγάμων τέκνων δικαιούται να εκπληρώσει εξάμηνη θητεία.
      4. Ο πατέρας ενός τέκνου ανηλίκου ή ανίκανου για κάθε εργασία αγά μου τέκνου εκπληρώνει εννεάμηνη θητεία.
      5. Προβλέπεται η χορήγηση ειδικής άδειας (γονική) πέντε ή δέκα ημερών στους οπλίτες που είναι πατέρες ενός ή δυο τέκνων αντίστοιχα.
      Τα θέματα τοποθετήσεων - μεταθέσεων ή άλλων διευκολύνσεων των οπλιτών που είναι παιδιά μονογονεϊκών οικογενειών ή αρχηγοί (γονείς) τέτοιων οικογενειών αποτελούν διοικητικά θέματα των κλάδων των Ενόπλων Δυνάμεων και αντιμετωπίζονται στα πλαίσια των υφιστάμενων κανονισμών και διαταγών των Γενικών Επιτελείων σε συνδυασμό με την κοινωνική ευαισθησία που διακρίνει τις Ένοπλες Δυνάμεις.
      Παράλληλα στα πλαίσια των υφισταμένων αναγκών των Ε.Δ. σε προσωπικό, η διάρκεια της στρατιωτικής υποχρέωσης των ατόμων που ανήκουν σε μονογονεϊκές οικογένειες θα επανεξεταστεί στην προσεχή αναθεώρηση της στρατολογικής νομοθεσίας, που προωθείται από το ΥΠΕΘΑ.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     22. Στην με αριθμό 4766/4-11-04 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 125573/ΙΗ/22-11-04 έγγραφο από τον Υφυπουργό Εθνικής Παιδείας και Θρησκευμάτων ακόλουθη απάντηση:
      «Απαντώντας στην ερώτηση με αριθμό 4766/4-11-2004 την οποία κατέθεσε ο Βουλευτής κ. Μάρκος Μπόλαρης, και αφορά στους αποφοίτους των Τμημάτων Πληροφορικής & Επικοινωνίας, Γεωπληροφορικής & Τοπογραφίας και Βιομηχανικής Πληροφορικής, σας γνωρίζουμε τα ακόλουθα:
      Μετά την έναρξη ισχύος του Π.Δ.118/95, με το οποίο ορίζονταν τα προσόντα διορισμού στους κλάδους ΠΕ19 και ΠΕ20 Πληροφορικής, ιδρύθηκαν και λειτουργούν νέα τμήματα Πανεπιστημίων και Τ.Ε.Ι. στον τομέα Πληροφορικής- Δικτύων ΗΝ, μεταξύ των οποίων και τα τμήματα Πληροφορικής & Επικοινωνίας, Γεωπληροφορικής & Τοπογραφίας και Βιομηχανικής Πληροφορικής.
      Επειδή για τους διορισμούς εκπαιδευτικού προσωπικού ισχύουν ειδικές διατάξεις και  στο ν. 3194/2003, που δημοσιεύτηκε στις 20-11-2003, ως προσόντα διορισμού στους παραπάνω κλάδους, ορίστηκαν εκ νέου μόνο τα προβλεπόμενα από τα άρθρα 1 περ. α, και 2, περ. α, του Π.Δ.118/95, χωρίς να περιληφθούν νέα τμήματα, έχουν κινηθεί από το ΥΠ.Ε.Π.Θ. διαδικασίες συμπλήρωσης του ως άνω Π.Δ. 118/95 με τα νέα τμήματα, με σχέδιο Π.Δ. που έχει ήδη προωθηθεί για επεξεργασία από το Σ.Τ.Ε.
      Ο Υφυπουργός
      ΓΕΩΡΓΙΟΣ ΚΑΛΟΣ»
      23. Στην με αριθμό 4795/4-11-04 ερώτηση της Βουλευτού  κ. Χρύσας Αράπογλου δόθηκε με το υπ’ αριθμ. Β-1523/22-11-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 4795/4-11-2004 που κατέθεσε στη Βουλή η Βουλευτής κ. Χρύσα Αράπογλου, σχετικά με το έργο «Κατασκευή υπόγειας διάβασης στον επιβατικό Σταθμό Θεσσαλονίκης», σύμφωνα και με το με αριθμό 77748/15-11-2004 έγγραφο του Οργανισμού Σιδηροδρόμων Ελλάδος Α.Ε., σας πληροφορούμε τα πιο κάτω:
      Το έργο: « Κατασκευή υπόγειας διάβασης στον Επιβατικό Σταθμό Θεσσαλονίκης» περιλαμβάνεται στα σιδηροδρομικά έργα που εντάσσονται στα Π.Ε.Π. Κεντρικής Μακεδονίας.
      Δια μέσου της διάβασης αυτής θα ενωθούν οι οδοί Μοναστηρίου και Μαργαροπούλου και θα διευκολυνθεί η μετακίνηση των πολιτών από την περιοχή της Ξηροκρήνης προς το κέντρο της Θεσσαλονίκης.
      Για την οριστική ένταξη του έργου στα Π.Ε.Π. απαιτείται η έκδοση οικοδομικής άδειας. Ήδη έχουν ολοκληρωθεί από το Πολεοδομικό Γραφείο Θεσσαλονίκης όλοι οι έλεγχοι (τοπογραφικοί, αρχιτεκτονικοί, στατικοί, ηλεκτρομηχανολογικοί, φορολογικοί) και αναμένεται έως το τέλος Νοεμβρίου η έκδοση της σχετικής άδειας.
      Στη συνέχεια θα δημοπρατηθεί η εκτέλεση του έργου, σύμφωνα με το νέο νόμο «Περί Δημοσίων Έργων». Από τον Οργανισμό καταβάλλονται προσπάθειες όλες οι ενέργειες να γίνουν στα ελάχιστα χρονικά περιθώρια που προβλέπει η νομοθεσία.
      Τα τεύχη δημοπράτησης του έργου θα αναμορφωθούν και θα συμπληρωθούν με βάση το νέο σύστημα δημοπράτησης, ενέργειες που θα ολοκληρωθούν έως το τέλος του 2004, με σκοπό εντός του πρώτου τριμήνου του 2005 να διεξαχθεί ο διαγωνισμός του έργου, με πρόβλεψη να εγκατασταθεί ανάδοχος εντός του 2005 και να ολοκληρωθεί το έγο έως το τέλος του 2006.
      Τέλος, σας γνωρίζουμε ότι για την αντιμετώπιση του προβλήματος μετακίνησης και την κατάργηση ισόπεδης διάβασης στην οδό Αγ. Παρασκευής ο Ο.Σ.Ε. εκπονεί την «Μελέτη ανισόπεδης διάβασης (υπόγεια οδική) στις σιδ/κές γραμμές στη Ν. Μενεμένη Θεσ/νίκης» (αριθμ. σύμβασης 986/29-10-03), η οποία βρίσκεται σε επίπεδο αναγνωριστικής μελέτης χάραξης και εκτιμάται ότι θα ολοκληρωθεί εντός δεκαμήνου υπολογιζόμενων και των χρόνων εγκρίσεων των ενδιάμεσων σταδίων μελετών, που εξαρτώνται κι από άλλους παράγοντες (π.χ. έγκριση περιβαλλοντικής μελέτης από Υπηρεσία Περιβάλλοντος ΥΠΕΧΩΔΕ).
      Εκτιμάται ότι μετά το πέρας των απαιτούμενων μελετών θα απαιτηθούν οχτώ μήνες για τη δημοπράτηση του έργου και δεκαοχτώ μήνες για την κατασκευή του.
      Ο Ο.Σ.Ε., παράλληλα, βρίσκεται σε συνεργασία με τη δημοτική αρχή για την κατασκευή πεζοδιάβασης στην περιοχή, μετά τις διαμαρτυρίες που προκλήθηκαν από του περιοίκους μετά την κατασκευή της αναγκαίας περίφραξης των σιδηροδρομικών γραμμών στην περιοχή Ν. Μενεμένης. Έπειτα από αυτοψία από κοινού με τη δημοτική αρχή συμφωνήθηκε η θέση όπου θα κατασκευαστεί άνω διάβαση πεζών με κλίμακες και ανελκυστήρα, στο σημείο διασταύρωσης των σιδηροδρομικών γραμμών με την οδό Καζαντζάκη. Το έργο έχει πάρει απαλλαγή από τη διαδικασία έγκρισης περιβαλλοντικών όρων και το κόστος κατασκευής του εκτιμάται σε 400.000 €. Ο χρόνος για την εκτέλεση του  έργου υπολογίζεται σε τέσσερις μήνες για τη δημοπράτηση του και την υπογραφή της σύμβασης, και έξι μήνες για τη ολοκλήρωση της κατασκευής τους.
      Ο Υπουργός
      ΜΙΧΑΛΗΣ Κ. ΛΙΑΠΗΣ»)
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Συνέχιση της συζήτησης επί των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: «Ίδρυση και λειτουργία Εμπορευματικών Κέντρων και άλλες διατάξεις».
     Το νομοσχέδιο ψηφίστηκε επί της αρχής. Στη σημερινή συνεδρίαση θα μιλήσουν οι εισηγητές και οι ειδικοί αγορητές, οι οποίοι θα δευτερολογήσουν επί της αρχής και θα πρωτολογήσουν επί των άρθρων και έπειτα θα ακολουθήσει η σειρά των ομιλητών. Έχουμε εγγεγραμμένους δώδεκα ομιλητές.
     Το λόγο έχει ο εισηγητής της Πλειοψηφίας κ. Μάριος Σαλμάς.
     ΜΑΡΙΟΣ ΣΑΛΜΑΣ: Κυρίες και κύριοι συνάδελφοι, χθες, την πρώτη μέρα συζήτησης του νομοσχεδίου για τα εμπορευματικά κέντρα, το οποίο κατέθεσε το Υπουργείο Μεταφορών και Επικοινωνιών, υπήρξε κατ’ αρχήν ένα θετικό, που ήταν η συμφωνία της Αξιωματικής Αντιπολίτευσης να ψηφίσει το παρόν νομοσχέδιο, γεγονός που κάνει αυτήν τη νομοθετική πρωτοβουλία να έχει μεγάλη αποδοχή. Βεβαίως υπήρξαν ορισμένα σημεία των αγορεύσεων των συναδέλφων, ειδικά από την Αξιωματική Αντιπολίτευση, στα οποία θα ήθελα να κάνω ένα σχολιασμό. Ειπώθηκε χθες από τον εισηγητή της Αξιωματικής Αντιπολίτευσης ότι δεν κάναμε δεκτή την πρόταση νόμου του ΠΑΣΟΚ πριν από δύο μήνες και ότι το παρόν νομοσχέδιο είναι αντιγραφή της προηγούμενης πρότασης νόμου. Και ερωτώ: Αν μεν είναι κακή αντιγραφή, τότε γιατί το ψηφίζουν; Αν είναι καλή αντιγραφή, τότε γιατί διαμαρτύρονται, μιας και είναι δική τους η πρωτοβουλία, σύμφωνα με όσα λένε; 
     Αυτό λοιπόν που διαφαίνεται, είναι ότι το ΠΑΣΟΚ ήρθε στη δύσκολη θέση να ψηφίσει ένα νομοσχέδιο, που στην πράξη εγώ σας λέω ότι δεν είναι αντιγραφή, διότι εκφράζει εντελώς διαφορετική φιλοσοφία για την ανάπτυξη των εμπορευματικών κέντρων και δεν έχει καμία σχέση επί της φιλοσοφίας του με το δικό σας. Βέβαια, όποια από τα σημεία που αφορούσαν τις διαδικασίες ή τις άδειες λειτουργίας συνέπιπταν με τα δικά σας, τα κρατήσαμε αυτούσια. Δεν χρειάστηκε να αλλάξουμε ούτε ένα «και». Δεν είμαστε συμπλεγματικοί απέναντι στο να αποδεχτούμε κάτι που είναι σωστό.
     Είπε ο εισηγητής της Αξιωματικής Αντιπολίτευσης -και κατηγόρησε την Κυβέρνηση- ότι ένα ολόκληρο χρόνο η Κυβέρνηση της Νέας Δημοκρατίας και το Υπουργείο Μεταφορών και Επικοινωνιών δεν απορρόφησε ούτε ένα ευρώ από τα ΠΕΠ για την ανάπτυξη των εμπορευματικών κέντρων. Και ερωτώ: Ήταν ουσίας το ερώτημα αυτό ή ρητορικό; Διότι πώς, χωρίς να υπάρχει νομοθετικό πλαίσιο ψηφισμένο στη Βουλή, θα μπορούσε να απορροφηθεί έστω και ένα ευρώ τον ένα χρόνο που είμαστε Κυβέρνηση; Και να περνούσε στη Βουλή πριν από ένα χρόνο το νομοσχέδιο που κατέθεσε το ΠΑΣΟΚ, ήθελε πάνω από ένα με ενάμιση χρόνο, για να εκδοθούν οι πολλές κοινές υπουργικές αποφάσεις, ώστε να μπορεί να είναι λειτουργικό. Άρα και πέρυσι να ψηφιζόταν το νομοσχέδιο, πώς θα είχε απορροφηθεί έστω και ένα ευρώ; Και αυτό το λέω, κυρίες και κύριοι συνάδελφοι, για να ξέρουμε επιτέλους σ’ αυτήν την Αίθουσα να είμαστε συγκεκριμένοι, διότι κρίνονται όσα λέτε. 
     Ο εισηγητής της Αξιωματικής Αντιπολίτευσης αναρωτήθηκε πάλι αν αρνείται η Κυβέρνηση την ίδρυση εμπορευματικού κέντρου στην Αλεξανδρούπολη, στην Πάτρα, στην Κρήτη  ή στη Θεσσαλονίκη. Όχι, κύριοι συνάδελφοι, δεν αρνείται κανένα από αυτά. Ίσα – ίσα δίνει τη δυνατότητα να γίνουν επενδύσεις και σ΄ αυτές τις περιοχές, αλλά και όπου αυτοί κρίνουν. 
     Επίσης υπήρξε ένα ερώτημα, στο οποίο αναφέρθηκε ο εισηγητής της Αξιωματικής Αντιπολίτευσης, αν χάθηκαν τα χρήματα αυτά ή αν δεν μπορούν να απορροφηθούν. Σας λέμε ότι δεν χάθηκαν. Σας το είπαμε, τα χρήματα βρίσκονται στα ΠΕΠ. 
    Για το αν θα μπορούν να απορροφηθούν, αφήστε την όψιμη ανησυχία, μιας και φτάσατε στο 2004 και δεν είχατε νομοθετήσει, που σημαίνει ότι μέχρι και το 2005 δεν θα μπορούσατε να απορροφήσετε, δηλαδή μέχρι να γίνουν πράξη οι κοινές υπουργικές αποφάσεις. Και έρχεστε και ζητάτε τα ρέστα, γιατί δεν μπορούν να απορροφηθούν αυτά τα χρήματα. Αλλά σας λέμε να μην ανησυχείτε, θα απορροφηθούν. 
    Υπήρξε μια αντίφαση. Λέει το ΠΑΣΟΚ: «Από καμία μελέτη», λέω χαρακτηριστικά τι είπε ο εισηγητής της Αξιωματικής Αντιπολίτευσης, «δεν απορρέει ότι μπορεί αλλού να είναι βιώσιμα τα εμπορευματικά κέντρα πλην των έξι μεγάλων περιοχών αυτών». Και εγώ σας λέω ότι έχετε δίκιο και ότι δεν μπορούν να είναι αλλού βιώσιμα πλην από τις έξι περιοχές που έδειξε η μελέτη σας. Τότε γιατί κόπτεστε να φτιάξουμε και μικρότερα εμπορευματικά κέντρα; Γιατί κόπτεστε τότε να κάνουμε εξήντα στρεμμάτων και πενήντα στρεμμάτων; Και γιατί λέτε τότε στο ελληνικό Κοινοβούλιο «να φτιάξουμε και στους νομούς μας»; Ή θα λαϊκίζετε και θα θέλετε να φτιάξετε και στους νομούς σας μικρότερα κέντρα –αν δεν πιστεύετε στη φιλοσοφία των μεγάλων κέντρων- ή πιστεύετε στη φιλοσοφία των μεγάλων κέντρων, αλλά μόνο σ’ αυτές τις έξι περιοχές, γιατί αλλού δεν μπορούν να είναι βιώσιμα. Οπότε πάψτε να επικαλείστε ότι θέλετε να φτιάξουμε και μικρότερων στρεμμάτων και εκτάσεων εμπορευματικά κέντρα. Δεν μπορούν να συμβαίνουν και τα δυο. 
    Είπε ο εισηγητής του Κομμουνιστικού Κόμματος να τα κάνει το δημόσιο αυτά. Είναι μια άποψη. Εμείς δεν πιστεύουμε ότι έτσι όπως είναι σήμερα το δημόσιο, μπορεί να είναι επενδυτής. Το είδαμε το μοντέλο. Απέτυχε παταγωδώς. 
    Μια διευκρίνιση για τις ΒΕΠΕ, θα ήθελα να κάνω. Υποστήριξε ο κ. Βερελής ότι «Εμείς τα είχαμε κάνει μέσα στο νομικό πλαίσιο των ΒΕΠΕ». Διευκρίνισε και ο Υπουργός στην επιτροπή -και πίστευα ότι θα το κατανοούσατε- ότι οι ΒΕΠΕ έχουν μειονεκτήματα έναντι του συγκεκριμένου νομοσχεδίου. Ποια είναι αυτά; Οι ιδιοκτήτες της γης συμμετέχουν στο μετοχικό κεφάλαιο του φορέα ΒΕΠΕ υποχρεωτικά. Στα εμπορευματικά κέντρα οι ιδιοκτήτες της γης δεν έχουν καμία σχέση, παρά μόνο ο κατασκευαστής χρηματοδότης ή τυχόν επενδυτής έχει μετοχές. Και είναι σημαντική διαφορά. Οι φορείς ΒΕΠΕ είναι υποχρεωμένοι, για την εκτέλεση των έργων υποδομής, να ακολουθήσουν γραφειοκρατικές διαδικασίες για την ανάθεση, εκτέλεση και επίβλεψη. Υπάρχει ειδικό προεδρικό διάταγμα. Δεν θέλαμε να εντάξουμε σ’ αυτό το προεδρικό διάταγμα και τα εμπορευματικά κέντρα. Είναι κακό; Και βεβαίως υπάρχουν και άλλες διαφορές, όπως είναι η πολεοδόμηση στις ΒΕΠΕ, η οποία γίνεται με χωριστή απόφαση και δεν υπάρχει η έννοια του one stop shop, που εισάγεται μ΄ αυτό το νομοσχέδιο. 
    Επίσης ήθελα να διευκρινίσω κάτι που παρανοήθηκε από πολλούς συναδέλφους αγορητές χθες. Δεν χρηματοδοτούνται μόνο της πρώτης κατηγορίας τα εμπορευματικά κέντρα, που είναι πάνω από πεντακόσια στρέμματα. Το κριτήριο για επιχορήγηση είναι να διαθέτουν εντός, να εφάπτονται ή να πρόκειται να συνδεθούν με τερματικό σταθμό και ας είναι και εκατό ή εκατόν πενήντα στρέμματα. Και γιατί δεν επιχορηγούνται και τα μικρότερα, που δεν έχουν τερματικό σταθμό; Ακριβώς γιατί σκοπός μας δεν είναι να επιχορηγήσουμε μικρά μαγαζάκια, τα οποία θα είναι καινούργιες αποθήκες μεταφοράς φορτίων. 
    Σκοπός μας είναι να επιχορηγήσουμε τις μονάδες συνδυασμένων μεταφορών. Εμείς θέλουμε συνδυασμένες μεταφορές. Αν δεν έχει τερματικό μέσα, πώς θα επιχορηγηθεί; Τι νόημα έχει για την εθνική οικονομία; Υπάρχουν και σήμερα και στον Ασπρόπυργο. Όπου και να πάτε, θα βρείτε επιχειρήσεις που συνδέονται και με το σιδηρόδρομο και με λιμάνια, αλλά ξεκινάνε από τις επιχειρήσεις τους οδικά. Εμείς δεν θέλουμε αυτό. Εμείς θέλουμε από τις επιχειρήσεις τους να ξεκινάνε οι συνδυασμένες μεταφορές. Να φτάνουν ή με πλοίο και να φεύγουν με οδικούς άξονες ή να έρχονται με σιδηρόδρομο και να φεύγουν με σιδηρόδρομο. 
    Υπήρξε επίσης μια υποκριτική τοποθέτηση του Κοινοβουλευτικού Εκπροσώπου, του κ. Καστανίδη, την οποία δεν κατάλαβα. Είπε ο κ. Καστανίδης ότι υπάρχουν δυο φιλοσοφίες. Η μια φιλοσοφία, λέει, είναι πρώτα να αναπτύξεις τις συνδυασμένες μεταφορές και μετά να αναπτύξεις τα εμπορευματικά κέντρα. Η άλλη φιλοσοφία είναι να αναπτύξεις πρώτα τα εμπορευματικά κέντρα και μετά τις συνδυασμένες μεταφορές. Εσείς, λέει, σαν Κυβέρνηση της Νέας Δημοκρατίας πάτε πρώτα να κάνετε εμπορευματικά κέντρα και μετά να κάνετε συνδυασμένες μεταφορές. Το ΠΑΣΟΚ τι έκανε; Δηλαδή όταν εσείς είχατε φέρει πέρυσι το νομοσχέδιο, είχατε προλάβει και είχατε κάνει τις συνδυασμένες μεταφορές; Έλεος! Δηλαδή βλέπουμε καθαρά μια υποκριτική στάση. Και το κατανοώ, γιατί είναι δύσκολη περίπτωση να στηρίζει η Αξιωματική Αντιπολίτευση το νομοσχέδιο. Μερικοί συνάδελφοι, Βουλευτές σας, διαχώρισαν τη θέση τους και είπαν ότι δεν μπορούμε να το στηρίξουμε, γιατί άσκησαν κριτική. 
Και βεβαίως αυτό που δεν κατάλαβα, είναι γιατί ασκήθηκε κριτική σ΄ ένα νομοσχέδιο, που είπατε ότι είναι το ίδιο με το δικό σας και το οποίο το ψηφίζετε.
      Να μιλήσω, όμως, τώρα επί της ουσίας, σχετικά με το γιατί διαχωρίζουμε τα εμπορευματικά κέντρα σε τρεις μεγάλες κατηγορίες. Δεν το απαγορεύει το ευρωπαϊκό γίγνεσθαι. Θα σας περιγράψω τι συμβαίνει σήμερα, για να το καταλάβετε. Η Γαλλία προσδιόρισε εννέα περιοχές για την ανάπτυξη μεγάλων διεθνών εμπορευματικών κέντρων σε μερικές περιοχές και προσδιόρισε και άλλες δεκαέξι για την ανάπτυξη μικρότερων εμπορευματικών κέντρων. Πού είναι το περίεργο; 
      Και όχι μόνο η Γαλλία, αλλά και η Ιταλία, το έκανε αυτό, που σήμερα διαθέτει διακόσια σαράντα οκτώ εμπορευματικά κέντρα. Από αυτά, τα εννέα είναι διεθνή εμπορευματικά κέντρα. Τα υπόλοιπα είκοσι εννέα είναι μεγάλοι σταθμοί συνδυασμένων μεταφορών και τα εκατόν εβδομήντα πέντε είναι μικρότεροι σταθμοί συνδυασμένων μεταφορών. 
      Όταν, λοιπόν, στην Ευρώπη, στην Ιταλία και στη Γαλλία, χώρες που ήταν πρωτοπόρες στην ανάπτυξη των εμπορευματικών κέντρων, έχουμε διαβάθμιση των εμπορευματικών κέντρων ανάλογα με την έκταση -χωροθετούνται τα πολύ μεγάλα, δίνεται η δυνατότητα στα μικρότερα- δεν καταλαβαίνω γιατί μας στερείτε τη δυνατότητα να έχουμε και εμείς μια παρόμοια αντίληψη, για να προχωρήσουμε στην ανάπτυξη των εμπορευματικών κέντρων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΜΑΡΙΟΣ ΣΑΛΜΑΣ: Κλείνοντας, ήθελα να πω ότι πρέπει να είστε βέβαιοι ότι αυτή η νομοθετική πρωτοβουλία της Κυβέρνησης θα δημιουργήσει σαφέστατα προϋποθέσεις για οικονομική ανάπτυξη, για αύξηση της ανταγωνιστικότητας μέσω της μείωσης, όπως είπαμε χθες, της τιμής επιβάρυνσης του μοναδιαίου φορτίου στις μεταφορές και θα τονώσει τις εξαγωγές μέσω της μείωσης του κόστους των παραγόμενων ελληνικών προϊόντων.
      Αισθάνομαι ευτυχής που το νομοσχέδιο τυγχάνει της ψήφισης του μεγαλύτερου μέρους του ελληνικού Κοινοβουλίου.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Υπάρχει μια ανοχή για τους κύριους εισηγητές, γιατί είχαμε πάρει απόφαση χθες για έξι λεπτά.
      Ο κ. Μανιάτης έχει το λόγο.
      ΙΩΑΝΝΗΣ ΜΑΝΙΑΤΗΣ: Κύριε Πρόεδρε, θα μου επιτρέψετε μία αναφορά εκτός του προσμετρούμενου χρόνου. Χθες το βράδυ έγινε ένας διάλογος ανάμεσα σ΄ εμένα και τον κ. Αδρακτά, αναφορικά με πιθανές σπατάλες που έχουν υπάρξει στις εταιρείες αστικών συγκοινωνιών της Αθήνας. Αναγνωρίζω αυτό που μου είπε ο κ. Αδρακτάς, ότι δεν αφορούσε προσωπικό θέμα. Έγινε, όμως, μία αναφορά σε ανταλλακτικά, σε καύσιμα και σε ελαστικά.
      Κυρίες και κύριοι συνάδελφοι, πρέπει να ξεκαθαρίσουμε ορισμένα ζητήματα δια παντός, γιατί σ΄ αυτήν την Αίθουσα πρέπει να λέμε όλη την αλήθεια. Για παράδειγμα, τα καύσιμά της η ΕΘΕΛ τα παίρνει μετά από διεθνή δημόσιο μειοδοτικό διαγωνισμό και τυχαίνει όλα τα τελευταία χρόνια ο αποκλειστικός της προμηθευτής να είναι η κρατική ΕΚΟ και τα καύσιμα να παραδίδονται και να παραλαμβάνονται από επιτροπές της ΕΘΕΛ και της ΕΚΟ στα έξι διαφορετικά αμαξοστάσια της εταιρείας.
      Εάν, λοιπόν, ο κύριος Υπουργός έχει στοιχεία που αποδεικνύουν ότι αυτές οι έξι επιτροπές κατά το παρελθόν κάποια στιγμή χειρίστηκαν με σπάταλο τρόπο τα καύσιμα ή αντίστοιχα τα ελαστικά, τα οποία προμηθεύεται η εταιρεία μέσω πάλι διεθνούς μειοδοτικού διαγωνισμού από το Υπουργείο Εμπορίου, τότε θα πρέπει να καλέσει σε λογοδοσία όλες αυτές τις επιτροπές, για να μην υπάρξει κανένα σκοτεινό σημείο.
      Όμως η Κυβέρνηση έχει μία πολύ καλύτερη ευκαιρία. Σήμερα οι Βουλευτές του ΠΑΣΟΚ που ανήκουμε στον κοινοβουλευτικό τομέα εργασίας του Υπουργείου Μεταφορών και Επικοινωνιών, καταθέτουμε επίκαιρη επερώτηση προς τον Υπουργό για τα θέματα των αστικών συγκοινωνιών της Αθήνας.
      Νομίζω ότι αν πραγματικά η Κυβέρνηση θέλει να τα συζητήσουμε αναλυτικά όλα αυτά, θα πρέπει να ζητήσει από το Προεδρείο της Βουλής να προτάξει τη συγκεκριμένη επερώτηση, έτσι ώστε τα τρία εκατομμύρια κάτοικοι του Λεκανοπεδίου να έχουν τη δυνατότητα να τα ακούσουν πεπραγμένα και τα μη πραχθέντα.
      Θα έρθω τώρα στο ίδιο το νομοσχέδιο. Εμείς έχουμε δηλώσει ότι θα το ψηφίσουμε επί της αρχής. Όμως θέλω να επανέλθω στο κορυφαίο, κατά τη γνώμη μας, πολιτικό ζήτημα που αναδεικνύεται μέσα από το νομοσχέδιο.
   Σας ζητήσαμε να ονομάσετε τις περιοχές στις οποίες η χώρα έχει ανάγκη από μεγάλα, διεθνούς εμβέλειας εμπορευματικά κέντρα. Δεν είναι δυνατό να μην έχετε στο μυαλό σας ένα στρατηγικό πλάνο γι’ αυτήν τη χώρα και να αφήνετε το σχεδιασμό τέτοιου είδους ζητημάτων εντελώς στον ελεύθερο ανταγωνισμό. 
   Υπάρχει, όμως, ένα ακόμη σημαντικότερο ζήτημα. Αυτήν τη στιγμή υπάρχουν περίπου 12.000.000 ευρώ για το καθένα από τα έξι περιφερειακά προγράμματα της χώρας.  Τα χρήματα αυτά θα τα χάσετε; Δηλαδή η Κρήτη, η Δυτική Ελλάδα, η Ήπειρος, η Κεντρική Μακεδονία, η Θεσσαλία, η Ανατολική Μακεδονία και Θράκη θα χάσουν αυτά τα χρήματα; Εάν δεν τα χάσουν ή αν δεν προτίθεσθε να τις ωθήσετε να τα χάσουν, θα πρέπει –και εδώ θα πρέπει να δεσμευθείτε γι’ αυτό- άμεσα να προκηρύξετε τα συγκεκριμένα μέτρα, για να εκδηλώσει το ενδιαφέρον του ο ιδιωτικός τομέας να χωροθετήσει όπου θέλει, πάντα υπό τις απαραίτητες περιβαλλοντικές συνθήκες. Αλλά εάν δεν δεσμευθείτε για άμεση προκήρυξη των συγκεκριμένων μέτρων, σημαίνει ότι μέχρι το 2006, όπου θα πρέπει να έχουν υπάρξει όλες οι απαραίτητες νομικές δεσμεύσεις, θα χάσετε τα χρήματα. Είναι κορυφαίο ζήτημα, που αφορά την περιφερειακή ανάπτυξη της χώρας. 
   Ο συνάδελφος εισηγητής της Πλειοψηφίας χαρακτήρισε, φαντάζομαι, εν τη ρύμη του λόγου του και καθ’ υπερβολήν τα εμπορευματικά κέντρα ή τους εμπορευματικούς σταθμούς νομαρχιακής ή περιφερειακής εμβέλειας ως μικρά μαγαζάκια. 
   Κύριε συνάδελφε, εσείς ο ίδιος είπατε ότι σε όλες τις χώρες του κόσμου υπάρχουν κατηγορίες εμπορευματικών κέντρων: τα μεγάλα, τα διεθνούς εμβέλειας αυτά για τα οποία συζητάμε τώρα, αυτά για τα οποία η κυβέρνηση του ΠΑΣΟΚ εξασφάλισε πιστώσεις και κατένειμε τις πιστώσεις σε έξι περιφέρειες της χώρας και τα άλλα, τα νομαρχιακής περιφερειακής εμβέλειας, τα οποία εσείς οι ίδιοι ως Κυβέρνηση υιοθετείτε να χρηματοδοτηθούν από τον αναπτυξιακό σας νόμο. Άρα, δεν μπορείτε να μιλάτε για μαγαζάκια.
   Το ερώτημα που τίθεται στη σημερινή συζήτηση, είναι κατά πόσο το Υπουργείο Μεταφορών έχει την πολιτική βούληση να ζητήσει από τους νομούς εκείνους της χώρας –και έχει τέτοια στοιχεία από τη μελέτη που παραδώσαμε- στους οποίους υπάρχει ανάγκη ύπαρξης εμπορευματικών κέντρων ή εμπορευματικών σταθμών νομαρχιακής ή περιφερειακής εμβέλειας, να προχωρήσουν. Ο αναπτυξιακός νόμος το επιτρέπει και άρα, εάν δεν υπάρξει συγκεκριμένο χρονοδιάγραμμα υλοποίησης, πρέπει να γνωρίζουμε ότι απλούστατα θα χαθεί μία ακόμη ευκαιρία για την υποστήριξη της περιφερειακής ανάπτυξης της χώρας. Ξεκάθαρα πράγματα.
   Στο νομοσχέδιο υπάρχει το άρθρο 22, που αναφέρεται στα ΚΤΕΛ. Έχει μία παράγραφο για την ηλικία των λεωφορείων που αποσύρονται και μία άλλη παράγραφο που αναφέρεται στα δικαιώματα των εργαζομένων και στις δυνατότητες των διοικητικών συμβουλίων των ΚΤΕΛ να τους αλλάζουν ειδικότητα. 
   Κύριε Υπουργέ, όλη η αντιπολίτευση σας ζήτησε να αποσύρετε το συγκεκριμένο άρθρο. Σας υπενθυμίζω ότι οι μέτοχοι των ΚΤΕΛ, από την προηγούμενη κυβέρνηση και το συνέχισε και η δική σας Κυβέρνηση, πήραν αρκετά χρήματα για την ανανέωση του στόλου τους. Όμως, δεν είναι όλα τα ΚΤΕΛ ίδια. Κάποια απ’ αυτά -και να αναφέρω χαρακτηριστικά το ΚΤΕΛ του Νομού Αρκαδίας- προχώρησαν, έκαναν επενδύσεις, αξιοποίησαν τις δυνατότητες που δόθηκαν από την πολιτεία και πραγματικά έχουν ένα πλήρως ανανεωμένο στόλο και ένα σταθμό αφιξοαναχωρήσεων υψηλότατου ευρωπαϊκού επιπέδου.
      Θα πρέπει τις περιπτώσεις εκείνες που λειτουργούν πραγματικά με σωστά επιχειρηματικά κριτήρια τα ΚΤΕΛ, να τις επιβραβεύουμε και αντίθετα, όπου τα ΚΤΕΛ νομίζουν ότι λειτουργούν με το καθεστώς της δεκαετίας του ’50, να τους δώσουμε να καταλάβουν ότι τους έχει δοθεί κατ’ αποκλειστικότητα ένα έργο μέχρι κάποιο χρονικό διάστημα και γι’ αυτό έχουν χρέος να παρέχουν υπηρεσίες υψηλού επιπέδου στους πολίτες. Υπενθυμίζω ότι με τα ΚΤΕΛ δεν μεταφέρονται οι έχοντες και κατέχοντες, αλλά τα παιδιά μας, οι μαθητές, όσοι δεν έχουν τη δυνατότητα να χρησιμοποιήσουν ΙΧ και αρκετά άτομα τρίτης ηλικίας. Άρα, έχουμε κάθε λόγο να δίνουμε ιδιαίτερη έμφαση στην ποιότητα του τροχαίου υλικού, για να είναι όσο το δυνατόν πιο νέο και ταυτόχρονα έχουμε κάθε λόγο να ενδιαφερόμαστε για τα εργασιακά δικαιώματα ανθρώπων που έχουν δουλέψει για πολλές δεκαετίες.
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού ξεναγήθηκαν στην έκθεση για τα «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, σαράντα εννέα εθελόντριες κοινωνικής πρόνοιας του Ελληνικού Ερυθρού Σταυρού και ένας συνοδός.
      Τους καλωσορίζουμε στο Κοινοβούλιο.
      (Χειροκροτήματα απ’ όλες τις πτέρυγες)
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, στη χθεσινή του ομιλία ο κύριος Υπουργός είπε ότι το νομοσχέδιο που συζητάμε σήμερα, βρίσκεται σε μία εκσυγχρονιστική πορεία, ότι θα βοηθήσει στην ανάπτυξη των μεταφορών, ότι θα βοηθήσει στην ανάπτυξη της χώρας. Εμείς έχουμε πολλούς και σοβαρούς λόγους να αμφιβάλλουμε ότι θα γίνει κάτι τέτοιο. Όμως, ας δεχτούμε ότι είναι φορέας όλων αυτών των στοιχείων που αναφέρθηκαν. Είναι σίγουρο ότι αυτός είναι και ο στόχος της ιδιωτικής πρωτοβουλίας που θα αναλάβει να δημιουργήσει και να λειτουργήσει αυτά τα κέντρα, όπως επιμένουν και η Κυβέρνηση και η Αντιπολίτευση; Είναι καημός και μεράκι της ιδιωτικής πρωτοβουλίας -και μάλιστα της μεγάλης- το πώς θα δουλέψει, για να εκσυγχρονίσει και να αναπτύξει τις μεταφορές και την οικονομία της χώρας μας;
      Εμείς όχι μόνο αμφιβάλλουμε, αλλά με τα στοιχεία που έχουμε, γνωρίζουμε –το γνωρίζετε όλοι σας- ότι κάθε άλλο παρά αυτός είναι ο στόχος της ιδιωτικής πρωτοβουλίας -και κύρια της μεγάλης-, που αυτή θα αναλάβει τη δημιουργία αυτών των κέντρων. Αυτή ενδιαφέρεται για το κέρδος και θυσιάζει τα πάντα στο όνομά του. Στο κυνηγητό του κέρδους δημιουργήθηκαν τα προβλήματα που αναφέρθηκαν και από μας και από άλλους ομιλητές στη χθεσινή συνεδρίαση, δηλαδή το χωροταξικό, οι καταστροφές του περιβάλλοντος, προβλήματα που έχουν σχέση με το σημερινό επίπεδο ζωής των ανθρώπων της δουλειάς. Αυτή είναι η αλήθεια για τη δράση της ιδιωτικής πρωτοβουλίας. Και αυτά που είπε πάλι σήμερα ο εισηγητής της Πλειοψηφίας περί αποτυχίας των μοντέλων κλπ., αποτελούν καθαρά από τη μια μεριά υπεκφυγή στο να δώσει συγκεκριμένη απάντηση σ’ αυτά που τονίσαμε εμείς στη χθεσινή μας παρέμβαση και από την άλλη, αποτελούν προσπάθεια για να καλύψει τις ευθύνες, που και το κόμμα του έχει για τη δράση της μεγάλης ιδιωτικής πρωτοβουλίας και για τα εγκλήματα που πραγματικά αυτή έχει διαπράξει και που πληρώνει σήμερα η χώρα μας.
      Να, γιατί εμείς είμαστε αντίθετοι με το νομοσχέδιο. Δεν διαφωνούμε με την ανάγκη να δημιουργηθούν αυτά τα κέντρα, το έχουμε τονίσει, γιατί ειπώθηκε ότι μόνο τα δύο κόμματα συμφωνούν. Κι εμείς συμφωνούμε, αλλά δεν θέλουμε τα κέντρα να φτιαχτούν από την ιδιωτική πρωτοβουλία και να ανατεθεί η ανάπτυξη των μεταφορών στο μεγάλο κεφάλαιο. Εσείς συμφωνείτε να γίνει αυτό. 
      Εμείς λέμε να γίνουν, λοιπόν, τα κέντρα αυτά από το δημόσιο. Και εσείς εξακολουθείτε, βέβαια, να επιμένετε ότι πρέπει να γίνουν από την ιδιωτική πρωτοβουλία και στην κατεύθυνση αυτή δίνετε και προνόμια, όπως αναφέραμε, δηλαδή, μπόνους σ΄ αυτή, για να την πείσετε να μπει σ΄ αυτήν τη διαδικασία.
      Αλλά δεν είναι μονάχα αυτό. Πολλές φορές, στο όνομα αυτής της κατεύθυνσης, έχουμε και συνταγματικές εκτροπές. Αυτά αναφέρει το άρθρο. Αυτά που αναφέρει το άρθρο 12 και που αφορούν τις απαλλοτριώσεις, κινούνται σ΄ αυτήν την κατεύθυνση. Γίνονται απαλλοτριώσεις υπέρ της ιδιωτικής πρωτοβουλίας με τους όρους που γίνονται οι απαλλοτριώσεις υπέρ του δημοσίου. Είναι απαράδεκτα αυτά τα πράγματα!
      Σ΄ αυτήν την κατεύθυνση κινείται και το άρθρο 13, με τις διατάξεις του οποίου παραχωρούνται αιγιαλός, παραλίες στους ιδιώτες επιχειρηματίες, που θα δημιουργήσουν τα κέντρα αυτά, αλλά παραχωρούνται και δικαιώματα, που έχουν σχέση με την πρόσκρουση θαλασσίου χώρου και την επαναχωροθέτηση οριογραμμών, αιγιαλού και παραλίας.
      Το ίδιο σκανδαλώδης είναι και η διάταξη του άρθρου 7, που αφορά το συντελεστή δόμησης. Είναι απαράδεκτο το 0,6, όταν είναι γνωστό ότι από το 1983 με νόμο απαγορεύεται συντελεστής πάνω από το 0,8.
      Αυτές, κυρίες και κύριοι συνάδελφοι, είναι οι κύριες, οι βασικές διαφωνίες μας με τα άρθρα, πέρα από την κυρίαρχη διαφωνία, που είναι το ότι εμείς λέμε ότι πρέπει να γίνουν τα κέντρα αυτά από το δημόσιο και όχι από την ιδιωτική πρωτοβουλία. Αυτές είναι οι άλλες μεγάλες διαφορές μας.
      Όμως, υπάρχουν και άλλες διαφορές εξίσου σοβαρές. Διαφωνούμε, παραδείγματος χάρη, με τον καθορισμό ως μικρότερου εμποροβιομηχανικού κέντρου αυτού των ογδόντα στρεμμάτων, που αναφέρεται στο άρθρο 2.
      Είμαστε αντίθετοι, επίσης, με το να αρχίζουν και να τελειώνουν τα πάντα στις υπουργικές αποφάσεις, όπως προβλέπεται στο άρθρο 16. Πέρα από όλα τα άλλα, είναι και επικίνδυνο για τον ίδιο τον Υπουργό, για τον εκάστοτε Υπουργό, να αποφασίζει μόνος του τη συγκρότηση της επιτροπής για την ανάθεση, την έγκριση κλπ.. Να, γιατί εμείς έχουμε ονομάσει «υπουργοκεντρικό» αυτό το νομοσχέδιο.
      Κυρίες και κύριοι συνάδελφοι, έγινε χτες αρκετή συζήτηση γύρω από το άρθρο 22. Και καλά έγινε αυτή η συζήτηση και από μας και από άλλους συναδέλφους. Αποσύρθηκε το άρθρο 24 ύστερα από τις κινητοποιήσεις των εργαζομένων κλπ. Το ίδιο πρέπει να γίνει και με το άρθρο 22. Είναι ακόμα χειρότερο και έτσι είναι πραγματικά. Είναι απαράδεκτο. Ανοίγετε τους ασκούς του Αιόλου με το να δίνετε το δικαίωμα στα διοικητικά συμβούλια των ΚΤΕΛ να αλλάζουν τις ειδικότητες των εργαζομένων σ΄ αυτά.
      Εμείς θεωρούμε ότι δεν είναι σωστή και η παράταση χρόνου κυκλοφορίας των λεωφορείων, που δίνεται. Ειπώθηκε και εδώ ποιοι μεταφέρονται μ΄ αυτά τα λεωφορεία, δηλαδή ότι μεταφέρονται μαθητές, ότι καμιά φορά και οι συνθήκες μεταφοράς τους, οι δρόμοι, δεν είναι καλοί κλπ. Αυτό επιβάλλει να παρθούν όσο το δυνατόν περισσότερα μέτρα ασφάλειας της κυκλοφορίας. Επιμένουμε, λοιπόν, ότι πρέπει να αποσυρθεί.
      Όσον αφορά το άρθρο 23, πάλι κι εδώ ο ιδιώτης έχει τον πρώτο λόγο στις αερομεταφορές. Εμείς είμαστε αντίθετοι. Το έχουμε τονίσει πάρα πολλές φορές αυτό το πράγμα. Είμαστε αντίθετοι με το να μετατραπούν οι μεταφορές, η επικοινωνία των κατοίκων της χώρας μας, ιδιαίτερα των νησιωτών μας, σε εμπόρευμα και να παραδοθεί στο μεγάλο κεφάλαιο. Πρέπει -κατά την άποψή μας- ό,τι γίνει σ΄ αυτόν τον τομέα, να είναι στα χέρια του δημοσίου.
      Και τέλος, μπαίνει για μας και ένα ερώτημα, κύριε Πρόεδρε, που δεν είναι απλά ρητορικό. Στην προκειμένη περίπτωση, της δημιουργίας τέτοιου είδους αεροδρομίων, των υδάτινων δηλαδή, κυριάρχησαν τα συμφέροντα των νησιωτών μας ή εκείνα των εταιρειών; Το λέμε αυτό, γιατί δεν γνωρίζουμε αν έχουν εξαντληθεί όλες οι περιπτώσεις, οι άλλες περιπτώσεις που ειπώθηκαν και χτες, γύρω απ’ αυτό το θέμα.
      Με την έννοια αυτή και έχοντας αυτές τις αντιρρήσεις, καταψηφίζουμε το σύνολο των άρθρων που περιλαμβάνει το νομοσχέδιο.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Φούσας για έξι λεπτά.
      ΑΝΤΩΝΙΟΣ ΦΟΥΣΑΣ: Ευχαριστώ, κύριε Πρόεδρε.
      Το πρόβλημα για τη χώρα μας από την έλλειψη των εμπορευματικών κέντρων ασφαλώς ήταν και είναι μέχρι σήμερα μεγάλο. Αποτέλεσμα αυτής της έλλειψης είναι η άναρχη ίδρυση τέτοιων κέντρων σε διάφορα σημεία της χώρας μας. Επίσης η ανυπαρξία τέτοιων κέντρων μέχρι σήμερα, όπως είναι γνωστό και αυτονόητο, δυσκολεύει τις μεταφορές γενικότερα στη χώρα μας και δημιουργεί και μεγάλα προβλήματα στην οικονομία μας.
      Από την άποψη αυτή είναι αυτονόητες οι ευθύνες των κυβερνήσεων του ΠΑΣΟΚ, που μέχρι σήμερα δεν είχαν την πρωτοβουλία να δημιουργήσουν τέτοια εμπορευματικά κέντρα. Αντίθετα –και είναι σύνηθες φαινόμενο τελευταίως των Βουλευτών του ΠΑΣΟΚ και του κόμματός τους- ό,τι δεν έκαναν πριν από τις εκλογές ως κυβέρνηση, να το φέρνουν τώρα ως προτάσεις νόμου. Πρέπει αντίθετα να εξάρω την πρωτοβουλία της πολιτικής ηγεσίας του Υπουργείου Μεταφορών και Επικοινωνιών, διότι έσπευσε να ρυθμίσει αυτό το πολύ μεγάλο, το τεράστιο θέμα. 
      Τα κύρια χαρακτηριστικά του νομοσχεδίου αυτού είναι: 
      Πρώτον, επιβάλλει πολύ σωστά μια χωροταξική μελέτη του θέματος γενικότερα, άλλως μια χωροθέτηση και έτσι υπάρχει μια μελετημένη κατανομή των εμπορευματικών κέντρων. Μελετημένη για το πού πρέπει να είναι, μελετημένη για το τι ανάγκες υπάρχουν στη χώρα μας, μελετημένη επίσης για το πώς θα διευκολυνθούν καλύτερα οι συγκοινωνίες μας. Δεύτερον, αυτό είναι γνωστό ότι συμβαίνει σε αρκετές χώρες της Ευρώπης, πλην της δικής μας. Και βεβαίως το θέμα της άναρχης γενικότερα δόμησης, αλλά και της ανάπτυξης τέτοιων κέντρων, υπάρχει δυστυχώς σε όλους τους τομείς. Επιτέλους φαίνεται ότι μπαίνει μια τάξη και σ’ αυτό το πολύ μεγάλο ζήτημα. 
      Με το νομοσχέδιο αυτό, που καλούμαστε να συζητήσουμε και να ψηφίσουμε, προβλέπονται συγκεκριμένες προϋποθέσεις για την ίδρυση αυτών των εμπορευματικών κέντρων και ορθώς -παραδείγματος χάρη, η έκταση που πρέπει να έχει ένα τέτοιο κέντρο, οι αποστάσεις- κάτι που είναι ιδιαίτερα θετικό, θα έλεγα. Έτσι και από την πλευρά αυτή μπαίνει μια τάξη στο μεγάλο αυτό ζήτημα. Είναι πολύ θετικό το ότι ο νόμος προβλέπει ειδικά κίνητρα, ώστε να ενισχυθεί και η ιδιωτική πρωτοβουλία, για να υπάρξουν τέτοια κέντρα σε όλη τη χώρα. Έχω τη γνώμη ότι θα υπάρξει μια ιδιαίτερα θετική και ενδιαφέρουσα ώθηση, ώστε να δημιουργηθούν και να λειτουργήσουν τέτοια κέντρα. Επίσης είναι πολύ θετικό -και το εξαίρω ιδιαίτερα- το ότι διευκολύνεται η διαδικασία αδειοδότησης αυτών των εμπορευματικών κέντρων. Αυτή η ρύθμιση είναι σε συνέχεια άλλης ρυθμίσεως που έκανε η Κυβέρνησή μας, ώστε πράγματι να παταχθεί η μεγάλη γραφειοκρατία στη χώρα μας.
      Αυτά γενικώς για το θέμα των εμπορευματικών κέντρων. Θα μου επιτρέψετε να κάνω μια ιδιαίτερη αναφορά στα άρθρα 10α΄ και 11. 
      Έρχεται, κύριε Υπουργέ, ως κύρωση για το θέμα των εμπορευματικών κέντρων, σε περίπτωση που έχουμε οποιαδήποτε παράβαση, η δυνατότητα του Υπουργού να επιβάλλει πρόστιμο μέχρι και 1,5 εκατομμύριο ευρώ. Τουτέστιν, περίπου 500.000 δραχμές. Αυτό το πρόστιμο το επιβάλλει ο Υπουργός χωρίς και σε καμία περίπτωση να μπορεί να υπάρξει δεύτερος βαθμός. Έχω τη γνώμη –και αυτό εισηγούμαι και σας το εξήγησα και προηγουμένως και μετά χαράς το υιοθετήσατε κατά τη συζήτησή μας- ότι δεν πρέπει ο Υπουργός σε πρώτο βαθμό να επιβάλλει αυτά τα πρόστιμα. Σε κάθε περίπτωση, όμως, ο πολίτης πρέπει να έχει δικαίωμα να προσφύγει σ΄ ένα δεύτερο όργανο, που πρέπει να είναι ο Υπουργός, πέραν της αυτονόητης δυνατότητάς του να προσφύγει στα διοικητικά δικαστήρια. 
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Το αποδέχομαι. Διατυπώστε το να το δούμε.
     ΑΝΤΩΝΙΟΣ ΦΟΥΣΑΣ: Θα το διατυπώσω. Ευχαριστώ πολύ.
    Στο άρθρο 10α΄ που μιλάμε για τα αεροδρόμια επί υδάτινης επιφάνειας, ορθώς περιορίζεται στην παράγραφο 5α το ποσό του προστίμου από 5.000 ευρώ έως 100.000 ευρώ. Ορθώς λέτε ότι το επιβάλλει ο διοικητής της Υπηρεσίας Πολιτικής Αεροπορίας και ορθώς λέτε ότι ο Υπουργός μπορεί να μειώνει αυτό το ποσό σε δεύτερο βαθμό. Θεωρώ ότι ως εκ περισσού αναφέρεται ότι μπορεί να προσφύγει στα διοικητικά δικαστήρια εκ του λόγου ότι είναι αυτονόητο το δικαίωμα του πολίτη και δεν είναι ανάγκη να αναφέρεται στο νόμο. 
    Επιτρέψτε μου να αναφερθώ για λίγο στα αεροδρόμια επί υδάτινης επιφάνειας. Είναι μία άριστη πρωτοβουλία σας, κύριε Υπουργέ, μπαίνει μία τάξη από την αρχή. Θα επιλυθούν σοβαρά συγκοινωνιακά θέματα, θα αναπτυχθεί ο τουρισμός. 
    Θα αναφερθώ σ΄ ένα ειδικότερο θέμα που αφορά τη λίμνη των Ιωαννίνων. Υπάρχουν πολλοί ενδιαφερόμενοι να δημιουργήσουν τέτοια αεροδρόμια και να δημιουργήσουν και τέτοια συγκοινωνία. Βάζετε πράγματι μία τάξη στο θέμα αυτό, για να μην έχουμε και εδώ άναρχη ανάπτυξη τέτοιων πρωτοβουλιών.
    Από την άποψη αυτή ασφαλώς ψηφίζω και στηρίζω το νομοσχέδιο και επαινώ την πρωτοβουλία της πολιτικής ηγεσίας του Υπουργείου μας. 
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Ιωάννης Τραγάκης): Κύριε Λεβέντη, θέλετε τώρα το λόγο ή να τον δώσω στον κ. Μαγκριώτη;
    ΑΘΑΝΑΣΙΟΣ ΛΕΒΕΝΤΗΣ: Ας προηγηθεί ο κ. Μαγκριώτης.
    ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Μαγκριώτη, έχετε το λόγο.
    ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, ευχαριστώ και εσάς και τους συναδέλφους κύριους Λυκουρέντζο και Λεβέντη για τη μικρή αλλαγή στη σειρά των ομιλητών, λόγω ανελαστικών υποχρεώσεών μου.
    Θα ήθελα να πω ότι είναι ένα καλό νομοσχέδιο, που πατά πάνω σε μία προεργασία της κυβέρνησης του ΠΑΣΟΚ, που είχε ολοκληρωθεί με νομοσχέδιο το οποίο έφτασε και στη Βουλή. Για μένα έχει δύο επίμαχα σημεία, που το καθιστούν αδύναμο και ελαχιστοποιούν την αποτελεσματικότητά του, τα οποία έχουν επισημάνει τόσο ο εισηγητής του ΠΑΣΟΚ κ. Μανιάτης όσο και οι άλλοι αγορητές και τα οποία θα επαναλάβω και εγώ και πιστεύω μέσα στα πλαίσια αυτού του καλοπροαίρετου διαλόγου να τα αποδεχθείτε, κύριε Υπουργέ.
    Το νομοσχέδιο αυτό θα μπορούσε πράγματι να δώσει μία ώθηση στην ανάπτυξη και ειδικά στην περιφερειακή ανάπτυξη και στο δευτερογενή και στον τριτογενή τομέα, ακόμη και στον πρωτογενή, αν είχε και ένα ανάλογο αναπτυξιακό και οικονομικό περιβάλλον. Θα μου επιτρέψετε, κύριε Υπουργέ, να τονίσω πως το οικονομικό και αναπτυξιακό περιβάλλον της χώρας μας τους τελευταίους μήνες δεν είναι το καλύτερο και κάθε ημέρα επιδεινώνεται. 
    Η Κυβέρνηση αντί να διαλέγεται με τις Βρυξέλλες, αντί να διαμορφώνει τις εθνικές και αναπτυξιακές προτεραιότητες, δυστυχώς, έχει ανοίξει –δέσμια των προεκλογικών της μύθων και δεσμεύσεων- μέτωπα με τις Βρυξέλλες και τους κοινοτικούς μας εταίρους, σε μία εποχή μάλιστα που διακυβεύονται κρίσιμα οικονομικά και αναπτυξιακά θέματα που αφορούν το Γ΄ Κοινοτικό Πλαίσιο Στήριξης, τη διαπραγμάτευση για το Δ΄ Κοινοτικό Πλαίσιο Στήριξης, αλλά και κρίσιμα εθνικά θέματα, όπως το Κυπριακό, που τις επόμενες ημέρες, μετά τις εκλογές στα κατεχόμενα, θα είναι πάλι στην ημερήσια διάταξη. Θρυμματίζουμε συμμαχίες που έγιναν με πολύ κόπο, ιδρώτα και θυσία και αποδιαρθρώνουμε διπλωματικά αποθέματα, τα οποία είχαμε δημιουργήσει τα τελευταία χρόνια και έτσι είχαμε βάλει σ΄ έναν καλό δρόμο τη χώρα και όλοι το αναγνώριζαν.
    Δέσμιοι προεκλογικών μύθων, οι οποίοι μπορεί να σας βοήθησαν στην προεκλογική σας εκστρατεία και στην κατάκτηση της εξουσίας, σήμερα γονατίζετε τη χώρα, θρυμματίζετε το διεθνές της κύρος, διαλύετε συμμαχίες και δημιουργείτε προβλήματα για την ίδια την ανάπτυξη και θετικά νομοθετήματα, όπως είναι αυτό που σήμερα συζητάμε, δεν θα μπορέσουν να κινηθούν με αέρα, με δυναμισμό, για να προσελκύσουν επενδυτές και να συμπαρασύρουν την ανάπτυξη. 
    Κοντά στον Μπαϊρακτάρη εσωτερικού, όπου πριν μερικούς μήνες μιλήσατε για τους πέντε νταβατζήδες, φαίνεται πως τους τελευταίους μήνες, αλλά και το τελευταίο εικοσιτετράωρο έχετε ανακαλύψει και «Μπαϊρακτάρη» Βρυξελλών, θα μπορούσα να τονίσω. 
Εάν το ένα ήταν μία εσωτερική υπόθεση, που μπορούσε να διευθετηθεί και σ’ ένα βαθμό μπορούσε να κατανοηθεί, ο «Μπαϊρακτάρης Βρυξελλών» είναι μια πολύ επικίνδυνη υπόθεση, αγαπητοί συνάδελφοι της κυβερνητικής Πλειοψηφίας. 
      Δυστυχώς η Κυβέρνηση, εκπροσωπώντας τη χώρα και τον ελληνικό λαό, αδυνατεί να φτάσει μέχρι την πρωτεύουσα της Ευρωπαϊκής Ένωσης, μέχρι τις Βρυξέλλες. Φθάνει λίγο πριν από τις Βρυξέλλες, στο γνωστό Βατερλώ και εκεί βουλιάζει. Και δεν βουλιάζει μόνο στα θέματα του βασικού μετόχου. Βουλιάζει στο θέμα της αποδοχής των δημοσιονομικών στοιχείων που δώσατε για το 2004…
      ΠΡΟΕΔΡΕΥΩΝ (Ιωάννης Τραγάκης): Κύριε Μαγκριώτη, να έρθουμε και στο νομοσχέδιο τώρα. 
      ΙΩΑΝΝΗΣ ΜΑΓΚΡΙΩΤΗΣ: Μπαίνω στο νομοσχέδιο τη στιγμή αυτή. Άλλωστε ένα αναπτυξιακό νομοσχέδιο, κύριε Πρόεδρε, θέλει και περιβάλλον αναπτυξιακό και οικονομικό, μια χώρα που αγωνίζεται για την ανάπτυξη και όχι μια χώρα που κοιτά πίσω, στο παρελθόν.
      Αναφέρομαι στη μη αποδοχή, λοιπόν, των δημοσιονομικών στοιχείων του 2004 -παρ’ όλο τον αγώνα για την κατάκτηση της αξιοπιστίας που δώσατε τον προηγούμενο χρόνο- εις βάρος της οικονομίας και της χώρας, στη μη αποδοχή της λογιστικής τακτοποίησης των χρεών των νοσοκομείων, την οποία πάτε να κάνετε, σε πλήρη αντίθεση μ’ αυτά που κάνατε πριν μερικούς μήνες στην περίφημη απογραφή για τις αμυντικές δαπάνες και βεβαίως στις επί έλαττον δαπάνες. Ένα χρόνο τώρα δεν μπορείτε να διευθετήσετε αυτήν την εκκρεμότητα της χώρας, που βεβαίως πηγάζει από τα δικά μας κυβερνητικά χρόνια, αλλά μπορούσε και έπρεπε να διευθετηθεί. 
      Γι’ αυτό λοιπόν σας καλούμε τώρα σ’ έναν ανοιχτό, ειλικρινή διάλογο, για να χτυπήσουμε όλοι μαζί, με τον κάθε πολίτη, με τον κάθε έντιμο πολίτη –και η πλειοψηφία του λαού έχει μια τέτοια στάση- και τη διαφθορά και τη διαπλοκή. «Το γινάτι βγάζει μάτι», κύριε Υπουργέ. Αφήστε πίσω λάθη και αδυναμίες.
      Τα δύο σημεία που θέλω να τονίσω για το νομοσχέδιο, είναι τα εξής: Πρώτον, χάσαμε πολύτιμο χρόνο, κύριε Υπουργέ, γιατί υπήρχε μια ολοκληρωμένη μελέτη και υπάρχουν 75.000.000 ευρώ στα ΠΕΠ, έτοιμα για να επενδυθούν. Αυτά τα 75.000.000 ευρώ, με τους ρυθμούς με τους οποίους όλοι γνωρίζουμε ότι θα ξεδιπλωθεί η γραφειοκρατία τους επόμενους μήνες για την υλοποίηση αυτού του νομοθετήματος, είναι βέβαιο πως δεν θα προλάβουν να συμβασιοποιηθούν στον κανονικό χρόνο, είναι βέβαιο πως δεν θα προλάβουν να απορροφηθούν μέχρι το 2008. Και αν θα απορροφηθούν, δεν θα είναι με βάση ένα ολοκληρωμένο σχέδιο ανάπτυξης –και ιδιαίτερα περιφερειακής ανάπτυξης- αλλά με βάση την αγωνία να μη χάσουμε ούτε ευρώ. Άρα όπου υπάρξει μία πρόταση, ας ρίξουμε τα χρήματα, ανεξάρτητα εάν αυτά θα έχουν αναπτυξιακό πλεόνασμα αύριο, ανεξάρτητα αν θα στηρίξουν το δευτερογενή τομέα, δηλαδή τη μεταποίηση, την ελληνική βιομηχανία και τη βιοτεχνία, ανεξάρτητα αν θα στηρίξουν το εμπόριο και ειδικά το λιανεμπόριο. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΙΩΑΝΝΗΣ ΜΑΓΚΡΙΩΤΗΣ: Ολοκληρώνω με μία φράση, κύριε Πρόεδρε.
      Το δεύτερο αδύναμο σημείο που πιστεύω ότι μπορείτε και πρέπει να δείτε: Μετά από μια βασανιστική και ολοκληρωμένη μελέτη βλέπουμε ότι όντως καθυστερήσαμε και εμείς και πρέπει να το ομολογήσουμε. Αυτές όλες οι ρυθμίσεις, έπρεπε να είχαν γίνει πριν από μία δεκαετία για τη χώρα μας. Χάσαμε ανάπτυξη, χάσαμε πόρους, χάσαμε θέσεις εργασίας, χάσαμε εισοδήματα. Είναι αλήθεια. Μην προσθέτετε λοιπόν και άλλη καθυστέρηση, μην προσθέτετε κι άλλα ελλείμματα ανάπτυξης, μην προσθέτετε και άλλες απώλειες πόρων. Οι έξι χωροθετημένες ζώνες στην ελληνική περιφέρεια, μαζί με το Θριάσιο που είναι ολοκληρωμένο και όπου πρέπει με τη συμμετοχή του ΟΣΕ να προχωρήσει η ανάπτυξη –και εκεί καθυστερείτε- δεν έγιναν στην τύχη. Χωροθετήθηκαν έτσι, γιατί στηρίζουν μία ολοκληρωμένη ανάπτυξη της χώρας, από το Ηράκλειο της Κρήτης μέχρι την Αλεξανδρούπολη και από την Αλεξανδρούπολη μέχρι τη ζώνη Θεσσαλονίκης-Κιλκίς και την Ηγουμενίτσα.
      Και θα προσέθετα και εγώ τη φωνή μου σ΄ αυτήν των συναδέλφων της Κρήτης για το ότι πρέπει να προχωρήσετε στη χωροθέτηση του νέου αεροδρομίου του Ηρακλείου. Είναι μία ανάγκη, ειδικά για την ανάπτυξη της Κρήτης, στην οποία δεν πρέπει να κλείνουμε τα μάτια.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ο ειδικός αγορητής του Συνασπισμού Ριζοσπαστικής Αριστεράς κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, και στη συζήτηση στην ειδική επιτροπή και στη συζήτηση χθες επί της αρχής τοποθετηθήκαμε και αναπτύξαμε τις απόψεις μας και για τα θετικά που παρουσιάζει αυτό το νομοσχέδιο και για τα αρνητικά του.
      Επειδή ο χρόνος είναι περιορισμένος, επιγραμματικά θα αναφερθώ στα επί μέρους άρθρα του. Εμείς λέμε ότι πρέπει να μπει μια τάξη στο χάος, στην άναρχη και απρογραμμάτιστη ανάπτυξη της χώρας, έτσι όπως έχει γίνει έως τώρα και αυτό το νομοσχέδιο από αυτήν την άποψη κάνει μία τέτοια προσπάθεια. Το πρόβλημα είναι εάν αυτό θα λειτουργήσει στην πράξη. 
      Με βάση, λοιπόν, τα άρθρα του νομοσχεδίου, θα πρέπει να πούμε για το άρθρο 2, παράγραφος 3 -εκεί που λέει «τα εμπορευματικά κέντρα ιδρύονται και εγκαθίστανται σε εκτάσεις που προσδιορίζονται σύμφωνα με τις κατευθύνσεις εγκεκριμένων ειδικών πλαισίων χωροταξικού σχεδιασμού και αειφόρου ανάπτυξης»- ότι αυτό το «αειφόρου ανάπτυξης», που είναι ένας μαϊντανός που μπαίνει παντού, δεν μας πείθει έτσι όπως μπαίνει εδώ, γιατί δεν βλέπουμε να έχει γίνει καμία προσπάθεια ώστε να σεβαστούμε την αειφόρο ανάπτυξη  και να λειτουργήσουμε με βάση την αειφόρο ανάπτυξη.
      Στο άρθρο 3 λέει: «στο μετοχικό κεφάλαιο της εταιρείας εμπορευματικού κέντρου μπορούν να συμμετέχουν φυσικά και νομικά πρόσωπα ιδιωτικού και δημοσίου δικαίου». Δεν είμαστε κατά του ιδιωτικού τομέα και μάλιστα στο χώρο των μικρομεσαίων επιχειρήσεων, οι οποίες γονατίζουν –το είπαμε και χθες- κάτω από το βάρος του ανταγωνισμού, της φορολογικής καταπίεσης και των δύσκολων συνθηκών που έχουν να αντιμετωπίσουν και με το διεθνή ανταγωνισμό και με τον ανταγωνισμό με τα μεγάλα συμφέροντα, όμως είμαστε κατά του ανεξέλεγκτου τρόπου που λειτουργεί το μεγάλο ιδιωτικό κεφάλαιο, τα μεγάλα ιδιωτικά συμφέροντα. Έχουμε οδυνηρή εμπειρία από όλη τη χώρα -και ειδικότερα από την περιοχή του Θριασίου- για το πώς λειτουργούν οι μεγάλες επιχειρήσεις, οι οποίες είναι ανεξέλεγκτες, θα έλεγα εντελώς ασύδοτες στις περισσότερες περιπτώσεις. 
      Τώρα υποτίθεται ότι εδώ, σύμφωνα με το άρθρο 5, θα υπάρξει ανάλυση των κυκλοφοριακών επιπτώσεων στα υφιστάμενα μεταφορικά δίκτυα από τη λειτουργία των εμπορευματικών κέντρων, μελέτη των περιβαλλοντικών επιπτώσεων και των όρων προστασίας του περιβάλλοντος. Ρώτησα και χθες. Αυτήν τη στιγμή το μόνο εμπορευματικό κέντρο που θεσπίζεται μ’ αυτό το νομοσχέδιο είναι του Ασπροπύργου. Υπάρχουν αυτές οι μελέτες; Υπάρχουν αυτές οι μελέτες περιβαλλοντικών επιπτώσεων και κυκλοφοριακών επιπτώσεων; Εγκαθιδρύουμε ήδη αυτό το κέντρο, έχει φτιαχτεί και έχει σχεδόν αρχίσει να λειτουργεί και, όμως, δεν υπάρχει καμία τέτοια μελέτη. Αφού το φτιάξουμε, τότε θα αρχίσουμε να ψάχνουμε για τις μελέτες και γι’ αυτό εμείς είμαστε εντελώς επιφυλακτικοί –να μην πω αντίθετοι- σ΄ αυτόν τον τρόπο λειτουργίας, γιατί δεν μπορεί να ξεκινήσει να λειτουργεί ένα κέντρο και μετά να σκεφτόμαστε υποδομές, μελέτες, εγκρίσεις κλπ.
      Στο άρθρο 6 είπαμε ότι ύστερα από γνώμη του οικείου νομαρχιακού συμβουλίου θα πρέπει να γίνεται η εγκαθίδρυση, πλην όμως –το είπε και ο κύριος Υπουργός- θα είναι συμβουλευτική η γνώμη του νομαρχιακού συμβουλίου, όπως είναι και στις μελέτες περιβαλλοντικών επιπτώσεων, όπου πηγαίνουν μετά στο ΥΠΕΧΩΔΕ, σ΄ ένα μήνα και παίρνουν την έγκριση. Επομένως είναι μια κοροϊδία κυριολεκτικά αυτή η συμβουλευτική γνώμη. Δεν παίζει κανένα ουσιαστικό ρόλο.
      Στο άρθρο 7 στην παράγραφο 4 αναφέρεται: «οι χώροι των υποδομών θα καλύπτουν τουλάχιστον το 40% ενώ ο συντελεστής δόμησης δεν μπορεί να υπερβαίνει το 0,6». Αυτό έλειπε να υπερβαίνει και το 0,6. Και το είπαμε, το 0,6 είναι πάρα πολύ μεγάλος συντελεστής και μάλιστα για μεγάλα εμπορευματικά κέντρα και εδώ δεν προσδιορίζεται. Για ένα μικρό εμπορευματικό κέντρο πενήντα στρεμμάτων, για παράδειγμα, το να καλυφθεί με 0,6 θα μπορούσε να είναι ανεκτό σε μία περιοχή που δεν είναι πολύ φορτισμένη, αλλά μέσα στο υπερφορτισμένο Θριάσιο συντελεστής 0,6 για δύο χιλιάδες στρέμματα θα είναι καταστροφικός και εάν θέλετε, θα είναι και εναντίον της καλής λειτουργίας αυτού του κέντρου. 
      Τώρα όσο για τους όρους προστασίας του περιβάλλοντος που επανέρχονται και στο άρθρο 8, τα είπαμε και δεν νομίζω ότι χρειάζεται να επιμείνω. 
      Στο άρθρο 9 οι αρμόδιες υπηρεσίες ελέγχουν, λέει, την τήρηση των όρων. Ποιες είναι αυτές οι αρμόδιες υπηρεσίες; Πότε ήλεγξαν αυτές οι αρμόδιες υπηρεσίες περιβαλλοντικούς όρους; Ποιες είναι οι υπηρεσίες της πολιτείας, της νομαρχίας ή άλλων οργάνων που ελέγχουν και πώς ελέγχουν, εάν θέλετε, ακόμη και όταν υπάρχουν και πόσο είναι ανεπηρέαστες από τις διάφορες διαπλοκές; Όμως, το κακό είναι ότι αυτήν τη στιγμή δεν ελέγχουν καν. Είναι εντελώς διακοσμητικές, ουσιαστικά ανύπαρκτες. 
      Επομένως εμείς δεν μπορούμε να πειστούμε μ΄ αυτές τις εγγυήσεις, που ναι μεν στα χαρτιά μπαίνουν, αλλά μπαίνουν εντελώς αόριστα, όχι δεσμευτικά και φοβόμαστε ότι δεν θα λειτουργήσουν ποτέ. 
     Tο άρθρο 11 λέει ότι θα υπάρξουν κυρώσεις αν υπάρξουν παραβάσεις και το χρηματικό πρόστιμο θα μπορεί να φτάσει μέχρι 1,5 εκατομμύριο ευρώ. Ανεξαρτήτως, δηλαδή, της παράβασης; Κι αν εκεί μέσα κουβαλάνε τόνους ναρκωτικά ή κουβαλάνε εκρηκτικά, πάλι η χρηματική ποινή θα είναι αυτή; Δεν ξέρω για τις άλλες ποινικές κυρώσεις, ασφαλώς είναι άλλοι αρμόδιοι για να τις κρίνουν.
     Στο άρθρο 12 με την αναγκαστική απαλλοτρίωση είπαμε εμείς ότι είμαστε αντίθετοι έτσι όπως πάει να θεσπιστεί. Γιατί ένα ιδιωτικού δικαίου κέντρο που θα το έχει μία ιδιωτική επιχείρηση να κάνει και αναγκαστικές απαλλοτριώσεις; Φοβόμαστε ότι θα οδηγήσει σε καταστάσεις απαράδεκτες.
     Βέβαια είμαστε αντίθετοι στο άρθρο 13 για την εκχώρηση αιγιαλού και παραλίας, η οποία θα γίνει για είκοσι πέντε χρόνια. Εδώ λέει ότι η εταιρεία αυτή με τη χρήση αιγιαλού και παραλίας θα μπορεί να κάνει λιμενικά έργα. Και αν κάνει εκεί επιχωματώσεις αυτό θα καταγραφεί μετά ως δημόσιο κτήμα. 
      Κύριε Υπουργέ, σας υποβάλλω απευθείας το ερώτημα. Η «Χαλυβουργική» που έχει μπαζώσει δύο χιλιάδες στρέμματα, η «ΠΕΤΡΟΛΑ» που έχει μπαζώσει οκτακόσια-εννιακόσια στρέμματα κλπ., αυτά έχουν καταγραφεί ως δημόσια κτήματα; Υπάρχει προηγούμενο ως τώρα αυτών των επιχειρήσεων που να χαρακτηρίστηκαν ως δημόσια κτήματα και ανάλογα να αντιμετωπίστηκαν; 
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Χρήση του αιγιαλού παίρνει. Δεν παίρνει κυριότητα. Η ιδιότητά των ως δημοσίων κτημάτων εξακολουθεί να παραμένει.
     ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, όταν έχει πενήντα χρόνια τη χρήση και θα μπορεί να είναι άλλα εκατόν πενήντα χρόνια ....
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Εν πάση περιπτώσει, περί χρήσεως ομιλούμε διότι του αιγιαλού η εκποίηση ή η παραχώρηση δεν είναι δυνατή κατά κυριότητα.
     ΑΘΑΝΑΣΙΟΣ ΛΕΒΕΝΤΗΣ: Τέλος πάντων. Εγώ λέω τι γίνεται στην πράξη, κύριε Υπουργέ, γιατί δεν μπορεί να περάσει κανένας από εκεί.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Και εγώ για την πράξη σας μίλησα.
     ΑΘΑΝΑΣΙΟΣ ΛΕΒΕΝΤΗΣ: Είναι απαγορευμένο εκεί πέρα. Σε όλη τη γραμμή της Ελευσίνας δεν μπορείτε να περάσετε.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Βέβαια, επειδή δεν έχω άλλο χρόνο, θα ήθελα να πω για το εμπορευματικό κέντρο του Θριασίου, ότι απ΄ όλα αυτά προκύπτει ότι μόνο ένα κέντρο θα είναι. Δηλαδή, το εμπορευματικό κέντρο του Θριασίου. Όπως το είπε και χθες ο Υπουργός κ. Λιάπης, ο επιχειρηματίας δεν θα επιλέξει το χειρότερο, αλλά θα επιλέξει το πιο προσοδοφόρο, το καταλληλότερο. Και το Θριάσιο είναι το καταλληλότερο για όλες αυτές τις χρήσεις, αλλά έχει γίνει εκεί το αδιαχώρητο. Θα συνεχίζουν εκεί μ΄ αυτόν το ρυθμό; 
     Αυτό για μας είναι ανεπίτρεπτο, απαράδεκτο και καταστροφικό για το περιβάλλον, για την ποιότητα ζωής των κατοίκων. Αν θέλετε είναι και μη λειτουργικό γιατί στο τέλος καταλήγει και να μην εξυπηρετεί.
     Βέβαια έχουμε και το άρθρο 22, το οποίο ζητήσαμε –όπως και όλοι οι άλλοι συνάδελφοι της Αξιωματικής Αντιπολίτευσης και της άλλης Αντιπολίτευσης- να αποσυρθεί, γιατί είναι απαράδεκτο για μας να λέμε σήμερα ότι μεταβάλλει θέσεις εργασίας του προσωπικού από αυτές των ειδικοτήτων τους. Μπορεί να μας οδηγήσει πολύ μακριά και να ανοίξει τους ασκούς του Αιόλου.
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
     ΑΘΑΝΑΣΙΟΣ ΛΕΒΕΝΤΗΣ: Τέλος, για τη χρήση αεροδρομίων επί υδάτινης επιφάνειας θέλω να πω ότι κατ’ αρχάς φαίνεται ωραίο, αλλά εκφράσαμε τους φόβους μας για την ασφάλεια, επειδή είμαστε σε μία χώρα όπου οι άνεμοι κάθε τόσο προκαλούν απαγορεύσεις για τους πλόες και των μεγάλων πλοίων. 
     Αυτά τα υδροπλάνα, πόσο ανθεκτικά θα είναι; Έχουμε μία επιφύλαξη και ακριβώς ζητάμε να μελετηθεί περισσότερο.
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Ο συνάδελφος κ. Τζαμτζής έχει το λόγο.
     ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, κυρίες και κύριοι συνάδελφοι, η Κυβέρνηση φέρνει για άλλη μία φορά ένα ολοκληρωμένο νομοσχέδιο για τα εμπορευματικά κέντρα. Ένα νομοσχέδιο το οποίο στοχεύει στην ανάπτυξη του εμπορίου, πετυχαίνει τη μείωση του κόστους στις διαδικασίες και πραγματικά δίνει τη δυνατότητα μιας οργανωμένης και σωστής διαχείρισης. 
      Δεν είναι το πρώτο νομοσχέδιο. Είναι ένα από τα νομοσχέδια της Κυβέρνησης που σκοπό και στόχο έχουν να οδηγήσουν τη χώρα μπροστά, να βοηθήσουν την ανάπτυξη του τόπου, να βοηθήσουν την ανάπτυξη της οικονομίας. Και το λέω αυτό, διότι πολλές φορές ακούμε «τι κάνει η Κυβέρνηση», ακούμε τις μεμψιμοιρίες από την πλευρά της Αντιπολίτευσης. 
      Αυτό το οποίο πρέπει να πούμε ξεκάθαρα πλέον και να γίνει κατανοητό από όλους, κυρίες και κύριοι συνάδελφοι, είναι ένα. Αυτό το νομοσχέδιο εντάσσεται μέσα σε ένα πλέγμα νομοθετημάτων, μέσα από τα οποία η Κυβέρνηση προσπαθεί να συμμαζέψει τα χάλια σας στην οικονομία, τα χάλια σας στην κρατική μηχανή,  όπου φθάσατε στο σημείο να καταστήσετε την απιστία στην υπηρεσία πλημμέλημα από κακούργημα, να συμμαζέψει την κακοδιοίκηση στην υγεία, όπου τα ελλείμματα και η κατασπατάληση των χρημάτων των πολιτών ήταν τρομακτική, να συμμαζέψει την κατάσταση στο στρατό, όπου οι μίζες και οι υπερκοστολογήσεις ήταν μια καθημερινότητα, μια δεδομένη πρακτική. 
      Αγωνίζεται αυτή η Κυβέρνηση να βγάλει τη χώρα από τη δύσκολη οικονομική κατάσταση, εκεί που την οδήγησαν οι σπατάλες της Κυβέρνησής σας, η διαφθορά και η διαπλοκή, το σκάνδαλο του χρηματιστηρίου, όπου αυτές τις μέρες- χθες συγκεκριμένα- είχαμε και καταδικαστικές αποφάσεις, διότι πλέον σταμάτησε να λειτουργεί το σύστημα και λειτούργησαν τα όργανα του κράτους, έτσι όπως τα ορίζει το Σύνταγμα. 
      Αγωνίζεται αυτή η Κυβέρνηση κατά της διαπλοκής και της διαφθοράς. Αγωνίζεται, κυρίες και κύριοι συνάδελφοι, για να πάψει η χώρα μας να είναι πρωταθλήτρια στους είκοσι πέντε της Ευρωπαϊκής Ένωσης, να είναι πρώτη στη διαφθορά, με μια πρωτιά την οποία δώσατε σεις με τις κυβερνήσεις σας, διότι εκεί οδηγήσατε εσείς τη χώρα. 
      Αγωνίζεται αυτή  η Κυβέρνηση, κυρίες και κύριοι συνάδελφοι, μέσα σε ένα απόλυτα αρνητικό επικοινωνιακά περιβάλλον, υπερασπιζόμενη το άρθρο 14 του Συντάγματος, το οποίο ψήφισε το ΠΑΣΟΚ. Το ψηφίσαμε στο Σύνταγμα μαζί. Και τι κάνει σήμερα το ΠΑΣΟΚ; Δεν στηρίζει τη συγκεκριμένη διάταξη, αυτή την οποία ουσιαστικά εισηγήθηκε. Και τι κάνει; Ουσιαστικά στηρίζει τα διαπλεκόμενα συμφέροντα.
      Δεν σας κατηγορούμε. Ακούμε πάρα πολλά αυτές τις μέρες. Ακούμε πάρα πολλά από τις 7 Μαρτίου που έγινε η Νέα Δημοκρατία Κυβέρνηση και πολλές φορές λέτε ότι σας καταγγέλλουμε, σας κατηγορούμε γι’ αυτά που κάνατε. Γι’ αυτά που κάνατε, κυρίες και κύριοι συνάδελφοι, σας καταδίκασε στις 7 Μαρτίου ο ελληνικός λαός. Δεν χρειάζεται εμείς να συνεχίσουμε. Εμείς ξεκινήσαμε από τις 7 Μαρτίου να οικοδομήσουμε, να φτιάξουμε την Ελλάδα, να οδηγήσουμε τον τόπο μπροστά. Σας κατηγορούμε, όμως, για την υποκρισία σας, μια υποκρισία απύθμενη.
      Μιλάτε για κλίμα συναίνεσης. Κλίμα συναίνεσης, κυρίες και κύριοι συνάδελφοι, υπήρχε και όταν συζητιόταν ο «Βασικός Μέτοχος» στην επιτροπή. Τι άλλαξε σε λίγες μέρες και μέσα στην Ολομέλεια βγήκαν τα μαχαίρια; 
      Σας καταγγέλλουμε, γιατί δεν μας αφήνετε να υλοποιήσουμε την πολιτική μας και γιατί ουσιαστικά συντάσσεστε πίσω απ΄ αυτά τα συμφέροντα. Γιατί ουσιαστικά αυτά τα συμφέροντα εσείς τα τρανώσατε, εσείς τα κάνατε, όπως είναι σήμερα και φυσικά σέρνεστε πίσω απ΄ αυτά. 
      Βλέπουμε εδώ μέσα να μιλάτε και σας βλέπουμε να χαίρεστε. Έφθασαν όμως δικές σας εφημερίδες, εφημερίδες οι οποίες σας στηρίζουν, να γράφουν τα εξής. 
      Σας διαβάζω από τη χθεσινή «ΕΛΕΥΘΕΡΟΤΥΠΙΑ»: «Είναι ανακόλουθο το ΠΑΣΟΚ, ως σοσιαλιστικό κόμμα, αντιπολιτευόμενο την Κυβέρνηση, να υπερασπίζεται τα μεγάλα συμφέροντα, αυτά δηλαδή που διαπλέκονται και η συντηρητική παράταξη να βρίσκεται στον αντίποδα, αντιμέτωπη με τα συμφέροντα, τα οποία αντιδρούν στους νόμους κατά της διαπλοκής». 
      Και πιο κάτω αναφέρει η ίδια η εφημερίδα: «Η εν συνεχεία ανακολουθία αφήνει έκθετο πολιτικά το ΠΑΣΟΚ».
      Κυρίες και κύριοι συνάδελφοι, η Κυβέρνηση είναι Κυβέρνηση με την ψήφο του ελληνικού λαού. Δεν είναι Κυβέρνηση διαπλεκομένων συμφερόντων. Αυτό πρέπει να το βάλετε καλά στο μυαλό σας.
      (Χειροκροτήματα από την πτέρυγα της Νέας Δημοκρατίας)
       Η Κυβέρνηση δεν χρωστά σε κανέναν. Γι’ αυτόν ακριβώς το λόγο είναι αποφασισμένη να προχωρήσει μπροστά για το καλό του ελληνικού λαού. Και εσείς βεβαίως μένετε εκτεθειμένοι. Έχω στα χέρια μου αυτό το οποίο είπε ο ίδιος ο Αρχηγός σας στις 18-2-2005. Λέει συγκεκριμένα: «Και όσον αφορά αυτά περί διαφθοράς, θέλω να ξέρετε ότι το ΠΑΣΟΚ είναι και θα είναι πρωτοπόρο σε κάθε κατεστημένο που θα προσπαθεί να ιδιοποιηθεί των οποιωνδήποτε εξουσιών ή θέσεων έχει, είτε αυτό λέγεται Μέσα Ενημέρωσης είτε λέγεται επιχειρήσεις.» Αυτό που κάνετε σήμερα είναι ακριβώς το αντίθετο. Σέρνεστε πίσω από τα διαπλεκόμενα συμφέροντα. Ουσιαστικά, τα υπηρετείτε και χαίρεστε για τα προβλήματα τα οποία έχει η Κυβέρνηση.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Θα ήθελα να ανακοινώσω στο Σώμα ότι: 1. η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δημόσιας Τάξης: «Κύρωση του Πρόσθετου Πρωτοκόλλου, μετά του Πρακτικού Διόρθωσης αυτού, στη Συμφωνία μεταξύ των Κυβερνήσεων των κρατών που μετέχουν στην Οικονομική Συνεργασία του Ευξείνου Πόντου για συνεργασία στην καταπολέμηση του εγκλήματος, ιδιαίτερα των οργανωμένων μορφών του» και 2. η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης: «Έλεγχος της διακίνησης και αποθήκευσης πετρελαιοειδών προϊόντων- ρύθμιση θεμάτων του Υπουργείου Ανάπτυξης.»
      Το λόγο έχει ο συνάδελφος κ. Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, η Ελλάδα αποτελούσε πάντα έναν από τους βασικούς κόμβους του παγκόσμιου εμπορίου και λόγω της θέσης της και λόγω της επιχειρηματικότητας που πάντα ανέπτυσσαν οι Έλληνες. Σήμερα όμως δεν αρκεί ούτε η θέση της χώρας μας  ανάμεσα στην Ευρώπη, την Ασία και την Αφρική, αλλά ούτε και η τάση των Ελλήνων για το επιχειρείν. Η αναβάθμιση του ελληνικού συστήματος των εμπορευματικών μεταφορών και η δημιουργία των απαιτούμενων υποδομών είναι απαραίτητες προϋποθέσεις, για να βελτιωθεί και να κατοχυρωθεί ο ρόλος της χώρας μας στο παγκόσμιο εμπόριο. Εφόσον δημιουργηθούν τα εμπορευματικά κέντρα, θα συμβάλλουν σημαντικά σ’ αυτόν το στόχο.
      Στην εποχή μας, το κόστος αποτελεί κυρίαρχο στοιχείο της ανταγωνιστικότητας. Η συμπίεση του κόστους παραγωγής, μεταφοράς και διανομής των προϊόντων παράλληλα με την αναβάθμιση των υπηρεσιών μεταφοράς αποτελούν προϋπόθεση της ανταγωνιστικότητας στα πλαίσια της παγκοσμιοποίησης και σε σχέση με την ποικιλία τρόπων μεταφοράς, μέσων, δικτύων που υπαγορεύουν οι στρατηγικές ανάπτυξης που πρέπει να ακολουθούμε στη σύγχρονη εποχή. 
      Σήμερα είναι δυνατή με την ανάπτυξη της τεχνολογίας, η βελτίωση της αξιοπιστίας και της ασφάλειας των μεταφορών. Η ανάγκη για ανταγωνιστικότητα απαιτεί τα μικρότερα δυνατά αποθέματα, αλλά παράλληλα απαιτεί τη δυνατότητα κάλυψης της ζήτησης με προσφορά στον ελάχιστο δυνατό χρόνο. Είναι προφανές ότι με τους παραδοσιακούς τρόπους μεταφοράς και αποθήκευσης δεν μπορούμε να ανταποκριθούμε στις ανάγκες του σύγχρονου ανταγωνισμού. Τα εμπορευματικά κέντρα θα ωθήσουν τη συνεργασία των μικρών και μεσαίων επιχειρήσεων και θα συμβάλλουν στην περιφερειακή ανάπτυξη.
       Η δημιουργία των εμπορευματικών κέντρων και οι προδιαγραφές τους πρέπει όμως να έχουν ως κύρια παράμετρο την προώθηση και των δικών μας προϊόντων, ώστε να μειωθεί το κόστος και ο απαιτούμενος χρόνος μεταφοράς τους στις ευρωπαϊκές και διεθνείς αγορές. Αλλιώς, τα εμπορευματικά κέντρα θα τεθούν μονομερώς στην υπηρεσία του μεγάλου εισαγωγικού κεφαλαίου και εις βάρος της ντόπιας παραγωγής.
      Πριν από λίγο καιρό, κυρίες και κύριοι συνάδελφοι, η Κοινοβουλευτική Ομάδα του ΠΑΣΟΚ κατέθεσε μια πρόταση νόμου για τη δημιουργία των εμπορευματικών κέντρων. Συζητήθηκε και αναλύθηκε στην επιτροπή, συζητήθηκε στην Ολομέλεια και απορρίφθηκε από την κυβερνητική πλειοψηφία μετά πολλών επαίνων. Μετά από μερικές μόνο εβδομάδες κατατέθηκε στη Βουλή από το Υπουργείο Μεταφορών το νομοσχέδιο που σήμερα συζητάμε. Με την πρώτη ανάγνωση, ο οποιοσδήποτε αναγνώστης θα καταλάβει ότι αποτελεί μια αντιγραφή της πρότασης του ΠΑΣΟΚ με ορισμένες συμπληρώσεις και απαλείψεις, αλλά μια αντιγραφή που αποστεώνει την κεντρική ιδέα της δημιουργίας των εμπορευματικών κέντρων, μια αντιγραφή που στην προσπάθεια του αντιγράφοντος να διαφοροποιηθεί καταλήγει σε λειψή και κακή. Βλέπουμε, παραδείγματος χάριν, ότι έχετε απαλείψει διατάξεις για τις διαδικασίες χωροθέτησης και αδειοδότησης των εμπορευματικών κέντρων στερώντας ένα χρήσιμο εργαλείο από τη δημιουργία τους.
      Και δεν καταλαβαίνω τις τοποθετήσεις κυρίως του εισηγητού της Πλειοψηφίας ο οποίος θέλει να μας επιβάλει μια ιδιότυπη σιωπή και μας λέει ότι αφού συμφωνείτε με την κεντρική ιδέα της δημιουργίας των εμπορευματικών κέντρων, γιατί κάνετε κριτική και διαφοροποιείσθε σε συγκεκριμένα άρθρα. Θέλω δε να πω ότι αυτό είναι όχι μόνο δικαίωμά μας, αλλά και υποχρέωσή μας απέναντι στους πολίτες που μας ψήφισαν και μας ένταξαν στη θέση της Αντιπολίτευσης, να κριτικάρουμε για τις παραλείψεις και τα λάθη τα οποία κάνετε.  Θα περιμέναμε η ανάπτυξη αυτή του διαλόγου να θεωρείται ως ένα θετικό γεγονός και όχι να δώσετε τους χαρακτηρισμούς που δώσατε σ΄ αυτήν τη θέση της Αντιπολίτευσης.
      Ενώ η πρόταση νόμου του ΠΑΣΟΚ προέβλεπε στην εισηγητική της έκθεση τις περιοχές των έξι μεγάλων εμπορευματικών κέντρων που οι αντίστοιχες περιφέρειες διαθέτουν ή διέθεταν μέχρι πρότινος για τη δημιουργία αυτών από το Γ΄ Κοινοτικό Πλαίσιο Στήριξης, στο νομοσχέδιο αυτό δεν γίνεται λόγος για τις περιοχές εγκατάστασής τους. Όμως, ο διεθνής και ευρωπαϊκός ανταγωνισμός προσδιορίζει ουσιαστικά αυτές τις θέσεις που πρέπει να εγκατασταθούν και θα πρέπει να ενισχύσουμε το ρόλο μας σε κάθε μία περιοχή και σε κάθε μεταφορικό δρόμο. 
      Δεν μπορούμε να αρνηθούμε ότι το Ηράκλειο μπορεί να παίξει αυτόν το ρόλο για τη Μεσόγειο, η Πάτρα για την Αδριατική, η Ηγουμενίτσα και η Αλεξανδρούπολη για την αξιοποίηση της Εγνατίας από τη Δύση μέχρι την Ανατολή, η Θεσσαλονίκη και το Κιλκίς για τον άξονα 10 και για τα Βαλκάνια, η Θεσσαλία και το Θριάσιο που πρέπει να αναβαθμιστεί για την ηπειρωτική Ελλάδα. Ελπίζω η απάλειψη αυτών των περιοχών να μη σημαίνει πρόθεση για τη μεταφορά των κονδυλίων σε άλλους τομείς ή άλλες περιοχές. 
      Εισάγετε, κύριοι συνάδελφοι, διάταξη για το ΚΤΕΛ. Με αυτές τις διατάξεις ανοίγετε το δρόμο των απολύσεων για τους εργαζόμενους, δίνετε ανεξέλεγκτα το δικαίωμα στα ΔΣ των ΚΤΕΛ να μεταβάλουν τις ειδικότητες κατά βούληση. Και ενώ η πολιτεία έχει εξασφαλίσει στους ιδιοκτήτες μετόχους των ΚΤΕΛ το μεταφορικό έργο, πρέπει να εξασφαλίσει και τα δικαιώματα των εργαζομένων. 
      Κύριε Υπουργέ, αν σας διακρίνει και πιστεύω εσάς προσωπικά ότι σας διακρίνει ευαισθησία για τους εργαζόμενους, τις οικογένειές τους και τα παιδιά τους, πρέπει να αποσύρετε σήμερα αυτές τις διατάξεις και να ξεκινήσετε ένα διάλογο με τους φορείς τους προκειμένου να τροποποιηθεί ο κανονισμός εργασίας. 
      Σας καταθέτω έγγραφο των εργαζομένων στο αστικό ΚΤΕΛ Ηρακλείου και στο υπεραστικό ΚΤΕΛ Ηρακλείου-Λασιθίου όπου οι δύο σύνδεσμοι εκφράζουν την αντίθεσή τους για τις συγκεκριμένες διατάξεις του νομοσχεδίου.
      (Στο σημείο αυτό ο Βουλευτής κ. Βασίλειος Κεγκέρογλου                        καταθέτει για τα Πρακτικά τα προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επίσης δεν καταλαβαίνω και τη σκοπιμότητα της διάταξης που αυξάνει το χρόνο ηλικίας των λεωφορείων σε ορισμένα νησιά και λόγω της επικαιρότητας μάλιστα, που δικάζεται αυτές τις ημέρες η υπόθεση για το δυστύχημα στα Τέμπη.
      Θα ήθελα όμως να αναφερθώ και στην απάλειψη της διάταξης για το αεροδρόμιο Ηρακλείου. Οι φορείς και οι κάτοικοι της περιοχής Νέας Αλικαρνασσού και Ηρακλείου ζητούν αυτό το νέο διεθνές αεροδρόμιο να εγκατασταθεί σε άλλη περιοχή προκειμένου να μεταφερθεί το σημερινό. Ξεκίνησαν κινητοποιήσεις οι οποίες ανεστάλησαν μόνο ύστερα από τις δεσμεύσεις και τις δηλώσεις του Υπουργού Ναυτιλίας ότι στο αμέσως επόμενο διάστημα θα έχουμε ανακοινώσεις από την Κυβέρνηση.
      Στο Καστέλι το θέλουν αυτό το αεροδρόμιο γιατί διαβλέπουν την ανάπτυξη που θα υπάρξει στην περιοχή, αλλά θέτουν τις προϋποθέσεις τους. Και πρέπει να σας πω ότι υπάρχει και ένα άλλο αεροδρόμιο στο Τυμπάκι που μπορεί και πρέπει να αξιοποιηθεί για τις εμπορευματικές μεταφορές προς και από την Κρήτη στα σύγχρονα πλαίσια μιας ανάπτυξης και αξιοποίησης όλων των υποδομών. Όμως όλα αυτά απαιτούν πρωτοβουλίες, βούληση και σχεδιασμό από την πλευρά της Κυβέρνησης η οποία πρέπει επιτέλους να ξεκινήσει να υλοποιεί ζητήματα που είναι απαραίτητα για να ανταπεξέλθουμε στο διεθνή ανταγωνισμό. Οι εξελίξεις τρέχουν και δεν περιμένουν εμάς πότε θα ευκαιρήσουμε να πάρουμε πρωτοβουλίες και να υλοποιήσουμε απαραίτητες υποδομές για το μέλλον της χώρας.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, το 3ο Γυμνάσιο Αλίμου αποτελούμενο από σαράντα πέντε μαθητές και μαθήτριες και από ένα συνοδό καθηγητή. 
      Τους καλωσορίζουμε.
      (Χειροκροτήματα από όλες τις πτέρυγες της Βουλής)
      Ο κ. Λυκουρέντζος έχει το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ: Κύριε Πρόεδρε, κύριε Υπουργέ, συζητάμε ένα ακόμα νομοθέτημα της Κυβέρνησης, το οποίο εντάσσεται στο γενικότερο στρατηγικό σχεδιασμό της ανάπτυξης μίας φιλελεύθερης οικονομίας. Επιτρέψτε μου εδώ, κύριε συνάδελφε, που μιλήσατε πριν από λίγο, αναφερόμενος στη διάταξη για τους εργαζομένους στα ΚΤΕΛ, να πω ότι η παράταξή σας δεν κάνει τίποτε άλλο παρά να στηρίζει οτιδήποτε αναχρονιστικό. Δεν θέλετε ουδεμία αλλαγή. Θέλετε να μείνουν τα πράγματα όπως έχουν, να μην έχουμε πρόοδο, να παραμένει αμετακίνητη η Ελλάδα της δεκαετίας του ΄70, του ’80, όλων αυτών των περιόδων αγκυλώσεων, τις οποίες επιβάλλατε με τις σοσιαλιστικές σας ιδέες. 
      Για εμάς, όμως, δεν υπάρχει αυτή η Ελλάδα πια. Υπάρχει η Ελλάδα του μέλλοντος, των μεταρρυθμίσεων, των τομών, των αλλαγών, η Ελλάδα που απαντά στις προκλήσεις. Γι’ αυτόν το λόγο έχουμε ένα σύγχρονο αναπτυξιακό νόμο που ποτέ δεν μπορέσατε να κάνετε, έχουμε ένα σύγχρονο φορολογικό νόμο, ένα νόμο για την προσέλκυση κεφαλαίων στον τόπο μας. Θέλουμε να βλέπουμε την Ελλάδα να αλλάζει, να προοδεύει, να εγκαταλείπει ό,τι αναχρονιστικό και εσείς επιμένετε να μας κρατάτε στο παρελθόν με όλες σας τις πρακτικές. Ουδέποτε αλλάξατε και δεν μπορείτε να αλλάξετε, διότι έχετε άλλες αντιλήψεις για την Ελλάδα. Έχετε την αντίληψη της Ελλάδας των συμβιβασμών, της Ελλάδας που υποκύπτει σε εξωθεσμικά κέντρα αποφάσεων, της Ελλάδας που πρέπει να υπακούει ο πολιτικός κόσμος στα κελεύσματα κύκλων που δεν διαθέτουν τη δημοκρατική νομιμοποίηση και δεν ελέγχονται από την ψήφο του πολίτη. 
      Έρχομαι τώρα στο νομοσχέδιο για τα εμπορευματικά κέντρα. Είναι ένα ακόμα μέτρο υπέρ της φιλελεύθερης ανάπτυξης, ένα νομοθέτημα για να δώσουμε τη δυνατότητα να αναπτυχθεί η περιφέρεια, για να δώσουμε τη δυνατότητα προσέλκυσης επενδύσεων.
      Κύριε Υπουργέ, θα ήθελα να σας παρακαλέσω να δεχθείτε να μεταβάλλετε τη διάταξη η οποία αφορά τα στρέμματα στην περιφέρεια, για τη δυνατότητα ανάπτυξης των εμπορευματικών κέντρων. Και ομιλώ ως Βουλευτής της περιφέρειας, όπου δεν έχουμε αυτήν τη δυνατότητα να έχουμε μεγάλες εκτάσεις, μεγάλα γήπεδα, για να μπορεί όντως να είναι σύμφωνη μία επένδυση με τις διατάξεις του νόμου. Νοιάζομαι πάρα πολύ, γιατί η πατρίδα μου έχει ελκυστικά γεωοικονομικά κριτήρια και αυξημένες δυνατότητες, αφού βρίσκεται στο κέντρο της Πελοποννήσου και μπορούμε εκεί να ιδρύσουμε ένα σημαντικό εμπορευματικό κέντρο.
      Βεβαίως, έχουμε κάποια προβλήματα. Μας τα κληρονόμησαν οι συνάδελφοι που έρχονται σήμερα, για να μας καταγγείλουν με άνεση. Ο δρόμος Τρίπολης-Καλαμάτας, σύμφωνα με τις τελευταίες ανακοινώσεις του Υπουργού ΠΕΧΩΔΕ, θα χρειαστεί καινούργιες δαπάνες και τεσσεράμισι χρόνια για να γίνει, αφού βεβαίως έκαναν τα εγκαίνια εν όψει των ευρωεκλογών του 1999, αφού κόπηκαν οι κορδέλες, αφού δήλωσαν στους Αρκάδες και τους Μεσσήνιους ότι «να εμείς τι κάνουμε, τι σας προσφέρουμε». Αυτή είναι η αντίληψή σας. Δεν έχει αλλάξει ούτε και σήμερα και δεν μπορεί και να αλλάξει, γιατί αυτή είναι η πολιτική σας «παιδεία».
      Έχουμε το σιδηρόδρομο, όπου και εκεί εκτελείται προβληματική μελέτη. Η Κυβέρνηση προσπαθεί σήμερα να κάνει το έργο εκσυγχρονισμού του σιδηροδρόμου της Πελοποννήσου. Φροντίστε να μάθετε τι προδιαγραφές έχει αυτή η μελέτη, πόσο πίσω είναι από τις πραγματικές ανάγκες της περιοχής, αλλά και από τον εκσυγχρονισμό, τον οποίο έχουν επιβάλει στις σιδηροδρομικές μεταφορές τα νέα επιτεύγματα της τεχνολογίας! 
      Έρχομαι στο θέμα για το αεροδρόμιο. Κύριε Υπουργέ, μη βιάζεστε να απαντάτε σε ερωτήσεις συναδέλφων που, αφού εγκατέλειψαν τους υπουργικούς θώκους, ανακάλυψαν τη βιομηχανία των ερωτήσεων. Εσείς απαντάτε με ευθύτητα ότι δεν είναι στο σχεδιασμό σας, ότι δεν αντιμετωπίζετε τώρα τη μετατροπή του στρατιωτικού αεροδρομίου της Τρίπολης σε πολιτικό. Χρειάζεται να γίνει εμπορικό αυτό το αεροδρόμιο, αξιοποιώντας το νομοθέτημά σας για τα εμπορευματικά κέντρα, όχι για να σταματήσει τη δουλειά των ΚΤΕΛ ή των ταξί, αλλά για να φέρει τουρίστες, για να διακινεί τα εμπορεύματα. Είναι μία μεγάλη ευκαιρία ανάπτυξης για την Πελοπόννησο.
      Κύριε Πρόεδρε, θα ήθελα να επανέλθω σε όλα αυτά που μας απασχολούν τις τελευταίες ημέρες, διότι ως Βουλευτής θεωρώ ότι η Βουλή δεν βρίσκεται μακριά από τις εξελίξεις. Άκουσα ότι η Κυβέρνησή μας και ο Πρωθυπουργός διασύρουν τη χώρα διεθνώς.
	Ποιος διασύρει την Ελλάδα; Οι πρόθυμοι ή εκείνοι που έχουν πολιτικό ανάστημα; Αυτοί που σηκώνουν τη φωνή της Ελλάδος στα θέματα της εξωτερικής πολιτικής, αυτοί που ζητούν με ευθύτητα τη συνεργασία με την Ευρωπαϊκή Ένωση στα θέματα της οικονομίας ή εκείνοι που ήταν πρόθυμοι να αποκρύψουν την αλήθεια από τους Έλληνες ή εκείνοι που ήταν πρόθυμοι να συμβιβαστούν; 
	Διασύρουμε εμείς την Ελλάδα; Ή μήπως θέλει ο κύριος Πρόεδρος του ΠΑΣΟΚ να κάνουμε μία αποτίμηση της εξωτερικής του πολιτικής; Να θυμηθούμε το Κυπριακό και να προσθέσουμε την απάντηση του κυπριακού λαού στις πρωτοβουλίες που τότε σχεδιάζοντο από την ελληνική κυβέρνηση; Τι να πούμε, ότι για πρώτη φορά στην πολιτική ζωή της χώρας κόμμα μας συστήνει να ζουν οι Έλληνες μέσα στο ψέμα, να ζουν οι Έλληνες μέσα στις ουτοπίες, για να δικαιώνεται ο μύθος περί ισχυρής Ελλάδος, περί της Ελλάδος της ισχυρής οικονομίας, οικονομία την οποία ούτε εσείς σήμερα δεν τολμάτε να υπερασπιστείτε; 
	Επιτέλους, για πείτε μας, τι τιμάτε; Την υπογραφή σας για το Σύνταγμα που ψηφίσαμε μαζί ή τους ολίγους και τα συμφέροντα; Με ποιους είναι επιτέλους η παράταξη της Μειοψηφίας; Με την επιλογή ότι ως εκπρόσωποι του ελληνικού λαού είμαστε υποχρεωμένοι να τιμούμε και να στηρίζουμε το ελληνικό Σύνταγμα ή ότι πρέπει να υποτασσόμεθα στους ολίγους;  
(Χειροκροτήματα από την πτέρυγα της Νέας Δημοκρατίας)
	Εμείς ως φιλελεύθεροι πολιτικοί έχουμε την άποψη ότι πρέπει να υπηρετούμε τα συμφέροντα των πολλών. Πείτε μου με ποιους είστε, με τα λόμπι και τη γραφειοκρατία της Ευρωπαϊκής Ένωσης ή με αρχές και με αξίες; Είσαστε μ’ εκείνους οι οποίοι δρουν για να σπιλώσουν την τιμή της Ελλάδος ή είσαστε με τους Έλληνες πολίτες; 
	Κάτι τελευταίο: Αυτή η Κυβέρνηση ούτε πιέσεις ούτε εκβιασμούς δέχεται γιατί δεν δεχόμαστε εκβιασμούς εμείς που τη στηρίζουμε. Ούτε συμφέροντα εκπροσωπούμε ούτε δεσμεύσεις έχουμε ούτε σε ομίλους ανήκουμε ούτε δεχόμαστε εντολές από τον οποιονδήποτε οικονομικά ισχυρό. 
	Ξέρετε γιατί όλα αυτά; Γιατί δεν χρωστάμε σε κανέναν και ούτε πρόκειται να χρωστάμε. Αυτή είναι η διαφορά μας. Εσείς πιστεύετε ότι οι πολιτικοί πρέπει να χρωστάνε και να υπακούουν. Εμείς πιστεύουμε ότι οι πολιτικοί πρέπει να είναι ανεξάρτητοι. Η Κυβέρνηση Καραμανλή έχει εκατόν εξήντα πέντε τέτοιες ψήφους στο ελληνικό Κοινοβούλιο. Πιστεύουμε ότι έχουμε χρέος απέναντι στην εμπιστοσύνη του ελληνικού λαού και σ’ αυτήν την εμπιστοσύνη μπορούμε να ελπίζουμε και να προχωράμε στο μέλλον μαζί με τους Έλληνες πολίτες.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κ. Λυκουρέντζο.
	Ο κ. Δένδιας έχει το λόγο.
	ΝΙΚΟΛΑΟΣ ΔΕΝΔΙΑΣ: Κύριε Πρόεδρε, θα ήθελα να ξεκινήσω με μία γενική παρατήρηση. Εξαιτίας του άρθρου 32 του Κανονισμού της Βουλής, το παρόν νομοθέτημα συζητήθηκε πριν στην Επιτροπή Κοινωνικών Υποθέσεων. Θα μου επιτρέψετε να πω ότι είναι το λιγότερο λογική αντινομία ένα νομοθέτημα που ονομάζεται «Ίδρυση και λειτουργία Εμπορευματικών Κέντρων» να συζητείται στην Επιτροπή Κοινωνικών Υποθέσεων. Σ’ αυτό βέβαια δεν υπάρχει ευθύνη, υπάρχει όμως άμεση και προφανής ανάγκη αλλαγής του Κανονισμού της Βουλής. Αυτό καθίσταται σαφές και από το πρωτόκολλο 1 και από το πρωτόκολλο 2 του Ευρωσυντάγματος, το οποίο προφανώς τουλάχιστον η παρούσα Βουλή θα κυρώσει μέσα στον Απρίλιο. 
      Εκτός απ’ αυτό, νομίζω ότι η αλλαγή του Κανονισμού της Βουλής επιβάλλεται από την ίδια τη σημερινή πραγματικότητα διότι με την υπάρχουσα δομή των επιτροπών δεν υπάρχει και δεν αναπτύσσεται μία σημαντική δυνατότητα, η δυνατότητα κλήσεως και η δυνατότητα ασκήσεως κοινοβουλευτικού ελέγχου στον τεράστιο και πολυσχιδή δημόσιο τομέα και σ’ όλα αυτά τα νομικά πρόσωπα ιδιωτικού δικαίου τα οποία ανήκουν στο δημόσιο και τα οποία διαφεύγουν όχι μόνο του ελέγχου του Εθνικού Κοινοβουλίου, αλλά και της γνώσεως της υπάρξεως.
	Θα μου επιτρέψετε να ομολογήσω χωρίς καμία ντροπή ότι εγώ σ’ αυτήν την Αίθουσα χθες έμαθα ότι υπάρχει ανώνυμος εταιρεία: «Θριάσιον ΑΕ». Δεν το γνώριζα και νομίζω ότι πλήθος Βουλευτών δεν το γνώριζε. 
	Επί του συγκεκριμένου νομοθετήματος, θα μου επιτρέψετε, κύριε Υπουργέ, να κάνω μερικές παρατηρήσεις με τη σειρά των άρθρων και να κάνω και κάποιες παρατηρήσεις στα θέματα της αναδιατύπωσης τα οποία μας διανεμήθησαν. 
    Πρώτον το άρθρο 10, σχετικά με την εγκατάσταση επιχειρήσεων στα εμπορευματικά κέντρα. Δεν διαβλέπω από τη διατύπωση του άρθρου ποιας νομικής μορφής είναι η σύμβαση την οποία αναφέρει η οποία συνάπτεται με έγγραφο βέβαιης χρονολογίας. Δεν είναι εύκολο να την εντάξουμε στις υπάρχουσες νομικές μορφές και νομίζω θα ήταν απολύτως χρήσιμο να διευκρινιστεί. Θα μου πείτε, γιατί θα είναι απολύτως χρήσιμο; Ας το ερμηνεύσουν τα δικαστήρια. Δεν είναι έτσι και θα εξηγήσω γιατί. Αν γυρίσουμε πίσω στο άρθρο 13: «παραχώρηση χρήσης αιγιαλού και παραλίας», προβλέπεται η παραχώρηση χρήσης αιγιαλού και παραλίας στις συγκεκριμένες εταιρείες λειτουργίας εμπορευματικών κέντρων. Όμως αν κοιτάξετε το ν. 2971/2001 περί αιγιαλού και παραλίας, στο άρθρο 15 απαγορεύει, με την επιφύλαξη της παραγράφου 6, στον παραχωρησιούχο που είναι εταιρεία που λειτουργεί το εμπορευματικό κέντρο να παραχωρήσει-μεταβιβάσει ολικά ή μερικά το δικαίωμά του σε οιονδήποτε άλλον. Και ερωτώ, πώς θα λειτουργήσει το νομικό σχήμα όσον αφορά την εταιρεία, το φυσικό ή νομικό πρόσωπο το οποίο έχει συνάψει σύμβαση με τη συγκεκριμένη εταιρεία που λειτουργεί το εμπορευματικό κέντρο; Έχει αντιμετωπιστεί; Αν έχει αντιμετωπιστεί, πώς; 
    Εκτός αυτού υπάρχουν διάφορες διατάξεις μέσα στο συγκεκριμένο νομοθέτημα που δεν είναι απολύτως σχετικές. Τη δική μου εκλογική περιφέρεια –είμαι Βουλευτής Κέρκυρας- ενδιαφέρει πάρα πολύ το άρθρο 10 α, περί χρήσης αεροδρομίων επί υδάτινης επιφάνειας. Εμείς είμαστε η περιφέρεια στην Ελλάδα που είχαμε την προνομία για πρώτη φορά να λειτουργήσει υδροπλάνο το οποίο συνδέει την Κέρκυρα με τους Παξούς και μετά από λίγο θα συνδέει την Κέρκυρα με τα Γιάννενα. Το άρθρο 10 προβλέπει στην παράγραφο 1 λειτουργία αεροδρομίου σε υδάτινη επιφάνεια. Η λειτουργία επιτρέπεται, γράφει, με απόφαση του Υπουργού Μεταφορών και Επικοινωνιών. Κατ’ αρχάς υπάρχει εν ισχύι το βασικό διάταγμα 170/1969 περί κανόνων εναερίου κυκλοφορίας το οποίο ορίζει σαφώς τι σημαίνει αεροδρόμιο: «αεροδρόμιο είναι πάσα χερσαία ή υδάτινη περιοχή καθορισθείσα δια πράξεως της αρμοδίας αρχής ίνα χρησιμεύση εν όλω ή εν μέρει για την προσγείωση ή την απογείωση, την κίνηση και την εξυπηρέτηση αεροσκαφών». 
    Στο άρθρο 10 λέει επί λέξει: «Η οργάνωση και οι όροι λειτουργίας και εκμετάλλευσης αεροδρομίων καθορίζονται με διάταγμα. Προσέξτε την αντινομία. Εδώ έχουμε απόφαση, εδώ έχουμε διάταγμα. Διάταγμα μπορεί να είναι προφανώς, προεδρικό διάταγμα. Αντιμετωπίστηκε; Πώς; Από εκεί και πέρα θα ήθελα να ξέρω τι γίνεται σε σχέση με το ν. 212/1947 που είναι ο Αεροπορικός Κώδικας περί προσχωρήσεως της Ελλάδας στη Συμφωνία του Σικάγο σε συνδυασμό με την απόφαση 6985 του Υπουργού περί λειτουργίας των αεροδρομίων. Και συγκεκριμένα σ’ αυτά τα αεροδρόμια επί υδατίνων επιφανειών τι συνολικούς όρους λειτουργίας θα έχουμε; Θα οριστεί αερολιμενάρχης; Θα υπάρξει προσωπικό; Πώς θα λειτουργήσουν αυτά; Αντιμετωπίστηκαν αυτά από αυτό το άρθρο 10 α, το οποίο εντάσσεται, ξαναλέω, στον Κώδικα Αεροπορικού Δικαίου ο οποίος αποτελεί εισαγωγή στο ελληνικό δίκαιο διεθνούς συμφωνίας την οποία έτσι εμμέσως τροποποιούμε. 
    Αν είχε περάσει από την Επιτροπή Παραγωγής και Εμπορίου θα είχα την ευκαιρία αυτά να τα πω στην επιτροπή. Αναγκάζομαι να τα πω στην Ολομέλεια. 
    Τώρα, επί του διανεμηθέντος κειμένου. Το 5, που γράφει στο τέλος της παραγράφου 2 του άρθρου 5 προστίθεται η φράση «επιπλέον δε η μη διεκδίκηση και η μη κατάσχεση αυτής» προφανώς έχει απαλειφθεί το εδάφιο β΄ το οποίο πρέπει να μπει εκεί αλλιώς δεν έχει νόημα. Αν μπει στο τέλος της παραγράφου 2, γίνεται «άρτζι μπούρτζι και λουλάς» το νομοθέτημα. 
    Στο 8 δε, στην παράγραφο 1 του άρθρου 13 θα μου επιτρέψετε να πω ότι δεν είναι σαφές αυτό που λέει περί εμπορευματικών κέντρων. Κάπου αλλού πρέπει να πάει, γιατί αν πάει εκεί πάλι δεν βγάζει νόημα. 
    Ευχαριστώ. 
     ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε συνάδελφε. Έχω την τιμή να ανακοινώσω προς το Σώμα ότι οι Υπουργοί Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Εθνικής Άμυνας και η Αναπληρωτής Υπουργός Πολιτισμού κατέθεσαν σχέδιο νόμου «Εναρμόνιση της ελληνικής νομοθεσίας προς την Οδηγία 2003/96/ΕΚ του Συμβουλίου της 27ης Οκτωβρίου 2003 περί επιβολής ειδικού φόρου κατανάλωσης και άλλες διατάξεις».
     Παραπέμπεται στην αρμόδια Διαρκή Επιτροπή. 
     Ο συνάδελφος, κ. Παπαγεωργίου Αθανάσιος έχει το λόγο. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, κυρίες και κύριοι συνάδελφοι, ο κ. Δένδιας έθεσε ένα ζήτημα: το πού έπρεπε να συζητηθεί το νομοσχέδιο που συζητούμε σήμερα. Θέλω να πω στον κ. Δένδια ότι πέρσι στις 18 Γενάρη –αν δεν απατώμαι- το νομοσχέδιο του ΠΑΣΟΚ εισήχθη, συζητήθηκε και ψηφίστηκε στην Επιτροπή Παραγωγής και Εμπορίου. Τότε η Νέα Δημοκρατία απεχώρησε και δεν συμμετείχε στη διαδικασία. Είναι, αλήθεια, άξιο λόγου να δούμε πώς η Νέα Δημοκρατία αντιλαμβάνεται τη στάση της αναφορικά με το πού συζητιόνται κρίσιμα νομοσχέδια.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Κυρίες και κύριοι συνάδελφοι, ο ένας χρόνος που πέρασε, είναι πάρα πολύ σπουδαία απώλεια. Αιτιολογική βάση της καθυστέρησης εκ μέρους της Νέας Δημοκρατίας για ψήφιση ήταν η βελτίωση του παλιού νομοθετήματος που είχε εισαγάγει το ΠΑΣΟΚ και ψηφίστηκε στην Επιτροπή Παραγωγής και Εμπορίου. Η απώλεια αυτή του χρόνου και πιθανά πόρων δεν έχει φέρει το αποτέλεσμα που προσδοκούσαμε όλοι. Η γνώμη μου είναι ότι το νομοσχέδιο που συζητούμε σήμερα, αντί να ξεκαθαρίσει κρίσιμα ζητήματα σε ένα νέο θεσμό που είναι χρήσιμος για την οικονομία μας, ενέπλεξε περισσότερο τα πράγματα. Νομίζω ότι το συγκεκριμένο νομοσχέδιο δημιουργεί συγχύσεις και δεν λύνει προβλήματα προσανατολισμού του νέου θεσμού.
      Κυρίες και κύριοι συνάδελφοι, σε μια προσπάθειά του χθες, να μας πείσει περί της νέας αντίληψης που αποτυπώνεται στο νομοσχέδιο, ο κύριος Υπουργός μας έκανε μάθημα για τις σχέσεις αγοράς και κράτους και λίγο-πολύ μας είπε: «Κοιτάξτε, κύριοι του ΠΑΣΟΚ, εμείς είμαστε με την αγορά, δεν μας ενδιαφέρει η εμπλοκή του κράτους στην επένδυση και δημιουργία υποδομής για το νέο θεσμό των εμπορευματικών κέντρων». Αυτή όμως η τοποθέτηση, κατά τη γνώμη μου, επέτεινε τη σύγχυση και την έλλειψη προσανατολισμού και στρατηγικής της Κυβέρνησης για το συγκεκριμένο θέμα που συζητάμε σήμερα.
      Ανέκυψαν απ’ αυτήν την τοποθέτηση του κυρίου Υπουργού συγκεκριμένα ερωτήματα. Τα ερωτήματα είναι τα εξής και ήθελα να τα θέσω, κυρίες και κύριοι συνάδελφοι: Το κράτος εμπλέκεται ή όχι στη χωροθέτηση των εμπορευματικών κέντρων; Θα πρέπει να ληφθούν υπόψη τα χωροταξικά σχέδια για τη χωροθέτηση των εμπορευματικών κέντρων; Εάν πρέπει και πρέπει. Να ο παρεμβατισμός του κράτους. Και δεν είναι υπόθεση της αγοράς να απαντήσει γενικά και αφηρημένα σε ένα πρόβλημα υπαρκτό.
      Δεύτερον: 
      Κύριοι Υπουργοί, η εμπειρία μας όλα τα χρόνια από τη δημιουργία των βιομηχανικών ζωνών, το ΒΙΟΠΑΛ, το ΠΟΤΑ, δεν είναι εμπειρία χρήσιμη να την αξιοποιήσουμε και σήμερα; Δεν πρέπει το κράτος να παρέξει την υποδομή για να αναπτυχθεί η επιχειρηματική δραστηριότητα, για να αναπτύξουν οι επιχειρηματίες, που θέλουν να μπουν στον κλάδο της δημιουργίας εμπορευματικών κέντρων, εμπορευματικών σταθμών, τις δραστηριότητές τους; Έπρεπε να μην καταργηθεί η ΒΕΠΕ σαν σημείο αναφοράς για τα εμπορευματικά κέντρα, τους εμπορευματικούς σταθμούς.
      Τρίτον, γιατί δεν μας απαντάει η Κυβέρνηση τι θα γίνει με τα  έξι εθνικής κλίμακας εμπορευματικά κέντρα, που είχαν περιληφθεί στα ΠΕΠ, και είχαν οριστεί οι περιφέρειες; Δεν μας απαντάει όμως εάν υπάρχουν οι πόροι. Θα προκηρυχθούν τα έργα; Όλα, λέει, θα τα λύσει η αγορά. Θα πάνε, δηλαδή, οι επιχειρηματίες στην κεντρική Μακεδονία, από την οποία κατάγομαι, και θα υποβάλουν ένα επενδυτικό σχέδιο. Πού όμως θα το υποβάλουν; Στο εθνικό καθεστώς του αναπτυξιακού νόμου ή στα ΠΕΠ; Δεν μας απαντάει η Κυβέρνηση. Να λοιπόν γιατί λέμε ότι η σύγχυση επιτείνεται, ότι καταδεικνύεται μ’ αυτό το νομοθέτημα η έλλειψη στρατηγικής, η έλλειψη πολιτικής, η έλλειψη προγράμματος εκ μέρους της Νέας Δημοκρατίας.
      Κύριε Υπουργέ, αν η ίδρυση των εμπορευματικών κέντρων είναι υπόθεση της αγοράς και των ιδιωτών τότε γιατί μας ταλαιπωρείτε ένα χρόνο, γιατί καθυστερούμε, γιατί χάσαμε χρόνο και δεν κάνατε μια απλή πρόβλεψη ρύθμισης στον αναπτυξιακό νόμο, όπου θα λέγατε ότι στον αναπτυξιακό νόμο γίνεται υπαγωγή ή δίνεται η δυνατότητα υπαγωγής των επενδυτικών σχεδίων, για να τελειώσουμε; Γιατί αυτά τα φληναφήματα, γιατί αυτή η καθυστέρηση, γιατί αυτή η απώλεια χρόνου;
      Κι έρχομαι, κύριε Υπουργέ, σε ένα συγκεκριμένο ζήτημα: Στην Πιερία, από την οποία κατάγομαι. Το Εμποροβιομηχανικό Επιμελητήριο, ένας μεγάλος δήμος και οι διεθνείς μεταφορές έχουν συντάξει μελέτη σκοπιμότητας, προκειμένου να αξιοποιήσουν την πρόβλεψη του προηγούμενου νόμου για υπαγωγή στα ΠΕΠ και την ίδρυση εμπορευματικού σταθμού.
      Το σχέδιο ήταν των διεθνών μεταφορών και το αξιοποίησε το Εμποροβιομηχανικό Επιμελητήριο και ο Δήμος Μεθώνης. Παραχώρησε δε ο Δήμος τριακόσια στρέμματα γι’ αυτήν τη δουλειά. Έγινε τοπογράφηση σε κλίμακα 1/1000. Είναι στο στάδιο της κατάρτισης της σχετικής μελέτης βιωσιμότητας. Είναι στο στάδιο όπου πια μπορεί το νέο νομικό πρόσωπο με τη συμμετοχή του δήμου, των ιδιωτών, και των διεθνών μεταφορών, αλλά και του Εμποροβιομηχανικού Επιμελητηρίου, να συμμετάσχει σε ένα διαγωνισμό.
      Το ερώτημα, που δεν ξεκαθαρίζετε, κύριε Υπουργέ, είναι το εξής: Θα προκηρύξετε με βάση την πρόβλεψη του ΠΕΠ αυτό το έργο για να συμμετέχει;  Ο νέος φορέας με επένδυση θα πραγματοποιηθεί σε κρίσιμο και στρατηγικής σημασίας σημείο. Γιατί είναι πάνω στην ΠΑΘΕ, είναι κοντά στην Εγνατία, είναι στην έξοδο προς τα Βαλκάνια, είναι κοντά σε λιμάνια, όπως της Πύδνας και της Μεθώνης. Όμως δεν μας απαντά κανείς.
      Πότε θα μας απαντήσετε, κύριε Υπουργέ;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θέλω να σχολιάσω –και τελειώνω, κύριε Πρόεδρε- και κάτι για την πρόβλεψη που κάνετε για τα ΚΤΕΛ. 
      Κύριε Υπουργέ, γιατί δεν κάνετε διάλογο, δεν διαβουλεύεστε, δεν συζητάτε με τους φορείς δηλαδή τους εργαζόμενους και τους ιδιοκτήτες λεωφορείων; Όντως ο Κανονισμός Προσωπικού μπορεί να δυσχεραίνει τη λειτουργία των ΚΤΕΛ. Ίσως θα χρειαστεί η τροποποίηση. Όμως, η τροποποίηση του Γενικού Κανονισμού Προσωπικού των ΚΤΕΛ, επειδή αφορά δικαιώματα στοιχειοθετημένα, θα πρέπει να συζητηθεί με τους φορείς που εμπλέκονται. Δεν μπορεί τελικά να επιβάλλετε την λογική, εκείνη που μπορεί να τραυματίσει τις σχέσεις των επιχειρήσεων των ΚΤΕΛ, να τραυματίσει τις σχέσεις των ανθρώπων που διακονούν με τις μεταφορές. 
      Γι’ αυτό και εγώ συντάσσομαι με την άποψη, που λέει ότι θα πρέπει να αποσυρθεί αυτή η διάταξη, για να συζητηθεί και να συμφωνηθούν οι τροποποιήσεις.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Τελειώνετε, κύριε Παπαγεωργίου.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Τελειώνω, κύριε Πρόεδρε, με το εξής: Κύριοι συνάδελφοι της Νέας Δημοκρατίας, θα πρέπει να αφήσετε τις σκιαμαχίες και θα σας έλεγα «σιγά τα αίματα, πια», διότι εδώ και τρεις ώρες μας μιλάτε συνέχεια για μάχες που κάνετε κατά των συμφερόντων, κατά της διαπλοκής, αλλά κανείς από σας δεν αναφέρει ότι ο νόμος που ψηφίσατε για το δήθεν χτύπημα της διαπλοκής, ήταν στην ουσία η ενίσχυση άλλων συμφερόντων με τα οποία έχετε συνταχθεί και δεν ήταν εθνικού χαρακτήρα νόμος, για να θεραπεύει τα προβλήματα της διαπλοκής. 
      Τώρα ξαφνικά, όταν βρίσκεστε σε σοβαρή και δεινή θέση, έρχεστε και μετατοπίζετε το πρόβλημα του ΠΑΣΟΚ. Η στάση του ΠΑΣΟΚ είναι εθνική. Η στάση του ΠΑΣΟΚ είναι ξεκάθαρη σε σχέση με τη διαπλοκή. Δεν μπορεί να μετατοπίζετε τις ευθύνες για τα αδιέξοδα της ελληνικής οικονομίας και της χώρας μας στο ΠΑΣΟΚ καθώς και την αδυναμία να χειρισθείτε θέματα στην Ευρωπαϊκή Ένωση και ιδιαίτερα από του «Βασικού Μετόχου».
      ΠΡΟΕΔΡΕΥΩΝ (Γεώργιος Σούρλας): Κύριε Παπαγεωργίου, ολοκληρώστε. Επιπλέον, είστε εκτός του θέματος του νομοσχεδίου.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, εκτός ήταν ο κ. Τζαμτζής επί επτά λεπτά. 
      ΠΡΟΕΔΡΕΥΩΝ (Γεώργιος Σούρλας): Είστε εκτός χρόνου και εκτός νομοσχεδίου.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Μίλησε ο κ. Τζαμτζής οκτώ λεπτά και δεν τον διακόψατε και δεν μίλησε ούτε ένα δευτερόλεπτο για το νόμο.
      ΠΡΟΕΔΡΕΥΩΝ (Γεώργιος Σούρλας): Δεν πιστεύω να θεωρήθηκε σύμμαχος της Κυβέρνησης.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Αλλά επειδή θίγουμε ένα ζήτημα που σήμερα πονάει τη χώρα, θίγουμε ένα ζήτημα που ταπεινώνει τη χώρα, εσείς ξαφνικά ανακαλύψατε το χρόνο και την παρέκκλιση από το θέμα;
      ΠΡΟΕΔΡΕΥΩΝ (Γεώργιος Σούρλας): Σας παρακαλώ! Μιλήσατε δύο λεπτά παραπάνω. Είναι να μιλήσουν και άλλοι. Βεβαίως πρέπει να μιλάτε ελεύθερα. Ίσως κακώς κάποια πράγματα επιτρέπονται από το Προεδρείο. Δεν δικαιούται ο Βουλευτής να απομακρύνεται από το συζητούμενο νομοσχέδιο. 
      Πρέπει κάπου να αναλάβουμε όλοι τις ευθύνες μας και δεν μιλάω για εσάς προσωπικά, κύριε Παπαγεωργίου. Εσείς στο κάτω-κάτω συνέχεια των προηγούμενων είστε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Πιστεύω ότι η αναφορά σας, κύριε Πρόεδρε, αφορά όλους. 
      ΠΡΟΕΔΡΕΥΩΝ (Γεώργιος Σούρλας): Ναι, κύριε πρώην Αντιπρόεδρε. Ξέρετε ότι ο Κανονισμός σαφώς ορίζει ότι δεν πρέπει να απομακρύνεται ο ομιλητής από το συζητούμενο νομοσχέδιο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Σύμφωνοι.
      ΠΡΟΕΔΡΕΥΩΝ (Γεώργιος Σούρλας): Τελικά ξέρετε τι συμβαίνει, κύριε Γείτονα; Βγαίνουν οι οποιεσδήποτε ειδήσεις για ζητήματα βεβαίως σοβαρά και επίκαιρα και δεν πληροφορείται ο ελληνικός λαός τι έγινε με τη συζήτηση επί του νομοσχεδίου, επί του νόμου που θα ισχύσει μετά από λίγες ημέρες. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Μόνο που θα έπρεπε αυτήν την παρατήρηση να την είχατε κάνει προηγουμένως. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Οι ομιλητές της Νέας Δημοκρατίας, μίλησαν γι’ αυτό το θέμα. Κανείς δεν μίλησε για το νόμο. 
      ΠΡΟΕΔΡΕΥΩΝ (Γεώργιος Σούρλας): Έχετε δίκιο, κύριε Παπαγεωργίου. Δεν λέω για εσάς. Αφορμή παίρνω.  
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κανείς, όμως, από το Προεδρείο δεν μίλησε.
      ΠΡΟΕΔΡΕΥΩΝ (Γεώργιος Σούρλας): Εσείς είστε και προσεκτικός και τακτικός στη Βουλή. 
      Η κ. Μπινοπούλου έχει το λόγο.
      ΑΡΙΑΔΝΗ ΜΑΝΟΥΣΟΥ - ΜΠΙΝΟΠΟΥΛΟΥ: Ευελπιστώ η γυναικεία παρουσία να κατευνάσει τα πνεύματα.
      Κύριοι συνάδελφοι, η ηγεσία του Υπουργείου με το παρόν νομοσχέδιο φιλοδοξεί να αποτελέσει τον «πολιορκητικό κριό» στο φαύλο κύκλο που επικρατεί στον κλάδο, καθορίζοντας το πλαίσιο ίδρυσης, χρηματοδότησης και λειτουργίας των εμπορευματικών κέντρων από ιδιώτες στην Ελλάδα κατά τα πρότυπα της Ευρωπαϊκής Ένωσης, διαχωρίζοντας παράλληλα αυτά τα εμπορευματικά κέντρα από τις βιομηχανικές περιοχές. 
Σημειώνεται ότι η Ελλάδα είναι ίσως η μόνη χώρα της Ευρωπαϊκής Ένωσης που δεν διαθέτει σχετικό νομοθετικό καθεστώς. 
      Βασικό στοιχείο που προωθείται μέσω του νομοσχεδίου είναι ότι η χρηματοδότηση των σχετικών επενδυτικών προτάσεων μέσω του αναπτυξιακού νόμου, αγγίζει το 75%. Επίσης κομβικό σημείο στην ταχεία ανάπτυξη των εμπορευματικών κέντρων στην Ελλάδα είναι η αδειοδότησή τους δεδομένου ότι απαιτείται μόνο μία αίτηση προς το Υπουργείο Μεταφορών. 
      Πρέπει να τονιστεί ότι πέρα της ανέλιξης του επιχειρείν στον τομέα των μεταφορών μέσα από το συγκεκριμένο νομοθετικό καθεστώς και της δημιουργίας νέων επενδύσεων με ό,τι αυτό συνεπάγεται για τις περιφέρειες, επιτυγχάνεται η περιβαλλοντική προστασία και η κυκλοφοριακή αποσυμφόρηση αρκετών πόλεων της χώρας. Αυτά όσον αφορά επί της αρχής.
      Θα περιοριστώ σε ορισμένα άρθρα τα οποία μας ενδιαφέρουν πάρα πολύ στις νησιωτικές μας περιοχές. Θα ξεκινήσω από το άρθρο 22.
      Το άρθρο 22 αναφέρεται στην παράταση του χρόνου απόσυρσης των λεωφορείων από είκοσι τρία, σε είκοσι επτά χρόνια. Είναι ένα μέτρο πάρα πολύ σωστό και δεν περίμενα να αντιδράσει η Αξιωματική Αντιπολίτευση. Σκεπτόμενη όμως για ποιο λόγο αντέδρασε, έκανα μία αναδρομή και είδα ότι δεν είναι η πρώτη φορά που η Αξιωματική Αντιπολίτευση αντιμετωπίζει αρνητικά το κλάδο. ‘Όταν αναλογιστούμε πόσες εκατοντάδες χιλιάδες ευρώ χρωστούσαν στους ιδιοκτήτες των ΚΤΕΛ και των λεωφορείων για τη μεταφορά των μαθητών –που αυτό το ποσό δεν το είχαν βάλει καν στον προϋπολογισμό- θα πάρουμε την απάντηση. 
      Θα επαναλάβω και εγώ όπως έχουν πει όλοι μας οι συνάδελφοι, ότι στις νησιωτικές περιοχές έχουμε πάρα πολύ μικρές αποστάσεις. Ενδεικτικά σας αναφέρω ότι στη Σύρο, που είναι η πρωτεύουσα του Νομού, η μεγαλύτερη διαδρομή είναι δεκατρία με δεκατέσσερα χιλιόμετρα. 
      Πέρα απ’ αυτό όμως, θέλω να πάω στο γράμμα της διάταξης. Γράφεται στην μεν αιτιολογική έκθεση, ότι ρυθμίζονται θέματα ωρών κυκλοφορίας και προσωπικού των «ΚΤΕΛ ΑΕ ή ΚΤΕΛ ειδικότερα». Στο δε κείμενο αναφέρεται «τα λεωφορεία των συγκοινωνιακών φορέων». Δεν αναφέρεται για μεμονωμένα λεωφορεία. Ίσως δημιουργηθεί πρόβλημα εάν αυτή η παράταση κυκλοφορίας τους δεν διευκρινισθεί ότι αναφέρεται και στα μεμονωμένα λεωφορεία. Μην ξεχνάμε ότι στα μικρά νησιά μας δεν μπορούν να λειτουργήσουν ΚΤΕΛ. 
      Και δράττομαι εδώ της ευκαιρίας να επανέλθω σε ένα αίτημα που έχω υποβάλλει από το Δεκέμβριο. Το θέμα των επιδοτήσεων. Το ίδιο είχε δημιουργηθεί και φοβάμαι ότι θα δημιουργηθεί και τώρα, και με τις επιδοτήσεις. Ο ν. 2963/2001 και οι σχετικές υπουργικές αποφάσεις ανέφεραν ότι δικαιούνται επιδότησης μόνο τα ΚΤΕΛ ΑΕ ή τα ΚΤΕΛ και δεν ανέφεραν τα μεμονωμένα λεωφορεία. Και τώρα έχουμε πρόβλημα. Πήραν επιδοτήσεις τα άλλα ΚΤΕΛ και τα μικρά μας νησιά που χρήζουν ιδιαίτερης προστασίας, δεν παίρνουν επιδότηση. Μην ξεχνάμε ότι στις μικρές περιοχές, στα μικρά μας νησιά μπορεί να εκδοθούν δύο ή πέντε ή δέκα εισιτήρια την ημέρα. Συνεπώς αυτοί οι άνθρωποι πραγματικά, χρειάζονται την επιδότηση.
      Κύριε Υπουργέ, αναμένω την απάντησή σας. Έχω στείλει ένα έγγραφο από το Δεκέμβρη. Επανήλθα πάλι. Πήρα βέβαια μία απάντηση η οποία δεν με ικανοποίησε. Θα ήθελα να το ξαναδείτε το θέμα και συγκεκριμένα γιατί πέρα της αγοράς αυτών των νέων λεωφορείων θα πρέπει να δαπανήσουν για άνοιγμα παραθύρων κλπ. και θα έχουν περισσότερα έξοδα. 
      Θα πρέπει να αναφερθώ και στο θέμα των υδροπλάνων.
    Οπωσδήποτε στους Κυκλαδίτες μας δημιούργησε μία αισιοδοξία γιατί έτσι θα αντιμετωπιστεί ίσως καλύτερα το πρόβλημα της ιατρικής υποστήριξης. 
    Είχα εντοπίσει στο άρθρο 23 ότι δεν περιείχετο καθόλου ο όρος «αεροδρόμιο θαλάσσης». Οι ενδιαφερόμενοι όμως επενδυτές πρέπει να ασφαλίζουν τα αεροδρόμια θαλάσσης. Είδα ότι αυτό προσετέθη και πιστεύω να μας καλύπτει. 
    Επίσης θα πρέπει να προσεχθεί το γεγονός ότι πρέπει να δημιουργηθούν κατάλληλες υποδομές έτσι ώστε να μπορούν να πλησιάζουν τα υδροπλάνα, δεδομένου ότι έχουμε πολύ ισχυρούς ανέμους στα νησιά μας. Επίσης πρέπει να υπάρχει ένα ξεκαθάρισμα στο πλαίσιο μήπως μελλοντικά οδηγηθούμε σε μονοπωλιακές καταστάσεις. 
    Ευχαριστώ πολύ. 
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Βασίλειος Οικονόμου. 
    ΒΑΣΙΛΕΙΟΣ ΟΙΚΟΝΟΜΟΥ: Κύριοι συνάδελφοι, δεν θα μιλήσω για τις Βρυξέλλες και για τις αποτυχίες της Κυβέρνησης. Τα έχουν πει άλλοι. Εγώ θα σταθώ μόνο στα του νομοσχεδίου το οποίο ψηφίσαμε βέβαια επί της αρχής, γιατί είναι ένα σημαντικό στη φιλοσοφία του νομοσχέδιο. Έχει ως αντικείμενο έναν από τους πιο κρίσιμους τομείς της οικονομικής ανάπτυξης, τις εμπορευματικές μεταφορές. Και επειδή την τελευταία εικοσαετία επήλθε μία σημαντική μεταβολή στον τρόπο λειτουργίας των επιχειρήσεων και ενώ μέχρι πρότινος υλοποιούσαν μία πολιτική απλών αποθεμάτων, τώρα θα υλοποιούν μία πολιτική ροών. Και επειδή η Ευρωπαϊκή Ένωση στο πλαίσιο της προώθησης των πολιτικών της αειφόρου ανάπτυξης έχει δώσει ιδιαίτερη έμφαση στην ανάπτυξη των εμπορευματικών κέντρων, δεδομένου μάλιστα ότι συμβάλλουν σημαντικά στη βελτίωση του τρόπου των οδικών μεταφορών και στην εκχώρηση μέρους αυτών σε άλλα μέσα, νομίζω ότι είναι σημαντικό αυτό το νομοσχέδιο ως προς το ότι έρχεται, δηλαδή, να λύσει αυτά τα θέματα.
    Οι εμπορευματικές μεταφορές στη χώρα μας δεν έχουν αναπτυχθεί στο βαθμό που θα έπρεπε και δεν υπάρχει το ανάλογο επίπεδο εξυπηρέτησης με τις υπόλοιπες ευρωπαϊκές χώρες. Περαιτέρω οι αρνητικές επιπτώσεις από την ραγδαία και δυσανάλογα μεγάλη ανάπτυξη των οδικών μεταφορών, είναι πλέον ιδιαίτερα αισθητές στη χώρα μας. Καθίσταται, λοιπόν, απαραίτητο να εξορθολογηθεί το σύστημα λειτουργίας του μεταφορικού μας συστήματος με την ανάπτυξη ολοκληρωμένων συστημάτων συνδυασμένων μεταφορών από πόρτα σε πόρτα.  
    Επομένως, τα εμπορευματικά κέντρα μπορούν να συμβάλλουν σημαντικά στον εξορθολογισμό του συστήματος εμπορευματικών μεταφορών της χώρας μας, καθώς θα παρέχουν στις εγκατεστημένες επιχειρήσεις ορισμένες βασικές προϋποθέσεις για την αναβάθμιση των στρατηγικών εφοδιαστικής διαχείρισης. 
    Η βασική λειτουργία των εμπορευματικών κέντρων έγκειται στη χωρική συγκέντρωση επιχειρήσεων στο πλαίσιο ενός εμπορευματικού κέντρου το οποίο διαθέτει κοινές υποδομές, όπως τερματικοί σταθμοί μεταφόρτωσης, καθώς και στη δυνατότητα ανάπτυξης συνεργείων μεταξύ των εγκατεστημένων επιχειρήσεων για τη συγκέντρωση, ομαδοποίηση, οργάνωση και αναδιανομή φορτίων με κοινούς προορισμούς. Επιτυγχάνεται συνεπώς η μείωση της ζήτησης με παράλληλη μείωση του κόστους μεταφοράς. 
    Λαμβάνοντας υπ΄ όψιν τα παραπάνω, το ΠΑΣΟΚ κρίνει κατ’ αρχάς θετικά στο πλαίσιο μιας γενικής προσέγγισης το παρόν σχέδιο νόμου και γι’ αυτό θα το ψηφίσει επί της αρχής. Κατόπιν, όμως, μιας ενδελεχούς μελέτης των επί μέρους άρθρων του νομοσχεδίου, κρίνεται ωστόσο ότι αυτό δεν μπορεί να εξυπηρετήσει τους φιλόδοξους στόχους του. Υπό το πρίσμα αυτό η Αξιωματική Αντιπολίτευση έφερε στη Βουλή τη δική της πρόταση νόμου για τα εμπορευματικά κέντρα. Η πρόταση αυτή του ΠΑΣΟΚ διακρίνεται για τη σαφήνεια, τη συνεκτικότητά της, καθώς και για την ολοκληρωμένη προσέγγιση όλων των παραμέτρων που αφορούν στη λειτουργία τους. Αυτό προκύπτει από μία αντιπαραβολή των άρθρων του σχεδίου νόμου που καταθέσαμε εμείς με το σχέδιο νόμου που κατέθεσε η Κυβέρνηση. 
    Επειδή, ο χρόνος είναι περιορισμένος, εγώ δεν θα συνεχίσω με αυτά που είχα ετοιμάσει για τα άρθρα. Απλά θα ήθελα να αναφερθώ μόνο στο άρθρο 21, το οποίο περιλαμβάνει τη ρύθμιση δημιουργίας εμπορευματικού κέντρου στον Ασπρόπυργο με την επωνυμία «ΘΡΙΑΣΙΟ ΑΕ» που είναι θυγατρική εταιρεία του ΟΣΕ. 
     Και ο εισηγητής της Μειοψηφίας κ. Μανιάτης και άλλοι συνάδελφοι είπαν ότι η εταιρεία δημοσίου συμφέροντος που είναι η θυγατρική εταιρεία του ΟΣΕ πρέπει υποχρεωτικώς να συμμετάσχει στο σχήμα, το οποίο θα φτιαχτεί. Έχω κάνει μεγάλη συζήτηση με τοπικούς φορείς και με ανθρώπους της Τοπικής Αυτοδιοίκησης. Μπαίνει το εξής ζήτημα: Πρόκειται για ένα μεγάλο έργο που το ξεκίνησε το ΠΑΣΟΚ. Βρίσκεται στα τελευταία στάδιά του. Νομίζω ότι αυτό το έργο πρέπει να παίξει το ρόλο του αναπτυξιακού πυλώνα της δυτικής Αττικής. Άρα για να μπορούμε να μιλάμε για ένα μεγάλο υπερτοπικό έργο που θα αποτελέσει αναπτυξιακό μοχλό της δυτικής Αττικής θα πρέπει και η τοπική κοινωνία να έχει απολαβές από τα ωφελήματά του. 
     Σας βάζω τα εξής θέματα που πρέπει να τα προβλέψετε: Αυτή η εταιρεία η «ΘΡΙΑΣΙΟ ΑΕ» πρέπει να πληρώνει μαζί με την εκμετάλλευση που θα γίνει δημοτικά τέλη στο Δήμο Ασπροπύργου. Πρέπει να υπάρχει αυτή η δέσμευση. 
     Δεύτερον, να υπάρχει πρόβλεψη ότι οι διορισμοί και οι προσλήψεις προσωπικού θα γίνονται στη λογική της εντοπιότητας. Πρέπει να προσληφθούν άνθρωποι της περιοχής του Ασπροπύργου ή από την ευρύτερη περιοχή, διότι η ανεργία βρίσκεται εκεί σε πολύ υψηλά επίπεδα. 
     Ακόμη θα πρέπει να υπάρχει πρόβλεψη τήρησης των περιβαλλοντικών μελετών. Αυτήν τη στιγμή υπάρχουν υποψίες ότι έχουν παραβιαστεί. Θα έρθω και με επίκαιρη ερώτηση να σας ρωτήσω, αν τηρούνται οι περιβαλλοντικές μελέτες για τη διαμόρφωση αυτού του χώρου. 
     Έχουμε, λοιπόν, το θέμα των ανταποδοτικών τελών για το Δήμο Ασπροπύργου και το θέμα της εντοπιότητας στις προσλήψεις προσωπικού. Ακούμε δε ότι αυτή η εταιρεία έχει αρχίζει να μοιράζει θέσεις υψηλόβαθμων στελεχών, αλλά και εργατοτεχνικού προσωπικού. Ακούμε ότι θα προσληφθούν από τα πέρατα της Ελλάδας και ο ντόπιος πληθυσμός θα μείνει έξω από αυτήν την υπόθεση. Δεν πρέπει να ξανακάνουμε και άλλο έγκλημα στο χώρο της Αττικής. Η θέση μου είναι πάγια. Δεν μπορεί δημόσιο έργο στο χώρο της Αττικής να μην έχει εντοπιότητα στις προσλήψεις μέσα από το 2190. Βέβαια αυτό είναι ένα συνολικό ζήτημα. Εδώ όμως επειδή θα είναι μία θυγατρική δημοσίου συμφέροντος, πρέπει να είναι υποχρεωτικά αυτή που θα διαμορφώσει τους όρους λειτουργίας του έργου. Οι εταιρείες που θα μπουν στην εκμετάλλευση αυτού του έργου πρέπει να έχουν ρήτρα εντοπιότητας για τις προσλήψεις και τα ανταποδοτικά τέλη για τον Ασπρόπυργο. 
     ΠΡΟΕΔΡΕΥΩΝ (Γεώργιος Σούρλας): Ο κ. Αγοραστός έχει το λόγο.
     ΚΩΝΣΤΑΝΤΙΝΟΣ ΑΓΟΡΑΣΤΟΣ:  Κύριε Πρόεδρε, οι εμπορευματικές μεταφορές αποτελούν σήμερα έναν από τους σημαντικότερους παράγοντες ανάπτυξης μίας χώρας. Μάλιστα εξελίσσονται με ρυθμούς μεγαλύτερους εκείνων των ακαθαρίστων εθνικών προϊόντων μιας χώρας. Τα τελευταία είκοσι χρόνια επήλθε μια μεταβολή στον τρόπο λειτουργίας και στον τρόπο διαχείρισης των αποθεμάτων των επιχειρήσεων από μια πολιτική απλών αποθεμάτων περάσαμε σε μια πολιτική ροών. Αυτό έγινε για τη μείωση του κόστους των μεταφορών και για τη μείωση του κόστους του τελικού προϊόντος. Δυστυχώς, όμως, οι εμπορευματικές μεταφορές στη χώρα μας δεν έχουν αναπτυχθεί στο βαθμό που θα έπρεπε. Υπήρξαν στο παρελθόν ιδιωτικές πρωτοβουλίες μικρές και περιορισμένες που οι περισσότερες είχαν ευτυχή κατάληξη. 
      Σήμερα τι παρατηρούμε; Παρατηρούμε έλλειψη διαλειτουργικότητας των μεταφορικών μέσων και γνωρίζουμε ότι η καλύτερη οργάνωση των μεταφορικών συστημάτων συντελεί στην ελαχιστοποίηση του κόστους μεταφοράς των εμπορευμάτων, αλλά συντελεί και στην παροχή υψηλής ποιότητας υπηρεσιών σε επίπεδο ασφάλειας και αξιοπιστίας.
      Κυρίες και κύριοι συνάδελφοι, ο συνδυασμός των μέσων μεταφοράς έχει διττή σημασία. Αφ’ ενός έχει περιβαλλοντική σημασία, καθώς περιορίζονται οι εκπομπές ρύπων και επιταχύνεται η αποσυμφόρηση των αστικών κέντρων και των εθνικών οδών από ένα κομμάτι της μεταφορικής δραστηριότητας. Αφ’ ετέρου έχει οικονομική σημασία, καθώς διευκολύνεται η ανάπτυξη του εμπορίου, αλλά και μειώνεται ταυτόχρονα το κόστος των μεταφορών.
      Αυτό συμβαίνει, διότι ο συνδυασμός και η χρήση θαλάσσιων και σιδηροδρομικών μέσων με μικρό μοναδιαίο κόστος και μεγάλη μεταφορική ικανότητα δημιουργεί ένα ιδιαίτερα ελκυστικό οικονομικό μοντέλο διακίνησης των εμπορευμάτων. Είναι ενδεικτικό ότι οι διεθνείς εκθέσεις αναφέρουν πως η λειτουργία των εμπορευματικών κέντρων έχει ως αποτέλεσμα τη μείωση έως και 20% του κόστους των μεταφορών.
      Το νομοσχέδιο αναγνωρίζει και καλύπτει τις ανάγκες των σύνθετων πρακτικών εφοδιαστικής διαχείρισης, που έχουν αναπτυχθεί διεθνώς. Θέτει ακριβώς αυτό το πλαίσιο, το οποίο απαιτείται, και χαράσσει τους βασικούς άξονες για την ίδρυση, εγκατάσταση και λειτουργία των εμπορευματικών κέντρων, ενθαρρύνοντας την όσο δυνατόν ευρύτερη συμμετοχή ιδιωτών. Η προώθηση και λειτουργία των εμπορευματικών κέντρων αποτελεί κομβικό σημείο της σύγχρονης διεθνούς πολιτικής για τις μεταφορές.
      Το παρόν σχέδιο νόμου για μένα δεν έπρεπε να έρθει τώρα. Έπρεπε ήδη να λειτουργούν τα εμπορευματικά κέντρα, γιατί εδώ και είκοσι χρόνια υπάρχουν άλλες πρακτικές στη διακίνηση των εμπορευμάτων. Όταν εμείς θα είμαστε έτοιμοι να λειτουργήσουμε τα εμπορευματικά κέντρα, θα υπάρχει άλλη πολιτική στις επιχειρήσεις στη διακίνηση των εμπορευμάτων, διότι θα έχουν απαξιωθεί και αυτά τα εμπορευματικά κέντρα. Ερχόμαστε συρόμενοι. Εύχομαι στο μέλλον να είμαστε πρωτοπόροι ή να είμαστε ταυτόχρονα μέσα στο πλαίσιο της λειτουργίας καινοτόμων πρωτοβουλιών και ιδεών.
      Το παρόν νομοσχέδιο δεν έχει εμβαλωματικό χαρακτήρα. Πιστεύω ότι δεν αποτελεί προϊόν συμβιβασμών, που ακυρώνουν τη δυναμική του νομοθετήματος. Καθορίζει την ελάχιστη έκταση, την οποία θα πρέπει να καταλαμβάνουν τα εμπορευματικά κέντρα. Αναφέρει τις προϋποθέσεις ίδρυσης και λειτουργίας της εταιρείας του εμπορευματικού κέντρου. Περιγράφει τις κύριες λειτουργίες που αναπτύσσουν τα εμπορευματικά κέντρα και οι επιχειρήσεις, που δύνανται να εγκαθίστανται σε αυτό. Καθορίζει τις απαιτούμενες διαδικασίες για την ίδρυση και εγκατάσταση του εμπορευματικού κέντρου. Ορίζει ότι η εν γένει λειτουργία του εμπορευματικού κέντρου ρυθμίζεται από τον κανονισμό λειτουργίας. Θεσμοθετεί και προβλέπει δημόσια επιχορήγηση. Προσδιορίζει τη διαδικασία επιλογής της εταιρείας εμπορευματικού κέντρου, που θα λάβει δημόσια επιχορήγηση. Και ρυθμίζει θέματα λειτουργίας αεροδρομίων σε υδάτινες επιφάνειες.
      Ευελπιστούμε και φιλοδοξούμε ότι με το παρόν νομοσχέδιο βελτιώνουμε τη διακίνηση, την εμπορευματική κίνηση, η οποία συμβάλλει στην περαιτέρω οικονομική ανάπτυξη της χώρας, μειώνει στο ελάχιστο το κόστος διατήρησης αποθεμάτων και το κόστος μεταφοράς των εμπορευμάτων, αναπτύσσει την περιφέρεια και αυξάνει τις θέσεις απασχόλησης σε περιοχές με ανεργία.
      Κύριε Υπουργέ, η κοινή γνώμη με τη συλλογική της σοφία σέβεται πολιτικές που ανοίγουν δρόμους. Αρκεί οι επιλογές να μην είναι πλήρως αποκομμένες από τις προτεραιότητες της κάθε εποχής, αλλά και τη στιγμή της κάθε εποχής, που πρέπει να έρχονται αυτές οι προτεραιότητες.
      Η Κυβέρνηση είναι αναγκασμένη και υποχρεωμένη να προχωρήσει ακόμη πιο γρήγορα αυτήν τη χρονιά σε τολμηρές αποφάσεις, μεταρρυθμίσεις, που θα οδηγήσουν τη χώρα σε αύξηση της παραγωγικότητας και της ανταγωνιστικότητας.
      Χρειάζεται ένας εθνικός σχεδιασμός που θα προτάσσει τις περιοχές που έχουν ιδιαιτερότητες, που βρίσκονται σε κομβική θέση στο σύστημα εθνικών και διεθνών μεταφορών. 
      Χρειάζεται ένας εθνικός σχεδιασμός για τις περιοχές που είναι έτοιμες να δεχθούν και να ιδρύσουν βιώσιμα εμπορευματικά κέντρα. Υπάρχουν πολλές περιοχές, υπάρχουν πολλές πύλες της χώρας μας. Η Θεσσαλία, η Λάρισα είναι έτοιμες. Υπάρχει προμελέτη, δώστε μας τη δυνατότητα να υλοποιήσουμε αυτήν την προμελέτη που έχουμε και να κάνουμε ένα εμπορευματικό κέντρο βιώσιμο, ένα εμπορευματικό κέντρο της ανάπτυξης, ένα εμπορευματικό κέντρο που αξίζει η χώρα μας. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Είναι έτοιμη η Λάρισα, ο Βόλος, η Καρδίτσα, τα Τρίκαλα, για να μη διαμαρτυρηθούν οι Βουλευτές των άλλων νομών.
      Ο κ. Σγουρίδης έχει το λόγο. 
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε. 
      Στο παρεμπίπτον θέμα του «Βασικού Μετόχου», αυτό που δεν καταλάβατε, αγαπητοί συνάδελφοι της Πλειοψηφίας, και σφυρίζετε αδιάφορα, κουνώντας τη σημαία του πατριωτισμού, είναι ότι καταστήσατε τη χώρα ευάλωτη. Με τη γκάφα που έγινε σε ένα δευτερεύον θέμα, δώσατε την ευκαιρία στους ευρωπαίους να μας πιέζουν σε αυτό και αφήνουμε τα πρωτεύοντα ζητήματα, όπως είναι το Δ΄ ΚΠΣ, όπως είναι το Κυπριακό, όπως είναι το Σκοπιανό. Αλήθεια, αυτή η συνεχής αναφορά του Καγκελαρίου Σρέντερ στο «MACEDONIA» μου κάθισε στο στομάχι.  Δεν καταλάβατε ότι ξανακάνατε τη χώρα μέρος του προβλήματος. Από το σημείο που ήταν ο μοχλός επίλυσης των προβλημάτων, την καταστήσατε μέρος του προβλήματος. Συμμορφωθείτε, τουλάχιστον, με αυτά που είπε η Πρόεδρος της Βουλής, ευφυώς πράττοντας, όταν προσεφώνησε τον Πρόεδρο της Δημοκρατίας κ. Κάρολο Παπούλια: κάντε πίσω με ελαφρά πηδηματάκια, ειδάλλως φοβάμαι ότι όλη η χώρα θα μπει μέσα σε ένα μεγάλο πήδημα. 
      Έρχομαι στα θέματα της συναίνεσης που άκουσα από τον κύριο Υπουργό. Θα ήθελα να προσθέσω και εγώ κάποιες σκέψεις πάνω σε αυτό. 
      Εμείς ψηφίζουμε την αρχή του νομοσχεδίου, όπως ψηφίσαμε και την αρχή και άλλων νομοσχεδίων, γιατί θεωρούμε ότι η αντιπολίτευση δεν πρέπει να είναι στείρα, αλλά πρέπει να ασκείται με προτάσεις, να είναι εποικοδομητική, να είναι κριτική στο νομοθετικό έργο και να είναι εγκλητική για λάθη και παραλείψεις στον κοινοβουλευτικό έλεγχο. Με αυτόν τον τρόπο αποδεικνύουμε ότι  λέμε «ναι» στη συναίνεση, όπου αυτή χρειάζεται. Όμως, η συναίνεση δεν είναι μονόπλευρη, κύριε Υπουργέ. Στο παιχνίδι της ανάπτυξης, η συναίνεση, χρειάζεται δύο παίκτες και από τη μεριά της Κυβερνήσεως και της συμπολιτεύσεως να υπάρχουν οι αντίστοιχες αναγνωρίσεις. Δεν μπορεί, δηλαδή, μόνον εμείς να δείχνουμε συναίνεση σε νομοθετήματα δικά σας. Αλλά και εσείς, επιτέλους, δεν θα πρέπει να μηδενίζετε το έργο του ΠΑΣΟΚ. 
      Το ΠΑΣΟΚ επιτέλεσε τεράστιο έργο και κυρίως στο Υπουργείο Μεταφορών και Επικοινωνιών. Ας μην ξεχνάμε ότι το Υπουργείο αυτό είχε ένα τεράστιο και μεγάλο έργο με το τραμ, με τον εκσυγχρονισμό και τη βελτίωση των σιδηροδρόμων, με τον προαστικό, με τη ρύθμιση των θεμάτων του ΚΤΕΛ, με τη χρηματοδότηση για να ανανεωθούν οι στόλοι των λεωφορείων και των ταξί. ‘Εγιναν νέα αεροδρόμια από χρήματα τα οποία παρακρατήθηκαν από εισφορές, έγιναν ελικοδρόμια. Αυτά είναι η προίκα που σας παρέδωσε η προηγούμενη ηγεσία του Υπουργείου Μεταφορών και Επικοινωνιών. Αξιοποιείστε αυτήν την προίκα. 
      Θα κάνω μια επισήμανση, την οποία θεωρώ σημαντική, κύριε Υπουργέ, για την περαιτέρω ανάλυση επί του νομοσχεδίου. 
      Στην Ελλάδα, η αλληλοεμπλοκή των αρμοδιοτήτων Υπουργείων, υπηρεσιών, δημιουργεί μία στρέβλωση, ώστε να μην υπάρχει αποτέλεσμα. Παραδείγματος χάρη, η έλλειψη συνεννόησης για αρμοδιότητες ανάμεσα στο Υπουργείο Μεταφορών και στο ΥΠΕΧΩΔΕ οδήγησε στο να μην υπάρχει προτεραιότητα στο τραμ. 
Μη υπαρχούσης προτεραιότητας στο τραμ, ένα τεράστιο έργο, μια τεράστια επένδυση που θα μπορούσε να εξυπηρετήσει χιλιάδες πολίτες της Αθήνας,  χιλιάδες επισκέπτες της Αθήνας, μένει σχεδόν ανενεργή. Αυτό κρατήστε το, για να δείτε εκ των υστέρων, με τον τρόπο με τον οποίο στήνετε το νομοσχέδιο ως προς την ίδρυση των εμπορευματικών κέντρων, πού θα συναντήσετε τις δυσκολίες. 
      Το νομοσχέδιο είναι καλό, διότι, πράγματι, οι μεταφορές πια στη ζωή μας παίζουν κυρίαρχο ρόλο. Διότι οι μεταφορές ανθρώπων και φορτίων είναι ό,τι σημαντικότερο υπάρχει αυτήν τη στιγμή για την ευημερία των Ελλήνων πολιτών,  των πολιτών γενικά του κόσμου, και κυρίως από τη στιγμή που φθάσαμε στο σημείο να δεχόμαστε όλο και περισσότερα αγαθά, η μετακίνηση των εμπορευμάτων είναι, πραγματικά, σημαντική. Έτσι, λοιπόν, χρειάζεται ένας εξορθολογισμός, μία συστηματοποίηση κι ένας προγραμματισμός στις μεταφορές των εμπορευμάτων. Αυτό θα εξοικονομήσει καταρχήν ενέργεια και θα προστατεύσει και το περιβάλλον. 
      Είναι καλά και λεπτομερειακά επεξεργασμένο το νομοσχέδιο. Πού όμως, κατά την άποψή μου, θα συναντήσει πρόβλημα; Στην Ελλάδα το μεγάλο πρόβλημα είναι η έλλειψη χωροταξικού σχεδιασμού, είναι η έλλειψη καθορισμού ζωνών χρήσης γης, η έλλειψη κτηματολογίου δασικού, αστικού και αγροτικού. Εκεί βρίσκεται το μεγάλο πρόβλημα της Ελλάδας, εκεί οφείλεται το ότι δεν μπορούμε να κάνουμε την ανάπτυξη. Γι’ αυτό η ανάπτυξη, την οποία επιχειρήσαμε μέχρι τώρα και επιχειρείτε κι εσείς, είναι  σημειακή ανάπτυξη. Δηλαδή πάμε σε μια περιοχή και λέμε: θέλουμε να γίνει μια γέφυρα, θέλουμε να γίνει το σχολείο, θέλουμε να γίνει ο δρόμος. Ποτέ δεν λέμε ότι αυτά είναι μέσα σ’ ένα πλέγμα εκ των προτέρων σχεδιακά προγραμματισμένο. 
      Η έλλειψη, λοιπόν, σχεδιακής ανάπτυξης θα οδηγήσει στο εξής. Το νομοσχέδιο μεταθέτει την ευθύνη στους ιδιώτες και αυτό, κατά την άποψή μου, είναι ατελέσφορο. Γιατί; Ο ιδιώτης θα προσκομίσει όλα τα δικαιολογητικά: πολεοδομικές μελέτες, περιβαλλοντικές μελέτες, χρήσεις γης, τα οποία τα πηγαίνει στο Υπουργείο. Πείτε μου, όταν το Υπουργείο δεν μπορεί με το Υπουργείο ΠΕΧΩΔΕ να βρουν τη χρυσή τομή στην προτεραιότητα του τραμ, πώς θα ορίσει τις χρήσεις γης, πώς θα ορίσει τις περιβαλλοντικές μελέτες, πώς θα περάσει όλα αυτά τα οποία χρειάζεται για να στηθεί ένα εμπορευματικό κέντρο; Εκεί πιστεύω ότι θα πρέπει να σας εκχωρηθεί αρμοδιότητα από το Υπουργείο ΠΕΧΩΔΕ και από άλλα συναρμόδια υπουργεία. Αν δεν σας εκχωρηθούν αρμοδιότητες, δεν πρόκειται αυτό το πράγμα να προχωρήσει. 
      Έρχομαι τώρα σε κάποια επιμέρους ζητήματα στα άρθρα. Το ποσοστό πρασίνου στο άρθρο 7 θεωρώ ότι θα πρέπει να είναι διακριτό. Διότι οι υποδομές…
      ΠΡΟΕΔΡΕΥΩΝ (Γεώργιος Σούρλας): Κύριε Σγουρίδη, είστε στα επτά λεπτά.
      ΠΑΝΑΓΙΩΤΗΣ ΣΓΟΥΡΙΔΗΣ: Τελειώνω, κύριε Πρόεδρε, σ’ ένα λεπτό. Διότι όταν καθορίζουμε ότι οι υποδομές μαζί με το πράσινο πρέπει να καλύπτουν ποσοστό 40%, οι υποδομές πολλές φορές μπορεί να είναι εις βάρος του πρασίνου. Άρα το ποσοστό του πρασίνου θα πρέπει να είναι διακριτό.
      Στο άρθρο 11 ενώ έχετε ανώτερο πρόστιμο, δεν έχετε κατώτερο πρόστιμο.
       Στο άρθρο 22 δεν έχω αντίρρηση ως προς το θέμα της αλλαγής των εργασιακών σχέσεων των υπαλλήλων μέσα στα ΚΤΕΛ, αλλά θα ήθελα να μπει και η φράση ότι «δεν θα θίγει την αξιοπρέπεια του εργαζόμενου». Διότι μπορεί μεν να αλλάζει η θέση, δεν πρέπει όμως να θίγεται η αξιοπρέπεια του εργαζόμενου. Εγώ θεωρώ ότι είναι θετικό. Δεν μπορεί κάποιος να κάθεται και να μη δουλεύει. Θα πρέπει να έχει αρμοδιότητα. Αλλά αυτή η αρμοδιότητα, η οποία θα είναι αλλαγή μιας άλλης αρμοδιότητας, να μην θίγει την αξιοπρέπειά του.
      Τέλος, ως προς το θέμα της ασφάλισης των θαλασσίων αεροδρομίων, λέω ότι εκεί κάνετε τεράστιο λάθος. Δεν μπορεί να ασφαλίσετε μια θαλάσσια έκταση. Θα πρέπει να ασφαλίσετε το υδροπλάνο. 
      Με αυτές τις παρατηρήσεις θα ψηφίσω κι εγώ την αρχή του νομοσχεδίου και πιστεύω ότι ο  Υπουργός θα προχωρήσει σε αλλαγές, αυτές τις οποίες εμείς του έχουμε προσδιορίσει. Σας ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 28 Μαρτίου 2005.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 753/22-3-2005 επίκαιρη ερώτηση της Βουλευτού της Νέας Δημοκρατίας κ. Έλσας Παπαδημητρίου προς τον Υπουργό Αγροτικής Ανάπτυξης και Τροφίμων, σχετικά με τον έλεγχο στο πρόγραμμα Μακροχρόνιας Παύσης Εκμετάλλευσης γεωργικών γαιών κ.λπ.
      2. Η με αριθμό 759/22-3-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Βρεττού προς τον Υπουργό Απασχόλησης και Κοινωνικής Προστασίας, σχετικά με την καθυστέρηση στην εγκατάσταση 2.300 οικογενειών στο Ολυμπιακό Χωριό.
      3. Η με αριθμό 763/22-3-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Ανάπτυξης και Τροφίμων, σχετικά με την πρόσφατη ανακοίνωση του Υπουργείου να περικόψει επιδοτούμενες εκτάσεις βαμβακιού, κ.λπ.
      4. Η με αριθμό 750/22-3-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Νικολάου Κωνσταντόπουλου προς τους Υπουργούς Δικαιοσύνης και Δημόσιας Τάξης, σχετικά με τη δράση παρακρατικών κυκλωμάτων κλπ.
    ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130, παράγραφος 4 του Κανονισμού της Βουλής)
    1. Η με αριθμό 755/22.03.2005 επίκαιρη ερώτηση του Βουλευτή της Νέας Δημοκρατίας κ. Ανδρέα Λυκουρέντζου προς τον Υπουργό Οικονομίας και Οικονομικών, σχετικά με τα κριτήρια προσδιορισμού του ύψους του ΑΕΠ για το Νομό Αρκαδίας κλπ. 
    2. Η με αριθμό 756/22.03.2005 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Άγγελου Μανωλάκη προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων για την απρόσκοπτη λειτουργία του προγράμματος «Βοήθεια στο Σπίτι». 
    3. Η με αριθμό 764/22.03.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τους Υπουργούς Αγροτικής Ανάπτυξης και Τροφίμων και Εσωτερικών, Δημόσιας Διοίκησης και Αποκέντρωσης, σχετικά με την απόδοση στο κοινό του πάρκου αναψυχής της παλιάς χωματερής Σχιστού κλπ. 
    4. Η με αριθμό 762/22.03.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Οικονομίας και Οικονομικών, σχετικά με την κατάργηση της εισφοράς της εκκλησίας στον προϋπολογισμό. 
    Το λόγο έχει ο συνάδελφος κ. Ανδρέας Ανδριανόπουλος.
    ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Πρόεδρε, πριν μπω στο νομοσχέδιο με την ευκαιρία που διαβάσατε τις ερωτήσεις, θέλω να εκφράσω ένα παράπονο. Εμείς οι ανεξάρτητοι, δυστυχώς, επίκαιρη ερώτηση μπορούμε να συζητήσουμε μόνο την Παρασκευή. Αλλά η Παρασκευή είναι μία πολύ βολική ημέρα για διάφορες δραστηριότητες και συνήθως όλο και κάτι γίνεται, τις Παρασκευές δεν συνεδριάζουμε και ερωτήσεις δεν συζητούμε. 
    Θα ήθελα να παρακαλέσω αν γίνεται σε κάποιο λογικό πλαίσιο όταν ο Υπουργός έχει κώλυμα ή αν οι Παρασκευές μπλοκάρονται για άλλες δραστηριότητες, να βάζετε κάποιες από τις ερωτήσεις μας τις υπόλοιπες ημέρες της εβδομάδας. Διότι μπορεί να περάσουν και μήνες και να μη συζητήσουμε καμία. Το θέτω αυτό όχι υπό τύπο ένστασης, αλλά υπό τύπο παραπόνου και αν είναι δυνατόν να γίνει κάτι τέτοιο, διότι οι Υπουργοί συνήθως δηλώνουν κώλυμα –σε πολλές περιπτώσεις- και για μας η δήλωση κωλύματος μία ημέρα πριν από τη συζήτηση της ερώτησης, σημαίνει ότι χάνεται μία ολόκληρη εβδομάδα. Αν μπορείτε κάτι να κάνετε σ’ αυτό, θα ήταν κάτι πολύ καλό. 
    ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, θα μεταφέρω αυτήν την πρότασή σας στη Διάσκεψη των Προέδρων.
    ΑΝΔΡΕΑΣ ΑΝΔΡΙΑΝΟΠΟΥΛΟΣ: Σας ευχαριστώ.
    Τώρα για το νομοσχέδιο ομολογώ ότι προβληματίστηκα διαβάζοντάς το για δύο λόγους. Ο ένας είναι γιατί θέλω να καταλάβω που ακριβώς το πηγαίνει η Κυβέρνηση. Ή δε νομοθετεί, ή φτιάχνει νόμους, οι οποίοι κατά βάση δεν μπορούν να εφαρμοστούν. Ομολογώ ότι αυτός ο νόμος, έχω πάρα πολλές επιφυλάξεις –μιλάω πάντα για την κεντρική του φιλοσοφία και τον κεντρικό του κορμό- αν θα μπορέσει ποτέ να εφαρμοστεί για χίλιους δυο επί μέρους διαδικαστικούς και γραφειοκρατικούς λόγους. 
    Βεβαίως υπάρχουν διατάξεις οι οποίες σας διευκολύνουν να προωθήσετε και να προχωρήσετε σε άλλες ενέργειες, όπως είναι αυτή για τα ΚΤΕΛ ή η χρήση αιγιαλών που ίσως αυτό είναι το μόνο άρθρο που ουσιαστικά έχει σημασία και που λέει κάτι. Για όλα τα άλλα αδυνατώ να καταλάβω γιατί φέρατε αυτόν το νόμο. Και έχει σχέση με την δεύτερη ένστασή μου αυτό. 
    Ποια φιλοσοφία έχετε σαν Κυβέρνηση, κύριε Υπουργέ; Εγώ δεν την έχω καταλάβει. Δηλαδή είστε μία κυβέρνηση η οποία πιστεύει σε αυτό που λέμε οικονομία της αγοράς, λιγότερη κρατική παρέμβαση; Είστε αυτό που πολλές φορές λέτε, φιλελεύθερη Κυβέρνηση; Αυτό δεν προκύπτει από τις πολιτικές επιλογές, χώρια από την επικαιρότητα που βλέπουμε τι τραβάτε με την περίφημη ιστορία για το νόμο για τη διαφάνεια όπου ακόμη και ολόκληρη η Ευρωπαϊκή Ένωση σας λέει ότι δεν μπορείτε σε ένα πλαίσιο ελεύθερων οικονομικών συναλλαγών να κάνετε νόμους και να λέτε ποιος μπορεί να κάνει μία δουλειά και ποιος δεν μπορεί να την κάνει. Θα φέρετε κανένα νόμο αύριο και θα λέτε ότι αν έχω ένα θείο που είναι 1.68 και πάνω, απαγορεύεται να γίνει φαρμακοποιός για παράδειγμα, ή αν κάποιος άλλος έχει κάποιου είδους συγγενικές σχέσεις στο εξωτερικό σε μία συγκεκριμένη άλλη χώρα, δεν θα μπορεί ας πούμε να μπει στο δημόσιο!
    Δηλαδή αν αρχίσετε να ανοίγετε τέτοια παράθυρα, κανείς δεν ξέρει που θα σας οδηγήσουν. 
    Αυτός ο νόμος, πραγματικά, εμένα με προβληματίζει πάρα πολύ. Κατ’ αρχήν υποτίθεται ότι αντιμετωπίζετε οικονομικά προβλήματα, προβληματιζόσαστε να πάρετε καινούργια μέτρα λιτότητας. Ο Υφυπουργός Οικονομικών είπε προχθές ότι θα παρθούν κάποια νέα φορολογικά μέτρα, δεν διαψεύστηκε, αλλά μας ελέχθη ότι αυτό το εκφράζει ο Υπουργός. Να τον ακούσουμε και τον Υπουργό. Εδώ φέρνετε ένα νομοσχέδιο που αν δείτε την έκθεση του Γενικού Λογιστηρίου –και από πείρα είναι το πρώτο πράγμα που κάνω όποτε παίρνω στα χέρια μου ένα νομοσχέδιο- σας μιλάει, πέραν των άλλων απροσδιορίστων δαπανών που θα υπάρξουν και για μία συγκεκριμένη καινούργια δαπάνη περίπου 70.000.000 ευρώ. Ήθελα να ήξερα πώς είναι δυνατόν από τη μία πλευρά να μιλάτε για περικοπές δαπανών, για λιτότητα, για καταπολέμηση της σπατάλης και από την άλλη να φέρνετε νόμους, οι οποίοι επιβαρύνουν το δημόσιο προϋπολογισμό. Πού πάει αυτή η ιστορία δεν καταλαβαίνω. 
    Δεύτερον, γιατί τα κάνετε όλα αυτά; Εδώ, ουσιαστικά, μιλάμε για μια ευθύνη του κράτους, αν υποθέσουμε ότι θέλετε να προωθηθούν αυτές οι σκέψεις που έχετε στο νομοσχέδιο: Την κατοχύρωση αλλαγών ενδεχομένως χρήσεων γης. Από κει και κάτω, το ζήτημα αφορά καθαρά τις ιδιωτικές επιχειρήσεις που ενδιαφέρονται ή δεν ενδιαφέρονται να χρησιμοποιήσουν και να αξιοποιήσουν τέτοιους χώρους, τέτοιους κόμβους, τέτοια logistics systems κλπ. 
    Εάν μέχρι τώρα αυτό δεν έχει γίνει –και σ’ ένα σημείο του νομοσχεδίου σας αναφέρεται ότι είχαν υπάρξει κάποιες μικρές προσπάθειες, αλλά δεν απέδωσαν γιατί δεν υπήρχαν τα χρήματα, ήταν ακριβά και χίλια δυο άλλα- σημαίνει πως η αγορά δεν μπορεί να τα σηκώσει. Απλή λογική. Υπήρχαν κάποιοι χώροι οριοθετημένοι, απ’ ό,τι φαίνεται από την εισηγητική σας έκθεση, προσπάθησαν κάποιοι επιμέρους ενδιαφερόμενοι, δεν ευοδώθηκαν οι προσπάθειές τους και το σύστημα απέτυχε. Και εδώ θέλετε σαν κράτος να κάνετε μια ακόμα νέα εταιρεία, -άλλον ένα φορέα δηλαδή- ανεξάρτητα από το ποιοι θα είναι οι μετέχοντες, αλλά εσείς θα πριμοδοτείτε, θα ενισχύετε ή θα δανειοδοτείτε κατά περίπτωση, θα καθορίζετε τους χώρους για να φτιάξετε κέντρα στα οποία μπορεί ή μπορεί και όχι να μην ενδιαφερθούν και να μην μετέχουν ιδιωτικές επιχειρήσεις. Δεν υπάρχει λογική σ’ αυτού του είδους την πολιτική. 
    Εάν μεν η αγορά χρειάζεται κάτι τέτοιο, μην έχετε καμία αμφιβολία ότι θα είχαν βρεθεί τρόποι και μηχανισμοί, ακόμα και οι τράπεζες θα είχαν ενδιαφερθεί και θα είχαν δανειοδοτήσει για να στηθούν αυτού του είδους οι εταιρείες. Για να μην έχει γίνει, σημαίνει ότι δεν το σηκώνει η αγορά. Άρα θα φτιάξετε καινούργιους προβληματικούς οικονομικά φορείς –εάν τελικά υλοποιηθεί αυτό το νομοσχέδιο- ή δεν θα γίνει απολύτως τίποτα. Δεν καταλαβαίνω, λοιπόν, πού αλλού εστιάζετε την προβληματική σας να κάνετε αυτόν το νόμο. Είναι έξω από κάθε λογική, κάθε φιλοσοφία. 
    Και επαναλαμβάνω ότι μέσα απ’ όλα αυτά ένας τρίτος αντικειμενικός παρατηρητής δεν μπορεί να ψηλαφίσει ποιο είναι το πολιτικοφιλοσοφικό στίγμα της Κυβέρνησής σας. Είναι αδύνατον να το καταλάβει. Το μόνο που εκπέμπετε –και λυπάμαι που το λέω αυτό- είναι έναν περίεργο νεοκρατισμό. Ένα νέου είδους συντηρητισμό που χρησιμοποιεί τον κρατικό βραχίονα για να λύσει όλα του τα προβλήματα και προφανώς δεν τα λύνει, παρά τα μεγαλώνει και τα πολλαπλασιάζει.
    Σας ευχαριστώ.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ανδριανόπουλο.
    Το λόγο έχει ο κ. Κωνσταντίνος Γείτονας.
    ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, ευχαριστώ.
    Πραγματικά δεν περίμενα οι συνάδελφοι της Νέας Δημοκρατίας σήμερα μια μέρα που χαλάει ο κόσμος, η Ευρώπη για το φιάσκο του «Βασικού Μετόχου», να ψέξουν και να κατακεραυνώσουν το ΠΑΣΟΚ για ξεπερασμένες αντιλήψεις και αδιαφανείς συμπεριφορές. 
    Συνέλθετε, κύριοι συνάδελφοι της Νέας Δημοκρατίας, και σεις και η Κυβέρνησή σας, γιατί θυμίζετε το περίφημο «των οικιών ημών εμπιμπραμένων υμείς άδετε» . Ευτυχώς που δεν έχουμε τις αντιλήψεις σας! Γιατί αν είχαμε την αντίληψη σας για την απογραφή, εν ονόματι δήθεν της αλήθειας, θα κατέληγε η χώρα όπως τώρα στην επιτήρηση της οικονομίας. Και αν είχαμε την αντίληψή σας για το «Βασικό Μέτοχο», εν ονόματι δήθεν της διαφάνειας, θα διασυρόταν όπως τώρα η χώρα, η ίδια η Κυβέρνηση, ο Πρωθυπουργός και θα διακυβεύονταν όπως τώρα σπουδαία εθνικά συμφέροντα.
    Συνέλθετε, λοιπόν, και αντί να απευθύνεστε σε μας, να απευθυνθείτε στην Κυβέρνησή σας και να της συστήσετε αναδίπλωση πριν είναι αργά, πριν υπάρξουν οι συνέπειες από το «Βασικό Μέτοχο». 
    Έρχομαι τώρα στο νομοσχέδιο, κύριε Πρόεδρε. Ασφαλώς οι εξελίξεις στον τομέα των μεταφορών και του εμπορίου σε συνδυασμό –το τονίζω ιδιαίτερα αυτό- με τις ανάγκες των σύγχρονων πόλεων, συνιστούν την οργάνωση και λειτουργία εμπορευματικών κέντρων. Κανένας δεν μπορεί να έχει αντίρρηση σ’ αυτό. Αλλά αυτό είναι το ζητούμενο; Ένα νομοθέτημα, που για μένα θα αρκούσε και μια απλή διάταξη, για τα της ίδρυσης και λειτουργίας αυτών των κέντρων; 
    Πάλι και σ’ αυτό το νομοθέτημα, όπως είπαν ο εισηγητής και οι συνάδελφοι του ΠΑΣΟΚ, αργήσατε. 
    Αλλά δεν είναι εδώ το ζητούμενο. Το ζητούμενο είναι αν μπορεί να εφαρμοστεί αυτό το νομοσχέδιο κι αν έχετε προχωρήσει το σχεδιασμό. Διότι το κύριο θέμα είναι η εξεύρεση των χώρων, η χωροθέτηση και οι χρήσεις της γης, τα ζητήματα περιβάλλοντος, τα πολεοδομικά ζητήματα.
      Και εδώ, όπως είπαν οι συνάδελφοι, παρ΄όλο που βρήκατε προετοιμασία, δεν έχετε κάνει τίποτα. Αυτή είναι η ταμπακέρα για το νομοσχέδιο που συζητούμε σήμερα. 
      Πέραν των όσων είπαν ο εισηγητής μας και οι άλλοι συνάδελφοι, σε σχέση με τα άρθρα, θέλω να επικεντρωθώ με δύο τρεις παρατηρήσεις σε ορισμένα. 
      Πρώτον, στο άρθρο 25, όπου επεκτείνονται τα κίνητρα για την απόσυρση μοτοσικλετών. Βλέπουμε ότι επεκτείνονται και στα μοτοποδήλατα, τα δίκυκλα του μικρού κυβισμού. 
      Κύριε Υπουργέ, πριν από επτά μήνες είχαμε μια ρύθμιση για τα δίκυκλα μεγάλου κυβισμού. Είχατε κάνει ορισμένες εκτιμήσεις. Τι απέδωσε αυτή η ρύθμιση με τα κίνητρα τα οποία είχατε προβλέψει; Απέδωσε στο ελάχιστο. Που σημαίνει ότι όλος ο σχεδιασμός, αλλά και τα κίνητρα δεν είναι επαρκή. Και έρχεστε και την επαναλαμβάνετε, σήμερα, χωρίς να διδαχθείτε τίποτα από τα προηγούμενα. 
      Ασφαλώς είναι ανάγκη να ενθαρρύνουμε τη χρήση δικύκλων και για λόγους περιβαλλοντικούς και για λόγους κυκλοφοριακούς. Ασφαλώς είναι ανάγκη να ενισχύσουμε την ανανέωση των δικύκλων. Αλλά με κίνητρα των 20 ευρώ, πιστεύετε ότι θα ανταποκριθούν οι πολίτες; Εάν, λοιπόν, πραγματικά και με βάση το αποτέλεσμα της προηγούμενης ρύθμισης θέλατε να οδηγήσετε με ρυθμούς που επιβάλλονται στην απόσυρση, έτσι ώστε να τα αντικαταστήσουμε με καινούργιας τεχνολογίας, θα έπρεπε να κίνητρα να είναι διαφορετικά και γενναία. 
      Χρειάζεται –και λυπάμαι που δεν είναι εδώ, κύριε Πρόεδρε, ο κύριος Υπουργός, ο οποίος είναι και Βουλευτής της Β΄ Αθήνας, περιοχής του Λεκανοπεδίου- να πω ότι έχω την αίσθηση ότι σε όλο αυτό το πρόγραμμα, το οποίο υπήρχε από την προηγούμενη κυβέρνηση, για την ενθάρρυνση των Μέσων Μαζικής Μεταφοράς, στο Λεκανοπέδιο, ένα πρόγραμμα που μπορούσε να προχωρήσει τώρα πολύ καλά, διότι προηγήθηκαν οι νέες υποδομές, τα νέα Μέσα Μαζικής Μεταφοράς, η ανανέωση του στόλου των λεωφορείων, στο πρόγραμμα, λοιπόν, αυτό δεν προωθείτε τις απαιτούμενες δράσεις, ούτε ενθαρρύνετε τη χρήση του δικύκλου. 
      Εδώ θα κριθείτε. Το συγκοινωνιακό και το κυκλοφοριακό στο Λεκανοπέδιο –και παρακαλώ να μεταφέρετε στον κύριο Υπουργό τη διαπίστωσή μου και δεν είναι για λόγους αντιπολίτευσης- επιβαρύνεται, δυσμενοποιείται, παρά τα μεγάλα έργα και τις προϋποθέσεις που είχαμε εξασφαλίσει. Άρα, λοιπόν, καταλήγω, κίνητρα ναι, αλλά όχι ανεπαρκή. Δεν θα αποδώσει και το νέο μέτρο. 
      Στο άρθρο 22 τώρα. Έχετε και μια αντίφαση στη λογική σας. Προωθείτε όπως προανέφερα την απόσυρση παλιών δικύκλων, ενώ εδώ με τη ρύθμιση παρατείνετε τη ζωή των λεωφορείων στις τουριστικές περιοχές. Λες και οι τουριστικές περιοχές, οι τουρίστες ή οι κάτοικοι των περιοχών είναι δεύτερης κατηγορίας. Αυτό το άρθρο πρέπει να αποσυρθεί και γι’ αυτήν την παράγραφο και για την επόμενη παράγραφο, η οποία θίγει πραγματικά κατοχυρωμένα δικαιώματα εργαζομένων. Υπεισέρχεται σε εργασιακά θέματα σε σχέση με τους εργαζομένους στα ΚΤΕΛ. 
      Και σας ερωτώ το εξής: Γιατί δεν υπογράφει το νομοσχέδιο ο Υπουργός Απασχόλησης; Έπρεπε να έχει υπογράψει αυτό το νομοσχέδιο ο Υπουργός Εργασίας ή Απασχόλησης, όπως τον έχετε μετονομάσει. Δεν μπορεί να υπεισέρχεστε σε εργασιακά θέματα, σ’ ένα νομοσχέδιο που είναι για τους εμπορευματικούς σταθμούς, χωρίς τη συνυπογραφή του Υπουργού Απασχόλησης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, με μία ακόμη παρατήρηση, επειδή δεν θα μιλήσω πάλι για την τροπολογία. Μας φέρνετε την τροπολογία –κύριε Υπουργέ, θέλω να το προσέξετε αυτό- με την οποία μεταφέρετε αρμοδιότητα που είχε κρατήσει ο Υπουργός ΠΕΧΩΔΕ. 
      Κύριε Πρόεδρε, πριν δυο μήνες ψηφίσαμε το νομοσχέδιο περί μελετών. Εκεί ο κύριος Υπουργός ΠΕΧΩΔΕ έφερε μια τροπολογία, όπου κρατούσε στην αρμοδιότητα του Υπουργού ΠΕΧΩΔΕ όλες αυτές τις ειδικές διατάξεις, στις οποίες αναφέρεται η τροπολογία και οι οποίες τώρα μεταφέρονται στον Υπουργό Μεταφορών. Είχαμε επισημάνει αυτό το θέμα στον κύριο Υπουργό ΠΕΧΩΔΕ και του είχαμε πει ότι οδηγεί σε συγκεντρωτισμό. Ο κύριος Υπουργός ΠΕΧΩΔΕ είχε απαντήσει «έτσι πρέπει να γίνει, δεν έχουν οι εποπτευόμενοι φορείς άλλων υπουργείων το τεχνικό συμβούλιο που έχει το ΠΕΧΩΔΕ, το οποίο μπορεί να εξασφαλίσει ότι θα είναι υπό έλεγχο αυτοί οι ειδικοί όροι, ώστε να υπάρχει διαφάνεια στις δημοπρασίες».
      Σας ερωτώ: Τι άλλαξε; Η νομοθέτηση είναι απλά θέμα σχέσεων μεταξύ των δύο Υπουργών; Είναι θέμα ισορροπιών μέσα στην Κυβέρνηση; Πριν από δύο μήνες νομοθετήσατε και τεκμηρίωσε ο Υπουργός ΠΕΧΩΔΕ ότι εκείνος πρέπει να κρατήσει την αρμοδιότητα. Τι άλλαξε στο μεταξύ και η αρμοδιότητα μεταφέρεται σε εσάς; Αυτά είναι ερωτήματα, στα οποία θα πρέπει να απαντήσετε. Διότι διαφορετικά αναλαμβάνετε την ευθύνη αλλαγής αυτής και είστε υπόλογοι για ασυνέπεια και αντιφάσεις στη ακολουθούμενη πολιτική σας. 
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Γείτονα.
      Το λόγο έχει ο κ. Γεώργιος Παπαγεωργίου.
      ΓΕΩΡΓΙΟΣ ΠΑΠΑΓΕΩΡΓΙΟΥ (Ν. Εύβοιας): Ευχαριστώ, κύριε Πρόεδρε.
      Όσον αφορά τη φιλοσοφία και τις θέσεις της παράταξής μας για αυτό το νομοσχέδιο -με την παρατήρηση, βεβαίως, ότι κανείς δεν μπορεί να είναι ενάντιος στην ανάπτυξη- δεν έχω να προσθέσω σημαντικά πράγματα στα όσα ο εισηγητής μας και οι άλλοι ομιλητές της παράταξής μας αναφέρθηκαν. 
      Παίρνω, όμως, την αφορμή για να μιλήσω, ακούγοντας τον εισηγητή της Νέας Δημοκρατίας να μας επιπλήττει ότι τάχα φαινόμαστε αντιφατικοί γιατί, ενώ ψηφίζουμε επί της αρχής το νομοσχέδιο, ταυτόχρονα κάνουμε και κριτική. Αυτή είναι μία καινούργια εκδοχή, γιατί η παλιότερη εκδοχή που ακούγαμε επί ένα έτος σ’ αυτήν την Αίθουσα ήταν ότι, αφού ηττηθήκαμε στις εκλογές και αφού κυβερνούσαμε επί πολλά χρόνια, πρέπει να καταθέσουμε την εντολή που έχουμε από τον ελληνικό λαό να κάνουμε αντιπολίτευση σ’ αυτήν την Αίθουσα και ότι δεν θα έπρεπε να ομιλούμε για τίποτα. Σήμερα μας κάνουν την παραχώρηση ή να κάνουμε κριτική, αλλά να μην ψηφίζουμε τα νομοσχέδια, ή να τα ψηφίζουμε, αλλά τότε δεν θα κάνουμε κριτική. 
      Εγώ νομίζω ότι περίπου εκλαμβάνετε το έργο των Βουλευτών ως μαθητικούς λογαριασμούς. Δεν είναι, όμως, έτσι, κύριε συνάδελφε, διότι κριτική σημαίνει…
      ΜΑΡΙΟΣ ΣΑΛΜΑΣ: ..(Δεν ακούστηκε)
      ΓΕΩΡΓΙΟΣ ΠΑΠΑΓΕΩΡΓΙΟΥ (Ν. ΕΥΒΟΙΑΣ): Κύριε συνάδελφε, εγώ είχα την καλοσύνη και τη στωικότητα να σας ακούσω, χωρίς να σας διακόψω. 
      Στην κριτική υπάρχει διαβάθμιση, γίνεται με προβληματισμό και για να συμβάλλει στη διαμόρφωση ενός καλύτερου νομοσχεδίου. Επιτέλους, όπως ακούστηκε και από προηγούμενους ομιλητές, το θέμα δεν είναι κατά πόσο ο νόμος σας έχει τη φιλοσοφία να οδηγήσει αυτά τα θέματα προς τα εμπρός, αλλά το κατά πόσο αυτός ο νόμος είναι εφαρμόσιμος. Πολύ φοβάμαι ότι από τα όσα αναφέρθηκαν και από τις αντιφατικότητες που περιέχει ότι δεν είναι ένας νόμος εφαρμόσιμος. Γιατί το ζητούμενο δεν είναι να γράφουμε και να ψηφίζουμε νόμους, να σχεδιάζουμε επί χάρτου διάφορες διατάξεις, αλλά το πώς αυτά που σχεδιάζουμε και ψηφίζουμε, μπορεί να έχουν πρακτική αντανάκλαση και πόσο χρήσιμα μπορούν να είναι σε αυτούς που θέλουν να εκμεταλλευτούν τις υποτιθέμενες ευκαιρίες που δίνει αυτός ο νόμος.
      Κύριε Υπουργέ, εγώ παίρνω το λόγο, κυρίως, για να εκφράσω τη διαμαρτυρία, την κατάπληξη και να κριτικάρω, παρά την άρνηση του εισηγητού της Νέας Δημοκρατίας, τον τρόπο που νομοθετεί αυτή η Κυβέρνηση η οποία εν πάση περιπτώσει σε ένα νομοσχέδιο, που αφορά το Υπουργείο Μεταφορών, θέλει να συνθλίψει κυριολεκτικά θέματα που αφορούν κατακτήσεις των εργαζομένων. Μεταφέρω, όπως φαντάζομαι και όλοι οι συνάδελφοί μου, τις απόψεις όλων των συνδικαλιστικών ενώσεων και σωματείων εργαζομένων των ΚΤΕΛ, οι οποίοι, αν και μόλις διάβασα ότι σπεύσατε να αποσύρετε τη διάταξη του άρθρου 24, διερωτώνται πως είναι δυνατόν με αυτό το νομοσχέδιο να θέλετε να καταργήσετε τον κανονισμό λειτουργίας των εργαζομένων στα ΚΤΕΛ, για τον οποίο χρόνια και χρόνια δόθηκαν αγώνες, πώς μπορεί να έχει εν πάση περιπτώσει κάποια λογική και αν είναι αυτή η φιλοσοφία μίας κυβέρνησης που νοιάζεται υποτίθεται για όλο τον ελληνικό λαό, που νοιάζεται για τους εργαζομένους, για τους πιο αδύναμους. 
      Όπως διαβάζω στην εισηγητική έκθεση, με το άρθρο 22 παράγραφος 2 μπορεί να μεταβάλλετε τη θέση της εργασίας του προσωπικού, εκτός από το βοηθητικό προσωπικό, χωρίς να θίγετε μισθολογικά τον εργαζόμενο και ότι αυτή η μεταβολή παρέχει τη δυνατότητα αξιοποίησης του προσωπικού, όταν παρίσταται ανάγκη προς εξυπηρέτηση του φορέα κλπ. Με δυο λόγια, μπορείτε να μεταβάλλετε βλαπτικά τους όρους εργασίας ενός εργαζομένου χάριν μόνο των εργοδοτών, με το πρόσχημα –υποτίθεται- της εξυπηρέτησης του επιβατικού κοινού. Αυτό το άρθρο συνολικά είναι απαράδεκτο και θα πρέπει να το αποσύρετε.
      (Χειροκροτήματα από την πτέρυγα του ΠΑΣΟΚ)
      Σήμερα, τώρα που εμείς μιλάμε σ’ αυτήν την Αίθουσα, γίνεται μία δίκη στο Βόλο και βοά το πανελλήνιο για κάποιους μαθητές-θύματα που λόγω παραλείψεων ως προς την οδική ασφάλεια των οχημάτων, που μεταφέρουν ανθρώπους και μαθητές, δεν είχαν προγραμματιστεί σωστά, με αποτέλεσμα και εξ αυτού του λόγου, σύμφωνα με τη δικαστική εξέλιξη της υπόθεσης έως αυτήν τη στιγμή, να φαίνεται και αυτό ως ένα αίτιο, ως μία αφορμή για την τραγωδία που συνέβη. 
	Σήμερα διαβάζω κάτι με κατάπληξη, εκτός αν η ανθρώπινη ζωή δεν έχει ιδιαίτερη σημασία χάρην ορισμένων λεωφορειούχων στην Λέσβο και στα άλλα νησιά που λέτε στο άρθρο 22 παράγραφος 1. Δηλαδή, πέραν της ουσίας, δηλαδή της ασφαλούς μεταφοράς, δε σας ενδιαφέρει η ασφάλεια των οδικών μεταφορών στα τουριστικά αυτά νησιά που σημειωτέον –και ποιος το αρνείται- είναι ο «καθρέφτης» της χώρας μας προς τους ξένους; Δηλαδή, από τα είκοσι τρία στα είκοσι επτά χρόνια, αυτή η τετραετία είναι ένας ασήμαντος, ένας απλός αριθμός για σας, είτε τον γράψετε αριθμητικώς είτε ολογράφως; 
	Νομίζω, λοιπόν, ότι και αυτήν τη διάταξη θα πρέπει να την αποσύρετε και γι’ αυτό πήρα το λόγο. Καλά κάνατε και αποσύρατε το 24, παρακαλώ να αποσύρετε και το άρθρο 22, ώστε, πράγματι, να φαίνεται ότι αυτή η Βουλή αντιπροσωπεύει την εποχή, τον αιώνα μας, αντιπροσωπεύει την αγωνία για την ασφάλεια των οδικών μεταφορών του επιβατικού κοινού, για την πρόοδο του τουρισμού μας και πάνω απ’ όλα για την προστασία της προσωπικότητας και των δικαιωμάτων των εργαζομένων που εργάζονται στα ΚΤΕΛ. Τα ΚΤΕΛ δεν έχουν γεννηθεί και δεν έχουν δημιουργηθεί μονάχα για τους λεωφορειούχους και για τους μετόχους του ΚΤΕΛ, αλλά είναι και για τους εργαζόμενους και προπαντός είναι και για τους επιβάτες.
	Σας ευχαριστώ πολύ.
(Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαγεωργίου. 
	Το λόγο έχει ο κ. Χαϊτίδης.
	ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, είναι γνωστό ότι η καλύτερη άμυνα είναι η επίθεση. Ευρισκόμενο, λοιπόν, το ΠΑΣΟΚ σε απελπιστική κατάσταση αμύνης, προχωρεί σε επιθέσεις για να καλύψει τις δικές του ολιγωρίες, τις δικές του αμέλειες αναφορικά με τη σύγχρονη οργάνωση του εμπορίου. 
	Τόσα χρόνια με τη βοήθεια βέβαια και των διαπλεκομένων, που ατυχώς προηγουμένως κάποιος συνάδελφος της Αξιωματικής Αντιπολίτευσης επικαλέσθηκε –βλέπετε είναι η αγωνία μήπως πάθουν κάτι οι φίλοι- προσπάθησαν να μας πείσουν ότι είμαστε η υποδειγματική σε όλα, μεταξύ των άλλων και στην παραγωγή και στην οικονομία, χώρα της Ευρώπης. 
	Έρχεται το συζητούμενο νομοσχέδιο, αφενός να κάνει τα «αποκαλυπτήρια» της ολιγωρίας και της ανεπάρκειας των προηγούμενων κυβερνήσεων και αφετέρου να αναπληρώσει το κενό που υπήρχε και το οποίο σε μεγάλο βαθμό είναι υπαίτιο για τη μη ανταγωνιστικότητα της ελληνικής οικονομίας.
	Κυρίες και κύριοι συνάδελφοι, η ελληνική οικονομία δεν εξαρτάται μόνο από την παραγωγή. Η καλή πορεία της οικονομίας εξαρτάται και από τη διάθεση των καλών παραγομένων προϊόντων και ασφαλώς από το κόστος των προϊόντων. Στη διαμόρφωση της ανταγωνιστικότητας δεν παίζει ρόλο μόνο καθ’ εαυτό το κόστος παραγωγής ενός προϊόντος, αλλά και το κόστος που προστίθεται από τη διαδικασία διάθεσης και εμπορίας του προϊόντος. 
	Γι’ αυτό, λοιπόν, αξίζει πραγματικά να επαινέσουμε τα συναρμόδια Υπουργεία με πρώτο το Υπουργείο Μεταφορών για τη σύνταξη και την κατάθεση αυτού του νομοσχεδίου που συζητάμε σήμερα και το οποίο, αν θέλαμε επιγραμματικά και περιληπτικά να εκθέσουμε, θα λέγαμε ότι αφορά στη δημιουργία των εμπορευματικών κέντρων τα οποία συνίστανται σε οριοθετημένες ζώνες παροχής υπηρεσιών συναφών με τις μεταφορές, ειδικότερα δε τις συνδυασμένες, καθώς και εφοδιαστικές υπηρεσίες. 
      Εδώ ακριβώς, αγαπητοί συνάδελφοι, είναι ο βασικός ρόλος που καλούνται να παίξουν αυτά τα εμπορευματικά κέντρα, να απαρτίσουν οργανωμένους χώρους, ώστε, μέσω αυτών των χώρων, να μπορούν να καλύπτονται ανάγκες και υπηρεσίες εφοδιαστικής αγοράς.
     Και τούτο, διότι εκείνο που επικρατεί σε όλες τις αναπτυγμένες και ανταγωνιστικές χώρες είναι η ύπαρξη όσο το δυνατόν μικροτέρων αποθεμάτων προϊόντων, προκειμένου να μειωθεί το κόστος από το δεσμευμένο κεφάλαιο, το οποίο συνεπάγεται η δημιουργία μεγάλων αποθεμάτων στους διάφορους εμπορικούς χώρους. Και για να μην υπάρξει κενό, για να μην υπάρξει πρόβλημα, αυτό το μικρό απόθεμα εξυπηρετείται από μια συνεχή ροή προϊόντων, τα οποία πρέπει με χρόνο απόλυτα ελεγχόμενο να μεταφέρονται συνεχώς στους τόπους πώλησης, διάθεσης ώστε να μην δημιουργείται κάποιο κενό στη διάθεση των αγαθών. 
     Αυτά, λοιπόν, όλα προβλέπονται και εξυπηρετούνται από το συζητούμενο νομοσχέδιο. Βεβαίως, υπάρχουν και ορισμένα σημεία στα οποία θα ήθελα να κάνω και εγώ κάποιες παρατηρήσεις στην προσπάθεια να βελτιώσουμε ακόμη περισσότερο το άρτιο, πράγματι, νομοσχέδιο.
     Ήθελα να παρακαλέσω, κύριε Υπουργέ, να ληφθεί υπόψη ότι στο αρχικό νομοσχέδιο το οποίο κυκλοφόρησε μεταξύ των συναρμοδίων Υπουργών, στο άρθρο 3, υπήρχε μία παράγραφος 5, η οποία προέβλεπε ότι με απόφαση του Υπουργού Οικονομίας και Οικονομικών δημιουργείται νέος κωδικός αναγνώρισης δραστηριότητος. Αυτή η παράγραφος από το συζητούμενο νομοσχέδιο έχει παραλειφθεί. Βεβαίως, εξυπακούεται ότι θα υπάρξει σχετική ρύθμιση αλλά νομίζω ότι θα ήταν καλό να προστεθεί, κύριε Υπουργέ, αυτή η παράγραφος που ούτως ή άλλως υπήρξε στο αρχικό σχέδιο, ώστε να δοθεί μεγαλύτερη έμφαση και εάν θέλετε να αποτελέσει και ένα κίνητρο για τον συντομότερο δυνατόν καθορισμό του νέου κώδικα αναγνώρισης δραστηριότητος, γιατί φοβούμαι ότι οι αντίστοιχες εταιρείες, οι οποίες θα ενεργοποιηθούν για τη δημιουργία των εμπορευματικών κέντρων, θα δυσκολευτούν να αρχίσουν τις εργασίες και τη δραστηριότητά τους.
     Πιστεύω επίσης ότι υπάρχει ανάγκη μέσα στα εμπορευματικά διαμετακομιστικά κέντρα να λειτουργήσουν και κλιμάκια εκτελωνισμού, ώστε να μειώνεται ο χρόνος αυτής της απαραίτητης διαδικασίας, ο οποίος εάν εκτελείται εκτός των εμπορευματικών κέντρων θα είναι σε βάρος της όλης λειτουργίας τους. Θα παρακαλέσω, λοιπόν, τα κλιμάκια αυτά των τελωνειακών υπηρεσιών να υπάρχουν μέσα στα εμπορευματικά κέντρα, κάτι το οποίο δεν προβλέπεται. 
     Ακόμη θα ήθελα να παρακαλέσω να ερμηνευτεί και να διευκρινισθεί ο όρος «συνδυασμένες μεταφορές και συνεργασία» πώς θα γίνει στην πράξη η συνεργασία και ποιες θα είναι οι παρεχόμενες υπηρεσίες καθ’ όσον αφορά το συνδυασμό των μεταφορών, των οδικών, των σιδηροδρομικών, των αεροπορικών ή άλλων μεταφορών.
     Τέλος, ήθελα να παρακαλέσω να ληφθεί ειδική μέριμνα, σε συνεργασία των δύο συναρμοδίων Υπουργείων, Μεταφορών και ΠΕΧΩΔΕ διότι στις Σέρρες, στην Ελληνοβουλγαρική μεθόριο υπάρχει ήδη και λειτουργεί ένα από τα ελάχιστα οργανωμένα διαμετακομιστικά εμπορευματικά κέντρα, το οποίο κέντρο έχει δυσκολία πρόσβασης προς την παρακείμενη εθνική οδό, στον κάθετο άξονα της Εγνατίας Οδού και χρειάζεται μία ανισόπεδη διάβαση, η οποία θα επιτρέψει την άνετη και ασφαλή επικοινωνία αυτού του κέντρου με τον κάθετο άξονα, ο οποίος οδηγεί από και προς την Κεντρική Ευρώπη. Αυτός ο απαραίτητος ανισόπεδος κόμβος δεν υπάρχει και δεν γνωρίζω να προβλέπεται η κατασκευή του πολύ σύντομα.
     Με αυτές τις σκέψεις ήθελα να επαινέσω την πολιτική ηγεσία του Υπουργείου Μεταφορών, διότι αυτό το νομοσχέδιο, το οποίο έπρεπε προ πολλού να είχε συζητηθεί και ψηφισθεί, επιτέλους ήρθε και θα βοηθήσει, ψηφιζόμενο απ’ όλους μας ή από την συντριπτική πλειοψηφία απ’ ό,τι βλέπω της Βουλής, με τις απαραίτητες ενδεχομένως βελτιώσεις, στην επιτυχή διεξαγωγή του εμπορίου, στη μείωση του κόστους διαθέσεως των προϊόντων που παράγονται ή εισάγονται στη χώρα μας και βεβαίως θα συντελέσει στην ανταγωνιστικότητα της ελληνικής οικονομίας για την οποία καταβάλλει σύντονες προσπάθειες η σημερινή Κυβέρνηση.
     Ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω στο Σώμα ότι από τα άνω Δυτικά θεωρεία παρακολουθούν τη συνεδρίασή μας, αφού ξεναγήθηκαν στην ΄Εκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, 16 μαθητές και μαθήτριες και 3 καθηγητές από το Γυμνάσιο Γούμενο Ηλείας. 
     Η Βουλή τους καλωσορίζει και τους εύχεται καλές σπουδές.
     (Χειροκροτήματα απ’ όλες τις πτέρυγες της Βουλής)
     Ο κ. Μπέζας έχει το λόγο.
     ΑΝΤΩΝΙΟΣ ΜΠΕΖΑΣ: Κύριε Πρόεδρε, είπα και στην αρχή της ομιλίας μου ότι υπάρχουν κάποιες προτεραιότητες, οι οποίες εξυπηρετούν και τον εθνικό σχεδιασμό για τις μεταφορές, αλλά και τους στόχους της περιφερειακής ανάπτυξης και νομίζω ότι θα πρέπει να διασφαλιστεί ότι η ιδιωτική πρωτοβουλία, στην οποία στηριζόμαστε στο συγκεκριμένο νομοσχέδιο, θα πρέπει να κατευθυνθεί προς τέτοιες επιλογές, οι οποίες θα ικανοποιούν αυτές τις προτεραιότητες στις εθνικές μας μεταφορές και στην περιφερειακή μας ανάπτυξη.
     Νομίζω ότι η διαδικασία κλειδί είναι η πρόσκληση ενδιαφέροντος και επαναλαμβάνω αυτό που είπα και επί της αρχής, ότι θα πρέπει να υπάρξει μια ρητή αναφορά της πολιτικής ηγεσίας του Υπουργείου ότι θα γίνει πρόσκληση ενδιαφέροντος κατά προτεραιότητα σε εκείνες τις περιοχές, στις οποίες έχουν δεσμευτεί πόροι στα αντίστοιχα Περιφερειακά Επιχειρησιακά Προγράμματα. Έρχομαι τώρα σε συγκεκριμένες παρατηρήσεις επί των άρθρων του νομοσχεδίου. Το άρθρο 2 προβλέπει στην τρίτη παράγραφο ότι τα εμπορευματικά κέντρα εγκαθίστανται σε περιοχές, οι οποίες προσδιορίζονται σύμφωνα με τις κατευθύνσεις των ειδικών πλαισίων χωροταξικού σχεδιασμού και αειφόρου ανάπτυξης. Υπάρχουν περιπτώσεις όπου, σε αυτά τα πλαίσια του χωροταξικού σχεδιασμού, δεν έχει προβλεφθεί στις κατευθύνσεις αυτών των χωροταξικών σχεδίων η δημιουργία εμπορευματικών κέντρων. Εκεί, λοιπόν, θα υπάρχει πρόβλημα. Γι’ αυτό θα ήταν καλό να προβλεφθεί η δυνατότητα, όπως για παράδειγμα με απόφαση του ΥΠΕΧΩΔΕ μετά και από σύμφωνη γνώμη του Νομαρχιακού ή Περιφερειακού Συμβουλίου, να καλύψουμε και τέτοιες περιπτώσεις που στα αντίστοιχα χωροταξικά σχέδια δεν έχει προβλεφθεί η δημιουργία εμπορευματικού κέντρου.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Φρόντισε το ΥΠΕΧΩΔΕ γι’ αυτό.
     ΑΝΤΩΝΙΟΣ ΜΠΕΖΑΣ: Θα δημιουργηθεί όμως πρόβλημα γιατί γνωρίζω ότι υπάρχουν τέτοια χωροταξικά σχέδια, που δεν προβλέπουν εμπορευματικά κέντρα.
     Στο άρθρο 5, στην πρώτη παράγραφο προβλέπεται ότι για την υποβολή της αίτησης απαιτείται το μετοχικό κεφάλαιο να είναι ολοσχερώς καταβεβλημένο και να είναι τουλάχιστον ίσο με το 10% της προϋπολογιζόμενης επένδυσης. 
     Το να ζητάμε από τον επενδυτή να καταβάλει το μετοχικό κεφάλαιο με την αίτηση, χωρίς να είναι βέβαιο, αν θα εγκριθεί η ίδρυση του Εμπορευματικού Κέντρου και η χορήγηση του επενδυτικού στοιχείου, νομίζω ότι αυτό θα είναι ένας ανασταλτικός παράγων για οποιονδήποτε επενδυτή. Αντιλαμβάνομαι ότι το κράτος θέλει να ξέρει, ότι έχει απέναντί του αξιόπιστους επενδυτές. Αυτό είναι κατανοητό. Η καταβολή, όμως, του μετοχικού κεφαλαίου ίσως λειτουργήσει ως αντικίνητρο. 
     Θα πρότεινα, πριν από την απόφαση ίδρυσης του εμπορευματικού κέντρου, να ζητείται σε αρχικό στάδιο η κατάθεση μιας εγγυητικής επιστολής ισόποσης με το 10% του επενδυτικού σχεδίου, η οποία θα μπορεί να καταπίπτει υπέρ του δημοσίου σε περίπτωση αδυναμίας καταβολής του μετοχικού κεφαλαίου.
     Στο άρθρο 6 η παρατήρησή μου έχει σχέση με τη γνώμη του Νομαρχιακού Συμβουλίου. Δε συμφωνώ με κάποιους συναδέλφους, οι οποίοι ζήτησαν στην επιτροπή τη σύμφωνη γνώμη του Νομαρχιακού Συμβουλίου. Η απόφαση πρέπει να είναι κυβερνητική, πρέπει να είναι απόφαση του Υπουργείου Μεταφορών. Όμως, εδώ θα πρέπει να ξεκαθαρίσουμε σε τι συνίσταται η γνώμη του Νομαρχιακού Συμβουλίου. Το Νομαρχιακό Συμβούλιο θα γνωμοδοτεί για την τεχνική και οικονομική δυνατότητα του ενδιαφερόμενου επενδυτή ή θα γνωμοδοτεί σε περιπτώσεις, που έχουμε περισσότερες από μία αιτήσεις για την ίδια ευρύτερη περιοχή για το ποια είναι η καταλληλότερη θέση. Ή μήπως θα γνωμοδοτεί επί της μελέτης περιβαλλοντικών επιπτώσεων, που ούτως ή άλλως είναι υποχρεωμένο να γνωμοδοτεί.
    Η μελέτη, όμως, περιβαλλοντικών επιπτώσεων κατατίθεται από τον επενδυτή μετά την ίδρυση του εμπορευματικού κέντρου. Νομίζω λοιπόν ότι υπάρχει μια ασάφεια ως προς τη γνώμη του Νομαρχιακού Συμβουλίου. Και επειδή αυτή η γνώμη του Νομαρχιακού Συμβουλίου διαμορφώνει κατά κάποιο τρόπο και τις συμμαχίες σε τοπικό επίπεδο και επειδή το δυσκολότερο πρόβλημα, το οποίο θα αντιμετωπίσουμε στην πορεία δημιουργίας αυτών των εμπορευματικών κέντρων είναι η διαδικασία της χωροθέτησης, πιστεύω ότι θα πρέπει να γίνει σαφές και ξεκάθαρο, ποιο είναι το πεδίο στο οποίο θα πρέπει να κινείται η γνώμη του Νομαρχιακού Συμβουλίου.
    Στο άρθρο 15 ρυθμίζονται τα θέματα της δημόσιας επιχορήγησης. Και μάλιστα το άρθρο αυτό προβλέπει ότι αν υπαχθεί η επένδυση για επιχορήγηση σύμφωνα με τις διατάξεις αυτού του νόμου, αποκλείεται οποιαδήποτε άλλη δημόσια επιχορήγηση. Παράλληλα, η επιχορήγηση μπορεί να καλύψει ποσοστό μέχρι το ανώτατο επιτρεπόμενο όριο του χάρτη των περιφερειακών ενισχύσεων. Και το ερώτημα που γεννάται είναι το εξής: ποια είναι η σχέση μεταξύ της επιχορήγησης, που πιθανώς θα δοθεί με βάση τις διατάξεις του αναπτυξιακού νόμου και των πόρων που είναι δεσμευμένοι στα Περιφερειακά Αναπτυξιακά Προγράμματα; Αν, δηλαδή, για παράδειγμα, οι πόροι οι οποίοι έχουν δεσμευθεί για ένα από τα μεγάλα εμπορευματικά κέντρα, για τα οποία έχουν δεσμευθεί πόροι στα αντίστοιχα ΠΕΠ, είναι μικρότεροι από το όριο στο οποίο μπορεί να φτάσει η επιχορήγηση του αναπτυξιακού νόμου, γιατί να μη δοθεί η δυνατότητα συμπληρωματικής επιχορήγησης, ώστε να φτάσουμε μέχρι το ανώτερο επιτρεπτό όριο με βάση τις διατάξεις του αναπτυξιακού νόμου; 
    Όπως, επίσης, νομίζω ότι στο ίδιο άρθρο, με βάση την αναδιατύπωση την οποία έκανε ο κ. Υπουργός, δε διασαφηνίζεται η έννοια του «εφάπτονται». Τι σημαίνει «εφάπτονται»  σε σιδηροδρομικούς σταθμούς ή σιδηροδρομικά δίκτυα; Και, επιπλέον, δε διασαφηνίζεται πώς θα αποδεικνύεται ότι προβλέπεται να κατασκευαστούν σιδηροδρομικοί σταθμοί ή λιμενικές εγκαταστάσεις. Γιατί μπορεί να δοθεί η επιχορήγηση-ενίσχυση με κοινοτικούς πόρους, σύμφωνα με την αναδιατύπωση που έγινε, ακόμα και όταν προβλέπεται να κατασκευαστούν σιδηροδρομικές εγκαταστάσεις ή λιμενικές εγκαταστάσεις. Από πού θα τεκμηριωθεί η πρόβλεψη κατασκευής τέτοιων εγκαταστάσεων; 
    Νομίζω επίσης ότι θα πρέπει να υπάρξει μια διαφορετική διατύπωση στο άρθρο 2, στην παράγραφο 2, όπου αναφέρεται ότι το εμπορευματικό κέντρο που ιδρύεται σε έκταση μεγαλύτερη των 500 στρεμμάτων, υποχρεωτικά, περιλαμβάνει εντός της εκτάσεώς του ή εφάπτεται με σιδηροδρομικό σταθμό. Και να υπάρξει μια άλλη διατύπωση –αναφέρθηκε και ο συνάδελφος, ο κ. Τζαμτζής, πριν- να περιλαμβάνει ή να εφάπτεται με σιδηροδρομικές εγκαταστάσεις. Διότι είναι πάρα πολύ δύσκολο να κατασκευαστεί σιδηροδρομικός σταθμός μέσα σε ένα εμπορευματικό κέντρο. 
    Και τελειώνω με μια τελευταία παρατήρηση που έχει σχέση με το άρθρο 16 στο εδάφιο β της παραγράφου 1. Θα πρέπει να γίνει μια αναδιατύπωση, να προβλεφθεί προκαταρκτική περιβαλλοντική εκτίμηση και αξιολόγηση –ΠΠΕΑ είναι η σωστή διατύπωση- και έγκριση περιβαλλοντικών όρων, σύμφωνα με τη διαδικασία της ΚΥΑ, που προβλέπει αυτή η ρύθμιση και για την β’ κατηγορία γιατί αυτή, ακριβώς, είναι η διατύπωση την οποία προβλέπει η συγκεκριμένη Κοινή Υπουργική Απόφαση. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Χρίστος Βερελής. 
     ΧΡΙΣΤΟΣ ΒΕΡΕΛΗΣ: Κύριε Πρόεδρε, το συγκεκριμένο σχέδιο νόμου, το οποίο αναγνωρίσαμε ότι έχει μια ιδιαίτερη σημασία για τα εμπορευματικά κέντρα, δυστυχώς δεν δίνει προοπτική. Η πρόβλεψη την οποία κάνουμε για αυτά τα εμπορευματικά κέντρα, κύριε Υπουργέ, με τον τρόπο με τον οποίο τα σχεδιάζετε, με την αδυναμία χωροθέτησης, η οποία υπάρχει εγγενώς μέσα στο νόμο σας, με την αδυναμία εξασφάλισης χρηματοδότησης, είναι ότι τελικώς δεν θα γίνουν. Αν θέλετε να ενισχύσετε την προοπτική σήμερα, πρέπει να κάνετε δυο πράγματα άμεσα, τώρα κατά τη διάρκεια της συζήτησής μας. 
     Το πρώτο. Με διάταξη, την οποία μπορείτε να προσθέσετε, να αφαιρεθεί η δυνατότητα στα περιφερειακά συμβούλια, τα χρήματα να μεταφερθούν για άλλο σκοπό από αυτόν των εμπορευματικών κέντρων. Είναι κάτι συγκεκριμένο, κάτι το οποίο μπορείτε να κάνετε. 
     Το δεύτερο. Όλοι οι περιφερειάρχες αρέσκονται να τοποθετούν τα χρήματα σε έργα άμεσης απόδοσης και εντυπωσιασμού. Και δεν έχουν αντιληφθεί τη μεγάλη σημασία των εμπορευματικών κέντρων. Και ήδη σε περιοχές έχουν αρχίσει και αποψιλώνονται τα χρήματα αυτά. Το δεύτερο, λοιπόν, το οποίο είναι σημαντικότατο είναι το εξής: δώστε τη νομοθεσία των ΒΕΠΕ στα εμπορευματικά κέντρα. Σας είπα χθες ένα παράδειγμα το οποίο είναι συγκεκριμένο. Λέτε ότι αν γίνει ένα μεγάλο εμπορευματικό κέντρο κάπου, όπου δεν υπάρχει σιδηροδρομικό δίκτυο, τότε ζητούμε από αυτόν, ο οποίος κατασκευάζει το εμπορευματικό δίκτυο να φέρει σιδηροδρομικό δίκτυο. Με ποια διαδικασία θα το φέρει; Με μια απόφαση του Υπουργού Μεταφορών; 
Δεν γνωρίζετε ότι δεν γίνεται αυτό; Θα υπογράψει μόνος του ο Υπουργός Μεταφορών, παρακάμπτοντας τα συναρμόδια Υπουργεία περιβαλλοντικούς όρους; Θα διατάξει να γίνουν απαλλοτριώσεις ο Υπουργός Μεταφορών μόνος του; Είναι ανέφικτο. Και γι’ αυτό σας είπα και χθες ότι εγώ είμαι απαισιόδοξος για το αν θα γίνουν τελικά εμπορευματικά κέντρα.
    Δύο θέματα, τα οποία ήθελα να προσθέσω: Το ένα είναι ότι εμπορευματικά κέντρα σε μεγάλο βαθμό ισούνται με σιδηροδρομικό δίκτυο, με λιμάνια και με αεροδρόμια. Όμως το σιδηροδρομικό δίκτυο της χώρας, στο οποίο δώσαμε μία προοπτική με μια μεγάλη επιτυχία, την ένταξη του δυτικού σιδηροδρομικού άξονα στα διευρωπαϊκά δίκτυα, το αποικοδομείτε. Και δεν έχετε και το θάρρος πολιτικά να βγείτε και να πείτε στους 700.000 Έλληνες, που κατοικούν στις περιοχές από τις οποίες διέρχεται ο κάθετος άξονας του δυτικού σιδηροδρομικού άξονα, ότι δεν θέλετε να τους δώσετε σιδηρόδρομο. Και είναι το μεγαλύτερο μέρος της Ηπείρου, η Δυτική Ελλάδα, η Δυτική Πελοπόννησος. 
    Γιατί δεν προχωρήσατε τις μελέτες αυτές, οι οποίες ήδη είχαν προκηρυχθεί από τον ΟΣΕ; Και γιατί συνεχίζετε μόνο το έργο της σιδηροδρομικής Εγνατίας, που και αυτό καταφέραμε και το εντάξαμε στα διευρωπαϊκά δίκτυα; Εδώ να γνωρίζετε ότι κάνετε ένα μεγάλο σφάλμα. Και το σφάλμα αυτό γίνεται, διότι ενδεχομένως, δεν έχετε αντιληφθεί την αξία που θα έχουν τα επόμενα χρόνια στις μεταφορές τα σιδηροδρομικά δίκτυα. Και γνωρίζετε ακόμα ότι η Ελλάδα έχει ατελές σιδηροδρομικό δίκτυο. Έχει ένα σιδηροδρομικό δίκτυο, το οποίο δεν είναι δίκτυο. Είναι μία ασυνεχής διαδικασία σιδηροδρομικών ενώσεων, χωρίς να έχει την έννοια του δικτύου. 
    Θα πρέπει, λοιπόν, να μας πείτε και γι’ αυτό, όπως θα πρέπει να μας πείτε εάν θα αλλάξετε – από χθες συζητούμε και δεν έχουμε ακούσει τι θα κάνετε- αυτή την πρόθεσή σας να αυξήσετε το χρόνο ζωής των τουριστικών λεωφορείων, των λεωφορείων των ΚΤΕΛ, στα συγκεκριμένα νησιά, τα οποία είναι και τουριστικά, από τα είκοσι τρία χρόνια στα είκοσι επτά. Δώστε τους επιπλέον κίνητρα εκεί, εάν θέλετε. Έχουν ήδη κίνητρα. Δώστε τους επιπλέον κίνητρα. Όχι βρήκαμε την εύκολη λύση να αφήσουμε λεωφορεία, τα οποία είναι σε άθλια κατάσταση και τα οποία δυσφημούν τη χώρα και, μάλιστα, σε κρίσιμους τουριστικούς προορισμούς. Αλλάζετε τις εργασιακές σχέσεις των υπαλλήλων των ΚΤΕΛ βιαίως μέσα από τη Βουλή, μέσα από την πλειοψηφία σας. Κάντε το. Δώστε, όμως, το περιεχόμενο αυτής της αλλαγής. Δικαιολογείστε το. Πείτε γιατί γίνεται. Επειδή το ζητούν, απλώς, οι άνθρωποι που έχουν την ιδιοκτησία των ΚΤΕΛ, των ανωνύμων εταιριών; Με τον τρόπο αυτό, πάρα πολύ απλά, ερχόμαστε τώρα και αποικοδομούμε εργασιακές σχέσεις, οι οποίες είναι πάρα πολλών ετών; 
    Κύριε Πρόεδρε, νομίζω ότι η Κυβέρνηση στο θέμα αυτό έχει μία σύγχυση. Είναι η συνέχεια της σύγχυσης, η οποία υπάρχει τον τελευταίο καιρό, όπου φτάσαμε να έχουμε το παράδοξο διεθνώς, η Ελλάδα να είναι μία χώρα, η οποία επισήμως, πλέον, θεωρεί την Ευρωπαϊκή Ένωση ως φορέα διαπλοκής. Αυτό ζούμε στις ημέρες μας και είναι κάτι, του οποίου η χώρα αρχίζει να υφίσταται τις συνέπειες. Και οι συνέπειες θα είναι βαρύτατες. Και το ότι η Κυβέρνηση καλύπτεται πίσω από το Σύνταγμα, είναι κάτι που δεν έχει μακριά προοπτική. Πολύ γρήγορα, όταν υπάρξουν οι αποφάσεις που θα αφομοιώνουν συγκεκριμένα κονδύλια, νομίζω ότι η Κυβέρνηση δεν θα έχει καμία δικαιολογία.
    Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βερελή.
    Το λόγο έχει ο κ. Μιλτιάδης Βαρβιτσιώτης.
    ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, μετά την τοποθέτηση του πρώην Υπουργού Μεταφορών, του κ. Βερελή, θα ήθελα να σχολιάσω δύο πράγματα: Το πρώτο σε ό,τι αφορά το σιδηροδρομικό δίκτυο. 
    Άραγε, δεν είναι η κυβέρνησή του που κληρονόμησε σε μας μία αμαρτωλή ΕΡΓΟΣΕ, έναν ΟΣΕ ο οποίος είναι βόθρος οικονομικών σκανδάλων; Δεν είναι η κυβέρνησή του που έφτιαξε τον δήθεν άξονα της Δυτικής Ελλάδας, ο οποίος εκτείνεται από το Κρυονέρι ως το Αγρίνιο και έχει πλάτος άλλο από αυτό που ισχύει στα διευρωπαϊκά δίκτυα; 
    ΧΡΙΣΤΟΣ ΒΕΡΕΛΗΣ: Κύριε συνάδελφε, δεν έχετε παρακολουθήσει. Η άγνοια είναι κακός σύμβουλος.
    ΜΙΛΤΙΑΔΗΣ ΒΑΡΒΙΤΣΙΩΤΗΣ: Ας μην προσπαθούμε να εξωραΐσουμε την πραγματικότητα σε πράγματα, τα οποία μας κληροδοτήσατε και για τα οποία απολογούμαστε. Και πράγματα, τα οποία σήμερα μας κληρονομήσατε, τα οποία ψηφίσατε και τα στηρίξατε και για τα οποία δώσατε μάχη, όπως το θέμα του «Βασικού Μετόχου» στο Σύνταγμα, σήμερα έρχεστε και γίνεστε ουρά σε οικονομικά συμφέροντα. Και δεν ακούτε ούτε καν τον ιδεολογικό σας σύμμαχο, την Εφημερίδα «ΕΛΕΥΘΕΡΟΤΥΠΙΑ», που σας εγκαλεί ότι το ΠΑΣΟΚ υπερασπίζεται τα μεγάλα συμφέροντα, αυτά δηλαδή που διαπλέκονται και η συντηρητική παράταξη βρίσκεται στον αντίποδα αντιμέτωπη με τα συμφέροντα, τα οποία αντιδρούν στους νόμους κατά της διαπλοκής.
      Αντί να ακούσετε την εφημερίδα που επί σειρά ετών στήριζε την αλλαγή και ήλεγχε την εξουσία, εσείς ερχόσαστε σήμερα και γίνεστε ουρά συμφερόντων και ουρά διασυρμού της χώρας.
      Να ξέρετε, όμως…
      ΧΑΡΑΛΑΜΠΟΣ ΚΑΣΤΑΝΙΔΗΣ: Μη βρίζετε, κύριε συνάδελφε.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Δεν βρίζω κανένα.
      ΧΑΡΑΛΑΜΠΟΣ ΚΑΣΤΑΝΙΔΗΣ: Βρίζετε.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Είναι βρισιά αυτό; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Παρακαλώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Καστανίδη.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Είναι βρισιά η πολιτική κριτική;
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν μπορεί να βρίζει την Αντιπολίτευση και να την αποκαλεί ουρά συμφερόντων.
      (Θόρυβος από την πτέρυγα της Νέας Δημοκρατίας)
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Είναι βρισιά η πολιτική κριτική ότι επιτέλους, σε αυτό τον τόπο πρέπει να ξεκαθαρίσουμε ποιος είναι με ποιον, ποιος στηρίζει το Σύνταγμα, ποιος στηρίζει τους νόμους, ποιος δίνει τις σκληρές μάχες;
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, σας παρακαλώ, ζητώ το λόγο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Και εσείς έχετε γίνει η ουρά των συμφερόντων, που δεν θέλετε να περάσει ούτε ο «Βασικός Μέτοχος», ούτε θέλετε να στηρίξετε τη χώρα και επιχαίρετε για τον τρόπο με τον οποίο η Ευρωπαϊκή Ένωση μας εγκαλεί.
      ΧΑΡΑΛΑΜΠΟΣ ΚΑΣΤΑΝΙΔΗΣ: Είναι απαράδεκτος ο κύριος συνάδελφος. Είναι πολύ μικρή η μέχρι τώρα πορεία του για να αντιλαμβάνεται..
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Θα ήσασταν πάρα πολύ χαρούμενοι εάν η χώρα μας στερείτο τα ευρωπαϊκά κονδύλια.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα ήθελα το λόγο.
      ΑΘΑΝΑΣΙΟΣ ΜΠΟΥΡΑΣ: Υπερασπίζεστε συμφέροντα…
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, σταματήστε. Υπάρχει Προεδρείο εδώ.
      ΑΘΑΝΑΣΙΟΣ ΜΠΟΥΡΑΣ: Έμαθαν μόνο να είναι κυβέρνηση είκοσι χρόνια τώρα και τίποτε άλλο.
      ΠΡΟΕΔΡΕΥΩΝ (Γεώργιος Σούρλας): Σταματήστε! Υπάρχει Προεδρείο.
      Κύριε Καστανίδη, αν έχετε εκλάβει κάποιο από αυτά που είπε ο κ. Μιλτιάδης Βαρβιτσιώτης ως ύβρη, θα πάρετε το λόγο μετά, ως Κοινοβουλευτικός Εκπρόσωπος, για να απαντήσετε. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ωραία, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Παρακαλώ, όμως, μη διακόπτετε και μην εντείνετε την κατάσταση που υπάρχει.
      ΧΑΡΑΛΑΜΠΟΣ ΚΑΣΤΑΝΙΔΗΣ: Σας παρακαλώ, κύριε Πρόεδρε! Εγώ την εντείνω;
      ΠΡΟΕΔΡΕΥΩΝ (Γεώργιος Σούρλας): Θα πάρετε το λόγο, κύριε Καστανίδη, μετά.
      Συνεχίστε, κύριε Βαρβιτσιώτη.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρίες και κύριοι συνάδελφοι, η  πολιτική κριτική είναι πολύ συγκεκριμένη και γίνεται υπεύθυνα και από υπεύθυνα χείλη από αυτό το Βήμα. Αυτό το οποίο σήμερα παρουσιάζει το ΠΑΣΟΚ, δεν το εγκαλεί μόνο η Νέα Δημοκρατία, δεν το εγκαλούν μόνο τα υπόλοιπα κόμματα της Αντιπολίτευσης, το εγκαλεί ένα μεγάλο κομμάτι της μερίδας των ψηφοφόρων του ΠΑΣΟΚ, που δεν θέλει την Αξιωματική Αντιπολίτευση να διαπλέκεται και να βρίσκεται τόσο μπροστά ως υπερασπιστής συμφερόντων. 
      Διότι, εάν σήμερα η Κυβέρνηση δίνει μία μάχη στα πλαίσια της Ευρωπαϊκής Ένωσης και στα πλαίσια του απόλυτου σεβασμού των ευρωπαϊκών κανόνων, τους οποίους πρέπει και οφείλει να τηρεί ανεξαρτήτως αποτελέσματος και ανεξαρτήτως αν μας είναι αρεστοί ή όχι, θα πρέπει να ξέρουμε ένα πράγμα: Οφείλουμε να στηρίξουμε αυτή τη θέση της Κυβέρνησης, γιατί αυτή η θέση εκπορεύεται από το Σύνταγμα, γιατί αυτή η θέση ήταν η σχεδόν ομόφωνη απόφασή μας το 2001, γιατί αυτή η θέση είναι που βάζει στην άκρη, στα πλαίσια του εσωτερικού πολιτικού και οικονομικού χώρου, τα συμφέροντα της διαπλοκής.
      Κυρίες και κύριοι συνάδελφοι, νομίζω ότι το ΠΑΣΟΚ θα κριθεί σκληρά. Και θα κριθεί πολύ σκληρά στο συγκεκριμένο θέμα, διότι σήμερα αντί να ορθώσει μια φωνή υπεράσπισης του ελληνικού δικαίου, βρίσκεται ουρά σε όσους θέλουν να διαβάλλουν την προσπάθεια που γίνεται.
      Κυρίες και κύριοι συνάδελφοι, με το παρόν νομοσχέδιο καταρρίπτεται και άλλο ένα μεγάλο επιχείρημα, ότι, δηλαδή, η Κυβέρνηση δεν έχει αναπτυξιακή πολιτική. Και έρχεται με συγκεκριμένο νομοθέτημα, θέτει κανόνες, όρους και προϋποθέσεις για τη δημιουργία συγκεκριμένου τύπου επιχειρήσεων, το οποίο τόσα χρόνια, παρότι θεωρείτε ότι έχετε διαχειριστεί με σοβαρότητα ως Κυβέρνηση όλα αυτά τα χρόνια, δεν είχατε την τόλμη ή την ευελιξία να το καταθέσετε. 
      Βεβαίως, στο συγκεκριμένο νομοσχέδιο, κύριε Υπουργέ, πολλές θα ήταν οι παρατηρήσεις -άλλωστε, έγιναν και στην επιτροπή- και θα ήθελα να σας επισημάνω δυο-τρεις. 
      Η πρώτη αφορά στη χωροθέτηση των πεντακοσίων στρεμμάτων και ότι αποκλειστικό προνόμιο για τα πεντακόσια στρέμματα και την υπαγωγή στις διευεργετικές διατάξεις του αναπτυξιακού νόμου, θεωρείται η σύσταση σιδηροδρομικού σταθμού στα πλαίσια του εμπορευματικού κέντρου. 
      Δεν υπάρχουν, κύριε Υπουργέ, μέσα στην Αθήνα ή στα πλαίσια της Αττικής, χώροι των πεντακοσίων στρεμμάτων που να εφάπτονται. Στο αεροδρόμιο να πάτε να κάνετε ένα εμπορευματικό κέντρο πεντακοσίων στρεμμάτων, δεν θα εφάπτεται του αεροδρομίου στα Σπάτα. Πρέπει να βάλετε μία χιλιομετρική απόσταση, να απέχει δέκα τουλάχιστον χιλιόμετρα.
      Το δεύτερο είναι στο άρθρο 3, η ολοσχερής καταβολή του μετοχικού κεφαλαίου, πριν από την αδειοδότηση της επιχείρησης. Μα, ποιος θα έρθει να καταβάλλει τα λεφτά του, να πληρώσει τους φόρους και μετά να εγκριθεί;
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Δεν είναι ολοσχερής η καταβολή.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Άρθρο 5, παράγραφος 1, εδάφιο α΄: «Μετοχικό κεφάλαιο ολοσχερώς καταβεβλημένο, τουλάχιστον ίσο με το 10% της επένδυσης». Το ολοσχερώς καταβεβλημένο, δηλαδή 2.5 εκατομμύρια ευρώ για τα πεντακόσια στρέμματα.
      Τρίτο θέμα, το οποίο δημιουργεί πρόβλημα, είναι το ζήτημα παραχώρησης χρήσης αιγιαλού και παραλίας. Το επεσήμαναν και οι κύριοι συνάδελφοι πριν. Νομίζω ότι θα πρέπει να το ξαναδούμε λιγάκι. 
      Τέλος, θα ήθελα να σας συγχαρώ για την πρωτοβουλία που παίρνετε για την ίδρυση των αεροδρομίων σε υδάτινη επιφάνεια και τη νομοθετική κατοχύρωση των αεροϋδατομεταφορών, οι οποίες μπορούν να λύσουν τα συγκοινωνιακά προβλήματα της χώρας. Βέβαια, αποτελεί και ευρωπαϊκή πρωτοπορία της χώρας μας, που για πρώτη φορά θέτει κανόνες για τη διενέργεια αερομεταφορών με υδροπλάνο.
      Σας ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, το λόγο.
      ΠΡΟΕΔΡΕΥΩΝ (Γεώργιος Σούρλας): Μία παρατήρηση μόνο να κάνω.
      Κύριοι συνάδελφοι, οι εντάσεις από όπου και αν προέρχονται προκαλούν βλάβη στα στεφανιαία αγγεία και στην ηρεμία του Κοινοβουλίου. Και πραγματικά δεν διέκοψα τον κ. Βαρβιτσιώτη, γιατί εσείς, κύριε Καστανίδη, παρακολουθήσατε την αγόρευσή του και κάτι σημειώσατε ως απρεπή έκφραση και μπορείτε να το πείτε.
      Ορίστε έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, σας ευχαριστώ, και λαμβάνω πολύ σοβαρά υπόψη την παρατήρησή σας για τις πιθανές επιπτώσεις στα αγγεία και στο κυκλοφοριακό.
      Πρόσεξαν όλοι οι κύριοι συνάδελφοι, ότι ο συνάδελφος κ. Βαρβιτσιώτης δύο φορές, με εξαιρετικά προσβλητικό ύφος, απευθυνόμενος προς την Αξιωματική Αντιπολίτευση χαρακτήρισε το κόμμα της Αξιωματικής Αντιπολίτευσης ως ουρά οικονομικών συμφερόντων. Η έκφραση δεν είναι μόνο βαριά και προσβλητική …
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Δεν είπα έτσι. Διαβάστε τα Πρακτικά.
      ΠΡΟΕΔΡΕΥΩΝ (Γεώργιος Σούρλας): Παρακαλώ. Κύριε Βαρβιτσιώτη, μετά μπορείτε να πάρετε το λόγο, αν θέλετε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Η έκφραση δεν ήταν μόνο βαριά και προσβλητική, αλλά οφείλω να πω και επιστρεφόμενη, κύριε Πρόεδρε.
      Η δημοκρατική παράταξη δίνει μάχη, όπως πιστεύουμε και τα υπόλοιπα πολιτικά κόμματα. Δίνει μάχη για την υπεράσπιση των εθνικών συμφερόντων. Δίνει μάχη για την υπεράσπιση των συμφερόντων των Ελλήνων πολιτών και αγωνίζεται για τον εμπλουτισμό και την εμβάθυνση της δημοκρατίας. Αρνείται αυτού τους είδους τις κρίσεις, αρνείται κριτές αυτού του είδους και πολύ περισσότερο αρνείται οποιαδήποτε ύβρη, που τελικά υποβιβάζει και το επίπεδο των συζητήσεων στο Ελληνικό Κοινοβούλιο. 
      Κύριε Πρόεδρε, θα έχετε προσέξει, και αυτό μπορεί να είναι και παρατήρηση ενός εμβριθούς ιστορικού ή έστω ενός στοιχειωδώς δυναμένου να παρατηρήσει τη νεότερη πολιτική ιστορία πολίτη, ότι η δημοκρατική παράταξη αποφεύγει, υβρίζοντας, να κρίνει ή να χαρακτηρίζει το ήθος άλλων πολιτικών κομμάτων, όποιο και αν είναι αυτό το πολιτικό κόμμα. Δεν θα διαγνώσετε, τουλάχιστον στο μεταπολιτευτικό κύκλο της ιστορίας, ότι το ΠΑΣΟΚ είτε ως Κυβέρνηση είτε σε άλλες συντομότερες εποχές ως Αντιπολίτευση να επιχειρεί να πλήξει το ήθος των αντιπάλων της, κάτι που, ως κανόνας, παρατηρείται στη συμπεριφορά και στις ομιλίες των Βουλευτών και των στελεχών σήμερα της Κυβέρνησης.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, πέστε παρακαλώ στους συνεργάτες του κυρίου Υπουργού να μη γελούν. 
      ΠΡΟΕΔΡΕΥΩΝ (Γεώργιος Σούρλας): Να ολοκληρώσει πρώτα ο κ. Καστανίδης. Να μη τον διακόψουμε. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Οφείλω να υπενθυμίσω ότι είναι η συντηρητική παράταξη, κύριοι συνάδελφοι, που σε μία κρίσιμη ιστορική στιγμή για τον τόπο, προκειμένου να κατηγορηθεί ο τότε αρχηγός της Αξιωματικής Αντιπολίτευσης, ο αείμνηστος Ανδρέας Παπανδρέου, χρησιμοποίησε λαθρεμπόρους ναρκωτικών ως μάρτυρες κατηγορίας. Είναι αυτή η παράταξη που έχει χρησιμοποιήσει μύριες όσες μεθοδεύσεις για να υποβαθμίσει το κύρος των πολιτικών θεσμών και να πλήξει τους αντιπάλους. 
      Είναι αυτή η παράταξη που έχει χρησιμοποιήσει άνομες διαδικασίες –και δεν είναι η ώρα να κατονομάσω- προκειμένου να πλήξει τους αντιπάλους της.
      Λοιπόν, κύριε Πρόεδρε, πρώτον αρνούμαστε κάθε απόπειρα υποβιβασμού των κοινοβουλευτικών συζητήσεων και δεύτερον αρνούμαστε και επιστρέφουμε τις ύβρεις, ιδιαίτερα όταν προέρχονται από συναδέλφους που δεν έχουν συνείδηση της κοινοβουλευτικής τους ηλικίας για να αναλαμβάνουν την ευθύνη να εκστομούν τόσο μεγάλες ύβρεις.
      (Διαμαρτυρίες από την πτέρυγα της Νέας Δημοκρατίας)
      ΑΘΑΝΑΣΙΟΣ ΜΠΟΥΡΑΣ: Τι λέτε τώρα!
      ΠΡΟΕΔΡΕΥΩΝ (Γεώργιος Σούρλας): Σας παρακαλώ!
      ΧΑΡΑΛΑΜΠΟΣ ΚΑΣΤΑΝΙΔΗΣ: Και τρίτον, ζητώ από το Προεδρείο της Βουλής των Ελλήνων σε κάθε ανάλογη περίπτωση να προστατεύει πραγματικά το κύρος των συζητήσεων.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΕΤΡΟΣ ΜΑΝΤΟΥΒΑΛΟΣ: Από εσάς πώς θα προστατευθούμε και από τις διακοπές σας;
      ΑΘΑΝΑΣΙΟΣ ΜΠΟΥΡΑΣ: Αυτή είναι η καθεστωτική νοοτροπία. 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, ακούστε. Κανείς δεν δικαιούται να αμφισβητήσει την προσφορά του κόμματος της Αξιωματικής Αντιπολίτευσης στη δημοκρατική πορεία του τόπου, αλλά και κανενός κόμματος που συμμετέχει στη Βουλή. Αυτό είναι διαπιστωμένο και γενικώς παραδεκτό.
      Κατά την αγόρευσή του ο κ. Βαρβιτσιώτης είπε μία άποψη. Δώσατε μία ερμηνεία. Κύριε Βαρβιτσιώτη πιστεύω ότι δεν είναι στις προθέσεις σας σε καμία περίπτωση να υποβαθμίσετε την προσφορά…
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, το λόγο επί προσωπικού.
      ΠΡΟΕΔΡΕΥΩΝ (Γεώργιος Σούρλας): Δεν υπάρχει προσωπικό θέμα.
      Πιστεύω λοιπόν, ότι δεν ήταν στις προθέσεις σας να θίξετε τη δημοκρατικότητα και την προσφορά του κόμματος της Αξιωματικής Αντιπολίτευσης. Αυτό είναι το θέμα.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Πολιτική κριτική έκανα.
      ΠΡΟΕΔΡΕΥΩΝ (Γεώργιος Σούρλας): Μπορείτε να πάρετε το λόγο σε ήπιους τόνους χωρίς εντάσεις. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κατ’ αρχήν κύριε Πρόεδρε, δεν πιστεύω ότι αυτή η Αίθουσα θα υφίστατο τέτοιου είδους κριτική ηλικιακού ρατσισμού ιδιαίτερα από ανθρώπους που θεωρούνται ότι προασπίζουν το νέο στην πολιτική και όταν υπάρχει μία αγωνία της κοινωνίας να μπουν νέοι άνθρωποι στην πολιτική. Αυτός ο ηλικιακός ρατσισμός, τον οποίο εξέφρασε με αυτόν τον τρόπο ο κ. Καστανίδης νομίζω ότι είναι μια βαθιά έκφραση καθεστωτισμού, που ανήκει σε μια νοοτροπία γαλουχημένη είκοσι χρόνια στα έδρανα της εξουσίας.
      Σε ό,τι αφορά στο αν έχω μομφή ή όχι για τον τρόπο με τον οποίο χειρίζεται το ΠΑΣΟΚ και υπερασπίζεται ή όχι οικονομικά συμφέροντα, δεν έχω παρά να διαβάσω αυτό το οποίο έγραψε η έγκριτη ΕΛΕΥΘΕΡΟΤΥΠΙΑ, η οποία στήριξε και στηρίζει το χώρο του ΠΑΣΟΚ.
      ΠΡΟΕΔΡΕΥΩΝ (Γεώργιος Σούρλας):  Κύριε Βαρβιτσιώτη, δεν χρειάζονται αναφορές σε έγκριτες εφημερίδες.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: «Είναι ανακόλουθο το ΠΑΣΟΚ, ως σοσιαλιστικό κόμμα, αντιπολιτευόμενο την Κυβέρνηση να υπερασπίζεται τα μεγάλα συμφέροντα, αυτά δηλαδή που διαπλέκονται». Απαντήστε στην ΕΛΕΥΘΕΡΟΤΥΠΙΑ, απαντήστε στους συντάκτες, απαντήστε στον κόσμο που σας στήριξε όλα αυτά τα χρόνια και μην έρχεσθε εδώ να διεκδικείτε δάφνες του παρελθόντος. Οι δάφνες του παρελθόντος είναι καταγεγραμμένες στην ιστορία του καθενός.
      ΠΡΟΕΔΡΕΥΩΝ (Γεώργιος Σούρλας): Κύριε Βαρβιτσιώτη, σας παρακαλώ, ολοκληρώστε.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Το ποιος έχει κάνει τα βήματα εκδημοκρατισμού φάνηκε από το 1974 και μετά. Η Νέα Δημοκρατία και ο Κωνσταντίνος Καραμανλής υπερασπίστηκαν με συνέπεια αυτή την πολιτική. Αυτό έκαναν στη συνέχεια και όλοι οι ηγέτες της. Σήμερα τα βήματα αυτά ολοκληρώθηκαν με την ψήφιση Προέδρου Δημοκρατίας από τη δική σας παράταξη. Αυτή είναι η δημοκρατική μας συνείδηση και ο σεβασμός στους θεσμούς, στις αρχές και στο Σύνταγμα. Εσείς εγκαλείσθε γιατί δεν στηρίζετε αυτά τα οποία ψηφίσατε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο πρώην Πρόεδρος της Βουλής κ. Κακλαμάνης έκανε μία παρατήρηση απευθυνόμενος προς τους συνεργάτες του κυρίου Υπουργού. 
      ΑΠΟΣΤΟΛΟΣ ΚΑΚΛΑΜΑΝΗΣ: Έληξε κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Όπως καταλαβαίνετε κύριε Πρόεδρε, το Προεδρείο δεν μπορεί να διαπιστώσει … Και δεν πιστεύω ότι το έκαναν από πρόθεση αυτό. Μπορεί να ήταν μια κουβέντα μεταξύ τους. 
      ΑΠΟΣΤΟΛΟΣ ΚΑΚΛΑΜΑΝΗΣ: Έληξε αυτό το θέμα. Με την ευκαιρία, όμως, αυτή θα ήθελα να πω τα εξής: Ο Κανονισμός αναφέρει ότι οι Υπουργοί έχουν ελεύθερη την είσοδο και μπορούν να λάβουν το λόγο όποτε τον ζητήσουν, αλλά σε ό,τι αφορά τα πρόσωπα που τους συνοδεύουν, παίρνουν την άδεια του Προεδρείου.
      Προχθές στη συζήτηση για τον τουρισμό είχαμε πολλούς συνεργάτες. Βέβαια δεν είναι εκεί το θέμα. Πάντως, καλό θα ήταν οι Υπουργοί να υπενθυμίζουν στους συνεργάτες που τους συνοδεύουν ότι είναι ένας χώρος, τον οποίο όλοι πρέπει να σέβονται και ιδιαίτερα όσοι φιλοξενούνται εδώ. Ο παριστάμενος Υπουργός είναι παλιός κοινοβουλευτικός με πολύ σεβασμό και δείγμα γραφής γι’ αυτά τα ζητήματα. Βέβαια, δεν είναι υποχρεωμένος να βλέπει πίσω του ακριβώς τι συνέβαινε. Γι’ αυτό, κύριε Υπουργέ, σας βεβαιώ ότι, όντως, δύο από τους συνεργάτες σας γελούσαν, χαμογελούσαν κατά τρόπο που έδειχνε σαν να διασκεδάζουν μία αντιδικία.
      ΑΝΑΣΤΑΣΤΙΟΣ ΝΕΡΑΝΤΖΗΣ (Υφυπουργός Μεταφορών & Επικοινωνιών): Λυπάμαι, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Μπορεί, κύριε Πρόεδρε, αυτό να ήταν άσχετο με την αγόρευση του κ. Καστανίδη.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν είναι μείζον  θέμα. Έληξε αυτό.
      Αυτό, όμως, που πραγματικά με εκπλήσσει εμένα είναι ότι ο συνάδελφος ο κ. Μιλτιάδης Βαρβιτσιώτης δεν αισθάνθηκε την ανάγκη να πει «Εγώ επικρίνω μια συγκεκριμένη άποψη που έχετε», αλλά ουσιαστικά επαναλαμβάνει, ότι θεωρεί όλη αυτήν την πτέρυγα ουραγό οικονομικών συμφερόντων. Τι να πω; Εκφράζω τη βαθύτατη λύπη μου. Καθένας κρίνεται και από αυτά που λέει εδώ μέσα και από το ποια σχέση μπορεί να έχει με οικονομικά συμφέροντα ή με οτιδήποτε άλλο. Λυπάμαι, όμως, προσωπικά πάρα πολύ για τον κ. Βαρβιτσιώτη γι’ αυτήν την καταφορά.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, δόθηκαν διευκρινήσεις. Ας θεωρηθεί λήξαν το θέμα αυτό. Ας επανέλθουμε πάλι στην ηρεμία και στη συζήτηση του νομοσχεδίου.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν αισθάνθηκε καν την ανάγκη να πει τι εννοούσε τέλος πάντων. Ποια ένδειξη έχει ότι ο Α, ο Β, ο Γ, ο Δ έχει μια σχέση με οικονομικά συμφέροντα; 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Σας διάβασα.
      ΑΠΟΣΤΟΛΟΣ ΚΑΚΛΑΜΑΝΗΣ: Ντρέπομαι για εσάς. Ό,τι γράφει μια εφημερίδα, μπορείτε εσείς να το απευθύνετε ως μομφή; Δηλαδή, ό,τι γράφει για τη Νέα Δημοκρατία οποιαδήποτε εφημερίδα, από εκεί εμείς πρέπει να το απευθύνουμε εναντίον μιας ολόκληρης παράταξης; Τι να πω; Λυπάμαι πάρα πολύ.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, με όλον το σεβασμό και την εκτίμηση στο πρόσωπο σας επιτρέψτε μου να πω το εξής: Έχετε δει ότι το Προεδρείο είπε ότι τούτο δεν αποτελεί στοιχείο, για να το επικαλείται κανείς μέσα στη Βουλή. Ας τελειώσει όμως αυτή η συζήτηση και αυτή η ένταση και να επανέλθουμε στο νομοσχέδιο.
      Το λόγο έχει ο κ. Μπαντουβάς.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Με όλο το σεβασμό που έχω στο θεσμό του Κοινοβουλευτικού Εκπροσώπου και ειδικά στον κ. Καστανίδη, τον οποίο θαυμάζω για την ευγλωττία του και την καλή χρήση της ελληνικής γλώσσας, θα ήθελα να τον παρακαλέσω να διευκρινίσει το εξής: Μόνο η παράταξη του ΠΑΣΟΚ είναι δημοκρατική παράταξη; Γιατί χρησιμοποιείτε αυτόν τον όρο συνεχώς; Η Νέα Δημοκρατία δεν είναι δημοκρατικό κόμμα, κύριε Καστανίδη;
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Κυρίες και κύριοι συνάδελφοι, είναι γνωστό σε όλους όσους βρισκόμαστε σ’ αυτήν την Αίθουσα, ότι η άμοιρη χώρα μας κατέχει τα πρωτεία στις καθυστερήσεις και υστερήσεις σε όλους τους τομείς της οικονομίας και γενικά σε όλους εκείνους τους τομείς που θα μπορούσαν να έχουν δώσει μια ισχυρή ώθηση στην οικονομία μας όλα τα προηγούμενα χρόνια, τομείς που  μπορούσαν με την ορθολογιστική και αποτελεσματική εκμετάλλευση του πακτωλού των χρημάτων, που εισέρευσαν από την Ευρωπαϊκή Ένωση στη χώρα μας, να μας κάνουν να υπερηφανεύομεθα και εμείς ως έθνος για τα επιτεύγματά μας, όπως πράττουν και όλοι οι λοιποί λαοί της Ευρωπαϊκής Ένωσης, και να μην ντρεπόμαστε για τη σημερινή μας κατάντια. Φέρνω παράδειγμα την Ιρλανδία, την Πορτογαλία και άλλες χώρες, που ήταν πολύ χαμηλότερα οικονομικά από την Ελλάδα. Πολύ σωστά και ορθά η Κυβέρνηση του Κώστα Καραμανλή έρχεται, με το νομοσχέδιο που συζητούμε σήμερα, να θεσμοθετήσει το αυτονόητο, αυτό που χρόνια τώρα ζητά ο τόπος και οι παραγωγικοί φορείς, την ίδρυση δηλαδή και λειτουργία των εμπορευματικών κέντρων.
      Κυρίες και κύριοι συνάδελφοι, ειλικρινά δεν μου αρέσει η γκρίνια και η χρέωση ευθυνών. Εγώ είμαι πρακτικός άνθρωπος. Οκτώμισι χρόνια στη θάλασσα και τριάντα δύο χρόνια επιχειρηματίας διδάχτηκα να ανοίγω το δρόμο μου και να προχωρώ χωρίς να κοιτάζω δεξιά ποιος μου στρώνει αγκάθια στο δρόμο μου και πεπονόφλουδες. Στην προκειμένη περίπτωση όμως, και σε πάρα πολλές άλλες δεν μπορώ παρά να εκφράσω την αγανάκτησή μου που, ενώ όλοι γύρω μας δημιουργούσαν και θεσμοθετούσαν υποδομές υποστηρικτικές του εμπορίου, εμείς αδιαφορούσαμε. Η ανάγκη μείωσης λοιπόν του κόστους διατήρησης αποθεμάτων, το στοκάρισμα δηλαδή των εμπορευμάτων, έχει μεταβάλει τα τελευταία χρόνια τόσο το concept όσο και τον τρόπο λειτουργίας των επιχειρήσεων, ειδικά των μικρομεσαίων, οι οικονομικές δυνατότητες των οποίων δεν τους επιτρέπουν να αποθηκεύουν εμπορεύματα, τα οποία πολλές φορές μένουν απούλητα με αναπόφευκτη συνέπεια την αύξηση του κόστους της τελικής τιμής.
      Η ανάγκη, λοιπόν, μείωσης του κόστους των εμπορευμάτων μετέτρεψε την πολιτική των αποθεμάτων σε πολιτική συνεχούς τροφοδοσίας των επιχειρήσεων με εμπορεύματα, που παραδίδονται σε καθορισμένο χρόνο, δηλαδή «στην ώρα τους», κατά την καθομιλουμένη.
      Για να επιτευχθεί, όμως, ο σκοπός αυτός, χρειάζεται σωστή οργάνωση στη μεταφορά και στον εφοδιασμό. Η σωστή οργάνωση των εμπορευματικών μεταφορών μιας χώρας βοηθά τα μέγιστα στην οικονομική ανάπτυξή της. Αυτό δυστυχώς δεν συνέβη στη χώρα μας, με αποτέλεσμα να υστερούμε κατά πολύ των υπολοίπων ευρωπαϊκών χωρών της Ευρωπαϊκής Ένωσης, όπου λειτουργούν πάνω από εκατό εμπορευματικά κέντρα. Υπάρχουν, βέβαια, στην Ελλάδα μικροί εμπορευματικοί σταθμοί, που αναπτύχθηκαν από την ιδιωτική πρωτοβουλία. Δεν είναι όμως ικανοί, δυστυχώς, να καλύψουν τα κενά και τις ελλείψεις.
      Με την ψήφιση του νέου νόμου θα μπορέσουν οι ήδη υπάρχουσες δομές και εγκαταστάσεις να αναπτυχθούν και να μετεξελιχθούν σε μια ολοκληρωμένη και σωστά οργανωμένη αλυσίδα εμπορευματικών μεταφορών ανά την Ελλάδα, σε μια αλυσίδα που δεν θα στηρίζεται κατά συντριπτικό ποσοστό μονάχα στις οδικές μεταφορές, όπως συμβαίνει μέχρι σήμερα, με όλες φυσικά τις δυσάρεστες επιπτώσεις, που συνεπάγεται, στην αυξημένη κυκλοφορία στις εθνικές και επαρχιακές οδούς, με όλα αυτά τα ατυχήματα που έχουμε και στην επιβάρυνση του περιβάλλοντος.
      Με την ανάπτυξη των εμπορευματικών κέντρων θα μεταπηδήσουμε πλέον σε ένα σύγχρονο σύστημα συνδυασμένων μεταφορών, που θα εκμεταλλεύεται όλες τις δυνατότητες και τα μέσα μεταφοράς, όπως τις θαλάσσιες μεταφορές, τις μεταφορές με τραίνα κλπ..
      Είναι ασφαλώς αυτονόητο ότι το παρόν νομοσχέδιο δεν αποτελεί από μόνο του πανάκεια, διότι η επιτυχημένη και αποτελεσματική λειτουργία των εμπορευματικών κέντρων απαιτεί και ολοκληρωμένο και ασφαλές οδικό δίκτυο, σύγχρονα λιμάνια, σύγχρονο σιδηροδρομικό δίκτυο.
      Η Κυβέρνηση το έχει πλήρως κατανοήσει αυτό. Απόδειξη η πρόσφατη παρουσίαση των νέων μεγάλων έργων στο οδικό δίκτυο, που εξήγγειλε το ΥΠΕΧΩΔΕ, τα σχέδια για την επέκταση και τον εκσυγχρονισμό των μεγάλων λιμένων της χώρας και η με γοργούς πλέον ρυθμούς βελτίωση του σιδηροδρομικού δικτύου της χώρας.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Η Νέα Δημοκρατία έχει σχέδιο και όραμα για την ανάπτυξη της χώρας, κυρίες και κύριοι συνάδελφοι. Το υπό ψήφιση νομοσχέδιο δεν είναι ένα αποσπασματικό μέτρο, μια εξαγγελία απλώς. Αποτελεί μέρος ενός συνολικού σχεδίου για τη βελτίωση στην ανάπτυξη, στην ενίσχυση της επιχειρηματικότητας και την αύξηση της ανταγωνιστικότητας της Ελλάδας στον τομέα του εμπορίου και όχι μόνο. Το νομοσχέδιο αυτό έρχεται να κωδικοποιήσει τους όρους και τις προϋποθέσεις ίδρυσης και λειτουργίας των εμπορευματικών κέντρων.
      Κύριε Υπουργέ, θα ήθελα να σας παρακαλέσω κάτι σχετικά με το άρθρο 2 και όσον αφορά την ελάχιστη έκταση, την οποία πρέπει να καταλαμβάνουν τα εμπορευματικά κέντρα. Πιστεύω ότι δεν θα πρέπει να εξισωθεί η Κρήτη με τη λοιπή Ελλάδα στην προϋπόθεση του ελαχίστου των εκατό στρεμμάτων, όπως προβλέπεται στην ανωτέρω διάταξη.
      Σαφώς η Κρήτη είναι πολύ μεγαλύτερη σε έκταση από τα υπόλοιπα νησιά της χώρας. Μη λησμονείτε όμως, κύριε Υπουργέ, ότι περιλαμβάνει τέσσερις νομούς, με μεγάλες ιδιαιτερότητες, αλλά και με διαφορετικές δυνατότητες. Η Κρήτη απολαμβάνει υποδομών σε επίπεδο λιμανιών και αεροδρομίων, παρ’ όλες τις οφθαλμοφανείς ελλείψεις, τις οποίες δεν θα αναφέρω τώρα, μια και δεν είναι της παρούσης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ωστόσο στερείται ενός ασφαλούς και ταχέως οδικού δικτύου, που θα εξασφαλίζει γρήγορες και αποτελεσματικές εσωτερικές μετακινήσεις, στα πλαίσια της μεταφορικής αλυσίδας από και έως το όποιο εμπορευματικό κέντρο θα ιδρυθεί. Με την τιθέμενη προϋπόθεση των εκατό στρεμμάτων είναι σαν να προδικάζουμε ότι στην Κρήτη θα ιδρυθεί μόνο ένα εμπορευματικό κέντρο. Γι’ αυτό θα ήθελα να σας παρακαλέσω να εξαιρεθεί η Κρήτη και, αν δεν είναι δυνατόν να πάει στα πενήντα στρέμματα, τουλάχιστον να βρούμε μια χρυσή τομή στα εβδομήντα στρέμματα.
      Σχετικά με το αεροδρόμιο του Ηρακλείου, κύριε Υπουργέ, σας έχω πει από αυτήν την Αίθουσα πάρα πολλές φορές, ότι είναι μια υδρογονοβόμβα πάνω από τα κεφάλια των Ηρακλειωτών και άρα πρέπει πάση θυσία να μεταφερθεί κάπου αλλού. Αυτό είναι το πρώτο.
      Δεύτερον, το αεροδρόμιο αυτό, που είναι το μεγαλύτερο σε αφίξεις τσάρτερ, κύριε Υπουργέ, της Ελλάδας και το δεύτερο…
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε, παρακαλώ.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Τελειώνω, κύριε Πρόεδρε. Σας παρακαλώ, είναι σημαντικό.
      Το αεροδρόμιο είναι το δεύτερο σε αναχωρήσεις επιβατών και δεν είναι δυνατόν να έχει αυτές τις υποδομές που έχει. Και ειλικρινά σας λέω –τις είδατε εξάλλου και ο ίδιος- κατεβάζουν τη χώρα μας σε επίπεδα Ουγκάντας –χωρίς να θέλω να θίξω καμιά χώρα- ή εν πάση περιπτώσει σε επίπεδα τριτοκοσμικής χώρας. Τα είδατε με τα ίδια σας τα μάτια.
      Θέλω να σας πω ότι φέτος οι ουρές, κύριε Υπουργέ, θα φθάνουν –γιατί έβαλαν τα μηχανήματα για να ελέγχουν τις βαλίτσες μέσα εκεί που τσεκάρουμε τα εισιτήρια- τουλάχιστον εκατό μέτρα. Τις είδατε πέρυσι τις ουρές. Εκατό μέτρα έξω στον ήλιο θα είναι οι ουρές. Και αν φυσάει και νοτιάς, αντιλαμβάνεστε τι πρόκειται να συμβεί εκεί. Θέλω να σας παρακαλέσω να δείτε το πρόβλημα αυτό του αεροδρομίου του Ηρακλείου με συμπάθεια. Να φτιάξουμε επιτέλους στο Ηράκλειο ένα διεθνές αεροδρόμιο, που θα έχει όλες εκείνες τις προδιαγραφές, που θα βοηθήσει και τον τουρισμό αλλά και τον πρωτογενή τομέα παραγωγής, όπως σας έχω πει και άλλες φορές.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε συνάδελφε. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ένα λεπτό, κύριε Πρόεδρε. Σας παρακαλώ ιδιαιτέρως. Κάντε μου τη χάρη να με αφήσετε να μιλήσω.
      Κύριε Υπουργέ, η Τουρκία έχει δεκαπέντε δικές της αεροπορικές εταιρίες. Εμείς δεν έχουμε καμία. Ένα-δύο που θέλουν να ιδρυθούν φέτος, δεν έχουν πάρκινγκ στο αεροδρόμιο του Ηρακλείου, για να παρκάρουν, να διανυκτερεύσουν δηλαδή, τα αεροπλάνα τους. Αντιλαμβάνεστε οποία κατάσταση! Το αποτέλεσμα είναι οι γερμανικές εταιρίες να «φτιάχνουν» τις τιμές τους κατά το δοκούν και να είναι κατά 100, 70 ή και 50 ευρώ ακριβότερο το εισιτήριο του τσάρτερ από τη Γερμανία στην Κρήτη, ενώ για να πάει κανείς στην Αττάλεια, που είναι είκοσι πέντε λεπτά περισσότερο, είναι φθηνότερο το εισιτήριο. 
      ΠΡΟΕΔΡΕΥΩΝ (Σωτήρης Χατζηγάκης): Κλείστε όμως τώρα, κύριε συνάδελφε. Έχετε πάρει τρία λεπτά παραπάνω.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Τέλειωσα, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μπαντουβά.
      Κυρίες και κύριοι συνάδελφοι, ολοκληρώθηκε ο κατάλογος των ομιλητών. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Εγώ δεν μίλησα, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ένα λεπτό. Είστε εγγεγραμμένος σε προτασσόμενη δευτερολογία.
      Είναι τρεις συνάδελφοι εγγεγραμμένοι να μιλήσουν ως προτασσόμενοι δευτερολογούντες. Είναι ο κ. Χωματάς, ο κ. Λέγκας και ο κ. Κεγκέρογλου. 
      Ο κ. Χωματάς έχει το λόγο πρώτος.
      ΙΩΑΝΝΗΣ ΧΩΜΑΤΑΣ: Ευχαριστώ, κύριε Πρόεδρε.
      Κύριε Υπουργέ, θέλω πραγματικά να εκφράσω την ικανοποίησή μου διότι όσα χρόνια βρίσκομαι στη Βουλή των Ελλήνων αυτό είναι ένα από τα μόνα νομοσχέδια, για τα οποία η πλειοψηφία των Ελλήνων Βουλευτών έχει εκφραστεί με θετικά λόγια. Μπορεί να υπάρχουν διαφορές σ’ επιμέρους διατάξεις. Έχουν εκφραστεί και αυτές και εδώ το Υπουργείο θα πρέπει να δει εάν και κατά πόσον υπάρχει κάποιο πεδίο επαφής και συνεννόησης, ώστε να προσαρμοστούν και αυτές, οι οποιεσδήποτε θετικές υποδείξεις των συναδέλφων με τα άρθρα του νομοσχεδίου.
      Και δεν θα μπορούσε να γίνει διαφορετικά, κύριε Πρόεδρε, διότι πραγματικά αυτό το νομοσχέδιο κάνει ό,τι πιο σημαντικό θα μπορούσε να προσφέρει ένας νόμος, ιδιαίτερα στην περιφέρεια. Και αυτό διότι βοηθά πάρα πολύ με τις διατάξεις του την ανάπτυξη της περιφέρειας, μειώνει το κόστος της διακίνησης των προϊόντων και αυτό έχει ιδιαίτερη σημασία. Διότι μειώνοντας το κόστος αυτό, κάνει και τα προϊόντα μας πιο ανταγωνιστικά. Ιδιαίτερα δε για τις νησιωτικές και απομακρυσμένες περιοχές  αυτό έχει, όλως, ιδιαίτερη σημασία. 
      Να πω όμως και κάτι άλλο; Είναι το πρώτο νομοσχέδιο που αποδεικνύει στην πράξη ότι αυτά που λέει η Νέα Δημοκρατία τα υλοποιεί. Δηλαδή πατάσσει τη γραφειοκρατία. Για να πάρεις την άδεια εγκατάστασης και ίδρυσης ενός εμπορευματικού κέντρου δεν χρειάζεται παρά ένας πλήρης φάκελος με όλα τα σχετικά και απλώς και μόνον μία αίτηση προς τον Υπουργό Μεταφορών.
      Επίσης και ένα άλλο ακόμη πλεονέκτημα του νομοσχεδίου, το οποίο αποδεικνύει ότι αυτά που λέμε εμείς τα αποδεικνύουμε στην πράξη ως Νέα Δημοκρατία, είναι ότι πραγματικά με τις διατάξεις του ευνοεί κατά πολύ την ιδιαιτερότητα –και το αποδεικνύει στην πράξη- των νησιών. Και αναφέρομαι και στο θέμα των στρεμμάτων, που και ο προηγούμενος συνάδελφος αναφέρθηκε, για την Κρήτη.  Ήθελα να πω, κύριε Υπουργέ,  ότι  πράγματι υπάρχει ένα μικρό πρόβλημα για τις εκτάσεις, διότι τα νησιά μας και ελλείψει, αν θέλετε, πολεοδομικού σχεδιασμού και ελλείψει προεδρικών διαταγμάτων για το χωροταξικό κλπ., έχουν δομηθεί στις περισσότερες περιπτώσεις άναρχα. Είναι δύσκολο, πραγματικά, να βρεθεί έστω και η έκταση αυτή των πενήντα στρεμμάτων, που να καλύπτει όλα αυτά τα πλεονεκτήματα που πρέπει, για την ανάπτυξη  αυτών των κέντρων.
      Θα ήθελα όμως να σταθώ σε ορισμένα σημεία, κύριε Υπουργέ, και να πω ότι  εκεί που αναφέρεστε στην παραχώρηση του αιγιαλού για την εξυπηρέτηση των κέντρων, θα πρέπει με φειδώ να γίνει αυτό -και να το προσέξετε ιδιαίτερα- και με σεβασμό προς το περιβάλλον των νησιωτικών, ιδιαίτερα, περιοχών. 
      Θέλω όμως επίσης να κάνω ορισμένες επισημάνσεις, τις οποίες έκανα και χθες στην πρωτολογία μου, και αφορούν τα ΚΤΕΛ, κύριε Υπουργέ. Εσείς το αντελήφθητε και δικαιολογημένα δίνετε αυτή την παράταση, μέχρι τα τέσσερα χρόνια.
     Να μείνω όμως και στην ανάγκη περαιτέρω ενίσχυσης κατά 50% για την αγορά νέων αυτοκινήτων, την παράταση του ορίου αγοράς παλαιών μεταχειρισμένων αυτοκινήτων από έντεκα στα δεκαέξι, καθώς επίσης και την αύξηση του κόστους από 15% στο 20%, προκειμένου να αγοράσουμε μεταχειρισμένα αυτοκίνητα, αλλά και να μην υπάρχει διάκριση μεταξύ ΚΤΕΛ και ελεύθερων επαγγελματιών λεωφορειούχων, ιδιαίτερα, διότι στα μικρά νησιά υπάρχει ένας λεωφοριούχος ο οποίος εξυπηρετεί όλη την περιοχή, αλλά δεν ανήκει σε κάποιο ΚΤΕΛ, διότι δεν μπορεί να ανήκει. Θα ήθελα, λοιπόν, οι ευεργετικές αυτές διατάξεις και ενισχύσεις να αφορούν και τους μη ανήκοντες στα ΚΤΕΛ ελεύθερους επαγγελματίες.
     Θα ήθελα να πω και δύο κουβέντες για τα υδροπλάνα, κύριε Πρόεδρε. Είναι πραγματικά μια καινοτόμος λύση, είναι κάτι το οποίο εμείς, ιδιαίτερα, στα νησιά το είχαμε ανάγκη. Γι’ αυτό ευχαριστούμε ιδιαίτερα το Υπουργείο που απεφάσισε να ιδρύσει αυτά τα αεροδρόμια επί υδάτινης επιφάνειας. Χαίρομαι για τις διατάξεις που περιλαμβάνονται και εξασφαλίζουν και την ασφάλεια των πτήσεων, αλλά και την ασφάλεια των πληρωμάτων και των επιβατών και θέλω να πω ότι με αυτό, ιδιαίτερα, για μας τους νησιώτες λύνεται ένα πολύ σημαντικό πρόβλημα που υπάρχει και ιδιαίτερα στα μικρά νησιά που μπορεί και να μην υπάρχουν και ελικοδρόμια, διότι δεν υπάρχουν σε όλα και βεβαίως αεροδρόμια και σίγουρα οι ακτοπλοϊκές συγκοινωνίες δεν είναι συχνές.  Με τα υδροπλάνα, λοιπόν, που μπορούν να πετάξουν και με άσχημες καιρικές συνθήκες –μέχρις ενός ορίου βέβαια- και με κύματα μέχρι δύο μέτρα περίπου, μας λύνεται ένα σοβαρό πρόβλημα για επείγουσες αερομεταφορές που σώζουν ανθρώπινες ζωές. 
     Σας ευχαριστώ πολύ για ό,τι κάνετε και για ό,τι θα υλοποιήσετε.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ ( Σωτήρης Χατζηγάκης): Ο κ. Λέγκας έχει το λόγο.
     Απών, διαγράφεται.
     Ο κ. Κεγκέρογλου έχει το λόγο.
     ΒΑΣΙΛΕΙΟΣ ΚΕΓΚΕΡΟΓΛΟΥ: Καταλαβαίνω, αγαπητοί κύριοι συνάδελφοι της Συμπολίτευσης, τη δύσκολη θέση που έχει περιέλθει η Κυβέρνησή σας, αλλά αυτό είναι αποτέλεσμα μόνο των άστοχων επιλογών σας. Καταλαβαίνω και την πίεση την οποία νιώθετε, όταν αναγκάζεστε να επικαλείσθε σχόλια της εφημερίδας «ΕΛΕΥΘΕΡΟΤΥΠΙΑ» ως σωσίβιο ή ως επιχειρήματα. Η εφημερίδα όμως αυτή γράφει και άλλα πράγματα. Γράφει για την παταγώδη αποτυχία σας σε όλους τους τομείς της κυβερνητικής πολιτικής, γράφει για την εξαπάτηση των ψηφοφόρων και όλων των ανθρώπων σε σχέση με αυτά που τους τάξατε και αυτά που κάνετε σήμερα και ήθελα να σας ρωτήσω, εάν υιοθετείτε και αυτά τα γραφόμενα.
     Δεν έχετε ακούσει, όμως, κύριοι συνάδελφοι, τις απόψεις των δικών σας στελεχών, τις απόψεις ακόμη και των Υπουργών, οι οποίοι διαγκωνίζονται ο ένας με τον άλλον ποιος θα πρωτοφορτώσει στον άλλον την παραπλάνηση του Πρωθυπουργού; Εμείς σ’ αυτό, στα εσωτερικά σας δεν επεμβαίνουμε. Ξεκαθαρίστε τα πρώτα, δείξτε τους «ενόχους» αυτής της άστοχης πολιτικής και μετά θα σας κρίνει ο ελληνικός λαός. Εμείς σας καταγγέλλουμε ότι η μάχη που υποτίθεται ότι δίνετε είναι παράσταση ή όπως αλλιώς λέει ο λαός μας, θέατρο. Είναι εικονική, είναι μόνο στα χαρτιά, είναι πλασματική σκιαμαχία και αυτό δεν μπορείτε να το πλασάρετε, όσο και αν το περιτυλίξετε επικοινωνιακά, στο λαό ως μάχη με τα συμφέροντα. Είμαστε υποχρεωμένοι να σας επιστρέψουμε όλους τους χαρακτηρισμούς που σήμερα ακούστηκαν από εσάς για την παράταξή μας, εάν δεν τους ανακαλέσετε από μόνοι σας. 
      Ο τρόπος με τον οποίο θεσμοθετείτε, κύριε Υπουργέ, τη δημιουργία εμπορευματικών κέντρων, διασφαλίζει από μόνος του μέσα από τις διατάξεις του νομοσχεδίου τη μη υλοποίησή τους. Αν δεν υιοθετήσετε τις προτάσεις μας, αφήνοντας κατά μέρος τον πολιτικό εγωϊσμό, ο οποίος σας διακατέχει επειδή ήρθε το θέμα στη Βουλή ως πρόταση νόμου του ΠΑΣΟΚ και αν δεν υιοθετήσετε τη διαδικασία χωροθέτησής τους και την πρόταση, η οποία κατατέθηκε για τη διασφάλιση των 75.000.000 Ευρώ που είναι γραμμένα στα ΠΕΠ για τη δημιουργία τους, τότε πραγματικά δε θα υλοποιηθούν αυτά τα εμπορευματικά κέντρα.
     Επειδή αναφέρθηκαν πολλοί συνάδελφοι, γιατί δεν έγιναν στο παρελθόν αυτά, γιατί δεν υλοποιήθηκαν, πρέπει να σας πω ότι οι ευκαιρίες για δημιουργία εμπορευματικών κέντρων ήταν δύο. Του Β΄ και Γ΄ Κοινοτικού Πλαισίου Στήριξης. Το μεν Β΄ Κοινοτικό Πλαίσιο Στήριξης, το οποίο σχεδιάσατε από την αρχή μέχρι το τέλος δεν είχε καμία πρόβλεψη για τα εμπορευματικά κέντρα.
      Το Γ΄ Κοινοτικό Πλαίσιο Στήριξης, το οποίο σχεδιάστηκε από το ΠΑΣΟΚ, είχε αυτή την πρόβλεψη και εσείς έρχεστε με αυτές τις διατάξεις να δυσκολέψετε την υλοποίησή τους και ουσιαστικά να πάτε σε άλλους τόπους και σε άλλους σκοπούς αυτούς τους πόρους. Αλλά, όπως πολύ σωστά είπαν και συνάδελφοι από τη Συμπολίτευση, είναι απαραίτητη πλέον στη σύγχρονη εποχή η δημιουργία των εμπορευματικών κέντρων.
      Τα έξι μεγάλα εμπορευματικά κέντρα, φοβάστε να τα ονοματίσετε; Μήπως κάποιοι τα έχουν τάξει σε πολύ περισσότερες περιοχές από τις έξι; Αλλιώς δεν εξηγείται. Αμφισβητείται σήμερα ο ρόλος της Ηγουμενίτσας και της Αλεξανδρούπολης σε σχέση με την Εγνατία, την Ανατολή και τη Δύση; Αμφισβητείται ο ρόλος της Πάτρας σε σχέση με την Αδριατική; Αμφισβητείται ο ρόλος του Ηρακλείου και της Κρήτης σε σχέση με τους μεταφορικούς δρόμους της Μεσογείου; Αμφισβητείται ο ρόλος της Θεσσαλονίκης και του Κιλκίς σε σχέση με τον άξονα 10 και το Βορρά, τα Βαλκάνια; Αμφισβητείται ο κεντρικός ρόλος της Θεσσαλίας και της Λάρισας; Το Θριάσιο Πεδίο ήδη έχει δημιουργηθεί και πρέπει να αναβαθμιστεί. Γιατί δεν τα ονοματίζετε; Τα έχετε τάξει σε πολλούς; Άλλη εξήγηση δεν μπορεί να δοθεί. 
      Τελειώνοντας θα ήθελα να αναφερθώ στη διάταξη που αφορά τα ΚΤΕΛ. Υποθέτω ότι η διάταξη του Συντάγματος, το άρθρο 101 που προβλέπει τη  μέριμνα για τις νησιωτικές περιοχές, δεν μιλάει για ειδική μέριμνα επί το χείριστο αλλά επί το βέλτιστο. 
      Θεωρώ, λοιπόν, ότι η διάταξη με την οποία θα βάζουμε τους ανθρώπους και τους τουρίστες που πάνε σ’ αυτές τις περιοχές σε λεωφορεία πολύ περισσοτέρων ετών απ’ ό,τι στις άλλες περιοχές, είναι αντιμετώπιση επί των χείριστων αυτών των ανθρώπων. Πρέπει να την αποσύρετε. Αν θέλετε να κάνετε ειδική πολιτική για τις περιοχές, δώστε επιπλέον επιδότηση για να αντικαταστήσουν τα λεωφορεία και μάλιστα σε πιο σύντομο χρόνο, αφού είναι τουριστικές περιοχές και αφού έχουν μεγαλύτερη καταπόνηση λόγω του ότι το οδικό δίκτυο δεν είναι αυτό που πρέπει. Αλλά κάντε αυτό, όχι να χειροτερεύετε τα πράγματα. 
      Η μία όμως επιλογή δεν έχει κόστος χρηματικό –πόσα θέλετε; πενήντα χρόνια να είναι τα λεωφορεία; ναι κι ας έχουμε άλλα φαινόμενα, ας χαθούν ζωές- η άλλη επιλογή, η επιδότηση, έχει κόστος και νομίζω ότι γι’ αυτό δεν την υλοποιείτε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Σε σχέση με τους εργαζόμενους είπα και στην πρωτομιλία μου ότι πρέπει να αποσύρετε αυτή τη διάταξη γιατί δεν είναι ελεύθερη η οικονομία τα ΚΤΕΛ. Η πολιτεία τους δίνει ένα αποκλειστικό έργο. Δεν είναι στον ανταγωνισμό. Ενώ το ΚΤΕΛ δεν είναι στον ανταγωνισμό, δεν μπορεί εσωτερικά να λειτουργεί με κανόνες ελεύθερης οικονομίας και να απολύει ή να αλλάζει ειδικότητες όποτε και όπως θέλει. Αυτή η ουσιώδης διαφορά υπάρχει, που δεν την λαμβάνετε υπ΄όψιν σας.
      Απευθύνομαι και στο συνάδελφο τον κ. Μπαντουβά, που μόλις κατέβηκε από το Βήμα, για να του πω για το διεθνές αεροδρόμιο του Ηρακλείου –που η Κυβέρνηση απάλειψε το σχετικό άρθρο από την πρόταση νόμου την οποία είχε καταθέσει το ΠΑΣΟΚ- ότι έχει την ευκαιρία αμέσως μετά με την τροπολογία που έχουν καταθέσει οι Βουλευτές του ΠΑΣΟΚ του Ηρακλείου να τη στηρίξει και να προχωρήσουμε, επιτέλους, στη δημιουργία του σύγχρονου διεθνούς αεροδρομίου που θα λύσει τα προβλήματα και σε σχέση με την τουριστική κίνηση και σε σχέση με την επιβατική κίνηση της Κρήτης. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Κύριε Υφυπουργέ, έχετε ζητήσει το λόγο. Θα παρέμβετε τώρα;
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Στο τέλος, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Τελείωσαν οι συνάδελφοι που είχαν ζητήσει το λόγο καθώς και η προτασσόμενη δευτερολογία.  Υπάρχουν και οι δευτερολογίες, αλλά θα είναι μετά από εσάς.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Να ακούσω και τις δευτερολογίες, κύριε Πρόεδρε, και να μιλήσω μετά.
      ΕΜΜΑΝΟΥΗΛ ΣΤΡΑΤΑΚΗΣ: Αν δεν μιλήσει ο κύριος Υφυπουργός τι δευτερολογίες θα γίνουν;
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, η τάξη είναι να μιλήσετε εσείς για να τοποθετηθούν οι συνάδελφοι πάνω στην ομιλία σας.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Καλώς, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υφυπουργέ, έχετε το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κύριοι συνάδελφοι, παρακολούθησα με ιδιαίτερο ενδιαφέρον τη μακρά διαδικασία και χρήσιμη, θα έλεγα. Θέλω προτού διατυπώσω τις τελικές παρατηρήσεις, να απαντήσω σε μερικά σημεία απ’ όσα ακούστηκαν εδώ.
      Ξέρετε η απελπισμένη προσπάθεια του τελευταίου ομιλητή να στηρίξει τους ισχυρισμούς του, τον οδηγεί –και δεν είναι η πρώτη φορά- σε αδιέξοδα. 
      Είπε ότι το Β΄ Κοινοτικό Πλαίσιο το έκανε η Νέα Δημοκρατία –σωστά-  και δεν υπήρχε πρόβλεψη για τα εμπορευματικά κέντρα, ενώ στο Γ΄ Κοινοτικό Πλαίσιο υπήρχε.
      Και ποιος ήταν ο λόγος που ενώ το 1994 άρχισε ο Σύνδεσμος να εισηγείται και ενώ το 1997 έγινε η πρώτη μελέτη για τα εμπορευματικά κέντρα, μόλις το 2002 άρχισε να καταρτίζεται το νομοσχέδιο, ανετέθη, δηλαδή, σε μία επιτροπή μελέτης και εντέλει το πόρισμα της επιτροπής αυτής που  αφορούσε μόνο τις δύο φάσεις το πέταξε η τότε κυβέρνησή σας στην άκρη και είπε «είναι αντίθετο με τη φιλοσοφία μου»;
      Μην προσπαθείτε, λοιπόν, τώρα να καλύψετε τα ακάλυπτα, διότι μάλλον καθιστάτε ακόμα πιο εμφανή την τεράστια τρύπα της αμέλειας που σας βαρύνει. Εμείς θέλουμε να ξεχάσουμε μερικά πράγματα. Μην μας υποχρεώνετε να τα θυμόμαστε σώνει και καλά.
      Δεύτερον, επέμενε ο τελευταίος ομιλητής και επέμεναν και άλλοι -και απαντώ συλλογικά σε όλους- ότι λείπει απ’ αυτό το σχέδιο νόμου η μνεία της χωροταξίας, το πού θα κάνουμε τα κέντρα. Σας απήντησε χθες ο Υπουργός, ο οποίος, δυστυχώς, σήμερα δεν μπορεί να είναι μαζί μας, γιατί αυτή την ώρα πετάει για την Αμερική –και μακάρι να έχει καλό ταξίδι και καλή επιστροφή- «μα, η φιλοσοφία μας είναι αυτή».
      Αλλά εγώ σας ερωτώ: Έχετε διαβάσει καθόλου το σχέδιο νόμου που είχατε καταθέσει; Ασφαλώς όχι. Μήπως έχετε διαβάσει και την πρόταση νόμου που είχατε καταθέσει; Αναφέρομαι στον τελευταίο ομιλητή ειδικά. Ασφαλώς όχι. Γιατί αν τα είχατε διαβάσει στοιχειωδώς, θα βλέπατε ότι ούτε και σε εκείνα υπάρχει χωροταξική μνεία. Άρα, λοιπόν, πρώτα διαβάστε και μετά μας κατηγορείτε. Σε κανένα από τα δύο κείμενα, δηλαδή εννοώ το σχέδιο νόμου που πέρασε από τη Βουλή, αλλά και την πρόταση νόμου που καταθέσατε ως Αντιπολίτευση προ ολίγων ημερών, δεν υπήρχε μνεία αυτής της χωροταξίας.
      Θέλω να σχολιάσω τώρα ειδικά μερικά από αυτά που είπε ο εισηγητής της Αξιωματικής Αντιπολίτευσης. Το κάνω, διότι η θεσμική του ιδιότητα το επιβάλει. Είπε, λοιπόν, ο κ. Μανιάτης –διαβάζω από τα Πρακτικά για να μην τον αδικήσω ή τον ευνοήσω- «θέλω να εκφράσω τη βαθύτατη ικανοποίησή μας, γιατί επιτέλους το Σώμα και ο ελληνικός λαός διαπιστώνει ότι υπάρχει Υπουργείο Μεταφορών και Επικοινωνιών». Α, ώστε έτσι. Τώρα, κύριε Μανιάτη, διαπιστώσατε εσείς ότι υπάρχει Υπουργείο Μεταφορών και Επικοινωνιών.
      ΙΩΑΝΝΗΣ ΜΑΝΙΑΤΗΣ: Το Σώμα, όχι εγώ.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Σας παρακαλώ. Εγώ διαβάζω τα Πρακτικά. Αυτά είπατε. Αν αποδοκιμάζετε τον εαυτόν σας και τα λεγόμενά σας είναι δικό σας θέμα.
      Ώστε, λοιπόν, τώρα διαπιστώσατε ότι υπάρχει Υπουργείο Μεταφορών και Επικοινωνιών. Φαίνεται ότι έχετε πολύ καιρό να ταξιδέψετε με μέσα μαζικής μεταφοράς, γιατί θα διαπιστώνατε την ύπαρξη –εννοώ πάντοτε υπό τη σημερινή πολιτική ηγεσία- τη λειτουργία και την καταπληκτική, θαυμαστή απόδοση των μέσων μαζικής μεταφοράς. 
      Καλά, δεν ταξιδεύετε με μέσα μαζικής μεταφοράς. Αλλά δεν συζητάτε και με τον κόσμο; Διότι και με τον απλό κόσμο να συζητούσατε στο Λεκανοπέδιο θα ακούγατε επαίνους –παρατηρήσεις υπάρχουν και έφεση για κάτι καλύτερο- για τη σημερινή κατάσταση των συγκοινωνιών. Ούτε και αυτό το κάνατε. Ούτε ταξιδεύετε, λοιπόν,  ούτε συζητάτε. Καλά, δεν διαβάζετε κιόλας; Στο «ΕΘΝΟΣ» της περασμένης Κυριακής -ξέρουμε όλοι ότι το «ΕΘΝΟΣ» είναι μία εφημερίδα, η οποία παραδοσιακά στηρίζει τη δική σας παράταξη και στήριζε αναφανδόν και τη δική σας κυβέρνηση- δημοσιεύτηκε μία δημοσκόπηση, η οποία έλεγε ότι το ατού της Κυβέρνησης, ο τομέας στον οποίο τα πήγε και τα πηγαίνει πολύ καλά είναι οι συγκοινωνίες. Όλα, αυτά, λοιπόν, για σας δεν είναι σημεία ότι υπάρχει το Υπουργείο; Προφανώς θα εννοούσατε -δεν το είπατε-  ότι αυτό το νομοσχέδιο είναι το πρώτο συγκροτημένο που φέρνει η παρούσα Κυβέρνηση στον τομέα αυτό.
       Ποιος σας είπε, όμως, αγαπητέ μου συνάδελφε, ότι νομοθετική πρωτοβουλία σημαίνει μόνο κατάθεση συγκροτημένου νομοσχεδίου; Οι τροπολογίες δεν συνιστούν άραγε νομοθετική πρωτοβουλία; Οι υπουργικές αποφάσεις -δεκάδες και από τις δύο κατηγορίες έχουμε εκδώσει- δεν συνιστούν νομοθετική πρωτοβουλία; Άλλωστε τα όσα άλλα μέτρα και ρυθμιστικές παρεμβάσεις έχουμε λάβει, παραδείγματος χάρη, η στρατηγική για την οδική ασφάλεια, ο συγκοινωνιακός χάρτης της Αθήνας, δεν συνιστούν στοιχείο που όχι απλώς υποδηλώνει την ύπαρξη, αλλά εμφαντικά τονίζει την καλή λειτουργία του Υπουργείου αυτού; Ατυχήσατε, λοιπόν, σ’ αυτή την κρίση, αξιότιμε κύριε εισηγητά της Αξιωματικής Αντιπολίτευσης. 
      Προχωρώντας, όμως, μας είπατε -διαβάζω πάλι τα Πρακτικά για να μην σας αδικήσω- «τα χίλια λεωφορεία της ΕΘΕΛ αγοράστηκαν επί κυβερνήσεων ΠΑΣΟΚ, τα τριακόσια πενήντα τρόλεϊ αγοράστηκαν επί κυβερνήσεων ΠΑΣΟΚ».
    Κανείς δεν αμφισβητεί ότι παραδώσατε υποδομές. Και ο Πρωθυπουργός και ο Υπουργός Μεταφορών, αλλά και εγώ το έχουμε αναγνωρίσει επανειλημμένως. Όμως, είναι άλλο πράγμα το εάν οι υποδομές σημείωσαν τεράστιες υπερβάσεις σε κόστος και σε χρόνο παράδοσης. 
    Αγαπητέ συνάδελφε, δεν είναι οι υποδομές που διεκπεραίωσαν τους Ολυμπιακούς Αγώνες. Τα λεωφορεία, τα τρόλεϊ και τα μέσα σταθερής τροχιάς συντονίστηκαν, προγραμματίστηκαν και λειτούργησαν κατά τη διάρκεια των Ολυμπιακών Αγώνων βάσει σχεδίου, το οποίο εκπονήθηκε από τη δική μας Κυβέρνηση και βάσει συντονισμού, ο οποίος διενεργήθηκε από το δικό μας ΟΟΣΑ ο οποίος πλέον είναι ενιαίος φορέας συγκοινωνίας της πρωτεύουσας και όχι φορέας συντονισμού τριών μόνο μεταφορικών μέσων, όπως ήταν επί των ημερών σας. Κανείς δεν αρνείται τα όσα πράξατε, αλλά δεν είμαστε διατεθειμένοι να απαλλοτριώσουμε και τα όσα εμείς έχουμε κάνει στο σύντομο διάστημα της θητείας μας στον τομέα που λέγεται συγκοινωνίες. 
    Κύριε εισηγητά, καταγγείλατε ότι παρουσιάζεται το φαινόμενο της εξοργιστικής σπατάλης, καθώς τουλάχιστον δύο διευθύνοντες σύμβουλοι θυγατρικών εταιρειών του ΟΣΕ με αποφάσεις, είτε των γενικών συνελεύσεων είτε των διοικητικών συμβουλίων των εταιρειών τους, παίρνουν επιπλέον μισθό 3.000 ευρώ, για να εκτελέσουν τα ίδια πρόσωπα που είναι διευθύνοντες σύμβουλοι και καθήκοντα γενικού διευθυντού. Η πατέντα είναι δική σας. Μήπως ξέρετε ποια ιδιότητα είχε ο Τσίτουρας; Μήπως ξέρετε εάν αυτός συγκέντρωνε και τις δύο ιδιότητες; Εσείς δεν ήσασταν ο Γενικός Γραμματέας του Υπουργείου εκείνη την εποχή; Μη μας λέτε, λοιπόν, ότι τα δικά σας βαρύνουν εμάς. Για όνομα του Θεού! Είπαμε να έχουμε μία ελαστική ή πτυσσόμενη μνήμη, αλλά εσείς την κάνατε ακορντεόν! Λυπούμαι που είμαι υποχρεωμένος να σας το θυμίσω.
    Προχωρώ σε έναν άλλο αφορισμό σας. Μιλήσατε για αντιγραφή και είπατε επί λέξει ότι «το σχέδιο νόμου, που καταθέσαμε, στο μεγαλύτερο μέρος του είναι αντιγραφή της πρότασης νόμου του ΠΑΣΟΚ». Άραγε, δεν ακούσατε κατά τη διάρκεια της συζητήσεως της προτάσεως νόμου την επιχειρηματολογία μας επί των διαφορών; Ακόμα και αν δεν την έχετε ακούσει από εμάς, επειδή γνωρίζω ότι είστε μελετηρός και επιμελής, με μία απλή σύγκριση των δύο κειμένων θα βλέπατε τις διαφορές. Εμείς διαχωρίζουμε το νέο θεσμό των εμπορευματικών κέντρων από τις ΒΕΠΕ, κάτι που δεν συνέβαινε με το σχέδιο νόμου και την πρόταση νόμου που είχατε καταθέσει. Εμείς ρυθμίζουμε και τα μεσαία και τα μικρά εμπορευματικά κέντρα, ενώ εσείς ρυθμίζατε τα μεγάλα. Εμείς καθορίσαμε κεφάλαιο-πλαφόν και ελάχιστο όριο εκτάσεως των εμπορευματικών κέντρων, ενώ αυτά δεν υπήρχαν μέσα στην πρόταση νόμου. Εμείς καινοτομήσαμε ως προς την άδεια ίδρυσης και εγκατάστασης των εμπορευματικών κέντρων, εμείς ρυθμίσαμε με σαφήνεια τη διαδικασία της τυχόν επιχορήγησης και ρυθμίσαμε ρητά το θέμα του εμπορευματικού κέντρου του ΟΣΕ στο Θριάσιο Πεδίο. Πώς λέτε, λοιπόν, ότι είναι αντιγραφή; Αντιγραφή με έξι ή επτά θεμελιώδεις διαφορές συνιστά συγγραφή και όχι αντιγραφή. Ας είμαστε λίγο πιο προσεκτικοί. 
    Είπατε ότι «δυστυχώς όταν αντιγράφει κανείς, πρέπει να είναι λίγο προσεκτικός». Συμφωνώ μαζί σας και θα έλεγα δε ότι συμφωνώ απόλυτα. Εάν, όμως, πρέπει να είναι λίγο προσεκτικός όποιος αντιγράφει, μπορείτε να μου πείτε πόσο περισσότερο προσεκτικός πρέπει να είναι εκείνος που συγγράφει; 
    Ακούστε, λοιπόν, τι κάνατε εσείς -δυστυχώς, έχετε μείνει σχεδόν μόνος στην Αίθουσα- με την πρόταση νόμου, αλλά και με το σχέδιο νόμου. Είπαμε ότι τον Απρίλιο του 2002 αναθέσατε την εκπόνηση μιας μελέτης η οποία παρεδόθη στις δύο φάσεις. Όμως, η πολιτική ηγεσία του Υπουργείου δεν την ήθελε, διότι ισχυρίστηκε ότι δεν ανταποκρίνεται στη φιλοσοφία της και σε δύο μήνες καταθέσατε ένα καινούργιο σχέδιο νόμου. Ακούστε τι έγραφε η μελέτη του δικού σας συμβούλου και τι εσείς απρόσεκτα έχετε περιλάβει. Η μελέτη έλεγε ότι «η επιτυχής υλοποίησή τους», δηλαδή των εμπορευματικών κέντρων, «εξαρτάται από τις βιομηχανικές και εμπορικές επιχειρήσεις και το γνήσιο επιχειρηματικό ενδιαφέρον για επενδύσεις». Αυτά σας έλεγε ο σύμβουλός σας.
      Κοιτάξτε τι κάνατε εσείς. Επικαλούμαι την από 16/4/2004 επιστολή του Συνδέσμου προς εμένα. Το έχετε το κείμενο, το έχω επικαλεσθεί και το έχω καταθέσει. Μεταξύ των άλλων αναφέρει: «Το σχέδιο νόμου που έχει ετοιμαστεί από την προηγούμενη κυβέρνηση έγινε ερήμην» -προσέξτε- «του Συνδέσμου των παραγωγικών τάξεων». Δηλαδή, από τη μία σας λένε οι σύμβουλοί σας ότι πρέπει να υπάρχει πραγματικό επιχειρηματικό ενδιαφέρον και από την άλλη εσείς τους αγνοήσατε, τους περιφρονήσατε -δεν εννοώ προσωπικά εσάς- τους προσπεράσατε «σφυρίζοντας». Εμείς πρέπει να είμαστε προσεκτικοί ή εσείς ήσασταν απρόσεκτοι;
	Παρακάτω στην ίδια επιστολή του Συνδέσμου πάλι αναφέρεται ότι ο Σύνδεσμος είναι σε θέση να συνεισφέρει ουσιαστικά στην προετοιμασία ενός «ζεστού» σχεδίου νόμου για τα εμπορευματικά κέντρα επί του οποίου ο Σύνδεσμος είχε ήδη διατυπώσει προς τον τότε Υπουργό Χρίστο Βερελή επιστολή του στις 9 Σεπτεμβρίου 2003, χωρίς όμως να πάρει κάποια απάντηση. Έτσι λέει ο Σύνδεσμος. Έτσι, λοιπόν, θα εφελκύσετε το επιχειρηματικό ενδιαφέρον για επενδύσεις, όταν ερήμην τους λειτουργείτε και δεν τους καλείτε και δεν τους απαντάτε;
	Θα αναφέρω ένα άλλο σημείο από την έκθεση του συμβούλου σας, για να δούμε ποιος ήταν προσεκτικός και ποιος απρόσεκτος. Λέει πάλι ο σύμβουλός σας: «Πρέπει να λαμβάνεται πάντα υπ’ όψιν ότι ένας από τους βασικούς στόχους κάθε εμπορευματικού κέντρου θα πρέπει να είναι η καλύτερη εκμετάλλευση των ήδη δυσεύρετων στη χώρα μας εκτάσεων». 
      Ακούτε τώρα για να δείτε πώς το προσπεράσατε αυτό. Σε ενημερωτικό σημείωμα που απέστειλε τον Ιούλιο του 2004 ο Διευθυντής Εμπορευματικών Μεταφορών του Υπουργείου –εσείς τον είχατε διορίσει, η παράταξή σας- γράφει: «Ενδεικτικά αναφέρω ότι το σχέδιο νόμου πρέπει να θέσει συγκεκριμένα κριτήρια αξιολόγησης των εμπορευματικών κέντρων. Θα πρέπει να είναι αυστηρώς προδιαγεγραμμένες η ελάχιστη έκταση» -αγρόν αγοράσατε και μάλιστα χωρίς ελάχιστο όριο- «οι υπηρεσίες που θα εξυπηρετεί» -περί τούτου ουδέν- «και οι απαραίτητες συνδέσεις με υφιστάμενες υποδομές». Ακόμη και η υπηρεσία του Υπουργείου με υπογραφή του Διευθυντού που εσείς ορίσατε «σας τραβάει το αφτί» και σας λέει ότι δεν είναι σωστό αυτό που έχετε φτιάξει. 
	Πάμε και στο τρίτο σημείο. Η ίδια η έκθεση του συμβούλου σας μιλάει για τον ανοικτό χαρακτήρα των εμπορευματικών κέντρων. Μόνο εμείς, η Κυβέρνησή μας, με το σχέδιο νόμου που καταθέτει, φροντίζει και θάλπει αυτόν τον ανοικτό χαρακτήρα των εμπορευματικών κέντρων, αφού λέμε ότι η Εταιρεία του Εμπορευματικού Κέντρου λειτουργεί και διαχειρίζεται το εμπορευματικό κέντρο σύμφωνα με τους κανόνες του ελεύθερου ανταγωνισμού. Άρα, λοιπόν, κύριε συνάδελφε, ατυχήσατε και σ’ αυτόν τον αφορισμό σας περί αντιγραφής και άλλων τινών. 
	Πάμε τώρα στην απόσυρση λεωφορείων. Η παρατήρηση από σπόντα πάει σε σας διότι βλέπω ότι πάρα πολλοί, ο προηγούμενος ομιλητής αλλά και άλλοι συνάδελφοι, καταφέρθηκαν κατά της ρύθμισης αυτής. Θαρρείς ότι την αξία και τη λειτουργικότητα του λεωφορείου την καθορίζει απλώς και μόνο το χαρτί, ο χρόνος έκδοσης της άδειας κι όχι η πραγματική κατάσταση.
	Ακούστε λοιπόν μερικά αναμφισβήτητα στοιχεία που προέκυψαν από τις υπηρεσίες μας. Το ΚΤΕΛ Αχαΐας –χερσαίο, δεν πήρα της Αργολίδας, είναι παράλειψή μου- ανά λεωφορείο πραγματοποιεί ενενήντα μία χιλιάδες πεντακόσια χιλιόμετρα ετησίως. Το ΚΤΕΛ Μαγνησίας –άλλος χερσαίος χώρος- πραγματοποιεί ενενήντα μία χιλιάδες χιλιόμετρα ανά λεωφορείο ετησίως. 
	Πάμε τώρα στα νησιά. Μπαίνουμε τώρα «στα οικόπεδα» των δύο εκλεκτών Βουλευτών της Νέας Δημοκρατίας από τις Κυκλάδες. Το ΚΤΕΛ Τήνου πραγματοποιεί είκοσι δύο χιλιάδες χιλιόμετρα ανά λεωφορείο κατ’ έτος, δηλαδή το λεωφορείο της Τήνου υπολείπεται κατ’ έτος εβδομήντα χιλιάδων χιλιομέτρων από τα λεωφορεία των χερσαίων περιοχών της χώρας. 
	Ας φύγουμε από τις Κυκλάδες και ας πάμε στο ΚΤΕΛ Χίου. Πρέπει να τα ακούσετε. Καταλαβαίνω ότι είστε σε δύσκολη θέση, αλλά τι να κάνουμε, έτσι είναι η ζωή. Στο ΚΤΕΛ Χίου –άλλος νησιωτικός όγκος που δεν υπάγεται στις Κυκλάδες, είναι στο βόρειο Αιγαίο- το κάθε λεωφορείο πραγματοποιεί κατά μέσο όρο τριάντα δύο χιλιάδες χιλιόμετρα κατ’ έτος.
     Άρα λοιπόν, είναι πολύ η διάταξη την οποία φέρνουμε για παράταση της ηλικίας, γιατί αυτά δεν πρόλαβαν να παλιώσουν, διότι ναι μεν έχουν κάπως μεγάλη ηλικία αλλά δεν έχουν πολλά χιλιόμετρα στη μηχανή τους, ενώ τα χερσαία έχουν.
     Επομένως είναι μάταιο να συζητάμε για το άδικο. Βέβαια, δεν είστε πολλοί από νησί και δεν το καταλαβαίνετε. 
     Θα ήθελα να κάνω επίσης δυο, τρεις παρατηρήσεις. Ο κ. Ανδριανόπουλος λείπει, αλλά μίλησε περί ενός νέου κρατισμού. Υπάρχουν μερικά τέτοια συμπλέγματα στον τρόπο σκέψεως του καθενός από μας. Αλλά αυτό όχι μόνο δεν είναι νεοκρατισμός, αλλά είναι μία κλασική περίπτωση συγχρηματοδότησης, αυτό που φέρνουμε εμείς, με τη σύμπραξη του δημόσιου και του ιδιωτικού τομέα. είναι αυτό που λέμε public private partnerships. Αυτό το λέμε γιατί είναι ανάγκη πλέον να ξέρουμε τι υποστηρίζουμε σ’ αυτόν τον τόπο. 
     Λέμε, λοιπόν, ότι γι’ αυτό το μοντέλο το οποίο εμείς επιλέγουμε ότι ουσιαστικά το μεν δημόσιο χρηματοδοτεί υπό όρους σχεδόν το 75% της επένδυσης εκχωρώντας όμως για λογαριασμό του το μάνατζμεντ σε ιδιώτες, αφού κατ’ εξοχήν αυτοί κατέχουν το know how. 
     Εκτός αυτού ο νεοκρατισμός περί του οποίου μίλησε ο κ. Ανδριανόπουλος δεν είναι συμβατή έννοια αλλά και πρακτικό σύμβαμα με εκείνο που λέμε γραφειοκρατία. Αντίθετα, όπου κρατισμός εκεί και γραφειοκρατία. Άρα, όπου αυτό το νομοσχέδιο εκεί και η κατάργηση της γραφειοκρατίας, αφού απλουστεύονται δεκάδες διαδικασιών και επιταχύνονται πάρα πολύ όλα τα επιμέρους στάδια. 
     Επομένως, ούτε και αυτό ισχύει.
     Δεν θέλω να μιλήσω περισσότερο επ’ αυτού διότι δεν έχω και το χρόνο. Θα μιλήσω στη συνέχεια για τις τροπολογίες όπου θα γίνει ξεχωριστή συζήτηση.
     Θα ήθελα όμως να διευκρινίσω ότι η όλη συζήτηση διεξάγεται επί του αναδιατυπωμένου κειμένου που διένειμα χθες –το λέω για τα Πρακτικά, όπου και έχω καταθέσει το κείμενο- και το λέω προς άρση ενδεχόμενης παρεξήγησης. Επ’ αυτού, λοιπόν, του αναδιατυπωμένου κειμένου η συζήτηση που κάνω αυτές τις δύο ημέρες υπέδειξε και την ανάγκη και περαιτέρω μικρών μεταβολών οι οποίες ενσωματώνουν κάποιες αξιοπρόσεκτες κατά τη γνώμη μου παρατηρήσεις των συναδέλφων.
     Ρώτησε ο κ. Μπέζας τι θα εφάπτεται; Στα Μαθηματικά –επειδή γνωρίζω ότι τα ξέρετε- είναι έννοια η οποία υπάρχει στη Γεωμετρία και σημαίνει ακουμπώ. Δεν υπάρχει άλλη έννοια που να τη διαχωρίζουμε ή να τη διαφοροποιούμε απ’ αυτήν. Εμείς πήραμε το πρώτο ενδεχόμενο που συμπεριλαμβάνει εντός του αυτός ο χώρος σιδηροδρομική εγκατάσταση, πήραμε τη δεύτερη περίπτωση που ακουμπά, γιατί αλλιώς δεν θα ικανοποιείτο και πήραμε και μία τρίτη περίπτωση ανεξαρτήτως αποστάσεως, που μπορεί να συνδεθεί το εμπορευματικό κέντρο με το σταθμό το σιδηροδρομικό κατασκευάζοντας μια γραμμή υπό τους όρους που περιλαμβάνει αυτή η αναδιατυπωμένη διάταξη και που είναι με έξοδα της εμπορευματικής εταιρείας αλλά με έγκριση του έργου και της μελέτης εκ μέρους του ΟΣΕ.
     Έτσι, λοιπόν, στην περίπτωση της παραγράφου 2 του άρθρου 2, εκεί που λέμε «εφάπτεται με το σιδηροδρομικό σταθμό» το διορθώνουμε και λέμε αντί «σιδηροδρομικό σταθμό» με «σιδηροδρομικές εγκαταστάσεις». Είναι μία παρατήρηση την οποία έκανε ο κ. Μπέζας. 
    Πάμε στο νούμερο 5 του αναδιατυπωμένου κειμένου. Εκεί λέμε «στο τέλος της παραγράφου 2». Προσθέτουμε «στο τέλος του στοιχείου β΄ της παραγράφου 2».
    Επίσης, αναδιατυπώνουμε το άρθρο 11. Είναι παρατήρηση την οποία έκανε ο συνάδελφός μας κ. Φούσας. Η παράγραφος 1 του άρθρου 1 αναδιατυπώνεται. Καθιερώνουμε και δεύτερο ενδικοφανές μέσο προσφυγής. Δηλαδή λέμε τα πρόστιμα αντί να τα επιβάλλει ο Υπουργός, όπως το είχαμε εδώ, να τα επιβάλλει ο Γενικός Γραμματέας και να έχει δικαίωμα υποβολής αιτήσεως θεραπείας στον Υπουργό. Για να μη σας κουράσω με το κείμενο, θα το παραδώσω στα Πρακτικά για να καταχωρηθεί. 
    (Στο σημείο αυτό ο Υφυπουργός Μεταφορών και Επικοινωνιών κ. Αναστάσιος Νεράντζης καταθέτει  για τα Πρακτικά την προαναφερθείσα αναδιατύπωση, η οποία έχει ως εξής:
      «ΑΝΑΔΙΑΤΥΠΩΣΗ
      
      Η §1 του αρθ. 11, αναδιατυπώνεται ως εξής:
      «1. Σε περίπτωση παράβασης των διατάξεων του νόμου αυτού, των όρων της απόφασης ίδρυσης ή του Κανονισμού Λειτουργίας, με απόφαση του Γενικού Γραμματέα του Υπουργείου Μεταφορών και Επικοινωνιών, επιβάλλονται, στην Εταιρεία Εμπορευματικού Κέντρου ή τις εγκατεστημένες σε αυτό επιχειρήσεις, κυρώσεις, οι οποίες συνίστανται σε χρηματικό πρόστιμο ή διοικητική κύρωση, ανάλογα με την αιτία, τη φύση και την έκταση της παραβιάσεως και την τυχόν υποτροπή. Οι κυρώσεις αυτές μπορεί να επιβάλλονται και σωρευτικά. Το ύψος του χρηματικού προστίμου δεν επιτρέπεται να υπερβεί το ποσό του ενός εκατομμυρίου πεντακοσίων χιλιάδων ευρώ, το οποίο επιτρέπεται να αναπροσαρμόζεται με απόφαση του Υπουργού Μεταφορών και Επικοινωνιών σε ποσοστό, που δεν ξεπερνά ετησίως το δέκα τοις εκατό του υφισταμένου. Κατά της απόφασης του Γενικού Γραμματέα επιτρέπεται αίτηση θεραπείας ενώπιον του Υπουργού Μεταφορών και Επικοινωνιών, σε προθεσμία τριάντα (30) ημερών από την κοινοποίηση αυτής.»)
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Πάμε τώρα σε μία άλλη αναδιατύπωση. Είναι και αυτή του κ. Μπέζα. Αναφέρεται στο άρθρο 16, παράγραφος 2. Λέμε «προκαταρκτική περιβαλλοντική εκτίμηση και αξιολόγηση». Προσθέτουμε δηλαδή τη λέξη «περιβαλλοντική». Θα το δώσω και αυτό σαν κείμενο στα Πρακτικά.
    (Στο σημείο αυτό ο Υφυπουργός Μεταφορών και Επικοινωνιών κ. Αναστάσιος Νεράντζης καταθέτει  στα Πρακτικά την προαναφερθείσα αναδιατύπωση, η οποία έχει ως εξής:
    «Άρθρο 16, παρ. 2
    εδάφιο ε
    ΑΝΑΔΙΑΤΥΠΩΣΗ
    ββ) Προκαταρκτική Περιβαλλοντική Εκτίμηση και Αξιολόγηση (ΠΠΕΑ) και Έγκριση Περιβαλλοντικών Όρων (ΕΠΟ), σύμφωνα με την διαδικασία της ΚΥΑ αριθ. ΗΠ11014/703/Φ104/14-3-2003 (ΦΕΚ Β΄ 332)»)
    ΑΝΑΣΤΑΣΙΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Πάμε τώρα στο θέμα του άρθρου 22. Εδώ έχουμε δύο παρατηρήσεις. Η μία είναι της κ. Μανούσου, την οποία τη βρίσκω πολύ ορθή. Λέγει ότι δίνεται παράταση στα λεωφορεία των ΚΤΕΛ. Υπάρχουν όμως και περιοχές που δεν έχουν ΚΤΕΛ και έχουν μεμονωμένα λεωφορεία. Δεν θα είναι άδικο αυτά τα λεωφορεία να υστερούν; Βρίσκω πολύ σωστή την άποψη αυτή. Θα την αποδεχόμουνα δε και νομοθετικά, αλλά ξέρετε ότι δεν έχουν όριο ηλικίας αυτά που είναι εκτός ΚΤΕΛ. Άρα ούτως ή άλλως δεν έχουν ανάγκη νομοθετικής προστασίας. Πάντως η παρατήρησή σας είναι ορθή.
    Έρχομαι τώρα σ’ αυτά που είπε χθες ο κ. Χωματάς. Λέγει ότι υπάρχουν μερικά λεωφορεία σε ορισμένες περιοχές που μπορεί να έχουν λήξει, έπρεπε να έχουν αποσυρθεί, αλλά απλώς παρετάθη με εγκύκλιο ή υπουργική απόφαση η διάρκεια ζωής τους. Τώρα, αυτό που είχε συμβεί με εγκύκλιο, γίνεται τώρα με την ορθόδοξη οδό, δηλαδή με νομοθετικό τρόπο. Και επομένως στο άρθρο 22, στην παράγραφο 4, κάνουμε προσθήκη η οποία λέγει ότι «αυτή η διάταξη εφαρμόζεται και σε λεωφορεία των συγκοινωνιακών φορέων των άνω περιοχών» –οι περιοχές είναι Λέσβος, Χίος, Σάμος, Κυκλάδες και Δωδεκάνησα- «τα οποία μέχρι της δημοσιεύσεως του παρόντος νόμου, είχαν συμπληρώσει είκοσι τρία έτη κυκλοφορίας και δεν έχουν ήδη αποσυρθεί». Αν έχουν αποσυρθεί, δεν αναβιώνουν. Άρα, λοιπόν, ικανοποιείται  και αυτό. 
    Άλλη αναδιατύπωση δεν έχουμε. Κατά τα υπόλοιπα ισχύει το αρχικό κείμενο και με τις επιφυλάξεις που διετύπωσα. Τώρα ας προχωρήσουμε στη συζήτηση των τροπολογιών, κύριε Πρόεδρε, όπως εσείς κρίνετε.
    ΠΡΟΕΔΡΕΥΩΝ (Σωτήρης Χατζηγάκης): Προχωρούμε στις δευτερολογίες.
    Το λόγο έχει ο κ. Σαλμάς.
    ΜΑΡΙΟΣ ΣΑΛΜΑΣ: Ολοκληρώνεται, κύριε Πρόεδρε, η συζήτηση και επί των άρθρων του νομοσχεδίου για τα εμπορευματικά κέντρα του οποίου την εισήγηση είχα την τιμή να έχω από την πλευρά της πλειοψηφίας. 
    Θέλω, όμως, να εξαγάγω μερικά συμπεράσματα και να τα διατυπώσω. Είδαμε την τοποθέτηση των Βουλευτών της πλειοψηφίας που ομόφωνα στήριξαν το νομοσχέδιο. Συμφώνησαν όλοι επί της αρχής και επί των άρθρων και διετύπωσαν πολλοί συνάδελφοι Βουλευτές της Νέας Δημοκρατίας παρατηρήσεις επί του νομοσχεδίου, που συνοδεύτηκαν από μία αξιόλογη ανταπόκριση από την πολιτική ηγεσία του Υπουργείου που αποδέχτηκε μερικές παρατηρήσεις. Αυτό εννοούμε όταν λέμε σωστή κριτική.
    Στον αντίποδα τι είδαμε; Είδαμε τον εισηγητή της Αξιωματικής Αντιπολίτευσης να συμφωνεί με το νομοσχέδιο επί της αρχής και να το ψηφίζει. Είδαμε δε και δύο ασυμφωνίες μεταξύ Βουλευτών και μια ασυμφωνία ενός μεμονωμένου Βουλευτή.
    Η μία έχει να κάνει με το ότι το νομοσχέδιο αυτό είναι πιστή αντιγραφή της νομοθετικής πρωτοβουλίας που είχε το ΠΑΣΟΚ. Εάν μεν, επαναλαμβάνω, μιλούμε για μια πιστή αντιγραφή, τότε δεν καταλαβαίνω τους Βουλευτές οι οποίοι ήσκησαν κριτική σφοδρή για το νομοσχέδιο. 
     Το άλλο είναι αν είναι κακή αντιγραφή. Δεν μιλάω για σας, κύριε Κεγκέρογλου, γιατί ήσασταν εντελώς εκτός θέματος, μιας και δεν πρέπει να έχετε διαβάσει καθόλου το νομοσχέδιο. Διότι ούτε στην αιτιολογική έκθεση περιγράφατε και χωροθετούσατε τις περιοχές. Διαβάστε την αιτιολογική έκθεση, διότι το επαναλάβατε και δεν λέτε να μάθετε κιόλας. Και βεβαίως, κύριε Κεγκέρογλου, δεν το ξέρετε το θέμα, διότι είπατε ότι, αν έχουμε βρει κιόλας τους επιχειρηματίες…
     ΠΡΟΕΔΡΕΥΩΝ ( Σωτήρης Χατζηγάκης): Κύριε Σαλμά, μην αρχίζουμε τώρα τα προσωπικά. 
     ΜΑΡΙΟΣ ΣΑΛΜΑΣ: Αν εγνώριζε, κύριε Πρόεδρε, θα καταλάβαινε ότι σε όλη την Ευρώπη υπήρξε μεγάλη δυσκολία στο να βρεθούν επενδυτές να δώσουν τα δισεκατομμύριά τους, για να κάνουν αυτά τα εμπορευματικά κέντρα, ιδίως σε μια χώρα, όπως είναι η Ελλάδα, με κακό σιδηροδρομικό δίκτυο το οποίο παρέδωσε το ΠΑΣΟΚ. Άρα το πρόβλημα είναι το εξής. Από τη μια πλευρά λέει ο κ. Μανιάτης «Θα χάσετε τα λεφτά. Δεν προλαβαίνετε. Δεν έχετε βρει τι θα τα κάνετε» και ο κ. Κεγκέρογλου από την άλλη πλευρά λέει «Τους έχετε βρει και τα έχετε κιόλας στο μυαλό σας».
     Η δεύτερη παραφωνία έχει να κάνει με το εξής: Γιατί χωροθετείτε και γιατί ταξινομείτε σε τρεις κατηγορίες τα εμπορευματικά κέντρα; Και λέει: Χωροθετήστε τα τώρα.  Πείτε μας: Είναι τα έξι μεγάλα ή δεν είναι; Δηλαδή, ισχύει η μελέτη που κάναμε εμείς ή όχι; Και επιχορηγήστε τα αυτά. Και από την άλλη έχουμε τη φωνή μερικών Βουλευτών του ΠΑΣΟΚ που λένε: «Δώστε και σε μικρότερα σας παρακαλούμε πάρα πολύ. Κατεβάστε τα στρέμματα από εκατό σε πενήντα, για να γίνουν περισσότερα εμπορευματικά κέντρα». Δηλαδή, ποια είναι η αγωνία; Να κάνουμε μόνο τα έξι μεγάλα που εσείς είχατε προμελετήσει ή να κάνουμε και περισσότερα, όπως εμείς προβλέπουμε; Πείτε τό μας. Εμείς σας είπαμε τι γίνεται στην Ευρώπη. Κάνουμε αυτό που γίνεται στη Γαλλία και στην Ιταλία.
     Και η τελευταία παραφωνία έχει να κάνει με τον Κοινοβουλευτικό Εκπρόσωπο του ΠΑΣΟΚ στη χθεσινή του τοποθέτηση, ο οποίος είπε ότι υπάρχουν δύο λογικές. Η μία είναι να τρέξουν, λέει, πρώτα οι συνδυασμένες μεταφορές σε μια χώρα και μετά τα εμπορευματικά κέντρα και η άλλη είναι το αντίστροφο, πρώτα τα εμπορευματικά κέντρα και μετά οι συνδυασμένες μεταφορές. Και μας κατηγόρησε ότι εμείς σαν κόμμα κάνουμε πρώτα τα εμπορευματικά κέντρα χωρίς να έχουν προηγηθεί οι συνδυασμένες μεταφορές. Και ερωτώ: και το ΠΑΣΟΚ τι έκανε; Όταν έφερε και την πρόταση νόμου αλλά και το σχέδιο νόμου πέρυσι, είχε προηγηθεί διαδικασία θέσπισης και δημιουργίας των συνδυασμένων μεταφορών και μετά το έφερε;
     Άρα, κύριε Πρόεδρε, κλείνοντας θα ήθελα να σας πω ότι είναι πολύ ωραία και δημοκρατική η κουβέντα μας εδώ στην Ολομέλεια της Βουλής, αρκεί να υπάρχει μια προϋπόθεση, να έρχονται διαβασμένοι οι Βουλευτές και να έρχονται με μια ενιαία γραμμή, για να καταλαβαίνουμε τι λέει το ΠΑΣΟΚ. Έχει σημασία. Διότι είπε ο κ. Μανιάτης ότι είναι ένα εύκολο νομοσχέδιο. Πραγματικά, να ξέρουμε τι λέει το ΠΑΣΟΚ επίσημα. Και το τρίτο είναι ο καθένας να έχει την ευθύνη των όσων λέει και αυτά να αντιστοιχούν στην πραγματικότητα.
     ΠΡΟΕΔΡΕΥΩΝ ( Σωτήρης Χατζηγάκης): Το λόγο έχει ο κ. Μανιάτης.
     ΙΩΑΝΝΗΣ ΜΑΝΙΑΤΗΣ: Κύριε Πρόεδρε, ομολογώ ότι προβληματίστηκα τα τελευταία δύο-τρία λεπτά για το τι ύφος να έχει η δευτερολογία μου. Θα μιλήσω με τον τρόπο όμως που συνεχίζω να το κάνω.
     Πρέπει να πω ότι ο αξιότιμος παριστάμενος κύριος Υφυπουργός φρόντισε να μας κάνει ενδιαφέρον το μεσημέρι της σημερινής μέρας. Θα απαντήσω σε μια προς μία στις παρατηρήσεις του. Αν ξέχασα οποιαδήποτε, θα τον παρακαλέσω να μου αφαιρέσει χρόνο και να μου πει ότι ξέχασα να σχολιάσω έστω και ένα σημείο. 
     Η πρώτη παρατήρηση του κυρίου Υφυπουργού αφορούσε στο ότι εγώ είπα πως το Σώμα και ο ελληνικός λαός ανακαλύπτει επιτέλους ότι υπάρχει Υπουργείο Μεταφορών. Και το επαναλαμβάνω. Είναι η πρώτη ουσιαστικά νομοθετική ρύθμιση που φέρνει το Υπουργείο Μεταφορών και Επικοινωνιών με την εξαίρεση της περίφημης τροπολογίας για την απόσυρση των μοτοσυκλετών με τα θλιβερά αποτελέσματα που περιέγραψα στη χθεσινή πρωτολογία μου. 
     Ο Υπουργός είπε ότι δεν ταξιδεύω με μέσα μαζικής μεταφοράς. Αισθάνομαι ευτυχής που ταξιδεύω καθημερινά με μέσα σταθερής τροχιάς. Αυτό που δεν γνωρίζω είναι κατά πόσο ο Υπουργός πηγαίνοντας στο Υπουργείο του πηγαίνει με την υπουργική MERCEDES ή αν χρησιμοποιεί τον ΗΣΑΠ. 
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Ατύχησες. Διάβαζε εφημερίδα να βλέπεις. 
     ΙΩΑΝΝΗΣ ΜΑΝΙΑΤΗΣ: Επίσης, αναφέρθηκε ο Υπουργός σε επαίνους από πολίτες και στο ότι η εφημερίδα «ΤΟ ΕΘΝΟΣ» είπε πως οι αστικές συγκοινωνίες της Αθήνας είναι το μεγάλο ατού της Κυβέρνησης. 
    Ευχαριστείστε εκ βαθέων, κύριε Υπουργέ, την προηγούμενη κυβέρνηση ΠΑΣΟΚ, που σας επέτρεψε το μεγαλύτερο ατού της Κυβέρνησής σας να είναι ένα έργο που το υλοποίησε η προηγούμενη κυβέρνηση. Διότι φαίνεται ότι δεν υπάρχει στο σύνολο της κυβερνητικής δράσης απολύτως τίποτα άλλο για το οποίο να είναι ευχαριστημένοι οι πολίτες τους τελευταίους δώδεκα μήνες. Διότι φαντάζομαι ότι δεν αντιμετωπίζει ο αξιότιμος κύριος Υπουργός ως ιθαγενείς και με μηδενική κοινωνική μνήμη τους κατοίκους του Λεκανοπεδίου, οι οποίοι γνωρίζουν ότι τους τελευταίους δώδεκα μήνες δεν έχει γίνει απολύτως τίποτα στις αστικές συγκοινωνίες. Και το ακόμα χειρότερο είναι ότι διολισθαίνουμε σε περιβάλλον και αναξιοπιστία του παρελθόντος. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Φαντάζομαι, κύριε Πρόεδρε, θα μου δώσετε λίγο περισσότερο χρόνο.
     Με την ευκαιρία όμως να υπενθυμίσουμε ότι τα λεωφορεία της ΕΘΕΛ και τα τρόλεϊ του ΗΛΠΑΠ τα αγόρασε η κυβέρνηση ΠΑΣΟΚ. Τα βαγόνια του ΗΣΑΠ και τους είκοσι τρεις σταθμούς του ΗΣΑΠ τους ανακαίνισε η κυβέρνηση ΠΑΣΟΚ. Το τραμ και τον προαστιακό τα κατασκεύασε η κυβέρνηση ΠΑΣΟΚ. Τα καινούργια λεωφορεία που αγοράζονται και έχουν αρχίσει να έρχονται, είναι από το Γ΄ Κοινοτικό Πλαίσιο Στήριξης με χρήματα και διαδικασίες της κυβέρνησης ΠΑΣΟΚ. Μη θέλει να θεωρεί ο κύριος Υπουργός ότι απευθύνεται σε κατοίκους που δεν ζουν στο Λεκανοπέδιο.
     Είμαι εξαιρετικά ήπιος. Θα ήθελα να του υπενθυμίσω του κυρίου Υπουργού ότι μόλις πριν δύο χρόνια το μετρό της Αθήνας -ελπίζω να μην είναι και αυτό δικό σας έργο- χαρακτηρίστηκε ως το καλύτερο μετρό της Ευρώπης. Οι δε αστικές συγκοινωνίες της Αθήνας ως σύνολο το 2002 χαρακτηρίστηκαν ως οι πέμπτες καλύτερες της Ευρώπης και μάλιστα με εννέα μονάδες πάνω από το μέσο κοινοτικό όρο. 
     Εγώ προσωπικά, κύριε Υπουργέ, είμαι βαθύτατα περήφανος για το έργο που επιτέλεσε η κυβέρνηση ΠΑΣΟΚ τα τελευταία τέσσερα χρόνια στο Υπουργείο Μεταφορών και Επικοινωνιών. Και εύχομαι την ίδια περηφάνια να έχετε και εσείς όταν θα αποχωρήσετε από το Υπουργείο Μεταφορών και Επικοινωνιών, όχι λόγω ανασχηματισμού αλλά το πιθανότερο στις επόμενες βουλευτικές εκλογές μετά την αλλαγή της κοινοβουλευτικής πλειοψηφίας. 
     Αναφέρθηκε ο κύριος Υπουργός στη στρατηγική οδικής ασφάλειας. Δεν κατάλαβα. Περί τίνος πράγματος ομιλούμε; Ποια στρατηγική οδικής ασφάλειας; Εκτός αν έχει λεχθεί κάτι το οποίο δεν γνωρίζουν, ούτε οι οδηγοί ούτε το Υπουργείο Δημόσιας Τάξης ούτε το νομοθετικό Σώμα, του οποίου έχουμε την τιμή να είμαστε μέλη, ούτε κανένας Έλληνας πολίτης. Υπάρχει ένα ευχολόγιο περί αλλαγής κάποιων άρθρων του Κώδικα Οδικής Κκυκλοφορίας που απ’ ό,τι λένε οι πληροφορίες μας έχει μπλοκάρει, διότι διαφωνεί το ΥΠΕΧΩΔΕ με τις προωθούμενες τροποποιήσεις. Είναι αληθές ή δεν είναι, κύριε Υπουργέ; Και πώς θα λύσετε αυτήν τη διαφωνία σας, ώστε πραγματικά να μπορείτε να πείτε ότι κάνατε τα πρώτα βήματα στην υλοποίηση μιας στρατηγικής οδικής ασφάλειας; 
     Συγκοινωνιακός χάρτης των Αθηνών. Περί τίνος πράγματος ομιλείτε; Περί του γεγονότος ότι ορισμένες λεωφορειακές γραμμές τις επεκτείνατε κατά πεντακόσια μέτρα ή αλλάξατε κάποια μικρά δρομολόγια; Διότι δεν νομίζω να υπάρχει κανένας κάτοικος οπουδήποτε στην Α’ ή Β΄ Περιφέρεια της Αθήνας που να έχει καταλάβει ότι τους τελευταίους δώδεκα μήνες άλλαξε έστω κατά τι η συγκοινωνιακή του και κυκλοφοριακή του εξυπηρέτηση. 
     Ο κύριος Υπουργός επίσης αναφέρθηκε στο χρυσό μετάλλιο που δώσαμε όλοι στη διάρκεια των Ολυμπιακών Αγώνων στις αστικές συγκοινωνίες. Κύριε Υπουργέ, να σας πληροφορήσω ότι όταν παραλάβατε στις 7 Μαρτίου, είχαν αρχίσει ήδη να υλοποιούνται όλα τα επιχειρησιακά σχέδια για τους Ολυμπιακούς Αγώνες, όλων των εταιρειών αστικών συγκοινωνιών.
Και επειδή ακριβώς είχαμε κάνει άριστη δουλειά, δεν αλλάξατε ούτε τους υπεύθυνους ούτε μία γραμμή από τους στρατηγικούς άξονες που είχαμε χαράξει.
      Ο κύριος Υπουργός επίσης αναφέρθηκε στον ενιαίο φορέα ΟΑΣΑ. Δεν κατάλαβα, είναι αυτό που «θα» γίνει; Διότι μέχρι τώρα δεν υπάρχει καμία νομοθετική πρωτοβουλία.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, σας παρακαλώ, κύριε συνάδελφε.
      ΙΩΑΝΝΗΣ ΜΑΝΙΑΤΗΣ: Ολοκληρώνω, κύριε Πρόεδρε.
      Και εδώ τίθεται το εξής ερώτημα: Αυτός ο νέος ενιαίος φορέας θα είναι ο φορέας που περιέγραψε ο Υπουργός, ο κ. Λιάπης, στις προγραμματικές δηλώσεις της Κυβέρνησης, δηλαδή θα έχει την ευθύνη και του σχεδιασμού και του κυκλοφοριακού ή θα είναι αυτό που είπε ο κ. Λιάπης πριν μια εβδομάδα στο δελτίο Τύπου του, ότι θα είναι μόνο φορέας σχεδιασμού και όχι του κυκλοφοριακού, διότι τον απείλησε ο κ. Σουφλιάς ότι θα του κόψει τα χέρια, αν παρέμβει στο κυκλοφοριακό;
      Αναφερθήκαμε στις σπατάλες. Και ο κύριος Υπουργός έκανε μνεία στον κ. Τσίτουρα της ΕΡΓΟΣΕ. Τον κ. Τσίτουρα της ΕΡΓΟΣΕ η παρούσα Κυβέρνηση τον κράτησε για πάνω από οκτώ μήνες. Αν υπήρχε κάποιο λάθος, όφειλε να τον είχε αντικαταστήσει αμέσως. 
      Ο κύριος Υπουργός επίσης αναφέρθηκε στις καινοτομίες που έχει το νομοσχέδιο σε σχέση με την πρόταση του ΠΑΣΟΚ. Δεν ήθελα να το κάνω αναλυτικά στην πρωτομιλία μου, αλλά θα μου επιτρέψετε να σας πω ποια άρθρα είναι αντιγραφή: Άρθρο 2, παράγραφοι 3 και 4. Ίδιες με την πρότασή μας. Το άρθρο 5 του νομοσχεδίου. Ίδιο με το άρθρο 4 του ΠΑΣΟΚ. Το άρθρο 6 ίδιο με το άρθρο 5 του ΠΑΣΟΚ. Άρθρο 7. Ίδιο με το άρθρο 8 του ΠΑΣΟΚ. Γι’ αυτό και λέμε ναι. Άρθρο 16. Ίδιο με το άρθρο 7 της πρότασης του ΠΑΣΟΚ. Άρθρο 17. Ίδιο με το άρθρο 6 της πρότασης του ΠΑΣΟΚ. Απ’ αυτά βλέπετε, κυρίες και κύριοι συνάδελφοι, ότι μάλλον ορθά μίλησα για αντιγραφή, μόνο που είναι κακή αντιγραφή.
      Είπε ο κύριος Υπουργός ότι για τα εμπορευματικά κέντρα αγνοήσαμε τους κοινωνικούς εταίρους. Και μας ανέγνωσε ένα έγγραφο του Επιμελητηριακού Συνδέσμου.
      Κύριε Υπουργέ, όταν ζητήσαμε στην επιτροπή κατά τη συζήτηση αυτού του νομοσχεδίου να κληθούν οι κοινωνικοί εταίροι και εγώ ζήτησα να έρθουν οι δήμαρχοι, στους οποίους έχουν χωροθετηθεί εμπορευματικά κέντρα, οι μεταφορείς, οι διαμεταφορείς, ο Επιμελητηριακός Σύνδεσμος, οι εργαζόμενοι στα ΚΤΕΛ, που τους αφορούν τα άρθρα του νομοσχεδίου, γιατί αρνήθηκε η κυβερνητική Πλειοψηφία να καλέσει έστω και έναν;
      ΠΡΟΕΔΡΕΥΩΝ (Σωτήρης Χατζηγάκης): Κλείστε, παρακαλώ, κύριε Μανιάτη.
      ΙΩΑΝΝΗΣ ΜΑΝΙΑΤΗΣ: Ολοκληρώνω, κύριε Πρόεδρε.
      Ο κύριος Υπουργός έκανε ένα λάθος –να μην το πω ολίσθημα- αναφορικά με κάποιον υπάλληλο του Υπουργείου. Ο διευθυντής των εμπορευματικών μεταφορών του Υπουργείου, τον οποίον είχα την τιμή να τοποθετήσω ως Γενικός Γραμματέας εγώ στη Διεύθυνση Εμπορευματικών Μεταφορών, είναι ένας άνθρωπος τον οποίον εξακολουθείτε να έχετε στην ίδια θέση, είναι ένας άνθρωπος που κάθε άλλο παρά πρόσκειται στο ΠΑΣΟΚ. Απεναντίας, πρόσκειται στη Νέα Δημοκρατία. Πρόκειται όμως για έναν πανάξιο δημόσιο λειτουργό, τον οποίο εμείς τοποθετήσαμε στη θέση του και εσείς συνεχίζετε να αξιοποιείτε.
      Για τα δρομολόγια των λεωφορείων.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, παρακαλώ.
      ΙΩΑΝΝΗΣ ΜΑΝΙΑΤΗΣ: Τελειώνω, κύριε Πρόεδρε. Ο κύριος Υπουργός μίλησε δεκαεπτά λεπτά.
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός δεν είχε μιλήσει επί της αρχής κι έκανα έναν συμψηφισμό. Εσείς υπερδιπλασιάσατε το χρόνο.
      ΙΩΑΝΝΗΣ ΜΑΝΙΑΤΗΣ: Δεν θέλετε να απαντήσω; Εάν το Σώμα δεν θέλει να απαντήσω…
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ. Πρέπει να καταλάβετε ότι δεν θέλω να σας διακόψω. Ολοκληρώστε.
      ΙΩΑΝΝΗΣ ΜΑΝΙΑΤΗΣ: Τελειώνω σε ένα λεπτό.
      Για τα δρομολόγια: Μας είπε ο κύριος Υπουργός γι’ αυτήν την ιστορία για τα άρθρα περί αντικατάστασης του στόλου των ΚΤΕΛ, ότι στις συγκεκριμένες περιοχές κάνουν λιγότερα δρομολόγια και άρα νομιμοποιούμαστε να τους δώσουμε μία παράταση ζωής κατά τέσσερα χρόνια.
      Ερώτημα πρώτο: Είναι μόνο αυτά τα νησιά; Γιατί δεν κάνουμε το ίδιο και στα άλλα νησιά; Ή μήπως υπάρχουν συγκεκριμένες πολιτικές πιέσεις από μετόχους των ΚΤΕΛ;
      Ερώτημα δεύτερο: Εάν πρόκειται περί τούτου, γιατί δεν αλλάζει ο Υπουργός τα κριτήρια, με τα οποία χρηματοδοτείται η ανανέωση του στόλου των ΚΤΕΛ, έτσι ώστε να συνυπολογίζουμε και τα χιλιόμετρα;
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Μανιάτη.
      ΙΩΑΝΝΗΣ ΜΑΝΙΑΤΗΣ: Τελειώνω, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Μία λέξη, κύριε Μανιάτη. Κλείστε.
      ΙΩΑΝΝΗΣ ΜΑΝΙΑΤΗΣ: Τελειώνω με τις παρατηρήσεις επί των άρθρων. Άρθρο 2.
    Κύριε Υπουργέ, σας ζητήσαμε ...
    ΠΡΟΕΔΡΕΥΩΝ (Σωτήρης Χατζηγάκης): Κύριε Μανιάτη, δεν θα σας δώσω άλλο χρόνο. Δεν θέλω να σας αφαιρέσω το λόγο, αλλά μιλάτε δώδεκα λεπτά. 
    ΙΩΑΝΝΗΣ ΜΑΝΙΑΤΗΣ: Να μην τοποθετηθώ επί των άρθρων;
    ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ! Είχατε τέσσερα λεπτά και μιλάτε δώδεκα. 
    ΙΩΑΝΝΗΣ ΜΑΝΙΑΤΗΣ: Δεν θέλετε να ακούσετε για ποιο λόγο…
    ΠΡΟΕΔΡΕΥΩΝ (Σωτήρης Χατζηγάκης): Κύριε Μανιάτη, το Προεδρείο καθορίζει το χρόνο.
    ΙΩΑΝΝΗΣ ΜΑΝΙΑΤΗΣ: Θα μιλήσω τότε κατά την ψήφιση των άρθρων και τώρα θα κάνω μόνο ένα σχόλιο. 
    Κύριε Υπουργέ, εδώ θα είμαστε και τους επόμενους μήνες. Εμείς θα ζητήσουμε να δούμε, με ερώτηση που θα καταθέσουμε, τι έχετε πράξει μετά την ψήφιση του νομοσχεδίου. Για τελευταία φορά σας λέμε να φροντίσετε να εξασφαλίσετε ότι τα χρήματα που έχουν καταχωρισθεί στα Περιφερειακά Προγράμματα, δεν θα χαθούν.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μανιάτη.
    Κυρίες και κύριοι συνάδελφοι, δεν υπάρχει άλλος εγγεγραμμένος ομιλητής για να δευτερολογήσει.
    ΑΘΑΝΑΣΙΟΣ ΛΕΒΕΝΤΗΣ: Εγώ, κύριε Πρόεδρε.
    ΠΡΟΕΔΡΕΥΩΝ (Σωτήρης Χατζηγάκης): Δεν ζητήσατε το λόγο, κύριε συνάδελφε, αλλά ιδιαίτερα σε σας δεν θα τον στερούσα.
    Ορίστε, κύριε Λεβέντη.
    ΑΘΑΝΑΣΙΟΣ ΛΕΒΕΝΤΗΣ: Σας ευχαριστώ πολύ, κύριε Πρόεδρε.
    Τελειώσαμε τη συζήτηση γι’ αυτό το νομοσχέδιο, το οποίο βέβαια, είχαμε την ευκαιρία να το συζητήσουμε διεξοδικά και σ’ ένα πολύ καλό κλίμα και στην αρμόδια επιτροπή, όπου ο κύριος Υπουργός είχε τη διάθεση και να συζητήσει και να αποδεχθεί ενδεχομένως –αυτήν την εντύπωση τουλάχιστον μας έδωσε- και αρκετές από τις βελτιώσεις που είχαμε προτείνει. 
    Δεν το είδαμε να υλοποιείται και γι’ αυτό εκφράζουμε τη λύπη μας, γιατί θα μπορούσαν μερικά πράγματα να συζητηθούν, όπως για παράδειγμα, αυτό το περίφημο ποσοστό κάλυψης, το 60%, που για τεράστιους χώρους εμπορευματικών κέντρων θα δημιουργήσει σοβαρά προβλήματα και περιβαλλοντικά αλλά και λειτουργικά. 
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Πιο μεγάλο θέλατε ή πιο μικρό;
    ΑΘΑΝΑΣΙΟΣ ΛΕΒΕΝΤΗΣ: Πιο μικρό, κύριε Υπουργέ. Το ξέρετε και το εξήγησα πάρα πολύ καλά.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Είναι 40%. Δεν είναι λίγο.
    ΑΘΑΝΑΣΙΟΣ ΛΕΒΕΝΤΗΣ: Όταν είπαμε 60%, ο κύριος Υπουργός είπε: «Όχι, είναι λάθος, κύριε Λεβέντη, είναι 40%». Και είπα: «Μακάρι να είναι έτσι» και μου απάντησε ότι θα το δούμε και θα το συζητήσουμε αλλά έμεινε 60%. Φοβάμαι, επειδή δεν προσδιορίζεται το ύψος, ότι θα έχουμε τεράστια και σοβαρά προβλήματα.
    Επίσης, επειδή έγινε εδώ μια συζήτηση για τις συγκοινωνίες και το πώς λειτουργούν. Είπε ο κ. Μανιάτης ότι είναι περήφανοι, γιατί παρέδωσαν έργο και είπε και η σημερινή Κυβέρνηση ότι είναι από τα ατού της οι συγκοινωνίες. Εγώ θα ήθελα να ξέρω εάν ζούμε όλοι σ’ αυτόν τον τόπο, γιατί αν κυκλοφορήσει κανείς στους δρόμους της Αθήνας, θα δει το σοβαρό πρόβλημα της κυκλοφοριακής συμφόρησης που υπάρχει στους δρόμους σχεδόν όλο το εικοσιτετράωρο.
    Και δεν είναι μόνο αυτό, κύριε Πρόεδρε, αλλά και το ότι αυτήν τη στιγμή φιγουράρουν στις δέκα πιο ρυπασμένες πόλεις της Ευρώπης έξι ελληνικές πόλεις, όπως Αθήνα, Θεσσαλονίκη και άλλες μεγάλες πόλεις της επικράτειας. Αυτό δεν είναι κολακευτικό.
    Ξέρετε από πού προέρχεται η ρύπανση; Πρώτα και κύρια, είναι μικροσωματίδια και μια σειρά άλλοι παράγοντες, που προέρχονται από τα πετρελαιοκίνητα κατά κύριο λόγο αυτοκίνητα, χωρίς να είναι ο μοναδικός λόγος. Είναι και η βιομηχανία, είναι και οι κεντρικές θερμάνσεις, αλλά αυτά είναι όλο το χρόνο. Πρώτα και κύρια είναι τα πετρελαιοκίνητα οχήματα (ταξί, λεωφορεία, βαριά φορτηγά). 
    Δεν μπορούμε να είμαστε περήφανοι και να είμαστε ικανοποιημένοι. Πρέπει να σκεφτούμε πάρα πολύ καλά πόσο δρόμο έχουμε να διανύσουμε όταν εμείς, μια μικρή χώρα με δέκα εκατομμύρια κατοίκους όλους κι όλους, έχουμε τόσο σοβαρά προβλήματα, ενώ άλλες χώρες με πενήντα, εξήντα και ογδόντα εκατομμύρια κατοίκους δεν τα παρουσιάζουν.
    Επομένως κάτι στραβό υπάρχει εδώ και πρέπει να το σκεφτούμε. Δεν νομίζω ότι χρειάζεται τόση ικανοποίηση, ούτε για το παρελθόν ούτε για το παρόν. Ας κοιτάξουμε τουλάχιστον στο μέλλον να είναι τα πράγματα καλύτερα.
    Επίσης, σχεδιάζουμε να επεκτείνουμε την πετρελαιοκίνηση και στα Ι.Χ., παρά τις προειδοποιήσεις όλων των ειδικών και των περιβαλλοντικών οργανώσεων και τους κινδύνους που συνεπάγεται μια τέτοια κίνηση, που θέλω να πιστεύω ότι τελικά δεν θα προχωρήσει.
    Τελικά, τι μένει απ’ όλη αυτήν τη συζήτηση απ’ αυτό το νομοσχέδιο; Τι πρόκειται να υλοποιηθεί απ’ όλο αυτό το νομοσχέδιο; Μα, το αυτονόητο. Θα γίνει το εμπορευματικό κέντρο στον Ασπρόπυργο. Όλα τα άλλα είναι άρθρα τα οποία θα μείνουν ανενεργά. Αμφιβάλλω αν ύστερα από πέντε ή δέκα χρόνια θα έχει δημιουργηθεί άλλο ένα εμπορευματικό κέντρο. Αν είναι να δημιουργηθεί ένα δεύτερο, θα είναι στην περιοχή του Θριασίου. Ήδη υπάρχει ένα άλλο εμπορευματικό κέντρο στην ουσία, που είναι το εμπορευματικό κέντρο της Μάντρας και λειτουργεί. Να μη σας πω ότι και ο σιδηροδρομικός σταθμός της Ελευσίνας από την εποχή του Τρικούπη, όπως είπα και χθες, έχει γίνει και αυτός εμπορευματικό κέντρο αυτόν τον καιρό και κυνηγάνε το δήμαρχο, που αντιδρά.
    Εμείς λοιπόν λέμε ότι γι’ αυτό το εμπορευματικό κέντρο τουλάχιστον θα έπρεπε πριν το θεσμοθετήσουμε, να απαιτήσουμε τις προϋποθέσεις που ζητάει αυτό το νομοσχέδιο (περιβαλλοντικούς όρους, κυκλοφοριακές συνθήκες, μελέτες κλπ.)
     Τίποτα από όλα αυτά δεν υπάρχει. Και όμως το εμπορευματικό Κέντρο Ασπροπύργου θεσμοθετείται, υπάρχει ο χώρος, γίνονται οι εγκαταστάσεις, δεν υπάρχουν υποδομές, δεν υπάρχει το απαραίτητο οδικό δίκτυο. Το να φέρνουμε από το Ρέντη, από τον Πειραιά, από όλη την Αθήνα και από όλη την Ελλάδα εκεί φορτία έστω και με το τρένο ένα μέρος, τα πιο πολλά με νταλίκες και να τα διακομίζουμε μετά στην υπόλοιπη Ελλάδα και σε όλη την Ευρώπη, νομίζω ότι θα δημιουργήσει μια πρόσθετη επιβάρυνση, κυκλοφοριακή επιβάρυνση, η οποία έχει φτάσει τώρα στο μη περαιτέρω, καθώς και αφόρητες συνθήκες διαβίωσης γι’ αυτούς τους δύσμοιρους κατοίκους της περιοχής, που πάντοτε όλες οι Κυβερνήσεις έως τώρα και μη εξαιρουμένης και της τωρινής, την αντιμετωπίζουν όπως και το Θριάσιο Πεδίο σαν κακή μητριά. 
     Ελπίζω ότι κάποια στιγμή θα σκεφτούμε ότι και εκεί υπάρχουν άνθρωποι και αυτός ο χώρος πρέπει να προφυλαχθεί.
     Ευχαριστώ.
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε συνάδελφε.
     Δεν υπάρχει άλλος εγγεγραμμένος ομιλητής να δευτερολογήσει.
     Κυρίες και κύριοι συνάδελφοι, να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα τέσσερις μαθητές και μαθήτριες, καθώς και τέσσερις συνοδοί καθηγητές από το 5ο Γυμνάσιο Θήβας. 
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως 25 και θα γίνει η ψήφισή τους χωριστά.
     Ερωτάται το Σώμα: Γίνεται δεκτό το άρθρο 1 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 1 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 2 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 2 έγινε δεκτό κατά πλειοψηφία όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 3 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 3 έγινε δεκτό κατά πλειοψηφία όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 4 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 4 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 5 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 5 έγινε δεκτό κατά πλειοψηφία όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 6 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 6 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 7 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 7 έγινε δεκτό κατά πλειοψηφία όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 8 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 8 έγινε δεκτό κατά πλειοψηφία όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 9 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 9 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 10 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 10 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 11 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 11 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 12 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 12 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο13 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 13 έγινε δεκτό κατά πλειοψηφία όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 14 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 14 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 15 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 15 έγινε δεκτό κατά πλειοψηφία όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 16 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 16 έγινε δεκτό κατά πλειοψηφία όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 17 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 17 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 18 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 18 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 19 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 19 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 20 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 20 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 21 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 21 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 22 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 22 έγινε δεκτό κατά πλειοψηφία όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 23 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 23 έγινε δεκτό κατά πλειοψηφία όπως τροποποιήθηκε από τον κύριο Υπουργό.
     Το άρθρο 24 απεσύρθη.
     Ερωτάται το Σώμα: Γίνεται δεκτό το άρθρο 25 που αναριθμείται σε άρθρο 24;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 25 έγινε δεκτό κατά πλειοψηφία και αναριθμείται σε άρθρο 24.
     Κυρίες και κύριοι συνάδελφοι, εισερχόμαστε στη συζήτηση των τροπολογιών. Θα συζητηθεί η τροπολογία με γενικό αριθμό  294 και ειδικό 3 με ημερομηνία κατάθεσης 18.3.2005 του Βουλευτή κ. Γεωργιάδη.
     Ο κ. Γεωργιάδης έχει το λόγο.
      ΝΙΚΟΛΑΟΣ ΓΕΩΡΓΙΑΔΗΣ: Κύριε Υπουργέ, στο άρθρο 23 υπάρχουν όλες οι διατάξεις, οι οποίες αφορούν στα υδροπλάνα και στα καινούργια υδροδρόμια. Παρατηρώ ότι με το άρθρο 23 γίνεται μία τροποποίηση του Κώδικα Αεροπορικού Δικαίου, η οποία περιγράφεται εκτενώς και εισάγεται ένα καινούργιο άρθρο για τη χρήση των αεροδρομίων επί υδάτινης επιφάνειας. Εκεί ορίζεται ότι με προεδρικό διάταγμα, που εκδίδεται με πρόταση των Υπουργών Οικονομίας και Οικονομικών, Μεταφορών και Εμπορικής Ναυτιλίας, ορίζονται τα σχετικά με τους όρους για την αδειοδότηση της λειτουργίας των αεροδρομίων επί υδάτινης επιφάνειας.
      Στο σημείο 6 εισάγεται η προϋπόθεση της ασφάλισης αυτού του υδροδρομίου. Στο νομό μου, στην Κέρκυρα, ξεκίνησε αυτή η πρακτική και έχει λειτουργήσει πάρα πολύ καλά. Θα είναι ευκταίο να εξαπλωθεί παντού. Έχω την εξής επιφύλαξη. Ως ασφαλιστικό προϊόν η ασφάλιση των υδροδρομίων δεν υφίσταται. Εξ όσων γνωρίζω για τη Σουηδία που έχει υδροπλάνα, δεν υφίσταται ούτε κι εκεί. Φοβάμαι ότι αν αφήσουμε το σημείο 6 του άρθρου 10α’ του Κώδικα Αεροπορικού Δικαίου, όπως προβλέπεται αυτήν τη στιγμή στο νομοσχέδιο, μπορεί να βρεθούμε προ του εξής απροόπτου: μη υπάρχοντος αυτού του προϊόντος να μην είναι δυνατόν να ασφαλιστούν τα αεροδρόμια και κατά συνέπεια να μην μπορούν να λειτουργήσουν.
      Το νόημα της τροπολογίας ήταν αντί να ασφαλίσουμε τα υδροδρόμια με 8.000.000 ευρώ τουλάχιστον, μήπως ασφαλίσουμε τη χρήση τους, δηλαδή τα υδροπλάνα με ένα πολύ μεγαλύτερο ποσό, ας πούμε 20.000.000 ευρώ, το οποίο αναλογικά με αυτό που ισχύει στη Σουηδία είναι μέσα στα πλαίσια τα οποία θα μπορούσαν να μπουν στο νόμο, χωρίς να ενοχλήσουν τους δυνάμει επιχειρηματίες που θα δραστηριοποιηθούν προς αυτήν την κατεύθυνση. Εάν αυτό γίνεται αποδεκτό, προφανώς θα είμαι πολύ ικανοποιημένος. Εάν για τον οποιονδήποτε λόγο δεν γίνεται αποδεκτό, ίσως γιατί δεν υπήρχε ο χρόνος να επεξεργαστούμε μία τέτοια λύση, ίσως θα ήταν έξυπνο να απαλειφθεί όλο το άρθρο 6 και εφόσον θα γίνει προεδρικό διάταγμα που θα ορίζει τους όρους και τη χρήση των υδροδρομίων, μήπως το ζήτημα της ασφάλισής τους αντιμετωπιστεί πλέον σε επίπεδο προεδρικού διατάγματος. 
      ΠΡΟΕΔΡΕΥΩΝ (Σωτήρης Χατζηγάκης):  Ο κύριος Υπουργός έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Υπάρχει ουσιαστική αντίρρηση για την αποδοχή αυτής της τροπολογίας. Κατ’ αρχήν ίσως δεν έχετε υπ’ όψιν σας ότι έχει αναδιατυπωθεί. Στην αναδιατύπωση μιλάμε για ασφάλιση της λειτουργίας του χώρου που λέγεται αεροδρόμιο. Μην ξεχνάτε ότι, αν πρόκειται περί χερσαίου αεροδρομίου, ασφαλίζεται εκτός από το αεροπλάνο και το αεροδρόμιο. Εάν κατά την προσθαλάσσωση χτυπήσει έναν ψαρά, δεν καλύπτει τη ζημία η ασφάλιση του αεροπλάνου. Χρειάζεται μία πρόσθετη ασφάλιση, η οποία πρέπει να καλύπτει τη λειτουργία του. Το ότι δεν προβλέπεται στην Ελλάδα, δεν σημαίνει ότι υπάρχει νόμος που να λέει ότι περιοριστικά απαριθμούνται οι κίνδυνοι τους οποίους μπορεί να αναλάβει μία ασφαλιστική εταιρεία. Μπορεί να ασφαλίσει κανείς ό,τι θέλει. Άρα, άλλο πράγμα είναι η ασφάλιση της λειτουργίας την οποία εμείς επιδιώκουμε με την αναδιατυπωμένη διάταξη και άλλο πράγμα είναι η ασφάλιση του αεροπλάνου, η οποία ούτως ή άλλως υπάρχει και καλύπτει τον επιβαίνοντα, το προσωπικό, τον πιλότο κλπ. 
      Λυπάμαι, αλλά δεν μπορώ να αποδεχθώ την τροπολογία την οποία υπέβαλε ο κύριος συνάδελφος. 
      ΠΡΟΕΔΡΕΥΩΝ (Σωτήρης Χατζηγάκης): Επομένως η τροπολογία με γενικό αριθμό 294 και ειδικό 3, δεν γίνεται δεκτή.
      Εισερχόμαστε στη συζήτηση της τροπολογίας με γενικό αριθμό 295 και ειδικό 4 των Υπουργών κυρίων Λιάπη και Σουφλιά, αρμοδιότητος Υπουργείου Μεταφορών και Επικοινωνιών, για την προσθήκη ειδικών όρων και την επιλογή διαδικασίας προεπιλογής ή του συστήματος μελέτης κατασκευής, όταν δημοπρατούνται έργα φορέων που υπάγονται στην εποπτεία του.
      Ο εισηγητής της Πλειοψηφίας κ. Σαλμάς έχει το λόγο.
      ΜΑΡΙΟΣ ΣΑΛΜΑΣ: Επί της ουσίας συμφωνούμε με την τροπολογία. Θα ήθελα όμως να κάνω μία παρατήρηση, έχοντας την ευθύνη για την εισήγηση αυτού του νομοσχεδίου. Σύμφωνα με την παράγραφο 2 του άρθρου 8 του ν. 3263/04, η αρμοδιότητα της προσθήκης ειδικών όρων στις διακηρύξεις των έργων, ανήκε στην προϊσταμένη αρχή κάθε φορέα που αποφάσιζε μετά από γνώμη του τεχνικού της συμβούλου. 
      Ομοίως, η προϊσταμένη αρχή κάθε φορέα είχε και την αρμοδιότητα για την επιλογή του συστήματος προεπιλογής και μελέτης κατασκευής, σύμφωνα με την περίπτωση β΄ της παραγράφου 2 του άρθρου 4 του ν. 1418/1984.
      Με πρόσφατη τροπολογία –παράγραφος 9 και 11 του άρθρου 42 του ν. 3316/2005, που πρόσφατα ψηφίστηκε στη Βουλή- η αρμοδιότητα μεταφέρθηκε στον Υπουργό Περιβάλλοντος, Χωροταξίας και Δημοσίων Έργων, μετά από γνώμη του δικού τεχνικού συμβουλίου κατασκευών.
      Με την προτεινόμενη ρύθμιση στην τροπολογία επιδιώκεται να μεταφερθούν οι ανωτέρω αρμοδιότητες στον Υπουργό Μεταφορών, μετά από γνώμη του τεχνικού συμβουλίου του οικείου φορέα. Ως προς την προεπιλογή και τη μελέτη κατασκευής, στα πλαίσια της υπεράσπισης της αρχής της διαφάνειας, κρίνεται σκόπιμο να μεταφερθεί η ευθύνη στον Υπουργό Μεταφορών για τα έργα των φορέων.
      Ως προς την προσθήκη όμως ειδικών όρων, που αποτελεί τεχνικό θέμα, η αποφασιστική αρμοδιότητα πρέπει να ανήκει στην προϊσταμένη αρχή κάθε φορέα, που παρακολουθεί τις υπηρεσίες αλλά και την πορεία των έργων. Και αυτό, διότι στο Υπουργείο Μεταφορών και Επικοινωνιών μόνο η ΕΡΓΟΣΕ και η «ΤΡΑΜ ΑΕ» έχουν τη δυνατότητα κατασκευής έργων. Αυτές οι δύο εταιρείες έχουν εξειδικευμένη τεχνογνωσία και επομένως δεν υπάρχει φόβος να γίνουν καταχρήσεις.
      Ως εκ τούτου, κύριε Υπουργέ, ήθελα να δείτε το ενδεχόμενο να έχει ο Υπουργός Μεταφορών και Επικοινωνιών μόνο την ευθύνη για την επιλογή του συστήματος προεπιλογής και μελέτης κατασκευής και όσον αφορά την αρμοδιότητα της προσθήκης ειδικών όρων στις διακηρύξεις των έργων να παραμείνουν στις προϊστάμενες αρχές.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      Το λόγο έχει ο κ. Μανιάτης.
      ΙΩΑΝΝΗΣ ΜΑΝΙΑΤΗΣ: Κύριε Πρόεδρε, για να ξεκαθαρίσω τη θέση μας επί αυτής της τροπολογίας, θέλω να πω ότι εμείς την καταψηφίζουμε. Και έχουμε απόλυτα ξεκάθαρους λόγους, για τους οποίους την καταψηφίζουμε.
      Το πρώτο σχόλιο είναι το εξής: δεν καταλαβαίνω γιατί θα πρέπει ο Υπουργός Μεταφορών να φέρει αυτήν την τροπολογία. Εδώ αυτή την τροπολογία έπρεπε να τη φέρει ο Υπουργός ΠΕΧΩΔΕ. Και δεν ζητάω και απάντηση από τον παριστάμενο Υφυπουργό.
      Πριν λίγους μήνες, κύριε Πρόεδρε, σε αυτήν την Αίθουσα θεσμοθετήσαμε –η Πλειοψηφία- ότι στο ΥΠΕΧΩΔΕ θα πάει το σύνολο των τεχνικών έργων, για τα οποία απαιτείται η σύμφωνη γνώμη του τεχνικού συμβουλίου του ΥΠΕΧΩΔΕ. Και ο κ. Σουφλιάς επιχειρηματολόγησε σ’ αυτήν την Αίθουσα ότι το ΥΠΕΧΩΔΕ είναι το Υπουργείο που έχει την απαραίτητη τεχνογνωσία, ακριβώς για να επιτελέσει με ικανοποιητικό τρόπο αυτά τα καθήκοντα.
      Ελάχιστους μήνες αργότερα έρχεται αυτή η τροπολογία, η οποία αναιρεί αυτά που έλεγε ο κ. Σουφλιάς μόλις πριν από δυο μήνες. Με απλά λόγια, τι μας λέει αυτή η τροπολογία; Και παρακαλώ τον κύριο Υπουργό να μας διευκρινίσει αν έχουμε αντιληφθεί λάθος ή ορθά, τα περιγράφω:
      Έχουμε ένα έργο της ΕΡΓΟΣΕ, ένα σύνθετο τεχνικό έργο, μια σήραγγα, ας πούμε, επτά χιλιομέτρων. Ο φορέας μπορεί να θεωρεί ότι χρειάζονται κάποιες ειδικές τεχνικές προδιαγραφές, επειδή είναι ένα έργο αυξημένων απαιτήσεων. Εισηγείται, λοιπόν, αυτές τις ειδικές τεχνικές προδιαγραφές ή τις προϋποθέσεις, για να αναλάβει κάποιος τη δουλειά. Αυτά τελούν υπό την έγκριση του τεχνικού συμβουλίου του ΥΠΕΧΩΔΕ, άρα την έγκριση του Υπουργού ΠΕΧΩΔΕ και αν όλα έχουν καλώς, τότε το έργο βγαίνει στον αέρα.
      Με την τροπολογία που έρχεται εδώ, εμείς διαπιστώνουμε ότι φορτώνεται στον Υπουργό Μεταφορών το αντικείμενο μιας αρμοδιότητας, το οποίο είναι προφανώς αδύνατο να ικανοποιήσει.
Διότι ο Υπουργός Μεταφορών και το Υπουργείο Μεταφορών δεν έχει τεχνικό συμβούλιο. Άρα, με ποια αρμοδιότητα θα καταφέρει να ασκήσει τη συγκεκριμένη δράση;
       Το κορυφαίο, όμως, πρόβλημα είναι η ανακολουθία, η οποία εμφανίζεται από την πλευρά του ΥΠΕΧΩΔΕ μόλις –επαναλαμβάνω- ελάχιστους μήνες μετά την τεκμηρίωση σ’ αυτήν την Αίθουσα από το ΥΠΕΧΩΔΕ ότι τα θέλει όλα τα τεχνικά έργα, διότι έχει την απαραίτητη τεχνογνωσία.
      Αν καταλαβαίνω λάθος, κύριε Υπουργέ, διορθώστε με. Αν όμως έχω δίκιο, νομίζω ότι είναι ξεκάθαροι οι λόγοι για τους οποίους καταψηφίζουμε τη συγκεκριμένη τροπολογία. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      Ο κ. Μπέζας έχει το λόγο.
      ΑΝΤΩΝΙΟΣ ΜΠΕΖΑΣ: Κύριε Πρόεδρε, πριν μιλήσω επί της ουσίας της τροπολογίας θέλω να κάνω πολύ σύντομα μία αναφορά σε σχέση με το ζήτημα που έθεσε πριν ο πρώην Υπουργός Μεταφορών, ο κ. Βερελής, για την εγκατάλειψη του δυτικού σιδηροδρομικού άξονα από την Κυβέρνησή μας και αυτό βέβαια σε βάρος των κατοίκων της δυτικής Ελλάδας, της Ηπείρου και της Πελοποννήσου. Και το κάνω αυτό για την αποκατάσταση της αλήθειας. 
      Εκείνο το οποίο θέλω να υπενθυμίσω είναι ότι το δυτικό σιδηροδρομικό άξονα τον οδήγησαν σε αδιέξοδο όχι οι χειρισμοί της δικής μας Κυβέρνησης αλλά οι χειρισμοί της προηγούμενης κυβέρνησης για τον εξής λόγο. Για το δυτικό σιδηροδρομικό άξονα ο ΟΣΕ από 15-12-2003 έως 6-4-2004 πραγματοποίησε μία διαδικασία προκήρυξης εξήντα περίπου μελετών με προεκτιμώμενη αμοιβή 63.000.000 ευρώ. Για κάθε μία από αυτές τις μελέτες υπήρχαν περίπου τριάντα εκδηλώσεις ενδιαφέροντος και είναι φανερό ότι και όλο το δυναμικό του ΟΣΕ να έπεφτε επάνω, οι αναθέσεις αυτών των μελετών δεν θα μπορούσαν να γίνουν. 
      Το πρόβλημα, όμως, δεν ήταν εκεί. Το πρόβλημα ήταν ότι ακόμα και αν ολοκληρώνονταν αυτές οι μελέτες, ο δυτικός σιδηροδρομικός άξονας, έτσι όπως είχε προκηρυχθεί από την τότε πολιτική ηγεσία του Υπουργείου Μεταφορών, δεν θα μπορούσε να ολοκληρωθεί και ήταν απαραίτητη η προκήρυξη περίπου άλλων τόσων μελετών με ένα συνολικό προϋπολογισμό 80.000.000 ευρώ. Είναι επομένως φανερό ότι οι μελέτες αυτές, που προκηρύχθηκαν προεκλογικά καθαρά για λόγους ψηφοθηρικούς, δεν προωθούσαν το έργο και εκείνο το οποίο εμείς κάναμε, η Κυβέρνησή μας έκανε, είναι ότι προχώρησε σε μία ομαδοποίηση των μελετών σε μεγάλα και ολοκληρωμένα συμβατικά αντικείμενα και επαναπροκήρυξε τις μελέτες του δυτικού σιδηροδρομικού άξονα.
      Έρχομαι τώρα στο θέμα της τροπολογίας που κατατέθηκε από τους δύο Υπουργούς, Χωροταξίας και Μεταφορών. Δεν υπάρχει καμία ανακολουθία σε σχέση με αυτά τα οποία υποστήριξε το ΥΠΕΧΩΔΕ πριν από λίγες εβδομάδες εδώ σ’ αυτήν την Αίθουσα, στο νομοσχέδιο για την ανάθεση των μελετών. Πάγια θέση του τεχνικού κόσμου της χώρας, όλων των τεχνικών φορέων, είναι να περιοριστεί η χρησιμοποίηση αυτής της διαδικασίας ανάθεσης έργου. Και αναφέρομαι στη διαδικασία δημοπράτησης με το σύστημα μελέτη-κατασκευή. Αυτή ήταν μία πάγια θέση. Και αυτό γιατί παρατηρήσαμε ότι είναι γεγονός, αποδεικνύεται από την πράξη ότι πάρα πολλοί φορείς υλοποίησης έργων έκαναν μία κατάχρηση, για λόγους ευκολίας, στη χρησιμοποίηση αυτού του συστήματος, που δεν οδηγεί πάντα και σε υψηλής ποιότητας αποτελέσματα. 
      Μπήκε, λοιπόν, στο νόμο «περί ανάθεσης των μελετών» και συγκεκριμένα στην παράγραφο 11 του άρθρου 42 του ν. 3316/2005 μία ασφαλιστική δικλίδα. Προβλέπεται δηλαδή μ’ αυτήν την ασφαλιστική δικλίδα ότι για να χρησιμοποιηθεί το σύστημα μελέτης - κατασκευής θα πρέπει να υπάρχει πριν η σύμφωνη γνώμη του Υπουργού ΠΕΧΩΔΕ. 
      Για να μην υπάρχει, λοιπόν, μεγάλη συγκέντρωση αρμοδιοτήτων και αντικειμένων στον Υπουργό ΠΕΧΩΔΕ είναι λογικό όταν έχουμε έργα αντικειμένου του Υπουργείου Μεταφορών και Επικοινωνιών αυτή ακριβώς η χρήση της ασφαλιστικής δικλίδας να γίνεται από τον Υπουργό Μεταφορών και Επικοινωνιών και όχι από τον Υπουργό ΠΕΧΩΔΕ. Δηλαδή αυτήν την αρμοδιότητα την οποία πήρε ο Υπουργός ΠΕΧΩΔΕ, ώστε να διασφαλίσει τη μη καταχρηστική χρησιμοποίηση του συστήματος μελέτη-κατασκευή, για έργα αντικειμένου του Υπουργείου Μεταφορών την έχει πλέον, με βάση τη συζητούμενη τροπολογία, ο Υπουργός Μεταφορών.
      Έρχομαι στο δεύτερο θέμα, στη δυνατότητα που δίνεται από αυτήν την τροπολογία στον Υπουργό Μεταφορών, πάλι με απόφασή του, να τίθενται συγκεκριμένοι και επιπλέον όροι όταν έχουμε ένα πολύπλοκο έργο. Εδώ θα μπορούσε να υπάρξει μία διαφορετική διατύπωση με δεδομένο, όπως ανέφερε πριν και ο εισηγητής μας, ότι το Υπουργείο Μεταφορών έχει σαν μοναδικούς φορείς οι οποίοι υλοποιούν έργα, τον «ΕΡΓΟΣΕ» και την «ΤΡΑΜ». Είναι φορείς οι οποίοι έχουν εξειδικευμένη τεχνογνωσία. Επομένως θα μπορούσε εδώ, για να μην υπάρχει τώρα μία συγκέντρωση αρμοδιοτήτων στον Υπουργό Μεταφορών, αυτή η αρμοδιότητα να αφεθεί στους συγκεκριμένους φορείς. Δηλαδή οι φορείς από μόνοι τους, με αποφάσεις των τεχνικών τους συμβουλίων, να έχουν τη δυνατότητα -χωρίς να χρειάζεται απόφαση του Υπουργού Μεταφορών- να θέτουν ειδικούς όρους στις προκηρύξεις των έργων τους. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μπέζα.
      Ο κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Πρέπει να πω ότι πραγματικά τον να πιαστεί εντός ή εκτός εισαγωγικών αδιάβαστος ένας συνάδελφος της Συμπολίτευσης ή και της Αντιπολίτευσης δείχνει ότι μπορεί να ήλθε απροετοίμαστος ή να μην είχε μελετήσει σωστά. Το να πιαστεί αδιάβαστος ακόμη και αν είναι εισηγητής και αυτό δικαιολογείται. Αυτό που δεν δικαιολογείται είναι να προσέλθει διαβασμένος, αλλά για άλλο κεφάλαιο, απ’ αυτό που θα εξεταστεί ιδιαίτερα όταν αυτός είναι εισηγητής.
      Εδώ, όμως, έχουμε κάτι χειρότερο. Όλη η Κυβέρνηση είναι αδιάβαστη σε βασικά θέματα, που αφορούν τη ζωή αυτού του τόπου. Από πολύ καιρό ο Πρωθυπουργός της χώρας ομιλεί ότι ένα από τα νομοσχέδια που θα πατάξουν τη διαπλοκή, τη διαφθορά και θα βάλουν κατά την άποψή του σ’ ένα ρυθμό τα δημόσια έργα είναι και αυτό το νομοσχέδιο το οποίο κατέθεσε το ΥΠΕΧΩΔΕ, σε σχέση με τον τρόπο ανάθεσης των δημοσίων έργων και με τον τρόπο ανάθεσης των μελετών και την υλοποίηση φυσικά των έργων και των μελετών. Αυτό σημαίνει ότι ένα χρόνο μετά την ανάληψη της διακυβέρνησης που ήλθαν αυτά τα νομοσχέδια, έχει γίνει η απαραίτητη προετοιμασία, έχουν γίνει όλες εκείνες οι σκέψεις, οι διαβουλεύσεις και έχει καθοριστεί το πλαίσιο μέσα στο οποίο από δω και πέρα η νέα Κυβέρνηση ή η διακυβέρνηση όπως αρέσκονται να λένε οι συνάδελφοι θα δρομολογήσει τα πράγματα για τα δημόσια έργα. 
      Ερχόμαστε, λοιπόν, και νομοθετούμε ως Βουλή σύμφωνα με τις εισηγήσεις του ΥΠΕΧΩΔΕ και υπήρξε πρόσφατα η ρύθμιση για το συγκεκριμένο θέμα. Η τροπολογία, η οποία έρχεται ανορθόδοξα όπως επεσήμανε ο συνάδελφος κ. Μανιάτης –γιατί έρχεται πραγματικά από το Υπουργείο Μεταφορών που είναι συναρμόδιο ασφαλώς, αλλά έπρεπε να εισαχθεί από το ΥΠΕΧΩΔΕ- ρυθμίζει ένα θέμα το οποίο ρυθμίστηκε πριν από λίγες εβδομάδες μ’ ένα προετοιμασμένο καλά όπως υποστήριξε η Κυβέρνηση και ο Υπουργός ΠΕΧΩΔΕ, νομοσχέδιο. Δεν βλέπουμε τη σκοπιμότητα ιδιαίτερα για τα ειδικά έργα. Γιατί αυτό προκαλεί περισσότερο εντύπωση γιατί γίνεται προσπάθεια να διασπαστεί η μεταφορά την οποία προβλέπει η τροπολογία σε δύο σκέλη: Στα γενικού ενδιαφέροντος έργα και στα ειδικά έργα που προβλέπουν μελέτη-κατασκευή. Γίνεται, λοιπόν, μπαλάκι όλο το θέμα των έργων από το ΥΠΕΧΩΔΕ προς  το Υπουργείο Μεταφορών. Το Υπουργείο Μεταφορών βλέπουμε ότι σήμερα, με διαφοροποίηση του εισηγητή και του συναδέλφου που μίλησε από τη Συμπολίτευση, θέλει να διαχωρίσει τα ειδικά έργα και να τα επιστρέψει στο ΥΠΕΧΩΔΕ και νομίζω ότι αυτό είναι ένα μέγιστο θέμα, που αφορά τον τρόπο με τον οποίο αντιλαμβάνεται η Κυβέρνηση την υλοποίηση των έργων. 
      Όταν μάλιστα έχει αναγορευτεί από την ίδια την Κυβέρνηση ως το μέγιστο θέμα –και είναι μεγάλο θέμα- για την πορεία του τόπου, νομίζω ότι πρέπει να ξεκαθαρίσει πρώτα η Κυβέρνηση τι θέλει και μετά να έρχεται εδώ να νομοθετεί, όταν μάλιστα υπήρχε και τρίτος Υπουργός σε αυτήν τη θέση που του ζητήθηκε η υπογραφή και δεν υπέγραψε. Και αυτός το τρίτος Υπουργός σαφώς αυτές τις διχογνωμίες και αυτές τις αντιφάσεις είδε και γι’ αυτό πιστεύω ότι δεν υπέγραψε.
      Καταψηφίζουμε λοιπόν αυτή την τροπολογία στο σύνολό της. 
      ΠΡΟΕΔΡΕΥΩΝ (Σωτήριος Χατζηγάκης): Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Είναι δύσκολο να καταλάβει κανείς πίσω απ’ αυτήν την τροπολογία τι ακριβώς κρύβεται. Προφανώς κρύβεται μια αντιπαράθεση ανάμεσα στα δύο Υπουργεία για το ποιο θα έχει το έργο, τι θα κάνει το καθένα. Το ΥΠΕΧΩΔΕ τα θέλει όλα για τον εαυτό του, τα άλλα Υπουργεία αντιδρούν, οι άλλοι Υπουργοί δηλαδή και αυτό δεν είναι τωρινό, είναι και των προηγουμένων κυβερνήσεων και των προηγουμένων Υπουργών, οι οποίοι είχαν φτάσει «στα χέρια» για να μην πω στα μαχαίρια! 
      Εδώ ακριβώς προσπαθώ να καταλάβω και απορώ γιατί όλα αυτά τα θέματα έρχονται υπό μορφή τροπολογιών. Εμείς δεν έχουμε άλλο τρόπο να παρέμβουμε παρά μόνο με τροπολογίες, αλλά η Κυβέρνηση έχει όλη τη δυνατότητα να το περιλάβει στο νομοσχέδιο για να μελετηθεί. Γιατί όταν λέγεται εδώ ότι οι σχετικές αποφάσεις εκδίδονται ύστερα από γνώμη του τεχνικού συμβουλίου του οικείου φορέα και έρχεται ο κ. Μανιάτης, ο οποίος ξέρει καλύτερα τα πράγματα –εγώ δεν ξέρω αν υπάρχει ή δεν υπάρχει τεχνικό συμβούλιο στον οικείο φορέα, δηλαδή στο Υπουργείο Μεταφορών- και λέει αυτά που λέει, εμείς ποια θέση πρέπει να πάρουμε; 
      Νομίζω ότι ερχόμαστε αυτήν τη στιγμή να λύσουμε προβλήματα για τα οποία δεν είμαστε προετοιμασμένοι, γιατί δεν τα ξέρουμε και δεν έχουμε όλες τις πληροφορίες. Και η Κυβέρνηση από την άλλη πλευρά κάνει ό,τι μπορεί για να αποπροσανατολίσει, ώστε να έρθουν αυτές τις πληροφορίες για να μπορούμε να τοποθετηθούμε με πραγματικά καλή προαίρεση, αλλά, όμως, για το συμφέρον του τόπου και του ελληνικού λαού. Πίσω απ’ όλες αυτές τις δολιχοδρομίες είναι λιγάκι δύσκολο κάποιος να βρει τι ακριβώς συμβαίνει.
      Εμείς, λοιπόν, καταψηφίζουμε αυτήν την τροπολογία και για λόγους αρχής γιατί πιστεύουμε ότι έχουμε στο παρελθόν αρκετές φορές πληρώσει τροπολογίες και έχει γίνει πολύς θόρυβος και σ’ αυτήν την Αίθουσα και στο πανελλήνιο από τις τροπολογίες, οι οποίες έρχονται την τελευταία στιγμή για να μας πιάσουν στον «ύπνο» και να τοποθετηθούμε ανάλογα ώστε να εξυπηρετήσουμε κάποια συμφέροντα και μετά να είμαστε εκτεθειμένοι όλοι μας: Και η Κυβέρνηση και οι Βουλευτές και η Εθνική Αντιπροσωπεία στο σύνολο.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λεβέντη.
      Κυρίες και κύριοι συνάδελφοι, δεν υπάρχει άλλος εγγεγραμμένος ομιλητής. 
      Κύριε Υφυπουργέ, έχετε το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και  Επικοινωνιών):  Η τροπολογία δεν κατετέθη τελευταία στιγμή, όπως υπέλαβε ο κ. Λεβέντης. Έχει ημερομηνία 18 Μαρτίου. Άλλωστε αν ήταν εκπρόθεσμη δεν θα συνεζητείτο. 
      Το σβήσιμο του Υπουργού, το οποίο παρέσχε αφορμή για να αναπτυχθεί μία λογοτεχνική αστυνομικού περιεχομένου διάταξη, είναι τεχνικό θέμα. Στην ίδια πρόταση υπήρχαν δύο τροπολογίες. Η μία δεν πέρασε τελικά, γι’ αυτό και ο Υπουργός που ήταν αρμόδιος στην άλλη, έσβησε το όνομά του. 
      Έρχομαι στις παρατηρήσεις των δύο συναδέλφων της Νέας Δημοκρατίας, τόσο του κ. εισηγητού κ. Σαλμά, όσο και του κ. Μπέζα, αλλά και στο σημείο της παρατηρήσεως του κ. Μανιάτη, το οποίο αποτελεί καλή απάντηση στα όσα ο συνάδελφός του –τελευταίος ομιλητής- από το ίδιο κόμμα είπε σχετικά με το γιατί να γίνει. Είπε ο κ. Μανιάτης –και σωστά ότι- δεν υπάρχει στο Υπουργείο Μεταφορών η κατάλληλη εκείνη υποδομή, η οποία μπορεί να επιτρέψει τον έλεγχο της ακρίβειας, αν όχι και της σκοπιμότητας, των ειδικών αυτών όρων. Με πείθει ότι υπάρχει πρόσφορο έδαφος, ώστε το κομμάτι και μόνο της προσθήκης ειδικών όρων να πάει όχι στο ΥΠΕΧΩΔΕ, όπως υπέλαβε ο συνάδελφός μας, αλλά να πάει στο φορέα εκείνο χάριν του οποίου πρόκειται να εκτελεστεί το έργο. 
      Δηλαδή να παραμείνει στην αρμοδιότητα του Υπουργού Μεταφορών η προεπιλογή και η μελέτη κατασκευής –δύο στάδια- και το θέμα των ειδικών όρων, επειδή ακριβώς –όπως σωστά παρατήρησε ο κ. Μανιάτης- στερείται της αναγκαίας στελεχώσεως το Υπουργείο Μεταφορών, να πάει στον φορέα ο οποίος κάνει το έργο.
      Νομίζω ότι μετά από τις τοποθετήσεις των συναδέλφων παρέχεται ικανό στάδιο να μεταβληθεί η ήδη κατατεθείσα τροπολογία και επί της ουσιαστικής βάσεως ότι τα μεν δύο στάδια να παραμείνουν στον Υπουργό –προεπιλογή και μελέτη- το δε τρίτο στάδιο να πάει στο φορέα. 
      Κύριε Πρόεδρε, διατυπώνω τη συγκεκριμένη τροπολογία –για να μην παίρνω χρόνο από το Σώμα- και θα τη δώσω στα Πρακτικά προς καταχώριση. Αποδέχομαι έτσι όπως έχει η άνω διατύπωση.
      Η ουσία είναι ότι μόνο το θέμα προσθήκης ειδικών όρων φεύγει από τον Υπουργό και πάει στον ειδικό φορέα. Όλα τα άλλα, η προεπιλογή και η μελέτη κατασκευής παραμένουν στον Υπουργό Μεταφορών. Αυτή είναι η ουσία αυτού που αποδέχομαι. Η δε ρηματική διατύπωση περιλαμβάνεται στο κείμενο που έχω δώσει στα Πρακτικά.
      (Στο σημείο αυτό ο Υφυπουργός Μεταφορών και Επικοινωνιών κ. Αναστάσιος Νεράντζης καταθέτει για τα Πρακτικά την προαναφερθείσα προσθήκη, η οποία έχει ως εξής:
      «ΤΡΟΠΟΛΟΓΙΑ-ΠΡΟΣΘΗΚΗ
      στο σχέδιο νόμου «Ίδρυση και λειτουργία Εμπορευματικών Κέντρων και άλλες διατάξεις»
      Όταν πρόκειται να δημοπρατηθούν έργα φορέων που υπάγονται στην εποπτεία του Υπουργού Μεταφορών και Επικοινωνιών, η μεν αρμοδιότητα που προβλέπεται στο δεύτερο εδάφιο της παραγράφου 2 του άρθρου 8 του ν. 3263/2004 (ΦΕΚ 179 Α΄) όπως τροποποιήθηκε και ισχύει ασκείται από την Προϊσταμένη αρχή, με σύμφωνη γνώμη του οικείου τεχνικού συμβουλίου, η δε αρμοδιότητα που προβλέπεται στο τελευταίο εδάφιο της περίπτωσης β΄ της παραγράφου 2 του άρθρου 4 του ν. 1418/1984 (ΦΕΚ 23 Α΄), όπως τροποποιήθηκε και ισχύει, ασκείται από τον εποπτεύοντα Υπουργό, ύστερα από γνώμη του τεχνικού συμβουλίου του οικείου φορέα.
      
      ΟΙ ΥΠΟΥΡΓΟΙ
      
ΟIΚΟΝΟΜIΑΣ & ΟIΚΟΝΟΜIΚΩΝ        ΠΕΡΙΒΑΛΛΟΝΤΟΣ, ΧΩΡΟΤΑΞΙΑΣ
                                                                    & ΔΗΜΟΣΙΩΝ ΕΡΓΩΝ
      
      ΓΕΩΡΓΙΟΣ ΑΛΟΓΟΣΚΟΥΦΗΣ                        ΓΕΩΡΓΙΟΣ ΣΟΥΦΛΙΑΣ
      
      ΜΕΤΑΦΟΡΩΝ& ΕΠΙΚΟΙΝΩΝΙΩΝ
      
      ΜΙΧΑΛΗΣ ΛΙΑΠΗΣ»)
      ΙΩΑΝΝΗΣ ΜΑΝΙΑΤΗΣ: Κύριε Πρόεδρε, το λόγο.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Μανιάτης έχει το λόγο για δύο λεπτά.
      ΙΩΑΝΝΗΣ ΜΑΝΙΑΤΗΣ: Κύριε Πρόεδρε, θα ήθελα να κάνω μία ερώτηση στον κύριο Υπουργό. 
      Η Πλειοψηφία θα περάσει τη συγκεκριμένη τροπολογία. Αντιλαμβάνεστε περί τίνος πρόκειται πλέον. Ο φορέας, παραδείγματος χάρη, ΕΡΓΟΣΕ θα αποφασίζει για τους ειδικούς όρους και πάνω από αυτόν το φορέα δεν θα υπάρχει όργανο της κεντρικής διοίκησης του κράτους για να ελέγξει τις διάφορες παραμέτρους, οικονομικές, τεχνικές και άλλες που σχετίζονται με τις επιλογές του.
      Στην πραγματικότητα, κύριε Πρόεδρε, εγώ νομίζω ότι με τη συγκεκριμένη διατύπωση το Υπουργείο ξεκινάει ένα δρόμο, ο οποίος θα είναι εξαιρετικά επικίνδυνος σε πιθανή εμφάνιση φαινομένων, τα οποία έχουν καταδικαστεί από όλες τις πτέρυγες της Βουλής και δεν θα έχει τρόπο ούτε να αυτοπροστατευτεί πλέον.
      Ευχαριστώ.
    ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο. 
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κύριε Μανιάτη, μήπως κάτι σας διέφυγε; Τόσα χρόνια πώς δούλευε το σύστημα; Για εξηγήστε μου. Τόσα χρόνια είχε πολιτική προϊσταμένη αρχή ένας φορέας για να κάνει έργο; Το έκανε ο Σουφλιάς και το πήρε πάνω του και σήμερα βάλλετε εναντίον του. 
    ΙΩΑΝΝΗΣ ΜΑΝΙΑΤΗΣ: Το αλλάζει. 
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Το αλλάζει. 
    Και τώρα έρχεστε και μας λέτε, πώς θα λειτουργεί ο φορέας που θα κάνει το έργο; Πώς λειτουργούσε δεκαεπτά ολόκληρα χρόνια που ήσασταν εκεί εσείς; 
    ΙΩΑΝΝΗΣ ΜΑΝΙΑΤΗΣ: Άρα είχαμε σωστό θεσμικό πλαίσιο εμείς. 
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Για όνομα του Θεού! Το επιχείρημα παραβιάζει όχι την αλήθεια, αλλά απλώς παραβιάζει τη λογική. 
    ΠΡΟΕΔΡΕΥΩΝ (Σωτήρης Χατζηγάκης): Ερωτάται το Σώμα: Γίνεται δεκτή η τροπολογία με γενικό αριθμό 295 και ειδικό 4, όπως τροποποιήθηκε από τον κύριο Υπουργό; 
    ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
    ΠΡΟΕΔΡΕΥΩΝ (Σωτήριος Χατζηγάκης): Συνεπώς η τροπολογία με γενικό αριθμό 295 και ειδικό 4, έγινε δεκτή, όπως τροποποιήθηκε από τον κύριο Υπουργό κατά πλειοψηφία και εντάσσεται στο νομοσχέδιο ως ίδιον άρθρο. 
    Εισερχόμαστε στην τελευταία τροπολογία με γενικό αριθμό 992 και ειδικό 2 της 11-3-2005. Είναι των συναδέλφων κυρίων Στρατάκη, Σχοιναράκη, Ματζαπετάκη, Φραγκιαδουλάκη και άλλων. 
    Ο κ. Στρατάκης έχει το λόγο. 
    ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
    Υποχρεωθήκαμε οι Βουλευτές του Ηρακλείου, ο εισηγητής του παρόντος νομοσχεδίου που μόλις πριν από λίγο ψηφίστηκε και ο πρώην Υπουργός κ. Βερελής να καταθέσουμε αυτήν την τροπολογία, διότι στο σχέδιο νόμου που είχε συζητηθεί σε επιτροπή της προηγούμενης Βουλής, αλλά είχαμε καταθέσει και ως πρόταση νόμου πριν από ενάμιση μήνα περίπου συμπεριλαμβανόταν το άρθρο 14. Το σχέδιο νόμου που κατατέθηκε από την Κυβέρνηση δεν συμπεριλάμβανε αυτό το άρθρο. 
    Την καταθέσαμε, όμως, γιατί διαπιστώνουμε μέρα με τη μέρα ότι η ανάγκη που μας έκανε τότε να βάλουμε αυτό το άρθρο στο σχέδιο νόμου γίνεται όλο και πιο επιτακτική. Δηλαδή τα προβλήματα που παρατηρούνται στο αεροδρόμιο του Ηρακλείου δεν μπορούν να ξεπεραστούν, ανεξάρτητα από τις όποιες βελτιώσεις ή τα όποια μέτρα παίρνετε. Και δεν μιλάμε για ένα περιφερειακό αεροδρόμιο που έχει μια περιορισμένη κίνηση. Μιλάμε για το δεύτερο σε κίνηση αεροδρόμιο της Ελλάδας και το πρώτο σε ό,τι αφορά τις πτήσεις τσάρτερς. Νομίζω ότι αυτό είναι κάτι πολύ σημαντικό που θα πρέπει να απασχολήσει με πολύ γρήγορους ρυθμούς το Υπουργείο Μεταφορών και Επικοινωνιών. 
    Είναι γεγονός ότι υπήρξαν καθυστερήσεις -εμείς τις ευθύνες μας τις αναλαμβάνουμε- γιατί υπήρξαν τεχνικές συμβουλές που έδιναν άλλες λύσεις, σε σχέση με τις αερομεταφορές της Κρήτης. Όταν, όμως, ήρθε το Εθνικό Μετσόβιο Πολυτεχνείο και προσδιόρισε ότι οι λύσεις που υπάρχουν είναι συγκεκριμένες και δεν υπάρχουν άλλες, που θα μπορούσαν να λύσουν αυτό το μεγάλο πρόβλημα, τότε εμείς κινηθήκαμε με πολύ γρήγορους ρυθμούς, τα δύο τελευταία χρόνια που ήμασταν κυβέρνηση, και καταφέραμε να φθάσουμε σ’ αυτό το σημείο που σήμερα θεωρείται ιδανικό απ’ αυτούς που γνωρίζουν τις εξελίξεις. Και είναι ιδανικό, γιατί προτείνεται ένας τρόπος συγχρηματοδότησης, προτείνονται διαδικασίες που σε γρήγορο χρονικό διάστημα θα επιτρέψουν υλοποιηθεί το έργο και θα είναι πράγματι το μεγαλύτερο έργο που θα έχει γίνει ποτέ στην Κρήτη και θα λύνει ένα πολύ σημαντικό ζήτημα που αφορά κυρίως την ανάπτυξη του τουρισμού. 
    Γιατί παρακολουθούμε, κύριε Πρόεδρε, ότι ενώ η Κρήτη τα τελευταία χρόνια είχε στο αεροδρόμιο Ηρακλείου περίπου έξι εκατομμύρια επισκέπτες το χρόνο, λόγω της μεγάλης ταλαιπωρίας που δημιουργείται στο αεροδρόμιο, όχι μόνο στους επιβάτες, αλλά ακόμη και στα ίδια τα αεροσκάφη -διότι υποχρεώνονται πολλές φορές, μετά από το γεγονός ότι ανέλαβε την ευθύνη το ευρωκοντρόλ στις  Βρυξέλλες, να καθυστερούν στις προσγειώσεις τους και μία και δύο ώρες, με αποτέλεσμα να πηγαίνουν σε άλλους προορισμούς- και αντί να αυξάνεται ο αριθμός των επισκεπτών, μειώνεται εξαιτίας αυτής της ταλαιπωρίας. Κάποιοι υποχρεώνονται να περιμένουν στον ήλιο επί ώρες, προκειμένου να τσεκάρουν τα εισιτήριά τους, υπάρχουν ουρές ατέλειωτες, ταλαιπωρία και των ντόπιων επιβατών, αλλά κυρίως των ξένων. Άρα υπάρχει μία δυσφήμηση για τον τουρισμό μας. 
    Βλέπουμε, λοιπόν, αυτήν την ανάγκη να είναι μια πραγματικότητα και δυστυχώς το αεροδρόμιο του Ηρακλείου δεν μπορεί να αναπτυχθεί για να καλύψει αυτές τις ανάγκες. Η ανάγκη αυτή, σε συνδυασμό βέβαια με το μέγα πρόβλημα της ασφάλειας των κατοίκων της Αλικαρνασσού, μια και το αεροδρόμιο «ΝΙΚΟΣ ΚΑΖΑΝΤΖΑΚΗΣ» είναι μέσα στην Αλικαρνασσό, επιβάλλει να κινηθούμε με γρήγορους ρυθμούς για να υλοποιηθεί αυτό το μεγάλο έργο για την Κρήτη. 
    Αυτοί οι λόγοι μάς επέβαλαν να καταθέσουμε αυτήν την τροπολογία, γιατί εκτιμούμε ότι μέσα απ’ αυτήν τη διαδικασία που προτείνουμε, θα υπάρξει πράγματι μια σοβαρή, μια ουσιαστική εξέλιξη, σε σχέση με αυτό το θέμα. 
    Και πρέπει να πούμε στην Κυβέρνηση ότι αν δεν το υλοποιήσει αναλαμβάνει τεράστιες ευθύνες. 
Διότι ανά πάσα στιγμή μπορεί να συμβεί ένα ατύχημα και τότε δεν θα υπάρχει καμία δικαιολογία για κανέναν και πολύ περισσότερο για την Κυβέρνηση που θα έχει την ευθύνη.
      Θέλω, λοιπόν, να τονίσω ξανά ότι, αφού το Υπουργείο παραδέχεται ότι όλες οι μελέτες που έχουν γίνει μέχρι στιγμής είναι άρτιες και επιστημονικά πλήρεις, αφού αποδέχεται ότι η διαδικασία που ακολουθήθηκε είναι η σωστότερη, κατά το δυνατόν, ας κάνει τις όποιες αλλαγές επιθυμεί να κάνει, αλλά εν πάση περιπτώσει ας προχωρήσει το θέμα, για να φθάσουμε σ’ ένα σημείο, να ξεκινήσουν οι διαδικασίες που προβλέπονται, να γίνει η εταιρεία, όπως ακριβώς προβλέπεται ή εν πάση περιπτώσει με τις όποιες αλλαγές, γιατί το έργο το έχει ανάγκη ο τόπος, η Κρήτη, ο τουρισμός, η χώρα. Διακυβεύονται πολλά και τεράστια συμφέροντα, εάν δεν ολοκληρωθεί αυτό το έργο, δηλαδή διακυβεύονται τα συμφέροντα των πολιτών της Κρήτης και της ανάπτυξης της Ελλάδας. 
      Θέλω, λοιπόν, να παρακαλέσω για άλλη μία φορά το Υπουργείο, αφού ο Υπουργός αποδέχεται αυτήν τη λογική ή εν πάση περιπτώσει διαφαίνεται ότι δεν έχει άλλη επιλογή παρά να την ακολουθήσει, να προχωρήσει το Υπουργείο στην αποδοχή αυτής της τροπολογίας, για να πάμε πολύ γρήγορα στην υλοποίηση του έργου που είναι μία αναγκαιότητα, την οποία δεν πρέπει να παραγνωρίζει κανείς μας, γιατί υπάρχουν και οι άλλοι λόγοι που ανέφερα και τους οποίους θα βρούμε μπροστά μας, εάν δεν ολοκληρώσουμε γρήγορα αυτό το έργο.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Υπουργέ, μετά από διαδικασίες και συζητήσεις χρόνων, αλλά και παλινωδίες σε σχέση με τη λύση, η οποία θα έπρεπε να δοθεί, αποφασίσθηκε από το νομαρχιακό συμβούλιο, με τη συμμετοχή όλων των φορέων, να προταθεί στην Κυβέρνηση η μετεγκατάσταση του αεροδρομίου του Ηρακλείου και η δημιουργία νέου αεροδρομίου, όπου θα έδειχνε η μελέτη ότι αυτό θα έπρεπε να γίνει.
      Η τεχνική λύση, η οποία είχε μελετηθεί και αφορούσε το λοξό διάδρομο, έλυνε και λύνει, εφόσον υλοποιηθεί, σημαντικά προβλήματα που έχουν να κάνουν με το περιβάλλον και με την ασφάλεια των πτήσεων. 
      Όμως, δεν λύνει το μεγάλο θέμα της ανάπτυξης των επιβατικών μεταφορών στην Κρήτη. Το εγκεκριμένο χωροταξικό σχέδιο επισημαίνει ότι και με την κατασκευή των απαιτούμενων έργων μόνο μέχρι το 2010 ή 2011 θα μπορεί να εξυπηρετεί το συγκεκριμένο αεροδρόμιο.
      Έτσι, λοιπόν, υπάρχει επιτακτική ανάγκη για τη δημιουργία του νέου αεροδρομίου στο Καστέλι, όπως έδειξαν οι μελέτες που έκανε το Υπουργείο, του οποίου προΐστασθε, και αυτό το νέο υπερσύγχρονο αεροδρόμιο που προτείνεται, έχει υψηλές προδιαγραφές και εξασφαλίζει όλες εκείνες τις λειτουργίες, ούτως ώστε τα επόμενα είκοσι ή τριάντα χρόνια να μην έχουμε κανένα πρόβλημα σε σχέση με τις αερομεταφορές στην Κρήτη. Επιτυγχάνεται η καλύτερη εξυπηρέτηση των τουριστικών περιοχών όλης της Κρήτης, αναπτύσσονται πλήρεις και σύγχρονες εγκαταστάσεις που θα εξυπηρετούν άριστα τους επιβάτες, αυξάνεται ο αριθμός των εξυπηρετούμενων επιβατών και αντιμετωπίζονται όλα τα θέματα που σήμερα απασχολούν την ευρύτερη περιοχή του Ηρακλείου και της Αλικαρνασσού σε σχέση με την ασφάλεια των πτήσεων και των κατοίκων της περιοχής.
      Επίσης, ο τρόπος, με τον οποίον προτείνεται η χρηματοδότηση του έργου μέσα από την τροπολογία, διασφαλίζει το εφικτόν του έργου. 
      Για όλους αυτούς τους λόγους, νομίζω ότι θα πρέπει να κάνετε αποδεκτή αυτήν την τροπολογία, που είχε κατατεθεί πέρυσι τον Ιανουάριο ως νομοσχέδιο από το ΠΑΣΟΚ, το οποίο συζητήθηκε στην Επιτροπή Παραγωγής και Εμπορίου και είχε την έγκρισή της, αλλά λόγω της προεκλογικής περιόδου δεν προχώρησε στην Ολομέλεια, έχει επίσης συζητηθεί εδώ στην Ολομέλεια με την πρόταση νόμου που κατέθεσε το ΠΑΣΟΚ για τα εμπορευματικά κέντρα, όπου συμπεριλαμβανόταν, όπως ξαναείπα, στο άρθρο 14 που αφορούσε τη δημιουργία του αεροδρομίου και έχουμε και σήμερα την τροπολογία που αφορά το ίδιο θέμα. 
      Βεβαίως, δεν περιμένει κανείς να δεχθείτε από άποψη πολιτικού εγωισμού, την τροπολογία που προτείνει η Αντιπολίτευση, παρ’ ότι θεωρείτε και αναγνωρίζετε με δηλώσεις σας ότι είναι απαραίτητη η δημιουργία του νέου αεροδρομίου. Τουλάχιστον, όμως, ανακοινώστε ένα συγκεκριμένο χρονοδιάγραμμα, το οποίο θα αφορά τις πρωτοβουλίες που προτίθεσθε να πάρετε σε σχέση με τη δημιουργία αυτού του νέου αεροδρομίου.
      Επίσης, πρέπει να γνωρίζετε ότι οι κινητοποιήσεις, που ξεκίνησαν τις προηγούμενες ημέρες στην Αλικαρνασσό, σταμάτησαν μόνο και μόνο επειδή δεσμεύθηκε ο Υπουργός Ναυτιλίας.
      Εσείς, κύριε Υπουργέ, από ό,τι διάβασα στα Πρακτικά, κατά τη διάρκεια της συζήτησης του νομοσχεδίου στην Επιτροπή Κοινωνικών Υποθέσεων, δεσμευθήκατε ότι τις επόμενες ημέρες θα επισκεφθείτε το Ηράκλειο, για να ανακοινώσετε τις προθέσεις σας. Αυτό μην το λέτε μόνο, αλλά κάντε το πράξη, γιατί πραγματικά δεν υπάρχουν περιθώρια.
Καθυστέρησε, που καθυστέρησε, να μελετηθεί η όποια λύση στο παρελθόν, καθυστέρησε, που καθυστέρησε, η επιλογή μιας σωστής λύσης από το Υπουργείο Μεταφορών. Ας μη συνεχίσει να καθυστερεί πέρα από το νέο χρόνο. Ήδη έχουμε καθυστερήσει από την κατάθεση του νομοσχεδίου πέρσι στην έναρξη των διαδικασιών υλοποίησης αυτού του μεγάλου αναπτυξιακού έργου. Αυτό θα λύσει τα προβλήματα όχι μόνο της συνολικής ανάπτυξης της Κρήτης, αλλά και ιδιαίτερα του τουριστικού τομέα για τον οποίο τόσο πολύ ευελπιστεί και η Κυβέρνησή σας, αλλά κυρίως ευελπιστούν οι πολίτες, για το μέλλον του τόπου.
      Σας ευχαριστώ.
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Κεγκέρογλου.
      Ο κ. Λεβέντης έχει το λόγο.
	ΑΘΑΝΑΣΙΟΣ ΛΕΒΕΝΤΗΣ: Υποστηρίζουμε αυτό το αίτημα το οποίο έχουμε υποστηρίξει επανειλημμένα. Είναι επιτακτική η ανάγκη να γίνει άλλο αεροδρόμιο. Το αεροδρόμιο του Ηρακλείου βρίσκεται σ’ ένα θαυμάσιο γεωφυσικό χώρο, αλλά παρ’ όλα αυτά δεν μπορεί να αναπτυχθεί και δεν μπορεί να ανταποκριθεί στην αυξημένη κίνηση που παρουσιάζει όχι τώρα, αλλά από πολλά χρόνια. Επίσης, υπάρχουν και προβλήματα ασφάλειας. 
	Απορώ βέβαια γιατί οι συνάδελφοι του ΠΑΣΟΚ τόσα χρόνια δεν το προώθησαν. «Καθυστέρησε που καθυστέρησε» είπε ο συνάδελφος. Δεν έπρεπε να έχει καθυστερήσει. Θα έπρεπε αυτό να είχε προηγηθεί, αν θέλετε, από πολλά άλλα έργα. 
	Επίσης, θα πρέπει να πω ότι η Κρήτη, η «ναυαρχίδα» της εκλογικής δύναμης του ΠΑΣΟΚ, δικαιούτο από τις κυβερνήσεις του ΠΑΣΟΚ, που κυβερνούσαν μάλιστα επί είκοσι περίπου χρόνια, να είχε προσεχθεί περισσότερο τουλάχιστον σ’ αυτόν τον τομέα, που δεν είναι ο μόνος. 
      Εμείς, λοιπόν, πιστεύουμε ότι θα πρέπει να υιοθετηθεί αυτή η τροπολογία και η Κυβέρνηση να προχωρήσει γρήγορα, γιατί ξέρουμε στον τόπο μας όλα τα έργα -και μάλιστα τα μεγάλα έργα- πόσα χρόνια θέλουν για να ολοκληρωθούν από τη στιγμή που αρχίζουν.
	Ελπίζουμε ότι θα προχωρήσουν οι διαδικασίες με το συντομότερο δυνατό τρόπο.
	Σας ευχαριστώ.
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Λεβέντη.
	Ο κ. Σκοπελίτης έχει το λόγο.
	ΣΤΑΥΡΟΣ ΣΚΟΠΕΛΙΤΗΣ: Συμφωνούμε μ’ αυτό το αίτημα του λαού του Ηρακλείου της Κρήτης, το οποίο κι εμείς το βλέπουμε θετικά. Βέβαια, πάντα σε σχέση με τη συγκεκριμένη τροπολογία, έχουμε αντιρρήσεις, όχι για το πρόβλημα που θέτει, αλλά για το πώς πάει να το αντιμετωπίσει και να το λύσει με την έννοια αυτού του φορέα που πάει να δημιουργηθεί, με ανώνυμες εταιρείες κλπ. Εκεί εκφράζουμε τη δική μας αντίρρηση και όχι με το κύριο αίτημα.
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Σκοπελίτη.
	Ο κύριος Υπουργός έχει το λόγο.
	ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κύριε Πρόεδρε, όλα τα περίμενα, αλλά να λέει και συνάδελφος της Μείζονος Αντιπολίτευσης «κάντε το πράξη», ομολογώντας προφανώς την τεράστια ευθύνη της παράταξής του, αυτό δεν το περίμενα!
	Είναι γνωστό ότι η Κρήτη αποτελεί μία σημαντική και πολυσήμαντη περιφέρεια της χώρας. Είναι επίσης γνωστό ότι το αεροδρόμιο του Ηρακλείου παρουσιάζει μία εξαιρετικά μεγάλη εμπορευματική, αλλά και τουριστική κίνηση και τα προβλήματά του είναι πολυχρόνια και γνωστά. Είναι επίσης γνωστό ότι η Κρήτη τιμά ιδιαιτέρως την παράταξη στην οποία σήμερα ανήκει η Αξιωματική Αντιπολίτευση. 
      Το ερώτημα είναι: Όλη αυτή η πλούσια επιχειρηματολογία που παρέθεσαν κατ’ αρχάς ο κ. Στρατάκης και μετά οι αξιότιμοι συνάδελφοι, πότε ανέκυψε; Ανέκυψε σήμερα, ανέκυψε χθες; 
	Πρέπει να σας πω τι κάνατε. Ένα θέμα που απασχολεί ολόκληρο το νησί και ιδιαίτερα την περιφέρεια του Ηρακλείου το φέρατε μόλις στις 21/1/2004. Δηλαδή το φέρατε τρεις μήνες προ των εκλογών, ενώ ήσασταν για δεκαεπτά χρόνια κυβέρνηση! Σε μας λέτε να το κάνουμε πράξη; Τολμάτε να το λέτε; Δηλαδή, πού είναι το ενδιαφέρον σας για την Κρήτη; Πού είναι το ενδιαφέρον σας για το Ηράκλειο; 
      Πώς το φέρατε; Το φέρατε -προσέξτε- σ’ ένα νομοσχέδιο που δεν έχει καμία σχέση με το θέμα και με επικεφαλίδα «άλλες διατάξεις». Αυτή είναι η ιεράρχησή σας. Η ιεράρχηση του αεροδρομίου από τη δική σας πλευρά –δεν εννοώ τα πρόσωπά σας- δηλαδή από την πλευρά της παράταξής σας είναι να το προσθέτετε μόλις τρεις μήνες προ των εκλογών υπό τον τίτλο «άλλες διατάξεις» σε άσχετο νομοσχέδιο.
	ΕΜΜΑΝΟΥΗΛ ΣΤΡΑΤΑΚΗΣ: Ενάμιση μήνα.
	ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Έστω, ενάμιση μήνα και μας εγκαλείτε και από πάνω και είχατε και Υφυπουργό της περιφέρειάς σας μέσα στην κυβέρνηση και μάλιστα στο Υπουργείο αυτό. Έλεος πια! Σε ποιους απευθύνεστε; 
	ΕΜΜΑΝΟΥΗΛ ΣΤΡΑΤΑΚΗΣ: Θα σας απαντήσω.
	ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Τι να απαντήσετε τώρα; Μπορείτε να απαντήσετε μετά απ’ αυτά; Τι να πείτε και τι να ακούσουμε; 
      Άρα, λοιπόν, εμείς δεν μπορούμε να σας παρακολουθήσουμε σ’ αυτά τα πράγματα. Εμείς δεν σκοπεύουμε να κάνουμε έργα στην Κρήτη που να έχουν την τύχη του Παγκρήτιου Σταδίου, του οποίου η ολοκλήρωση έκανε είκοσι χρόνια να γίνει, ούτε σκοπεύουμε να κάνουμε έργα που να έχουν την τύχη της διέλευσης του υποθαλάσσιου αγωγού του καλωδίου, που έκανε άλλα τόσα χρόνια.
     Εμείς αρνούμαστε να νομοθετήσουμε στο γόνατο, όπως εσείς που ένα τόσο σημαντικό θέμα το φέρατε σε άσχετο νομοσχέδιο με επικεφαλίδα «άλλες διατάξεις». Αυτό είναι ντροπή. Δηλαδή είναι παρωνυχίδα το αεροδρόμιο. Και μετά συμφωνούμε όλοι, το είπε και ο εκπρόσωπος του ΚΚΕ και ο κ. Λεβέντης, το λέμε και εμείς ότι πράγματι το αεροδρόμιο είναι πολύ σημαντικό και πρέπει να γίνει το συντομότερο. Αλλά αυτή η τροπολογία που φέρνετε εσείς δεν αναφέρεται μόνο στην ανάγκη ιδρύσεως αεροδρομίου, αλλά και στο φορέα. Ξέρετε τι σας λέει το δικό σας παιδί, η Ομοσπονδία Συλλόγων Υπηρεσίας Πολιτικής Αεροπορίας με Πρόεδρο τον κ. Αλεβιζόπουλο, διακεκριμένο συνδικαλιστή του ΠΑΣΟΚ; Λέει τα εξής: 
     «Καταγγέλλουμε στον ελληνικό λαό ότι εκχωρείται –η διάταξη που έχετε κάνει και την επαναφέρετε πάλι- η περιουσία του Έλληνα φορολογουμένου και το μέλλον της τουριστικής ανάπτυξης της Κρήτης σε μια ανώνυμη εταιρεία. Η εν λόγω εταιρεία με ελαχίστη έως καθόλου συμμετοχή στο εταιρικό κεφάλαιο θα επιδιώξει την κερδοφορία σ’ ένα αεροδρόμιο που θα κατασκευαστεί και θα λειτουργεί με χρήματα του Έλληνα φορολογούμενου και του επιβάτη τουρίστα, αδιαφορώντας για τις επιπτώσεις ενός ακριβού αεροδρομίου, όπως με μαθηματική ακρίβεια θα εξελιχθεί στην ανάπτυξη του τουρισμού της ελληνικής οικονομίας».
     Αυτά δεν τα λέει ο οποιοσδήποτε φορέας, αλλά ένας ο οποίος έχει άμεση σχέση λειτουργική, παραδοσιακή με το χώρο των αεροπορικών συγκοινωνιών. Και τα λέει ένας τομέας του οποίου προΐσταται ένας συνδικαλιστής εμβέλειας, ο οποίος μόνο του κυβερνητικού χώρου δεν μπορεί να θεωρηθεί ότι είναι, αλλά είναι σαφώς, δικός σας άνθρωπος, το γνωρίζουν όλοι και το δηλώνει ο ίδιος.
     Γιατί, λοιπόν, μας εγκαλείτε και μας λέτε ότι δεν έχουμε πολιτικό θάρρος κλπ.; Είναι πολιτικό θάρρος αυτό; Δηλαδή μας καλείται να συμπράξουμε σε μια προκαταγγελλόμενη πράξη και αυτό το κάνετε με τέτοια ειδέχθεια ανθυπομειδιώντας; Άρα, λοιπόν, έχουμε κάθε λόγο να μην μπορούμε να αποδεχθούμε αυτήν την τροπολογία, χωρίς αυτό να σημαίνει ότι παραγνωρίζουμε την ανάγκη να κατασκευαστεί επιτέλους αεροδιάδρομος αντάξιος της Κρήτης, αλλά και των προοπτικών του. Αλλά όχι, όμως, έτσι όπως το λέτε, όχι κατά τρόπο που να συνιστά γονατογράφημα, όχι κατά τρόπο που να προκαλεί κακή κριτική, δημόσια καταγγελία, αφού δημοσιεύθηκε στις εφημερίδες. Και το έγγραφο αυτό έχει ημερομηνία 21.1.2005. Και αυτό απεστάλη εξ αφορμής προτάσεως νόμου που υποβάλατε για τα εμπορευματικά κέντρα, όπου στο άρθρο 4 περιλαμβάνεται αυτούσιο αυτό που λέτε τώρα. 
     Δεν είναι, λοιπόν, μόνο το αεροδρόμιο που ζητάτε να ιδρυθεί, και πολύ σωστά το ζητάτε, αλλά είναι και ο φορέας για τον οποίο υπάρχουν πολλές αντιρρήσεις. Και εμείς δεν μπορούμε να προσχωρήσουμε στη λογική αυτή.
     Αν ενδιαφερόσασταν για το αεροδρόμιο Ηρακλείου, αφού ήσαστε μάλιστα και πολλοί τοπικοί Βουλευτές από εκεί, θα έπρεπε τότε που ήταν το κόμμα σας στην κυβέρνηση εγκαίρως, σε αυτοτελές νομοσχέδιο και όχι ως τσόντα, όχι με την επικεφαλίδα «άλλες διατάξεις» να το φέρνατε και να μη μιλάτε τώρα εδώ για πολιτικό θάρρος κλπ..
     Επομένως με αυτές τις συγκυρίες η Κυβέρνηση δεν μπορεί να αποδεχθεί την τροπολογία. Διόλου δεν παραγνωρίζουμε την ανάγκη του αεροδρομίου αυτού και διόλου δεν αναιρώ τα όσα είπα περί επισκέψεώς μου στο Ηράκλειο. Εντός των ημερών, μάλιστα, θα είμαι στο Ηράκλειο για άλλο λόγο που σας ενδιαφέρει, γιατί κάτι θα υπογράψω και εκεί θα τα πούμε.
     ΠΡΟΕΔΡΕΥΩΝ (Σωτήρης Χατζηγάκης): Ο κ. Μανιάτης έχει το λόγο.
     ΙΩΑΝΝΗΣ ΜΑΝΙΑΤΗΣ: Ο κύριος Υπουργός ανέγνωσε ως βαρύγδουπο δημόσιο και εξαιρετικά έγκυρο έγγραφο τη διαμαρτυρία ενός συνδικαλιστικού οργάνου...
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Καταγγελία είναι.
     ΙΩΑΝΝΗΣ ΜΑΝΙΑΤΗΣ: …την καταγγελία, τότε, του οποίου επικεφαλής είναι συνδικαλιστής του ΠΑΣΟΚ. Προφανώς το αναγνώσατε επειδή συμφωνείτε με τις απόψεις του.
     Δηλαδή εμμέσως μας είπατε ότι η Κυβέρνηση θα κατασκευάσει αεροδρόμιο στο Ηράκλειο μόνο με δημόσιους πόρους; Διότι αυτό λέει το συγκεκριμένο έγγραφο, ότι είναι σπατάλη και καταλήστευση του δημοσίου χρήματος να δημιουργηθεί φορέας κατά αναλογία των Σπάτων, που θα κατασκευάσει αεροδρόμιο. Ρωτώ εάν υιοθετείτε αυτήν την άποψη. Δηλαδή αν δεσμεύεστε ότι μόνο με κρατικά χρήματα θα κατασκευάσετε νέο αεροδρόμιο στο Ηράκλειο. Ερώτηση είναι αυτή, κύριε Υπουργέ. 
     ΑΝΑΣΤΑΣΤΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Η συλλογιστική σας -με την άδειά σας, κύριε Πρόεδρε …
     ΠΡΟΕΔΡΕΥΩΝ (Σωτήρης Χατζηγάκης): Με συγχωρείτε, κύριε Υπουργέ. Είναι να μιλήσουν άλλοι δύο συνάδελφοι. Θα παρακαλέσω να απαντήσετε συνολικά.
     ΑΝΑΣΤΑΣΤΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Καλώς. 
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Στρατάκης. 
     ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, η απάντηση που θα δώσει ο κύριος Υπουργός θα είναι πολύ κρίσιμη για την τοποθέτησή μας. 
     ΠΡΟΕΔΡΕΥΩΝ (Σωτήρης Χατζηγάκης): Θα τη δώσει συνολικά, κύριε συνάδελφε.
     ΕΜΜΑΝΟΥΗΛ ΣΤΡΑΤΑΚΗΣ Κύριε Πρόεδρε, το θέμα είναι ότι αν πράγματι ακολουθήσει τις υποδείξεις της ΟΣΥΠΑ ο κύριος Υφυπουργός, το έργο δεν πρόκειται να κατασκευαστεί ούτε στα επόμενα δεκαπέντε χρόνια και το γνωρίζουν αυτό πάρα πολύ καλά και η Κυβέρνηση και ο κύριος Υπουργός.
     Όσον αφορά το τι κάναμε εμείς, θα τον παρακαλούσα να κοιτάξει λίγο τις διαδικασίες και τις ημερομηνίες που ακολουθήθηκαν. Και αν το κάνει αυτό, θα δει ότι όχι μόνο σε μικρό χρονικό διάστημα διαμορφώθηκαν οι προϋποθέσεις, αλλά θα μπορούσα να πω ότι ήταν ταχύτατες, διότι αμέσως μετά τη μελέτη του ΕΜΠ, που χωροθετούσε ποιες περιοχές ήταν κατάλληλες για να γίνει ο νέος διεθνής αερολιμένας, αμέσως ανατέθηκε η μελέτη στην «ΤΕΝΓΚΟ», στην αρμόδια εταιρεία, μετά από δημόσιο διαγωνισμό, για να κάνει τις σχετικές μελέτες που υπάρχουν αυτήν τη στιγμή και για τις οποίες λέει η Κυβέρνηση ότι είναι άρτιες και επιστημονικά πλήρεις. Μόλις δε ολοκληρώθηκαν εκείνες οι μελέτες το Νοέμβριο, αμέσως έγινε η προετοιμασία και η προεργασία κατάθεσης του νομοσχεδίου σε τροπολογία, γιατί δεν είχαμε και τη δυνατότητα λόγω της προεκλογικής περιόδου να καταθέσουμε ξεχωριστό νομοσχέδιο και ήρθε τελικά στη Βουλή μέσα σε δύο μήνες. 
     Εάν αυτό δεν είναι ταχύτητα, διερωτώμαι, στον ένα και πλέον χρόνο που έχει περάσει, μετά τις συγκεκριμένες απόψεις και αποφάσεις, τι κάνει η Κυβέρνηση και δεν μπορεί να το φέρει ως σχέδιο νόμου; Όμως, εδώ βλέπουμε ότι ένα σχέδιο νόμου το οποίο ήταν έτοιμο και με κάποιες τροποποιήσεις, έκανε να το φέρει ένα χρόνο. Έχει δε έτοιμο νομοσχέδιο για τις τηλεπικοινωνίες από πέρυσι και δεν το φέρνει με αποτέλεσμα να έχουμε και πρόστιμο από την Ευρωπαϊκή Ένωση. 
     Διατείνεται ο κύριος Υφυπουργός ότι θα έρθει στο Ηράκλειο σύντομα. Να έρθει. Αλλά να μας πει ποια είναι η φιλοσοφία της Κυβέρνησης. Θα ανακοινώσει ένα έργο, το οποίο θα γίνει με συγχρηματοδότηση ή όχι; Εμείς το διεκδικούμε, διότι θέλουμε να εντάξουμε σε αυτήν τη διαδικασία και τους φορείς που έχουν συμφέροντα, αυτούς που ασχολούνται με τον τουρισμό, την Τοπική Αυτοδιοίκηση, όλους δηλαδή που εμπλέκονται στο κύκλωμα ανάπτυξης της Κρήτης.
     Πρέπει δε να του πω ότι, ανεξάρτητα από το τι λέγει η ΟΣΥΠΑ στην ανακοίνωσή της, έπρεπε να διαβάσει το άρθρο του νομοσχεδίου. Ότι δηλαδή δεν εκχωρούμε καμία κυριότητα του δημοσίου στους ιδιώτες. Αντίθετα τους δίνουμε τη δυνατότητα να αξιοποιήσουν ένα έργο, στην πραγματοποίηση και υλοποίηση του οποίου θα συμβάλουν και με δικά τους χρήματα προκειμένου να λειτουργήσει, πρώτον το συντομότερο δυνατό και δεύτερον να έχει τον κοινωνικό έλεγχο για να λειτουργήσει σωστά και αποτελεσματικά προς εξυπηρέτηση και των επισκεπτών, αλλά και γενικότερα για την ανάπτυξη της Κρήτης.
     Βέβαια να πω ακόμη, σε σχέση με την επίσκεψή του, ότι αναφορικά με την καθυστέρηση που έγινε, υπήρξε ακύρωση απόφασης της προηγούμενης Κυβέρνησης σε συνεννόηση με την Ευρωπαϊκή Ένωση, ότι δεν έπρεπε ο εν λόγω οργανισμός να λειτουργήσει ούτε ένα εξάμηνο στις Βρυξέλλες. Ορίστηκε ευθύς εξαρχής η έδρα του στο Ηράκλειο. Και, όμως, με την αδυναμία της Κυβέρνησης να υλοποιήσει αυτά που είχαμε υποσχεθεί και είχαμε ακολουθήσει, καταφέραμε ακόμα και σήμερα, ένα χρόνο μετά, ο οργανισμός να λειτουργεί στις Βρυξέλλες. 
     Αυτό είναι το κατόρθωμα του κυρίου Υφυπουργού και αυτές τις ευθύνες έχει αναλάβει. Ευθύνες όμως, κύριε Πρόεδρε, η Κυβέρνηση αναλαμβάνει πάρα πολλές. Και εδώ πρέπει να το πούμε πάρα πολύ έντονα και να γίνει αντιληπτό. Εάν συμβεί το παραμικρό ατύχημα στο Ηράκλειο, την ευθύνη την έχει αποκλειστικά και μόνο η Κυβέρνηση. Γιατί πρέπει να σας πω, κύριε Υπουργέ, ότι στο διάστημα του ενάμιση χρόνου που έκανα Υφυπουργός, δεν μπορούσα να κοιμηθώ αναλογιζόμενος τις ευθύνες που είχα, εάν συνέβαινε το παραμικρό ατύχημα. Αυτή, λοιπόν, την ανάγκη και την ευθύνη δεν την έχει συλλάβει ο κύριος Υπουργός. Και εύχομαι να μην χρειαστεί να την αναλάβει.
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Κεγκέρογλου.
     ΒΑΣΙΛΕΙΟΣ ΚΕΓΚΕΡΟΓΛΟΥ: Μια κουβέντα μόνο θα πω, κύριε Πρόεδρε. Από τη στιγμή που ο κύριος Υφυπουργός, αναγνωρίζει ότι πρέπει να δημιουργηθεί νέο διεθνές αεροδρόμιο στο Ηράκλειο, θα πρέπει να μας εξηγήσει στους δώδεκα μήνες που κυβερνάει η παράταξή του, σε τι ακριβώς ενέργειες έχει προβεί, σε σχέση με το θέμα. Γιατί αν δεχθούμε την πρόφαση ότι είναι άσχετο το νομοσχέδιο -και αυτό δεν ισχύει βέβαια, γιατί είδαμε διατάξεις για υδροπλάνα, για ΚΤΕΛ και διάφορα άλλα θέματα να μπαίνουν και όχι ένα θέμα που είναι πραγματικά συναφές- κατά τον κύριο Υφυπουργό και γι’ αυτό δεν έφερε το θέμα, ας μας πει σε τι ενέργειες έχει προβεί όλο αυτό το διάστημα προκειμένου να προωθηθεί το συγκεκριμένο θέμα.
     Και γιατί δεν έφερε διάταξη εδώ που να λέει ότι δημιουργούμε δημόσιου χαρακτήρα αεροδρόμιο, όπως ακριβώς το λέει η ομοσπονδία; 
     ΠΡΟΕΔΡΕΥΩΝ (Σωτήρης Χατζηγάκης): Γι’ αυτό που ρωτάτε, κύριε Κεγκέρογλου, καταθέστε μία ερώτηση ή επερώτηση για να πάρετε απάντηση. Είναι εκτός της τροπολογίας. Εδώ δεν είναι κοινοβουλευτικός έλεγχος.
     	ΒΑΣΙΛΕΙΟΣ ΚΕΓΚΕΡΟΓΛΟΥ: Η ερώτηση, κύριε Πρόεδρε, προφανώς είναι ρητορική, γιατί όχι μόνο επί του τύπου δεν μπορώ να την κάνω, αλλά και επί της ουσίας δεν μπορεί να απαντηθεί από τον κύριο Υπουργό.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, θέλω να σας κάνω γνωστό ότι από τα άνω δυτικά θεωρεία παρακολουθούν τη συνεδρίαση, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, είκοσι οκτώ μαθητές και μαθήτριες από το Δημοτικό Σχολείο Λάρυμνας συνοδευόμενοι από δύο δασκάλους τους.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
      Κύριε Υπουργέ, έχετε το λόγο.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών):  Ας αρχίσουμε από τον τελευταίο κατά σειρά των κυρίων συναδέλφων. Όταν κανείς δεν έχει να πει τίποτε, κάνει ρητορικές ερωτήσεις. Εδώ δεν είναι για να μας ρωτήσετε τι έχουμε κάνει στον ένα χρόνο. Ρωτήστε μας κατά τον κοινοβουλευτικό τρόπο και θα πάρετε την απάντησή σας. Στην ουσιαστική, αλλά παγανιστική –δεν είναι κακός ο χαρακτηρισμός, μην τον παρεξηγήσετε, κύριε Μανιάτη- παρατήρηση που κάνατε, που είναι μαιευτική κατά τον Πλάτωνα, «εσείς δέχεστε αυτά που λέει και θα κατασκευάσετε ένα αεροδρόμιο χωρίς το φορέα;» θα πω ότι, όταν έχω μία δημόσια καταγγελία από αντιθέτου πολιτικής απόψεως προς εμένα όργανο και πρόσωπο, είμαι υποχρεωμένος να το ψάξω ακόμη σχολαστικότερα. Άρα μην περιμένετε από μένα να σας πω σήμερα αν θα τον φτιάξουμε τον φορέα έτσι ή αλλιώς. Να περιμένετε από μένα και να επαινέσετε το ότι, όταν υπάρχουν τέτοιες καταγγελίες καταλαβαίνετε ότι εγώ πρέπει να σταθώ και να μην αφήσω αδιερεύνητη πλευρά.
     Και αφήνω το φίλο μου κ. Στρατάκη για να του απαντήσω τώρα. Κανονικά, κύριε Πρόεδρε, αν δεν με υποχρέωνε ο Κανονισμός –διότι με υποχρεώνει- θα άφηνα τον κ. Στρατάκη να αναιρέσει το έργο του ΠΑΣΟΚ. Το καταφέρνει με τον καλύτερο δυνατό τρόπο. Ποιος είναι αυτός; Παραπέμφθηκε η Ελλάδα επί των ημερών της υπουργίας του, επειδή δεν ενσωμάτωσε οδηγίες. Σας το θυμίζω. Ξέρω ότι σας πονάει αυτό, αλλά τι να κάνουμε! Θα περάσει και αυτό.
     ΕΜΜΑΝΟΥΗΛ ΣΤΡΑΤΑΚΗΣ: Κύριε Υπουργέ …
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών):  Εγώ σας άκουσα με προσοχή. Καταλαβαίνω τον εκνευρισμό σας, αλλά τι να κάνω τώρα; 
     Έπρεπε να ενσωματώσει οδηγίες για τις ηλεκτρονικές επικοινωνίες μέχρι τον Ιούλιο του 2003. Έφτασαν οι εκλογές του Μαρτίου, παραπέμφθηκε η Ελλάδα στα ευρωπαϊκά δικαστήρια –αυτά είναι όλα υπό την ευθύνη του- μας παρέδωσε ένα σχέδιο, το οποίο δεν ενσωμάτωνε όλες τις οδηγίες κανονικά, δεν περιελάμβανε τίποτε για βασικά προβλήματα των τηλεπικοινωνιών και των ηλεκτρονικών επικοινωνιών, όπως η διέλευση, και είχε την αξίωση να το κάνουμε εμείς σ’ ένα μήνα. Σ’ ένα μήνα μου έκανε ερώτηση. Εγώ ανέλαβα στο Υπουργείο περίπου στις 10 Μαρτίου και στις 22-23 Απριλίου είχα ερώτηση, γιατί καθυστερώ το νομοσχέδιο επί ηλεκτρονικών επικοινωνιών. Μα, για όνομα του Θεού! Δεν σας αρκούν ότι σας παρέλαβαν οι εφημερίδες γι’ αυτό; Θέλετε να ξύνουμε πληγές ξανά;
     Πάμε στη δεύτερη παρατήρησή σας. Μας είπατε προηγουμένως ότι καθυστερήσαμε για τον ΕΝΙΣΑ, και όλα αυτά. Έχετε χάσει επεισόδια, κύριε Στρατάκη! Κάντε άλλη μία ερώτηση και να είστε βέβαιος ότι θα πάρετε την κανονική απάντηση. Στο Ηράκλειο θα έρθω οσονούπω, για να υπογράψω το συμφωνητικό με τον ΕΝΙΣΑ. Μην κουράζεστε να κάνετε ερωτήσεις, γιατί πιάνεστε και πάλι αδιάβαστος. Εγώ, για να σας προστατεύσω το λέω. Αν εσείς θέλετε ακόμη σώνει και καλά να εισπράττετε δυσάρεστες απαντήσεις για εσάς, πολύ ευχαρίστως να το κάνω. 
     Άρα, λοιπόν και για να τελειώνουμε, μιλάει ο κ. Στρατάκης για ημερομηνίες. Ποιες ημερομηνίες; Από πού αρχίζετε και μετράτε; Από την Εγίρα; Μετράτε δεκαεπτά χρόνια παράταξης με την Κρήτη προπύργιό σας και δεν αξιωθήκατε να κάνετε ένα αεροδρόμιο. Και φέρατε μία ρύθμιση δύο μήνες προ των εκλογών. Αυτή είναι η επιμέλειά σας. Αποπειραθήκατε να νομοθετήσετε, για να φαίνεστε ότι νομοθετείτε.
    Γι’ αυτό μιλάει ο συνάδελφός σας και συντοπίτης σας για ρητορεία. Ήταν ρητορικό το ερώτημα. Γιατί η ρητορεία είναι άλλο πράγμα. Στην ουσία χωλαίνετε, με άλλα λόγια. Μελετούμε το θέμα και του αεροδρομίου και το θέμα του φορέα. Δεν είναι δυνατόν τώρα να πω για το φορέα, γιατί απλώς κοιτάμε δυο-τρεις παραμέτρους που υπάρχουν. Σας είπε χθες ο κ. Λιάπης, μιλώντας επί της αρχής, ότι «θα έρθω εγώ κάτω». Και ο κ. Λιάπης ό,τι λέει το εννοεί. Ας λένε μερικοί από εσάς ότι δεν έρχεται συχνά στη Βουλή. Όσα δεν φτάνει η αλεπού τα κάνει κρεμαστάρια! Και σας λέω ένα πράγμα. Εμείς θα σας αποδείξουμε ότι ούτε για την πατρίδα σας δεν ενδιαφέρεστε τόσο πολύ. Ως προς το θέμα του αεροδρομίου εννοώ. Για τα άλλα δεν σκοπεύω να μπω στη διαδικασία να αναφερθώ, γιατί δεν μου πέφτει και λόγος. Θα κατηγορηθώ και δικαίως. Τουλάχιστον τη δική σας ευθύνη μην τη μεταφορτώνετε. Αφήστε τις μεταφορτώσεις στα εμπορευματικά κέντρα που ψηφίσαμε μόλις προ ολίγου και μένει ακόμα η ψήφισή τους στο σύνολο. 
    Ευχαριστώ, κύριε Πρόεδρε. 
    ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, θα ήθελα το λόγο. 
     ΠΡΟΕΔΡΕΥΩΝ ( Σωτήρης Χατζηγάκης): Δεν υπάρχει τριτολογία. 
     Κηρύσσεται περαιωμένη η συζήτηση επί της τροπολογίας του κ. Στρατάκη.
     Ερωτάται το Σώμα: Γίνεται δεκτή η τροπολογία του κ. Στρατάκη;
     ΠΟΛΛΟΙ ΒΟΥΛΕΥΤΕΣ: Όχι. 
     ΠΡΟΕΔΡΕΥΩΝ (Σωτήρης Χατζηγάκης): Συνεπώς η τροπολογία του κ. Στρατάκη απορρίπτεται. 
     Εισερχόμαστε στην ψήφιση του ακροτελεύτιου άρθρου. 
     Ερωτάται το Σώμα: Γίνεται δεκτό το ακροτελεύτιο άρθρο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης): Το ακροτελεύτιο άρθρο έγινε δεκτό κατά πλειοψηφία. 
     Συνεπώς το νομοσχέδιο του Υπουργείου Μεταφορών και Επικοινωνιών «Ίδρυση και λειτουργία Εμπορευματικών Κέντρων και άλλες διατάξεις» έγινε δεκτό επί της αρχής και επί των άρθρων. 
     Η ψήφισή του στο σύνολο αναβάλλεται για άλλη συνεδρίαση.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 16.15΄ λύεται η συνεδρίαση για τη Δευτέρα 28 Μαρτίου 2005 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερησία διάταξη που θα σας διανεμηθεί. 
     
     Η ΠΡΟΕΔΡΟΣ 					ΟΙ ΓΡΑΜΜΑΤΕΙΣ 
ΣΥΝΕΔΡΙΑΣΗ ΟΛΟΜΕΛΕΙΑΣ 23-3-05 		ΣΕΛ. -4-

