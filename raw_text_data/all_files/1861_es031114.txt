      Παρασκευή, 14 Νοεμβρίου 2003
      ΣΥΝΕΔΡΙΑΣΗ ΚΕ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΘΕΜΑΤΑ
      Α΄ ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του Προέδρου του Συνασπισμού των Κινημάτων της Αριστεράς και της Οικολογίας κ. Νίκου Κωνσταντόπουλου και της Βουλευτού Ελισάβετ Παπαζώη, σελ.
      3. Ανακοινώνεται ότι τη συνεδρίαση παρακολουθούν μαθητές, από το Ενιαίο Λύκειο «Ζαν ντ’ Αρκ» της Ελληνογαλλικής Σχολής Πειραιά, σελ.
      Β΄ ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας 17 Νοεμβρίου 2003, σελ.
      4. Συζήτηση επικαίρων ερωτήσεων.
      α) Προς τον Υπουργό Εθνικής Παιδείας και Θρησκευμάτων i) σχετικά με τις προθέσεις του Υπουργείου για τη συνέχιση του θεσμού της «Ολυμπιακής Παιδείας», τη διασφάλιση των θέσεων εργασίας των καθηγητών κ.λπ., σελ.
      ii) σχετικά με την ίδρυση μεταπτυχιακού τμήματος στο Τμήμα Βαλκανικών Σπουδών Φλώρινας., σελ.
      β) Προς τον Υπουργό Υγείας και Πρόνοιας, σχετικά με τον εκσυγχρονισμό και την επέκταση των χειρουργείων του Βενιζέλειου και Πανάνειου Γενικού Νοσοκομείου Ηρακλείου κλπ., σελ.
      γ) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την καθυστέρηση υλοποίησης των εξαγγελθέντων μέτρων για τους σεισμοπαθείς της Λευκάδας κ.λπ., σελ.
      5) Συζήτηση επερώτησης των Βουλευτών του Κομμουνιστικού Κόμματος Ελλάδας κυρίων Αλέκας Παπαρήγα, Ορέστη Κολοζώφ, Νικολάου Γκατζή, Λιάνας Κανέλλη, Παναγιώτη Κοσιώνη, Σταύρου Σκοπελίτη, Αντώνη Σκυλλάκου, Σπύρου Στριφτάρη, Άγγελου Τζέκη, Δημητρίου Τσιόγκα και Γεωργίου Χουρμουζιάδη, προς τον Υπουργό Δημόσιας Τάξης σχετικά με την ποινικοποίηση των συνδικαλιστικών και κοινωνικών αγώνων, σελ.
      Γ΄ ΝΟΜΟΘΕΤΙΚΗ ΕΡΓΑΣΙΑ
      1) Κατάθεση Έκθεσης Σχεδίου νόμου
      α) Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Υγείας και Πρόνοιας «Τροποποίηση και συμπλήρωση της νομοθεσίας για το Εθνικό Σύστημα Υγείας και ρυθμίσεις άλλων θεμάτων αρμοδιότητας του Υπουργείου Υγείας και Πρόνοιας», σελ.
      β) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης, καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Εκλογικές δαπάνες κατά τις νομαρχιακές και δημοτικές εκλογές, οικονομική διοίκηση και διαχείριση των ΟΤΑ, θέματα αλλοδαπών και άλλες διατάξεις», σελ.
      2) Κατάθεση σχεδίου νόμου:
      Οι Υπουργοί Οικονομίας και Οικονομικών, Εξωτερικών, Εθνικής Άμυνας, Εσωτερικών, Δημόσιας Διοίκησης και Αποκέντρωσης, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Υγείας και Πρόνοιας, Γεωργίας, Δικαιοσύνης, Πολιτισμού, Μεταφορών και Επικοινωνιών, Δημόσιας Τάξης, Εμπορικής Ναυτιλίας, Τύπου και Μέσων Μαζικής Ενημέρωσης, Μακεδονίας-Θράκης και Αιγαίου, κατέθεσαν σχέδιο νόμου: «Συστήματα ελέγχου των δημόσιων δαπανών, οργάνωση εσωτερικού ελέγχου των υπηρεσιών του Υπουργείου Οικονομίας και Οικονομικών και άλλες διατάξεις», σελ.
      ΟΜΙΛΗΤΕΣ
      Α) επί των επικαίρων ερωτήσεων
      ΑΠΟΣΤΟΛΙΔΗΣ Λ., σελ.
      ΘΩΜΑΣ Γ., σελ.
      ΚΟΝΤΟΓΙΑΝΝΟΠΟΥΛΟΣ Β., σελ.
      ΚΟΡΤΣΑΡΗΣ Ν., σελ.
      ΠΑΠΑΔΗΜΑΣ Λ., σελ.
      ΣΤΡΙΦΤΑΡΗΣ Σ., σελ.
      ΣΧΟΙΝΑΡΑΚΗ-ΗΛΙΑΚΗ Ε., σελ.
      Β) επί της επερώτησης
      ΓΚΑΤΖΗΣ Ν., σελ.
      ΣΚΟΠΕΛΙΤΗΣ Σ., σελ.
      ΣΚΥΛΛΑΚΟΣ Α., σελ.
      ΤΖΕΚΗΣ Α., σελ.
      ΤΣΕΡΤΙΚΙΔΗΣ Π., σελ.
      ΤΣΙΟΓΚΑΣ Δ., σελ.
      ΧΟΥΡΜΟΥΖΙΑΔΗΣ Γ., σελ.
      
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Δ΄
      ΣΥΝΕΔΡΙΑΣΗ  ΚΕ΄
      Παρασκευή 14 Νοεμβρίου 2003
      
      
      	Αθήνα, σήμερα στις 14 Νοεμβρίου 2003, ημέρα Παρασκευή  και ώρα 10.47’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      	ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
      	 Παρακαλείται ο κύριος Γραμματέας να ανακοινώσει τις αναφορές προς το Σώμα.
      	(Ανακοινώνονται προς το Σώμα από το Γραμματέα της Βουλής κ. Άγγελο  Τζέκη, Βουλευτή Β΄ Θεσσαλονίκης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      
      1. Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία ο Πανελλήνιος Σύνδεσμος Ιδιοκτητών Φροντιστηρίων Ξένων Γλωσσών ζητεί να περιληφθούν τα φροντιστήρια Ξένων Γλωσσών και Μέσης Εκπαίδευσης στους προστατευόμενους χώρους, που προβλέπει τροπολογία του Ν. 2734/94.
      2. Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Δήμαρχος Σφακίων ζητεί την ίδρυση μόνιμου πυροσβεστικού κλιμακίου στο Δήμο του.
      3. Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία ο Δήμος Ελευθερών Νομού Καβάλας ζητεί την επαναλειτουργία της ακτοπλοϊκής σύνδεσης της Νέας Περάμου με τη Θάσο.
      4. Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμαρχος Αυλώνος Εύβοιας διαμαρτύρεται για την απόσπαση του Ειρηνοδίκη Αυλωναρίου.
      5. Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία η Ένωση Μηχανικών Δημοσίων Υπαλλήλων Διπλωματούχων Ανωτάτων Σχολών Νομού Εύβοιας ζητεί την υλοποίηση της ειδικής συλλογικής συμφωνίας που υπέγραψε με την ΠΟ ΕΜΔΥΔΑΣ.
      6. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Πανελλήνιος Σύλλογος Τυφλών – Αναπήρων μικροπωλητών και ατόμων με ειδικές ανάγκες «Η ΑΛΛΗΛΕΓΓΥΗ» ζητεί την επίλυση ασφαλιστικού προβλήματος των μελών του.
      7. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η Ομοσπονδία Γυναικείων Σωματείων διαμαρτύρεται για τροπολογία που αφορά στις εκδιδόμενες επ’ αμοιβή γυναίκες.
      8. Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία το Ενιαίο Λύκειο Κισάμου ζητεί την επίλυση του στεγαστικού του προβλήματος.
      9. Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία το Παράρτημα Ηρακλείου της Ένωσης Απόστρατων Αξιωματικών Αεροπορίας ζητεί την αύξηση των συντάξεων των απόστρατων αξιωματικών.
      10. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Γονέων και Κηδεμόνων Δημοτικού και Νηπιαγωγείου Ζάκρου ζητεί την πρόσληψη νηπιαγωγού στο νηπιαγωγείου Ζάκρου Σητείας.
      11. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία Συλλογικοί Φορείς Ελούντας ζητούν να μην εγκριθεί η δρομολόγηση τουριστικού τραίνου στο δημοτικό διαμέρισμα Ελούντας.
      12. Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Ένωση Ξενοδόχων Νομού Μαγνησίας ζητεί να μην αλλάξουν οι όροι των σχολικών εκδρομών.
      13. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Πανελλήνια Ομοσπονδία Διατελεσάντων και Διατελούντων Προέδρων Κοινοτήτων ζητεί την επίλυση ασφαλιστικού και συνταξιοδοτικού προβλήματος των μελών της.
      14. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία οι Δήμαρχοι Κηρέως Ελυμνίων και Νηλέως Εύβοιας ζητούν την εργασιακή αποκατάσταση δημοτών τους που εργάζονται στην εταιρεία ΒΙΟΜΑΓΝ.
      15. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Λιμενικό Ταμείο Κύμης ζητεί την επαναλειτουργία ακτοπλοϊκών γραμμών του λιμένα Κύμης.
      16. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Π. Μπουλουγούρης, καθηγητής χημικός, ζητεί την επίλυση ασφαλιστικού και συνταξιοδοτικού θέματός του.
      17. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ  κατέθεσε αναφορά με την οποία η Ένωση Μηχανικών Δημοσίων Υπαλλήλων Διπλωματούχων Ανωτάτων Σχολών Νομού Εύβοιας ζητεί την ικανοποίηση εργασιακών και οικονομικών αιτημάτων των μελών της.
      18. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Εμμανουήλ Χρυσουλάκης ζητεί το διορισμό της κόρης του στο Δημόσιο Τομέα, ως αποκατάσταση του τραυματισμού της σε επιχείρηση της ΕΛΑΣ εναντίον κακοποιών.
      19. Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ζητεί την αξιοποίηση του προσωπικού των δήμων και κοινοτήτων σε περίπτωση συνένωσης αυτών.
      20. Ο Βουλευτής Πιερίας κ. ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ κατέθεσε αναφορά με την οποία ο κ. Αλέξανδρος Παπαργυρίου, εκπαιδευτικός, ζητεί τον ορισμό Νομαρχιακών Υπευθύνων στο πρόγραμμα «άθληση για όλους».
      21. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την καλύτερη ακτοπλοϊκή σύνδεση της νήσου Θήρας και των νησιών της Επαρχίας της με τον Πειραιά.
      22. Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Σύλλογος Παραπληγικών Νομού Μαγνησίας «Ο ΙΑΣΩΝ» ζητεί να ισχύσει και για τους παραπληγικούς το  μειωμένο τιμολόγιο της ΔΕΗ.
      23. Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Φερών Νομού Μαγνησίας ζητεί την ανέγερση ανδριάντα του Ρήγα Φεραίου στην Τεργέστη.
      24. Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Σύνδεσμος Ξενοδοχοϋπαλλήλων Αθήνας – Πειραιά και Περιχώρων ζητεί την ικανοποίηση εργασιακών, υγειονομικών και οικονομικών αιτημάτων του κλάδου τους.
      25. Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία οι Δήμαρχοι και η Κοινοτάρχης της Βόρειας Εύβοιας διαμαρτύρονται για την ανυπαρξία έργων ανάπτυξης στην περιοχή.
      26. Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Σύλλογος Υπαλλήλων Παροχής Υπηρεσιών και Προϊόντων Αισθητικής και Αδυνατίσματος ζητεί τη λήψη μέτρων για την εκκαθάριση της υπόθεσης του Ομίλου Αυγερινοπούλου και τη δικαίωση των εργαζομένων.
      27. Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Συνδικάτο Εργατοϋπαλλήλων Επισιτισμού – Τουρισμού Αθηνών και Περιχώρων διαμαρτύρεται για τις απολύσεις δύο εργαζομένων του κλάδου από την επιχείρηση «ΣΚΟΥΦΙΑΣ» στο Γκάζι.
      28. Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία η Ομοσπονδία Βιοτεχνικών Σωματείων Αθήνας διαμαρτύρεται για την αναγκαστική απαλλοτρίωση οικοδομικών τετραγώνων στην περιοχή Γκάζι και την εκδίωξη δεκάδων βιοτεχνιών που υπάρχουν εκεί.
      29. Η Πανελλήνια Ομοσπονδία Συνταξιούχων ΔΕΗ με αναφορά της που επέδωσε στον κύριο Πρόεδρο της Βουλής ζητεί την άμεση ενσωμάτωση της ΑΤΑ στις βασικές συντάξιμες αποδοχές των μελών της.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1457/29.7.03 ερώτηση του Βουλευτή κ. Γεωργίου Γαρουφαλιά δόθηκε με το υπ’ αριθμ. 1074160/210/14.8.03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. 1457/29.7.03 ερώτησης που κατέθεσε ο Βουλευτής κ. Γ. Γαρoυφαλιάς, σας γνωρίζουμε τα εξής.
      Α. 1. Η Οικονομική Επιθεώρηση του Υπουργείου Οικονομίας και Οικονομικών, σύμφωνα με το θεσμικό πλαίσιο λειτουργίας της, αποτελεί τον κορυφαίο ελεγκτικό μηχανισμό όλων των υπηρεσιών του Υπουργείου και από την έναρξη λειτουργίας υπό τη νέα της οργανική δομή (Δεκέμβριος 1997) μέχρι σήμερα έχει επιτελέσει σημαντικό έργο προς την κατεύθυνση της καταπολέμησης της διαφθοράς.
      Συγκεκριμένα, μέχρι 30.7.2003:
      α) Διενεργήθηκαν από Οικονομικούς επιθεωρητές 3080 τακτικές και έκτακτες
      επιθεωρήσεις στη διαχειριστική και διοικητική λειτουργία των υπηρεσιών του Υπουργείου Οικονομίας και Οικονομικών, καθώς και 2.500 έλεγχοι (κάθε χρόνο) δηλώσεων περιουσιακής κατάστασης των υπόχρεων υποβολής υπαλλήλων.
      β) Για της εξέταση δημοσιευμάτων, αναφορών, αιτημάτων διαμαρτυριών και καταγγελιών πολιτών που υποβλήθηκαν στην Πολιτική Ηγεσία, στην Κεντρική Υπηρεσία του Υπουργείου και την υπηρεσία μας, δόθηκαν αντίστοιχες εντολές προς τους Οικονομικούς Επιθεωρητές για την διενέργεια επανελέγχων, διοικητικών ερευνών, ΕΔΕ, ελέγχων περιουσιακής κατάστασης, διαχειριστικών ελέγχων κλπ., προς διαπίστωση της ορθής και δίκαιης εφαρμογής της κείμενης νομοθεσίας από τα αρμόδια όργανα, παροχή οδηγιών και τον καταλογισμό τυχόν ευθυνών σε βάρος των υπαιτίων υπαλλήλων. Συνολικά από τη Δ/νσή μας έχουν εκδοθεί πέντε χιλιάδες εκατόν πενήντα (5.150) εντολές και έχουν υποβληθεί τέσσερις χιλιάδες πεντακόσια σαράντα ένα (4.541) πορίσματα.
      Με βάση τα υποβληθέντα πορίσματα των Οικονομικών Επιθεωρητών έχουν καταλογιστεί πειθαρχικά παραπτώματα σε τριακόσιους ογδόντα (380) υπαλλήλους διαφόρων υπηρεσιών του Υπουργείου Οικονομίας και Οικονομικών. Περαιτέρω, σε όσες περιπτώσεις διαπιστώθηκαν ποινικά αδικήματα τα πορίσματα κοινοποιήθηκαν από τους Οικονομικούς Επιθεωρητές στις αρμόδιες Εισαγγελικές Αρχές.
      2. Προς περαιτέρω ενίσχυση της προσπάθειας περιορισμού της διαφθοράς η Πολιτική Ηγεσία του Υπουργείου Οικονομίας και Οικονομικών κινήθηκε τόσο προληπτικά, με την απλοποίηση των διαδικασιών, την εξυπηρέτηση και ενημέρωση του πολίτη και τη διαφάνεια του συστήματος όσο και κατασταλτικά, με τον σχεδιασμό νέου οργανισμού λειτουργίας της Οικονομικής Επιθεώρησης, στον οποίο προβλέπεται η σύσταση:
      α) Υπηρεσίας Εσωτερικού Ελέγχου, για όλες τις υπηρεσίες του Υπουργείου Οικονομίας και Οικονομικών.
      β) Υπηρεσίας Επανελέγχων και Ελέγχου Πόθεν Έσχες, με αποκλειστική αρμοδιότητα τη διενέργεια επανελέγχων όλων των ελεγχθεισών υποθέσεων από τις υπηρεσίες του Υπουργείου και ελέγχων περιουσιακής κατάστασης του προσωπικού, καθώς και
      γ) Τμήματος Ελέγχου Προσωπικού Υπηρεσιών, στην Κεντρική Υπηρεσία της Οικονομικής Επιθεώρησης που έχει την αρμοδιότητα του σχεδιασμού και συντονισμού των Περιφερειακών Υπηρεσιών Επιθεώρησης σε θέματα ελέγχου ακεραιότητας του προσωπικού του Υπουργείου.
      Τέλος, στα θέματα διαφθοράς καθόσον αφορά την πειθαρχική διαδικασία, αρμοδιότητα έχουν και οι Διευθύνσεις Διοικητικού - Προσωπικού, ως και τα Υπηρεσιακά Συμβούλια αντίστοιχα των οικείων κλάδων των υπαλλήλων του Υπουργείου, στα οποία αποστέλλονται οι πορισματικές εκθέσεις επί των διενεργουμένων προκαταρκτικών ερευνών - ΕΔΕ κλπ. με τις διαπιστώσεις των Οικονομικών Επιθεωρητών και με τις συγκεκριμένες προτάσεις αυτών για καταλογισμό ή μη πειθαρχικών παραπτωμάτων και τις δικές τους περαιτέρω ενέργειες.
      Β. Τα τελευταία έτη το Υπουργείο Οικονομίας και Οικονομικών έχει θεσπίσει συγκεκριμένες διαδικασίες διενέργειας τακτικών φορολογικών ελέγχων και επίλυσης φορολογικών διαφορών, καθώς και επιλογής των υποθέσεων προς έλεγχο, με βασικό στόχο την αντικειμενικοποίηση του τρόπου διενέργειας των παραπάνω ελέγχων και των ελεγκτικών εν γένει διαδικασιών.
      Επιπλέον, με στόχο την ακόμη μεγαλύτερη αντικειμενικοποίηση των διαδικασιών ελέγχου, το Υπουργείο επεξεργάζεται ήδη νέο σύστημα τακτικών ελέγχων, που προβλέπει αυτόματη και αντικειμενική διαδικασία επιλογής των προς έλεγχο υποθέσεων με βάση επιβαρυντικά μόρια που θα προσμετρώνται για κάθε επιχείρηση, ανάλογα με τις υφιστάμενες εις βάρος της παραβάσεις και άλλες παραμέτρους, καθώς και την καθιέρωση αντικειμενικής διαδικασίας προσδιορισμού των βάσει ελέγχου αποτελεσμάτων.
      Εξάλλου, στο πλαίσιο της φορολογικής αναμόρφωσης και της απλούστευσης των φορολογικών διαδικασιών, βρίσκεται σε εξέλιξη η έκδοση ενιαίου κώδικα φορολογικών διαδικασιών, ο οποίος θα ρυθμίζει κατά τρόπο ενιαίο για όλες τις φορολογίες όλα γενικά τα ζητήματα που σχετίζονται με το φορολογικό έλεγχο. Παρόμοιος ενιαίος κώδικας θα εκδοθεί και για το σύνολο των επί μέρους ουσιαστικών διατάξεων όλων των φορολογιών.
      Τα παραπάνω μέτρα είναι βέβαιο ότι, πέραν των άλλων, συμβάλουν καθοριστικά στη διαμόρφωση κλίματος εμπιστοσύνης μεταξύ των φορολογουμένων και των φορολογικών αρχών και στο δραστικό περιορισμό των φαινομένων εκτροπής ή υπερβάσεων των αρμόδιων οργάνων.
      Σε ό,τι αφορά το πρόβλημα της παραοικονομίας που αναφέρεται στην κατατεθείσα Ερώτηση, πρέπει να σημειωθεί ότι το Υπουργείο Οικονομίας & Οικονομικών καταβάλλει συστηματικές προσπάθειες για την αντιμετώπισή του κατά τα τελευταία ιδίως χρόνια, με νομοθετικά και άλλα μέτρα, όπως την οργανωτική αναδιάρθρωση των υπηρεσιών, τον εκσυγχρονισμό των μέσων υποστήριξης των μηχανισμών ελέγχου και την εντατικοποίηση των προληπτικών κυρίως ελέγχων.
      Ο Υφυπουργός
      Α. ΦΩΤΙΑΔΗΣ»
      2. Στην με αριθμό 1460/154/30.7.03 ερώτηση και ΑΚΕτου Βουλευτή κ. Απόστολου Ανδρεουλάκου δόθηκε με το υπ’ αριθμ. 777/8.8.03 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην υπ’ αριθ. 1460/154/30-7-2003 ερώτηση και ΑΚΕ που κατέθεσε στη Βουλή των Ελλήνων ο Βουλευτής κ. κ. Α. Ανδρεουλάκος, σας γνωρίζουμε τα εξής:
      Τα τελευταία χρόνια, βάσει των νόμων 2576/98, 2622/98, 2725/99, 2741/99 και 2935/2001, υποχρεώθηκαν, πέραν των ήδη προβλεπομένων από το ν. 2429/96, σε υποβολή δήλωσης περιουσιακής κατάστασης και άλλες κατηγορίες εργαζομένων (μηχανικοί, αστυνομικοί, μέλη Δ.Σ. αθλητικών ομοσπονδιών, διαιτητές κ.ά.). Η σημαντική αυτή διεύρυνση των υπόχρεων σε υποβολή δηλώσεως είχε ως αποτέλεσμα να αυξηθεί κατά πολύ ο αριθμός των σχετικών δηλώσεων, πράγμα που επέφερε καθυστέρηση στη διαδικασία του ελέγχου τους.
      Ενόψει της κατάστασης αυτής, το Υπ. Δικαιοσύνης, σε συνεργασία με τον κ. Εισαγγελέα του Αρείου Πάγου, εξετάζει τη λήψη όλων των αναγκαίων μέτρων (όπως στελέχωση της αρμόδιας υπηρεσίας με το απαραίτητο προσωπικό, εξοπλισμός της με επαρκή αριθμό Η/Υ, εξασφάλιση χώρων κλπ.), τα οποία θα συμβάλλουν - κατά τον καλύτερο τρόπο και το συντομότερο δυνατόν στην αποτελεσματική διεξαγωγή του σχετικού ελέγχου.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      3. Στην με αριθμό 1517/30.7.03 και 1604/31.7.03 ερώτηση των Βουλευτών κυρίων Μαρίας Δαμανάκη και Ασημίνας Ξηροτύρη -Αικατερινάρη δόθηκε με το υπ’ αριθμ. 111483/3054/6.8.03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση των ερωτήσεων 1517/30-7-2003 και 1604/31-7-2003 που κατατέθηκαν από τις Βουλευτές κυρίες Μαρία Δαμανάκη και Ασημίνα Ξηροτύρη-Αικατερινάρη αντίστοιχα, σας γνωρίζουμε ότι η αρμόδια της Φύσης Υπηρεσία μας έχει ήδη απευθυνθεί για το θέμα στην Περιφέρεια Κρήτης και στη Νομαρχία Χανίων, προκειμένου να ελέγξουν τη συμβατότητα των προγραμματιζόμενων έργων με την Ελληνική και Κοινοτική νομοθεσία.
      Στο εν λόγω έγγραφο επισημαίνεται το ειδικό καθεστώς της περιοχής και η περιβαλλοντική της αξία.
      Η Υπουργός
      Β. ΠΑΠΑΝΔΡΕΟΥ»
      4. Στην με αριθμό 1462/30.7.03 ερώτηση του Βουλευτή κ. Αδάμ Ρεγκούζα δόθηκε με το υπ’ αριθμ. 1072890/31/0015/8.8.03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην 1462/30.7.2003 ερώτηση που κατέθεσε στη Βουλή των Ελλήνων ο Βουλευτής της Β' Περιφέρειας Θεσσαλονίκης κος Αδάμ Ρεγκούζας, σχετικά με το ανωτέρω θέμα, σας γνωρίζουμε τα ακόλουθα:
      1. Από το 1997 είχε απασχολήσει τις Υπηρεσίες του Υπουργείου Οικονομίας και Οικονομικών, η αναζήτηση λύσεων διασφάλισης των- συναλλαγών και η μελέτη του προβλήματος της κατάργησης της θεώρησης - διάτρησης του συνόλου των φορολογικών στοιχείων που εκδίδονται με Η/Υ.
      2. Η κατάργηση της θεώρησης - διάτρησης των στοιχείων και ο νέος τρόπος έκδοσης σήμανσης και φύλαξης με ασφαλή ηλεκτρονικό φορολογικό μηχανισμό είχε προταθεί και από την Επιτροπή Αναμόρφωσης του Ελληνικού Φορολογικού Συστήματος («επιτροπή Γεωργακόπουλου»), ήδη τον Μάρτιο του 2002 και τέθηκε υπόψη των φορέων στα πλαίσια του κοινωνικού διαλόγου για τη φορολογική μεταρρύθμιση.
      3. Με τον πρόσφατο νόμο 3052/2002 (άρθρο 10), θεσπίζεται ειδικός τρόπος έκδοσης, σήμανσης και διαφύλαξης των φορολογικών στοιχείων που εκδίδονται με μηχανογραφικό τρόπο, μέσω ειδικού φορολογικού μηχανισμού σήμανσης και καταργείται η θεώρησή τους.
      Με την, εφαρμογή του μέτρου αυτού, που βρίσκεται ήδη στο στάδιο υλοποίησής του και εξελίσσεται ομαλά, επιτυγχάνονται:
      Η κατάργηση της θεώρησης - διάτρησης των μηχανογραφικών φορολογικών στοιχείων και τα αρνητικά επακόλουθα για τις επιχειρήσεις και τις Δ.Ο.Υ. (ουρές αναμονής, σπατάλη παραγωγικού χρόνου κ.λπ.).
      Ο ηλεκτρονικός τρόπος διαφύλαξης των στοιχείων και η παράλληλη κατάργηση της υποχρέωσης διαφύλαξης αντιγράφων σε χαρτί, με σημαντικό όφελος για τις επιχειρήσεις από τη σημαντική μείωση του κόστους διατήρησης αρχείων (χαρτί, εξοπλισμός, αποθηκευτικοί χώροι).
      Η σήμανση και η ασφαλής πιστοποίηση της γνησιότητας των εκδιδόμενων στοιχείων και ο περιορισμός της δυνατότητας έκδοσης πλαστών στοιχείων.
      Η δημιουργία ασφαλούς τεχνικού υπόβαθρου για την υλοποίηση της ηλεκτρονικής τιμολόγησης με βάση την 6η οδηγία της Ε.Ε. η οποία θα εφαρμοστεί από 1/1/2004 στη χώρα μας.
      4. Για την ομαλή υλοποίηση του μέτρου και για μεγαλύτερη διευκόλυνση των υπόχρεων, καθώς και για" την αντιμετώπιση ορισμένων ειδικών περιπτώσεων συστημάτων, προσαρμόστηκε ανάλογα το αρχικό χρονοδιάγραμμα εφαρμογής, με την Α.Υ.Ο.Ο ΠΟΛ. 1082/2.6.2003, ώστε να αντιμετωπισθούν τα προβλήματα που ενδεχομένως παρουσιάζονται κατά τα πρώτα στάδια εφαρμογής.
      5. Παράλληλα εφαρμόζεται και το μέτρο της απαλλαγής από την θεώρηση των φορολογικών στοιχείων ορισμένων κατηγοριών υποχρέων με βάση την Α.Υ.Ο.Ο 1045879/3271/ΠΟΛ. 1166/0015/29.5.2002, όπως ισχύει, το οποίο θεωρείται πράγματι επιτυχές γιατί με την εφαρμογή και αυτού του μέτρου έπαυσαν να υφίστανται τα αρνητικά επακόλουθα της θεώρησης, εξακολουθούν όμως να υφίστανται τα αρνητικά επακόλουθα της διαφύλαξης αντιγράφων σε χαρτί, αποθηκευτικοί χώροι κ.λπ. καθώς και η μη ασφαλής πιστοποίηση της γνησιότητας του περιεχομένου των εκδιδόμενων στοιχείων, των οποίων επιτυγχάνεται η εξάλειψη με την εφαρμογή του νέου μέτρου.
      6. Αναφορικά με το κόστος προμήθειας των μηχανισμών, σημειώνεται ότι με το ν. 1809/1988 προβλέπεται η απόσβεση της δαπάνης αυτής από τις επιχειρήσεις που υποχρεούνται στην εφαρμογή του μέτρου. σε μία ή σε τρεις χρήσεις και έτσι με τον τρόπο αυτό ελαφρύνονται από τη σχετική δαπάνη με τη μείωση των φορολογικών τους βαρών. Επίσης εκπίπτονται από το συνολικό εισόδημα και τα τυχόν έξοδα συντήρησης και υποστήριξης. Με τις συνεχιζόμενες άλλωστε διαδικασίες χορήγησης και νέων αδειών καταλληλότητας των μηχανισμών, πέραν των 21 (είκοσι ενός) που έχουν ήδη χορηγηθεί, (σημειωτέον ότι οι εγκρίσεις χορηγούνται από ειδική διακομματική επιτροπή σε συνεργασία με εξειδικευμένα εργαστήρια του Ε.Μ.Π.), σε συνδυασμό και με την επιμήκυνση των καταληκτικών ημερομηνιών εφαρμογής του μέτρου, αναμένεται ότι θα λειτουργήσουν θετικά στη διαμόρφωση των τιμών των Ε.Α.Φ.Δ.Σ.Σ.
      Σημειώνεται επίσης ότι, η δαπάνη ενός φορολογικού μηχανισμού σήμανσης (ΕΑΦΔΣΣ), εκτιμάται ότι δεν θα υπερβαίνει την αξία μιας φορολογικής ταμειακής μηχανής.
      7. Με την υλοποίηση του ανωτέρω μέτρου, καθώς και των λοιπών μέτρων απλοποίησης διαδικασιών με την εφαρμογή σύγχρονων τεχνολογικών μεθόδων (όπως αποθήκευση δεδομένων βιβλίων, σε CD - ROM και άλλα ηλεκτρομαγνητικά μέσα κ.λπ.), εκτιμάται ότι οι επισκέψεις στη Δ.Ο.Υ. θα μειωθούν κατά 4.000.000 και οι επιχειρήσεις από το όφελος της μείωσης των επισκέψεων αυτών θα έχουν και περαιτέρω όφελος, από τη δυνατότητα αποθήκευσης των δεδομένων σε ηλεκτρομαγνητικά μέσα, με την κατάργηση των φυσικών αρχείων (χαρτιά).
      8. Ανεξάρτητα των όσων προεκτάθηκαν, εφόσον επιτηδευματίας που εκδίδει μέχρι σήμερα τα φορολογικά του στοιχεία μηχανογραφικά, δεν επιθυμεί vα προβεί στην προμήθεια και εγκατάσταση φορολογικού -μηχανισμού, μπορεί να διακόψει την έκδοση των φορολογικών του στοιχείων μηχανογραφικά (ΗΝ) και να επιλέξει στο εξής την έκδοσή τους με χειρόγραφο τρόπο. Το γεγονός αυτό θα πρέπει να το γνωστοποιήσει στην Δ.Ο.Υ που υπάγεται .Στις περιπτώσεις αυτές, τα χειρόγραφα στελέχη θα είναι θεωρημένα ή αθεώρητα σύμφωνα με τα οριζόμενα στις διατάξεις του Κ.Β.Σ. και της Α.Υ.Ο.Ο. ΠΟΛ. 1166/2002 (όπως συμπληρώθηκε και κωδικοποιήθηκε με την Α.Υ.Ο.Ο. ΠΟΛ. 1083/2.6.2003).
      9. Κατόπιν των ανωτέρω πιστεύουμε ότι, είναι κατανοητή η αναγκαιότητα υλοποίησης του συγκεκριμένου μέτρου, το οποίο εφαρμόζεται για πρώτη φορά, αποτελεί μία από τις σημαντικότερες καινοτομίες στο φορολογικό σύστημα και κατά συνέπεια ενδεχόμενη τροποποίηση της Α.Υ.Ο.Ο. ΠΟΛ.1082/2.6.2003, τη στιγμή μάλιστα που αυτό εξελίσσεται ομαλά. θα οδηγούσε ουσιαστικά στην μη υλοποίησή του και στην επάνοδο στο αναχρονιστικό καθεστώς της θεώρησης - διάτρησης των φορολογικών στοιχείων.
      Επίσης, περαιτέρω παράταση των καταληκτικών ημερομηνιών εφαρμογής του μέτρου, θα παρεμπόδιζε την ομαλή υλοποίησή του και τους στόχους για τους οποίους θεσπίστηκε.
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
      5. Στην με αριθμό 1520/30-7-03 ερώτηση του Βουλευτή κ. Σωτήρη Χατζηγάκη δόθηκε με το υπ’ αριθμ. 1072966/5050/885/Α0014/11-8-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του από 30.7.2003 εγγράφου σας, με το οποίο μας διαβιβάσατε την 1520130/7/2003 ερώτηση του Βουλευτή κ. Σ. Χατζηγάκη, όσον αφορά την επιστροφή - του ΦΠΑ στις εξαγωγικές επιχειρήσεις, σας πληροφορούμε τα ακόλουθα:
      1. Με την Υπουργική Απόφαση 1033128/758/141/0014/ΠΟΛ.1061/7-4-2003 ενσωματώθηκαν οι μέχρι τώρα ισχύουσες αποφάσεις σε ενιαίο κείμενο, καλύφθηκαν περιπτώσεις που υπήρχε κενό διαδικασίας και πραγματοποιήθηκε προσαρμογή με τις ισχύουσες διατάξεις, με στόχο την διευκόλυνση των φορολογουμένων και τη διασφάλιση των συμφερόντων του Δημοσίου.
      2. Με την Απόφαση αυτή προβλέπεται άμεση επιστροφή του φόρου χωρίς έλεγχο, με την προσκόμιση των απαραίτητων δικαιολογητικών και σε ποσοστό 90% του αιτούμενου ποσού, ενώ το υπόλοιπο 10% με την υποβολή της εκκαθαριστικής δήλωσης ΦΠΑ, χωρίς την ανάγκη υποβολής καινούριας αίτησης επιστροφής.
      3. Επισημαίνεται ότι στην περίπτωση έλλειψης των απαιτούμενων δικαιολογητικών, η επιστροφή διενεργείται ύστερα από προσωρινό έλεγχο εντός δύο μηνών κατά 100%, ώστε παράλληλα να διασφαλιστούν και τα δημόσια έσοδα.
      4. Από τα ανωτέρω προκύπτει ότι με τη νέα απόφαση καθορισμού της διαδικασίας και των αποφάσεων επιστροφής ΦΠΑ, δίδεται θετική λύση στο θέμα αυτό. Τα οποία προβλήματα έχουν παρουσιαστεί κατά τη φάση της πρώτης εφαρμογής της εφαρμογής αυτής, εξετάζονται από το Υπουργείο μας σε συνεργασία με τους εκπροσώπους των φορέων των εξαγωγέων.
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
      6. Στην με αριθμό 1523/31-7-03 ερώτηση του Βουλευτή κ. Νικολάου Τσιαρτσιώνη δόθηκε με το υπ’ αριθμ. 54813/ΟΕ/8159/12-8-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στη παραπάνω ερώτηση, που κατέθεσε στη Βουλή των Ελλήνων ο Boυλευτής κ. Νικόλαος Τσιαρτσιώνης, σχετικά με τη βελτίωση της συνδετήριας οδού Σκαλοχωρίου-Στέρνας» από πιστώσεις ΟΠΑΓΚ-Νομού Κοζάνης, σας γνωρίζουμε ότι, μετά από έρευνα των τηρουμένων στην υπηρεσία μας στοιχείων δεν έχει πoτέ ενταχθεί έργο με τα παραπάνω στοιχεία στην ΣΑΕ 005 (ΟΠΑΓΚ). Επίσης σας γνωρίζουμε ότι το έργο αυτό δεν έχει ποτέ προταθεί για ένταξη στην εν λόγω ΣΑΕ.
      Συνεπώς αρμόδιο  να απαντήσει στην παραπάνω είναι το ΥΠΕΣΔΔΑ εποπτεύουσα αρχή της Ν. Α. Κοζάνης.
      Ο Υφυπουργός
      ΧΡΗΣΤΟΣ ΠΑΧΤΑΣ»
      7. Στην με αριθμό 1525/31-7-03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. Β 4148/20-8-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1525/31-7-03,που κατέθεσε στη Βουλή η Βουλευτής κα. Μαρία Δαμανάκη, σύμφωνα και με το έγγραφο αριθμ. 583/ΔΣ/8-8-03 του οργανισμού Αστικών Συγκοινωνιών Αθηνών (Ο.Α.Σ.Α), σας πληροφορούμε τα παρακάτω:
      1. Η ευρύτερη περιοχή Ν. Κολοκυνθούς του Δήμου Περιστερίου οριοθετείται από τους οδικούς άξονες Εθν. Μακαρίου, Κωνσταντινουπόλεως, Κηφισού και Κύπρου. Την περιοχή αυτή εξυπηρετούν οι γραμμές 25, 730, 732, 891, σε μικρότερο ή μεγαλύτερο βαθμό, αφού διέρχονται είτε από τους προαναφερθέντες οδικούς άξονες, είτε πολύ πλησίον αυτών. Επισημαίνεται ότι θα πρέπει να ληφθεί υπόψη και το υπάρχον δίκτυο της περιοχής. Οι περισσότεροι οδοί είναι ακατάλληλοι για διέλευση λεωφορείων λόγω των λειτουργικών και τεχνικών χαρακτηριστικών που παρουσιάζουν.
      2. Η γραμμή 730 εκτελεί δρομολόγιο μέχρι τις 23.30΄. Μετά τις 19.00, λόγω κυκλοφοριακών προβλημάτων που παρουσιάζονται στις οδούς Αγ. Παρασκευής και Ζαλοκώστα στη περιοχή Ν. Κολοκυνθούς (παράνομη στάθμευση οχημάτων), γίνεται με ευθύνη του προσωπικού κίνησης της Ε.ΘΕ.Λ., μικρή τροποποίηση της διαδρομής, εντός της υπόψιν περιοχής. Η τροποποίηση αυτή πραγματοποιείται ώστε να μη διαταράσσεται η συνολική λειτουργία της γραμμής και να εκτελούνται κανονικά τα δρομολόγια. Πρέπει να σημειωθεί ότι παρά τις επανειλημμένες επικοινωνίες του Ο.ΑΣ.Α. και της Ε.ΘΕ.Λ. με τον Δήμο Περιστερίου και την Τροχαία δεν έχει κατορθωθεί να αστυνομευτούν ουσιαστικά οι προαναφερθέντες οδοί, ώστε να μην δημιουργούνται τα συγκεκριμένα προβλήματα.
      Ο Ο.ΑΣ.Α πάντως πρόκειται να επανεξετάσει το όλον θέμα άμεσα και να αναζητήσει τρόπους επίλυσης του προβλήματος σε συνεργασία με την Τροχαία και τον Δήμο Περιστερίου, έτσι ώστε τα δρομολόγια να ακολουθούν την κανονική τους διαδρομή, καθ’ όλη την διάρκεια της ημέρας.
      Ο Υπουργός
      ΧΡΙΣΤΟΣ ΒΕΡΕΛΗΣ»
      8. Στην με αριθμό 1535/31-7-03 ερώτηση του Βουλευτή κ. Γεωργίου Καρασμάνη δόθηκε με το υπ’ αριθμ. 150/25-8-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή, σε θέματα της αρμοδιότητάς μας και σύμφωνα με τα στοιχεία της Υπηρεσίας Αποκατάστασης Σεισμοπλήκτων (ΥΑΣ) του ΥΠΕΧΩΔΕ, τα εξής:
      Η Υπηρεσία Αποκατάστασης Σεισμοπλήκτων είναι αρμόδια αποκλειστικά, για την αποκατάσταση των ζημιών σε κτίρια μετά από θεομηνίες (σεισμό, πλημμύρες, πυρκαγιές, κατολισθήσεις), στις περιπτώσεις, που η περιοχή που επλήγη, έχει ενταχθεί με Κοινή Υπουργική Απόφαση στα προγράμματα του ΥΠΕΧΩΔΕ.
      Προκειμένου η ανωτέρω Υπηρεσία να συντάξει τις απαιτούμενες Υπουργικές Αποφάσεις, για την ένταξη περιοχών στα προγράμματα αποκατάστασης ζημιών του ΥΠΕΧΩΔΕ που έχουν πληγεί από τις θεομηνίες σύμφωνα με το άρθρο 10 του Ν. 2576/98 και την εγκύκλιο 938/ΑΖ11/15.4.98 του Υφυπουργού ΠΕΧΩΔΕ, απαιτείται η υποβολή σχετικού αιτήματος από τη Νομαρχιακή Αυτοδιοίκηση, με συγκεντρωτικό πίνακα των πορισμάτων των αυτοψιών στην πληγείσα περιοχή και ονομαστική κατάσταση των κατοίκων, τα κτίρια των οποίων υπέστησαν ζημιές.
      Επισημαίνεται ότι, τα μέτρα αποκατάστασης για ζημιές από σεισμούς, πλημμύρες, κατολισθήσεις και πυρκαγιές λαμβάνονται εφόσον οι καταστροφές που προκαλούνται έχουν το χαρακτήρα θεομηνίας και πλήττουν ευρύτερες περιοχές και όχι μεμονωμένες οικοδομές και χορηγείται στεγαστική συνδρομή από την Υπηρεσία Αποκατάστασης Σεισμοπλήκτων για την αποκατάσταση των ζημιών σε κτίρια και κτιριακές εγκαταστάσεις και όχι για αγροτικές καλλιέργειες ή εμπορεύματα και εξοπλισμό.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      9. Στην με αριθμό 1549/31-7-03 ερώτηση του Βουλευτή κ. Παναγιώτη Αδρακτά δόθηκε με το υπ’ αριθμ. 779/19-8-03 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην υπ’ αριθ. 1549/31-7-2003 ερώτηση που κατέθεσε στη Βουλή των Ελλήνων ο Βουλευτής κ. Π. Αδρακτάς σας γνωρίζουμε τα εξής:
      Το Υπ. Δικαιοσύνης έχει ενημερωθεί για την ανάγκη εκτέλεσης εργασιών επισκευής και συντήρησης στο Δικαστικό Μέγαρο Πύργου. Προς την κατεύθυνση αυτή, ήδη. ανασυντάχθηκε η σχετική μελέτη από τη Δ/νση Τεχνικών Υπηρεσιών Ηλείας, ώστε να βελτιωθούν οι δυνατότητες πρόσβασης στο κτίριο και των ατόμων με αναπηρία, ελέγχεται από την Δ/νση Τεχνικής Υπηρεσίας του Υπ. Δικαιοσύνης και πολύ σύντομα θα προωθηθεί η διαδικασία έγκρισης της σχετικής πίστωσης.
      Σύμφωνα με τη συνολική μελέτη, προβλέπονται εργασίες σποραδικής αποκατάστασης επιχρισμάτων, ανακαίνισης εσωτερικών χρωματισμών, -βερνικοχρωματισμού επίπλων των αιθουσών συνεδριάσεων, λειότριψης και αντικατάστασης δαπέδων, διαμόρφωσης W.C. για ΑΜΕΑ, αντικατάστασης φωτιστικών σωμάτων, διαμόρφωσης W.C. στο υπόγειο, τοποθέτησης προβολέων στις 4 γωνίες κτιρίου κ.ά.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      10. Στην με αριθμό 1554/31-7-03 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. Β-4165/25-8-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμ. πρωτ. 1554/31-07-03 που κατέθεσε στη Βουλή ο Βουλευτής κ. Ηλ. Καλλιώρας , σύμφωνα με το αριθμ. πρωτ. ΠΔΣ & ΔΣ / 463 /13-08-03 έγγραφο της Ολυμπιακής Αεροπορίας, σας πληροφορούμε τα παρακάτω:
      1. Σημειώνεται ότι το 2001 απετέλεσε έτος ορόσημο για τις αεροπορικές εταιρείες του κόσμου, λόγω των γνωστών γεγονότων της 11ης Σεπτεμβρίου.
      Την ίδια χρονιά, η Ολυμπιακή Αεροπορία είχε να αντιμετωπίσει το πραγματικό γεγονός της μετεγκατάστασης στα Σπάτα, γεγονός το οποίο άλλαξε δραστικά το λειτουργικό κόστος της Εταιρείας, αφού το επηρέασε σε ετήσια βάση τουλάχιστον με €.100.000.000.
      2. Το πρόγραμμα οικονομιών που εκπονήθηκε το 2001 μετά την εγκατάσταση στα Σπάτα απέφερε θετικά αποτελέσματα το 2002 .
      Κατά το έτος άλλωστε αυτό τα αποτελέσματα του ισολογισμού, ο οποίος θα δημοσιευτεί το προσεχές διάστημα, θα είναι ισοσκελισμένα.
      3. Τις επόμενες ημέρες στο Ελληνικό Κοινοβούλιο, θα κατατεθεί η τροπολογία - προσθήκη Νόμου για τη Νέα Ολυμπιακή.
      Ο Υπουργός
      ΧΡΙΣΤΟΣ ΒΕΡΕΛΗΣ»
      11. Στην με αριθμό 1556/31-7-05 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. Φ 15/427/ΑΣ304 δις/20-8-03 έγγραφο από τον Υπουργό Εξωτερικών η ακόλουθη απάντηση:
      «Σε απάντηση της παραπάνω ερώτησης σας γνωρίζουμε τα εξής: Η κατάργηση. ενός πολύ μεγάλου αριθμού των Εθνικών και υποπεριφερειακών Κέντρων Πληροφόρησης του ΟΗΕ (μεταξύ των οποίων είναι τα εννέα (9) Ευρωπαϊκά) προβλέπεται από απόφαση της 57ης Γενικής Συνέλευσης του ΟΗΕ (2002), η οποία ελήφθη στο πλαίσιο της γενικής αναδιοργάνωσης του ΟΗΕ, μετά από εισήγηση του Γενικού Γραμματέα κ. Kofi Anan.
      Επισημαίνεται ότι η Ελλάδα ήταν εξαρχής αντίθετη με την ιδέα αυτή και σ’ αυτήν οφείλεται, κατά μεγάλο μέρος, η επί ένα περίπου χρόνο καθυστέρηση λήψης της απόφασης καθώς και η πρόβλεψη «το κλείσιμο» των Κέντρων Πληροφόρησης να γίνει μόνο μετά από διαβουλεύσεις με τις αρμόδιες κυβερνήσεις.
      Κατά την περίοδο της Ελληνικής Προεδρίας, το θέμα της αντικατάστασης των ευρωπαϊκών Εθνικών Κέντρων Πληροφόρησης από ένα περιφερειακό (που θα εδρεύει στις Βρυξέλλες) μας απασχόλησε συστηματικά, τόσο στο πλαίσιο της ΚΕΙΠ1Α όσο και στις επαφές με τον Γενικό Γραμματέα του ΟΗΕ και τον Αναπληρωτή του. Παρότι μάλιστα υιοθέτηση μιας κοινής ευρωπαϊκής θέσης δεν κατέστη δυνατή, επειδή ορισμένα κράτη-μέλη υποστήριξαν την ταχεία εφαρμογή της σχετικής απόφασης της Γενικής Συνέλευσης για λόγους οικονομίας αλλά και θετικού παραδειγματισμού προς τις αναπτυσσόμενες χώρες, η Ελλάδα εξεδήλωσε, και πάλι, τη σαφή αντίθεσή της. Σε συνεργασία μάλιστα με άλλες χώρες που εξέφρασαν παρόμοιες θέσεις (Ιταλία, Γερμανία, Ισπανία) διατυπώσαμε σοβαρές επιφυλάξεις για την εφαρμογή της απόφασης αυτής προς την Γενική Γραμματεία του ΟΗΕ.
      Η σαφής αντίθεση της Ελλάδος προς την κατάργηση του Κέντρου Πληροφόρησης του ΟΗΕ της Αθήνας, εκφράσθηκε επίσης με επιστολή που απέστειλα προς τον Γενικό Γραμματέα του ΟΗΕ κ. Kofi Anan, στην οποία εξαίρεται η σημασία του Κέντρου Πληροφόρησης για την Ελλάδα και ζητείται εμφαντικά η συνέχιση της λειτουργίας του.
      Ο Υπουργός
      ΓΙΩΡΓΟΣ Α. ΠΑΠΑΝΔΡΕΟΥ»
      12. Στην με αριθμό 1559/31-7-03 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 151/25-8-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σύμφωνα με τα στοιχεία της ΕΥ ΔΕ/ΠΑΘΕ τα εξής:
      1. Έχει ολοκληρωθεί το πρώτο στάδιο των μελετών για τη διερεύνηση εναλλακτικών χαράξεων του αυτοκινητοδρόμου στην περιοχή Στυλίδας - Καραβόμυλου και ήδη η Προμελέτη Περιβαλλοντικών Επιπτώσεων (Μελέτη Προέγκρισης Χωροθέτησης) έχει σταλεί στους αρμόδιους φορείς (Νομαρχιακή Αυτοδιοίκηση κ.α.) για την απαιτούμενη γνωμοδότηση, προκειμένου να οριστικοποιηθεί η χάραξή του. Οι βασικές χαράξεις που εξετάσθηκαν είναι:
      α) νέα χάραξη με παράκαμψη των περιοχών Στυλίδα και Καραβόμυλου
      β) μετατροπή της υφιστάμενης Εθνικής Οδού σε αυτοκινητόδρομο με υπόγεια διέλευση στην περιοχή της Στυλίδας.
      Ο μελετητής και η Υπηρεσία στην ανωτέρω Προμελέτη Περιβαλλοντικών Επιπτώσεων προτείνουν την προώθηση της λύσης της νέας χάραξης.
      2. Για την εκπόνηση των υπολοίπων σταδίων των μελετών στο υπόψη τμήμα, βρίσκεται σε εξέλιξη διαγωνισμός, για την επιλογή αναδόχου μελετητή, με προβλεπόμενο χρόνο ολοκλήρωσής τους σύμφωνα με τη Διακήρυξη, δέκα οκτώ μήνες από την υπογραφή της σχετικής σύμβασης. Οι απαιτούμενες πιστώσεις για  ην ολοκλήρωση των μελετών έχουν εξασφαλιστεί από το Γ΄ Κοινοτικό Πλαίσιο Στήριξης, Επιχειρησιακό Πρόγραμμα «Οδικοί Άξονες Λιμάνια και Αστική Ανάπτυξη».
      3. Η κατασκευή του αυτοκινητοδρόμου στο τμήμα Στυλίδα - Ράχες, περιλαμβάνεται στο Συνδυασμό Παραχώρησης III, «Αυτοκινητόδρομος Κεντρικής Ελλάδας από Σκάρφεια έως Α.Κ. Παναγιάς Εγνατίας Οδού».
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      13. Στην με αριθμό 1567/31-7-03 ερώτηση της Βουλευτού κ. Ιωάννας Στεργίου δόθηκε με το υπ΄ αριθμ. 152/25-8-03 έγγραφο από την Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Παρακαλούμε να πληροφορήσετε την κ. Βουλευτή σύμφωνα με τα στοιχεία της ΕΥΔΕ/ΣΕΡΑ τα εξής:
      Με την υπ' αρ. 35404/28.07.1995 απόφαση της Δ/νσης Περιβαλλοντικού Σχεδιασμού του ΥΠΕΧΩΔΕ εγκρίθηκαν οι περιβαλλοντικοί όροι που αφορούν την κατασκευή και λειτουργία της Δυτικής Περιφερειακής Λεωφόρου Υμηττού.
      Βάση της παραπάνω απόφασης και για τα τμήματα της Λεωφόρου που βρίσκονται σε απόσταση 200 μ. από περιοχές κατοικίας κατασκευάσθηκαν αναχώματα ηχοπροστασίας τα περισσότερα των οποίων έχουν ήδη διαμορφωθεί και φυτευτεί κατάλληλα.
      Επίσης σε εφαρμογή της παραπάνω απόφασης και προκειμένου να αντιμετωπιστούν προβλήματα ηχορύπανσης κατά τη λειτουργία του έργου εκπονήθηκαν Ειδικές Οριστικές Μελέτες Αντιθορυβικής Προστασίας, οι οποίες εγκρίθηκαν πρόσφατα με το υπ' αρ. 133003/07.07.2003 έγγραφο της Ειδικής Υπηρεσίας Περιβάλλοντος του ΥΠΕΧΩΔΕ (ΕΥΠΕ).
      Βάση των ανωτέρω μελετών προβλέπονται επιπλέον μέτρα ηχοπροστασίας σε τμήματα της Λεωφόρου που γειτνιάζουν με κατοικημένες ζώνες. Τα μέτρα αυτά αφορούν στην τοποθέτηση ηχοπετασμάτων, σε συγκεκριμένες θέσεις πλησίον υφισταμένων οικιών και η τοποθέτησή τους προβλέπεται άμεση.
      Η μορφή και τα κατασκευαστικά στοιχεία των προτεινόμενων ηχοπετασμάτων καθορίζονται κατόπιν αισθητικών μελετών, με κυρίαρχο το διαφανές υλικό.
      Η Υπουργός
      ΒΑΣΩ ΠΑΠΑΝΔΡΕΟΥ»
      14. Στην με αριθμό 1577/31-7-03 ερώτηση του Βουλευτή κ. Νικολάου Κατσαρού δόθηκε με το υπ΄ αριθμ. 297/4-9-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής, κ. Ν. Κατσαρός, σας πληροφορούμε τα εξής:
      Μέχρι σήμερα στο πενταετές Πρόγραμμα Αναδασμού 2004-2008 περιλαμβάνονται οι εκούσιοι Αναδασμοί των αγροκτημάτων:
      Νέο Περιβόλι 				έκτασης 			20.000 στρεμμάτων
      Άνω Χαλκιάδων							 6.500
      Αγ. ΚωνΙνου								16.000
      Αμυγδαλή								 6.000
      Ομόλιο									 6.500
      Κάτω Χαλκιάδων							 6.500
      Ελασσόνας /Τσαρίτσανης						36.000
      Στεφανόβουνο Γαλανόβρυση
      Βλαχογιάννη						 7.500
      Δελέρια									10.000
      Βαλανίδα								10.000
      Αζώρου									 8.000
      Λυκούδι									 8.500
      Τσαρίτσανη ΣτεφανόβρυσοΙ						 8.500
      Αετοράχη (Ομαδικού Αμπελώνα)
      Ν. Λεύκη								10.000
      Από τους παραπάνω αναδασμούς σε εξέλιξη βρίσκονται οι Αναδασμοί Ομολίου, Τσαριτσάνης /Στεφανόβουνου /Αετοράχης, ενώ οι υπόλοιποι Αναδασμοί βρίσκονται σε διαδικασία ανάθεσης, για την υλοποίηση τους.
      Η ολοκλήρωση και η επεξεργασία των υποβληθεισών προτάσεων, για την ένταξη νέων αγροτεμαχίων στο Πρόγραμμα Αναδασμού προβλέπεται να περατωθεί εντός του Σεπτεμβρίου, κατόπιν συνεργασίας με τις αρμόδιες Υπηρεσίες της Ν. Α. Λάρισας.
      Οι Αναδασμοί εκούσιοι και υποχρεωτικοί έχουν διάφορες πηγές χρηματοδότησης. Οι δαπάνες των Αναδασμών που πρόκειται να ανατεθούν σε ιδιωτικά μελετητικά γραφεία, καθώς επίσης οι δαπάνες για την κατασκευή των παράλληλων έργων Αναδασμού, καλύπτονται από το Νομαρχιακό προϋπολογισμό, από πιστώσεις του ΠΕΠ Θεσσαλίας.
      Από το Υπουργείο Γεωργίας εξασφαλίζονται κάθε χρόνο από το Πρόγραμμα Δημοσίων Επενδύσεων (ΠΔΕ) οι πιστώσεις για την κάλυψη των λειτουργικών δαπανών των εκουσίων αναδασμών.
      Ο Υπουργός
      Γ. ΔΡΥΣ»
      15. Στην με αριθμό 1578/31-7-03 ερώτηση του Βουλευτή κ. Νικολάου Κατσαρού δόθηκε με το υπ΄ αριθμ. 781/19-9-2003 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην υπ΄ αριθ. 1578/31-7-2003 ερώτηση που κατέθεσε στη Βουλή των Ελλήνων ο Βουλευτής κ. κ. Ν. Κατσαρός, σας γνωρίζουμε ότι η κατάθεση των δικαιολογητικών για την αμοιβή του εν λόγω δικηγόρου έγινε στο Εφετείο Θεσσαλονίκης την 17-12-2002 και ήλθε στο Υπ. Δικαιοσύνης την 13-1-03.
      Επίσης σας γνωρίζουμε ότι, σύμφωνα με τον αριθμό εισόδου των αιτήσεων στο Υπ. Δικαιοσύνης, έχουν εκκαθαριστεί όλες οι αμοιβές από αυτεπάγγελτους διορισμούς που έχουν έλθει στο Υπ. Δικαιοσύνης έως τις 31-8-2002 και οι υπόλοιπες θα εκκαθαριστούν ευθύς αμέσως εξασφαλιστούν οι σχετικές πιστώσεις στον Κρατικό Προϋπολογισμό εντός του επόμενου διμήνου, όπως εκτιμάται από το Υπουργείο Οικονομικών.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      16. Στην με αριθμό 1591/31-7-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ΄ αριθμ. 273/25-8-03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Κ. Τσιπλάκης, σας πληροφορούμε τα εξής:
      Το Υπουργείο Γεωργίας συμμετέχει ως συνδιοργανωτής με το ποσό των 25.000 € για την πραγματοποίηση του 10ου Συνεδρίου Νέων Αγροτών με θέμα «Η ΕΛΛΗΝΙΚΗ ΓΕΩΡΓΙΑ ΣΗΜΕΡΑ» που θα πραγματοποιηθεί στις Σέρρες και συγκεκριμένα στο Δήμο Νέου Σκοπού Σερρών, από 28/8 έως 31/8/2003, δείχνοντας την ευαισθησία και τη πρόθεσή του στην ικανοποίηση τέτοιων αιτημάτων όπως έχει γίνει και στο παρελθόν.
      Αναλυτικότερα για το 2003 το Υπουργείο Γεωργίας – Δ/νση Γεωργικών Εφαρμογών συμμετείχε ως συνδιοργανωτής με την Ένωση Νέων Αγροτών, σης κάτωθι εκδηλώσεις:
      . Ημερίδα με θέμα «Ενημέρωση Νέων Αγροτών για προγράμματα Γ ΚΠΣ» που πραγματοποιήθηκε σης 23.5.03 στο Αγρίνιο και η συμμετοχή μας ήταν 10.000 €.
      . Διημερίδα με θέμα: «Ελληνική Γεωργία και Καινοτόμες Πρωτοβουλίες Ανάπτυξης» που πραγματοποιήθηκε στα Ιωάννινα 18-19 Ιανουαρίου 2003, και η συμμετοχή μας ήταν 9.000 €. Επίσης καλύψαμε τα έξοδα μετακίνησης, διανυκτέρευσης και ημερήσιας αποζημίωσης μελών της Ένωσης Νέων Αγροτών.
      Στα πλαίσια της διεθνούς γεωργικής έκθεσης με την επωνυμία «SΑLΟΝ INTERNA5IONAL DΕL AGRICULTURE» που πραγματοποιήθηκε στη Γαλλία και συγκεκριμένα στο Παρίσι, καλύψαμε όλα τα έξοδα 2 μελών της Ένωσης Νέων Αγροτών που παρακολούθησαν την έκθεση με σκοπό να μεταδώσουν τα σπουδαιότερα θέματά της στα υπόλοιπα μέλη των Ενώσεων Νέων Αγροτών.
      Ο Υφυπουργός
      Ε. ΑΡΓΥΡΗΣ»
      17. Στην με αριθμό 1593/31-7-03 ερώτηση του Βουλευτή κ. Κωνσταντίνο Τσιπλάκη δόθηκε με το υπ΄ αριθμ. 36754/20-8-03 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση των υπ’ αριθμ. 1593/31-7-2003 και 1594/31-7-2003 ερωτήσεων, που κατέθεσε ο Βουλευτής κ. Κ. Τσιπλάκης, αναφορικά με τη χρηματοδότηση της Νομαρχιακής Αυτοδιοίκησης Σερρών, σας γνωρίζουμε κατά λόγο αρμοδιότητας του Υπουργείου μας, τα ακόλουθα:
      Σύμφωνα με το ισχύον Σύνταγμα, το Κράτος υποχρεούται να λαμβάνει όλα τα μέτρα που απαιτούνται για την εξασφάλιση α) της οικονομικής αυτοτέλειας και β) των πόρων που είναι αναγκαίοι για την εκπλήρωση της αποστολής και την άσκηση των αρμοδιοτήτων που έχουν ανατεθεί στην Τοπική Αυτοδιοίκηση, με ταυτόχρονη διασφάλιση της διαφάνειας κατά την διαχείριση των πόρων αυτών. Με την συνταγματική Αναθεώρηση του 2001, προβλέφθηκε για πρώτη φορά ότι κάθε μεταβίβαση αρμοδιοτήτων από κεντρικά ή περιφερειακά όργανα του Κράτους προς την Τοπική Αυτοδιοίκηση, συνεπάγεται και την μεταφορά των αντίστοιχων πόρων.
      Για την εκπλήρωση του σκοπού τους, οι ΝΑ διαθέτουν πόρους που προέρχονται από ίδια έσοδα (φόροι, τέλη, δικαιώματα κ.τ.λ.), από επιχορήγηση από τον Τακτικό Προϋπολογισμό για την άσκηση κρατικών αρμοδιοτήτων που τους έχουν μεταβιβασθεί και από τους Κεντρικούς Αυτοτελείς Πόρους.
      Πέραν των ανωτέρω τακτικών εσόδων τους, έχουν και έκτακτα έσοδα που προέρχονται κυρίως από τέλη για χρήση έργων, από δάνεια, δωρεές, κληροδοσίες, επιχορηγήσεις φορέων του δημοσίου τομέα, χρηματοδοτήσεις της Ε.Ε. ή άλλων διεθνών οργανισμών και κάθε άλλη πηγή.
      Σημαντικότατη πηγή εσόδων για τις ΝΑ είναι οι ΚΑΠ, ΟΙ οποίοι θεσπίστηκαν με το Ν.2672/98 και υπολογίζονται ως ποσοστό συμμετοχής της ΝΑ στα έσοδα του Τακτικού
      Προϋπολογισμού, ενώ αποδίδονται σε αυτές, για την κάλυψη κατά προτεραιότητα των δαπανών.
      - Βοηθημάτων υγειονομικής περίθαλψης και επιδομάτων κοινωνικής πρόνοιας.
      - Επενδύσεων που χρηματοδοτούνται αποκλειστικά από εθνικούς πόρους.
      - Λοιπών πάσης φύσεως λειτουργικών δαπανών.
      Η καθιέρωση των Κεντρικών Αυτοτελών Πόρων, στοχεύει στη χρηματοδότηση των Νομαρχιακών Αυτοδιοικήσεων από δυναμικούς φόρους του κρατικού προϋπολογισμού (το 15% των τελών κυκλοφορίας των αυτοκινήτων, το 10% του φόρου μεταβίβασης οικοδομών, οικοπέδων και αγροκτημάτων, το 4,5% των τελών ταξινόμησης στα επιβατικά αυτοκίνητα, φορτηγά και λεωφορεία Ι.Χ. και Δ.Χ που κυκλοφορούν για πρώτη φορά, το 2% του Φ.Π.Α και το 100% των τελών διενέργειας τεχνικών ελέγχων οχημάτων), το ύψος των οποίων ορίζεται ρητά από αυτόν και δεν επηρεάζεται, κάθε φορά, από τη βούληση της κεντρικής διοίκησης, αλλά μόνο από τη δυναμική των φόρων αυτών, ώστε να διευκολύνεται ο οικονομικός προγραμματισμός των ΟΤΑ β΄ βαθμού.
      Οι Κεντρικοί Αυτοτελείς Πόροι από την καθιέρωσή τους (1999) μέχρι και σήμερα παρουσιάζουν σημαντική μέση ετήσια αύξηση, η οποία ανέρχεται σε ποσοστό 10%.
      Η κατανομή κάθε χρόνο των ΚΑΠ στις ΝΑ και την Ε.Ν.ΑΕ., γίνεται με κοινή απόφαση των Υπουργών Εσωτερικών, Δημόσιας Διοίκησης & Αποκέντρωσης και Οικονομίας & Οικονομικών, ύστερα από πρόταση της Ε.Ν.ΑΕ.
      Κατά τα έτη 1999 και 2000 διατέθηκαν ποσά δρχ. 103.500.000.000 (303.741.746 €) και δρχ. 122.019.000.000 (358.089.508 €) αντίστοιχα.
      Το έτος 2001 διατέθηκε συνολικά ποσό δρχ. 142.593.586.000. Στο ποσό αυτό συμπεριλαμβάνεται και ποσό δρχ. 18.402.631.000 το οποίο αφορά απόδοση οφειλών παρελθόντων ετών στις ΝΑ. Έτσι η αύξηση που συνολικά παρουσιάζεται έναντι του έτους 2000 είναι της τάξης του 16,8%.
      Για το έτος 2002, διατέθηκε συνολικό ποσό 459.773.499 €, από το οποίο ποσό 401.079.442 € αποδόθηκε από τους ΚΑΠ για την κάλυψη των προαναφερομένων δαπανών τους και ποσό 58.694.057 € από τον Ειδικό Αναπτυξιακό Πόρο, ειδικά για την πραγματοποίηση επενδύσεών τους.
      Επισημαίνεται ότι από το ανωτέρω ποσό που αποδόθηκε από τους ΚΑΠ, ποσό 13.205.000 € διατέθηκε σε αυτές κατά το τρέχον έτος, ως συμπληρωματική επιχορήγηση, για κάλυψη αναγκών τους οικονομικού έτους 2002, που αφορούν ιδιαιτέρως δαπάνες αυτών για καταβολή βοηθημάτων υγειονομικής περίθαλψης και επιδομάτων κοινωνικής πρόνοιας.
      Τέλος για το έτος 2003, βάσει της αριθμ. 30606/10-7-2003 Κοινής Απόφασης των Υπουργών Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών, για την κατανομή των Κεντρικών Αυτοτελών Πόρων στις Νομαρχιακές Αυτοδιοικήσεις και την Ε.Ν.Α.Ε., έχει προβλεφθεί να διατεθεί ποσό 420.000.000 €.
      Στα πλαίσια αυτά η Nομαρχιακή Αυτοδιοίκηση Σερρών έλαβε κατά το έτος 2001 από τους ΚΑΠ ποσό 6.863.342,05 € (2.388.683.804 δρχ.), ενώ κατά το έτος 2002 ποσό 6.310.000 € από τους ΚΑΠ και 1.365.971 € από τον Αναπτυξιακό Πόρο (σύνολο 7.675.971 €).
      Για το τρέχον έτος, έχει προβλεφθεί βάσει της ΚΥΑ για την κατανομή των ΚΑΠ στις Νομαρχιακές Αυτοδιοικήσεις και την ΕΝΑΕ, να της διατεθεί από αυτούς ποσό 6.484.000 €.
      Τέλος, αναφορικά με τις χρηματοδοτήσεις Νομαρχιακών Αυτοδιοικήσεων για τον πολιτισμό, αρμόδιο να απαντήσει είναι το συνερωτώμενο Υπουργείο Πολιτισμού.
      Ο Υπουργός
      Κ. ΣΚΑΝΔΑΛΙΔΗΣ»
      18. Στην με αριθμό 1595/31-7-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 275/21-8-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Κ. Τσιπλάκης, σας πληροφορούμε τα εξής:
      Για τις καλυπτόμενες από τον ΕΛΓΑ ζημιές που προκλήθηκαν σε διάφορες καλλιέργειες του Δήμου Αχινού Ν. Σερρών, από το χαλάζι της 25.6.03, ολοκληρώθηκε ήδη η διενέργεια των εξατομικευμένων εκτιμήσεων.
      Επειδή οι ζημιές αφορούν, κυρίως, καλλιέργειες βάμβακος η κοινοποίηση των πορισμάτων θα γίνει μετά τη διενέργεια και της δεύτερης εκτίμησης, κατά την περίοδο της συγκομιδής. Οι αποζημιώσεις θα καταβληθούν το συντομότερο δυνατόν.
      Ο Υπουργός
      Γ. ΔΡΥΣ»
      19. Στην με αριθμό 1596/31-7-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 154/25-8-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης Δημοσίων Έργων (ΔΔΕ) Περιφέρειας Κεντρικής Μακεδονίας τα εξής: 
      Κατά τη έτη 1991-1995 με το έργο «Οδός Θεσσαλονίκη-Στρυμόνα, τμήμα από Στρυμόνα προς Ασπροβάλτα» έγινε η διαπλάτυνση της Ε.Ο. Θεσ/νίκης-Καβάλας στο τμήμα Ασπροβάλτα-Κερδύλια εκτός από ένα τμήμα μήκους περίπου 500 μ. παρά την Αρχαία Άργιλο. Στο σημείο αυτό λόγω της ύπαρξης αρχαίων ευρημάτων ο χώρος περιφράχθηκε για περαιτέρω έρευνα από την αρχαιολογία η οποία και δεν επέτρεπε τη διαπλάτυνση του δρόμου.
      Η ανωτέρω Υπηρεσία βρίσκεται σε συνεργασία με την αρχαιολογική Υπηρεσία ώστε να προσδιοριστεί το ύφος της απαιτούμενης δαπάνης και να ολοκληρωθεί το ανασκαφικό έργο.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      20. Στην με αριθμό 1599/31-7-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 1074929/230/19-8-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. 1599/31.7.03 ερώτησης που κατέθεσε ο Βουλευτής κ. Κων/νος Τσιπλάκης, σας γνωρίζουμε τα εξής
      Α. Τα τελευταία έτη το Υπουργείο Οικονομίας και Οικονομικών έχει θεσπίσει συγκεκριμένες διαδικασίες διενέργειας τακτικών φορολογικών ελέγχων και επίλυσης φορολογικών διαφορών, καθώς και επιλογής των υποθέσεων προς έλεγχο, με βασικό στόχο την αντικειμενικοποίηση του τρόπου διενέργειας των παραπάνω ελέγχων και των ελεγκτικών εν γένει διαδικασιών.
      Επιπλέον, με στόχο την ακόμη μεγαλύτερη αντικειμενικοποίηση των διαδικασιών ελέγχου, το Υπουργείο επεξεργάζεται ήδη νέο σύστημα τακτικών ελέγχων, που προβλέπει αυτόματη και αντικειμενική διαδικασία επιλογής των προς έλεγχο υποθέσεων με βάση επιβαρυντικά μόρια που θα προσμετρώνται για κάθε επιχείρηση, ανάλογα με τις- υφιστάμενες εις βάρος της παραβάσεις και άλλες παραμέτρους, καθώς και την καθιέρωση αντικειμενικής διαδικασίας προσδιορισμού των βάσει ελέγχου αποτελεσμάτων.
      Εξάλλου, στο πλαίσιο της φορολογικής αναμόρφωσης και της απλούστευσης των φορολογικών διαδικασιών, βρίσκεται σε εξέλιξη η έκδοση ενιαίου κώδικα φορολογικών διαδικασιών, ο οποίος θα ρυθμίζει κατά τρόπο ενιαίο για όλες τις φορολογίες όλα γενικά τα ζητήματα που σχετίζονται με το φορολογικό έλεγχο. Παρόμοιος ενιαίος κώδικας θα εκδοθεί και για το σύνολο των επί μέρους ουσιαστικών διατάξεων όλων των φορολογιών.
      Τα παραπάνω μέτρα είναι βέβαιο ότι, πέραν των άλλων, συμβάλουν καθοριστικά στη διαμόρφωση κλίματος εμπιστοσύνης μεταξύ των φορολογουμένων και των φορολογικών αρχών και στο δραστικό περιορισμό των φαινομένων εκτροπής ή υπερβάσεων των αρμόδιων οργάνων.
      Β. Ο συντελεστής φορολογίας εισοδήματος τριάντα πέντε τοις εκατό (35%), ο οποίος ισχύει μόνο για ανώνυμες εταιρείες, ΕΠΕ, αλλοδαπές επιχειρήσεις και λοιπά νομικά πρόσωπα κερδοσκοπικού χαρακτήρα του άρθρου 101 του ν. 2238/1994, καθιερώθηκε με τον ίδιο νόμο και για τις προσωπικές εταιρείες (μικρές επιχειρήσεις) αλλά στη συνέχεια με τις διατάξεις του ν. 2753/1999 μειώθηκε σε 25%. Σημειώνεται, ότι η φορολογική επιβάρυνση των επιχειρήσεων όλων των μορφών που πραγματοποιούν επενδύσεις μειώνεται περαιτέρω λόγω απαλλαγής μέρους των κερδών από τη φορολογία.
      Ο Υφυπουργός
      Α. ΦΩΤΙΑΔΗΣ»
      21. Στην με αριθμό 1409/148/29-7-03 ερώτηση του Βουλευτή κ. Αθανασίου Γιαννοπούλου δόθηκε με το υπ’ αριθμ. 16258Β/4-8-03 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ερώτησης και ΑΚΕ του Βουλευτή κ. Αθανάσιου Γιαvvόπουλου που κατατέθη στην Βουλή με το υπ' αρ. 1409/148/29.7.03 και αφορά «την κατεδάφιση διατηρητέου στο Κέντρο της Αθήνας», σας γνωρίζουμε τα εξής:
      Το ΥΠΕ.ΧΩ.ΔΕ. στο πλαίσιο των αρμοδιοτήτων του, συνηγόρησε υπέρ της χορήγησης της άδειας κατεδαφίσεως του εν λόγω κτιρίου με το υπ' αριθμ. 12317/5848/7.11.2002 έγγραφο προς τη Δ/νση Πολεοδομίας Αθηνών, δεδομένου ότι δεν πληρούσε τις προϋποθέσεις του άρθρου 3 του Ν. 2831/00 (ΦΕΚ 14Ο/Α/13.6.2000).
      Η Υφυπουργός
      ΡΟΔΟΥΛΑ ΖΗΣΗ»
      
      22. Στην με αριθμό 1600/31-7-2003 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 38670/5-9-2003 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στο ανωτέρω σχετικό, που κατέθεσε ο Βουλευτής κ. Κωνσταντίνος Τσιπλάκης και αναφέρεται στο αντικείμενο του θέματος, σας γνωρίζουμε τα εξής:
      Μετά την ισχύ του Ν. 2218/1994, όπως τροποποιήθηκε με τον Ν. 2240/1994, η διοίκηση των τοπικών υποθέσεων νομαρχιακού επιπέδου ανήκει στις Νομαρχιακές Αυτοδιοικήσεις. Οι περιφερειακές Υπηρεσίες της Αγροφυλακής, που σύμφωνα με το Ν.Δ. 3030/1954, τελούσαν υπό την εποπτεία του Νομάρχη και αποτελούσαν Υπηρεσίες της Νομαρχίας, έχουν ενταχθεί στις Νομαρχιακές Αυτοδιοικήσεις, όπου με τον Ν. 2910/2001, μετατάχθηκε και το προσωπικό που υπηρετούσε σε αυτές και είναι αρμόδιες για την αγροτική ασφάλεια στην περιοχή τους.
      Επίσης με τις διατάξεις του άρθρου 18 του Π.Δ. 23/2002 «Αρμοδιότητες, σύστημα πρόσληψης, προσόντα, καθήκοντα, δικαιώματα και υποχρεώσεις του προσωπικού της Δημοτικής Αστυνομίας» οι κατά τόπο αρμοδιότητες της Αγροφυλακής μεταφέρονται από τις οικείες Νομαρχιακές Αυτοδιοικήσεις και ασκούνται από τη Δημοτική Αστυνομία του οικείου Ο.Τ.Α. ή Συμπολιτείας. 
      Οι αρμοδιότητες που θα ασκηθούν από τη Δημοτική Αστυνομία σύμφωνα με το άρθρο 2 παρ. 28 του Π.Δ. 23/2002 αφορούν αυτές που ορίζονται από τις διατάξεις  του Ν.Δ. 3030/1954 «Περί Αγροφυλακής» όπως αυτό χει συμπληρωθεί και τροποποιηθεί μεταγενέστερα, και ιδίως:
      «τη φρούρηση των αγροτικών κτημάτων για την πρόληψη της κλοπής, της φθοράς και άλλων αδικημάτων. Την προανάκριση γι' αυτά τα αδικήματα και τη δίωξη και την εκδίκαση όσων διώκονται σε βαθμό πταίσματος κατά τους ορισμούς του ανωτέρω νόμου. Την αστυνομία για τα αρδευτικά ύδατα. Οι αρμοδιότητες της αγροφυλακής εκτείνονται στην αγροτική έκταση, αναφέρονται στα αγροτικά κτήματα, τα ακίνητα και κινητά τα χρησιμοποιούμενα για αγροτικές ή κτηνοτροφικές εργασίες ή σχετιζόμενα με τέτοιες εργασίες όπως αυτά αναφέρονται ειδικότερα στον ως άνω νόμο και τις λοιπές σχετικές διατάξεις».
      Οι ανωτέρω αρμοδιότητες της Αγροφυλακής, σύμφωνα με το άρθρο 18 του Π.Δ. 23/2002 θα ασκηθούν, μετά από τη δημοσίευση της πράξης του γενικού Γραμματέα της οικείας περιφέρειας, που προβλέπεται από το τρίτο εδάφιο της περ. ιθ της παρ. 1 του άρθρου 24 του Π.Δ. 410/95 .σύμφωνα με την οποία θα διαπιστώνεται η σύσταση και η αναγκαία στελέχωση της Δημοτικής Αστυνομίας.
      Όσον αφορά τέλος την στελέχωση των υπηρεσιών, οι οποίες θα ασκήσουν τις αρμοδιότητες που θα μεταφερθούν, σας πληροφορούμε ότι έχουν δοθεί οδηγίες στους Δήμους για την τροποποίηση των Οργανισμών εσωτερικής τους υπηρεσίας. προκειμένου στη συνέχεια να προβούν στην προκήρυξη των θέσεων αυτών σύμφωνα με τα οριζόμενα στις διατάξεις του Π.Δ/τος 23 /2002 .
      Ο Υφυπουργός
      Λ. ΠΑΠΑΔΗΜΑΣ»
      23. Στην με αριθμό 1607/31-7-03 ερώτηση του Βουλευτή κ. Γεωργίου Καρασμάνη δόθηκε με το υπ’ αριθμ. 276/21-8-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Καρασμάνης, σας πληροφορούμε τα εξής:
      - Για τις ζημιές που προκλήθηκαν σε καλλιέργειες βάμβακος, καπνού κλπ. σε διάφορες περιοχές του Ν. Πέλλας, από το χαλάζι της 29ης & 30ης lουλίου 2003, οι Γεωπόνοι του ΕΛΓΑ διενήργησαν αμέσως τις απαραίτητες επισημάνσεις.
      Η προθεσμία υποβολής δηλώσεων ζημιάς έληξε στις 12.8.03. Οι εξατομικευμένες εκτιμήσεις διενεργούνται ήδη, προκειμένου να καταβληθούν οι οικονομικές ενισχύσεις στους δικαιούχους παραγωγούς το συντομότερο δυνατόν.
      - Όσον αφορά το Πρόγραμμα Αντιχαλαζικής Προστασίας με εναέρια μέσα σας γνωρίζουμε ότι, στις 13/8/2003 υπεγράφη η σχετική σύμβαση. Στην τελευταία προβλέπεται ότι σε χρονικό διάστημα το πολύ δύο μηνών από την υπογραφή της, ο ανάδοχος είναι υποχρεωμένος να έχει εγκαταστήσει όλη την απαραίτητη υποδομή, προκειμένου να εφαρμοστεί αποτελεσματικά το Πρόγραμμα. Θα καταβληθεί κάθε δυνατή προσπάθεια προκειμένου, το παραπάνω εύλογο χρονικό διάστημα να περιορισθεί σημαντικά, έτσι ώστε το Πρόγραμμα να λειτουργήσει ανελλιπώς πλέον έως το 2007.
      Παράλληλα, ο ΕΛΓΑ για το έτος 2003 (όπως και το 2002) επιχορηγεί το αντιχαλαζικό δίχτυ στο Νομό Πέλλας, για την προστασία των καλλιεργειών. Αυτό το μέσο προστασίας εξασφαλίζει τις καλλιέργειες κατά τον πλέον αποτελεσματικό τρόπο, από τις καταστρεπτικές συνέπειες του χαλαζιού. Δυστυχώς μέχρι σήμερα δεν έχει υπάρξει το αναμενόμενο ενδιαφέρον από πλευράς των αγροτών του Νομού Πέλλας, παρά το γεγονός ότι το ύψος της επιχορήγησης ανέρχεται σε ποσοστό 600% της αξίας αγοράς και εγκατάστασης, σε αντίθεση με άλλους Νομούς της χώρας, όπου οι αγρότες έχουν υιοθετήσει πλήρως την εγκατάστασή του.
      - Προκαταβολές αποζημιώσεων αποφασίστηκε να χορηγηθούν από την ΑΤΕ, για τις ζημιές που προκλήθηκαν από τον παγετό του Απριλίου 2003 στις δενδρώδεις καλλιέργειες, λόγω της ευρύτατης έκτασης των ζημιών αυτών.
      Στόχος του ΕΛΓΑ είναι να επιταχύνει σημαντικά το χρόνο καταβολής των αποζημιώσεων σε 4 μήνες από την ημερομηνία ζημιάς και πάντως το αργότερο μέχρι το χρόνο που θα εισέπρατταν την αξία από την πώληση των προϊόντων τους.
      - Οι ζημιές που προκλήθηκαν στα καπνοξηραντήρια του Δήμου Κρύας Βρύσης, από τις δυσμενείς καιρικές συνθήκες της 29ης Μαΐου 2003, εφόσον πληρούνται οι προϋποθέσεις που απαιτούν οι Κοινοτικοί Κανονισμοί θα ενταχθούν σε Πρόγραμμα χορήγησης οικονομικών ενισχύσεων, αρμοδιότητος ΠΣΕΑ, που θα υποβληθεί προς έγκριση στην Επιτροπή Ανταγωνισμού της Ε.Ε. Μόλις εγκριθεί το Πρόγραμμα θα καταβληθούν στους ενδιαφερόμενους παραγωγούς, οι σχετικές οικονομικές ενισχύσεις.
      Για τις μη καλυπτόμενες από τον ΕΛΓΑ ζημιές που προκλήθηκαν σε διάφορες καλλιέργειες του Νομού Πέλλας, από τις δυσμενείς καιρικές συνθήκες της περιόδου Νοεμβρίου 2001-Ιανουαρίου 2002, έχει καταβληθεί το σύνολο των οικονομικών ενισχύσεων. Εκκρεμεί η καταβολή οικονομικών ενισχύσεων για τις συμπληρωματικές δηλώσεις που υποβλήθηκαν το Νοέμβριο του 2002. Για τις περιπτώσεις αυτές οι αποζημιώσεις θα καταβληθούν το συντομότερο δυνατόν.
      Ο Υπουργός
      Γ. ΔΡΥΣ»
      24. Στις με αριθμό 1527,1588/31-7-03 και 1624/1-8-03 ερωτήσεις των Βουλευτών κυρίων Παρθένας Φουντουκίδου και Ιορδάνη Τζαμτζή δόθηκε με το υπ’ αριθμ. 257/21-8-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κ. κ.  Π. Φουντουκίδου και Ι. Τζαμτζής, σας πληροφορούμε τα εξής:
      Για τις ζημιές που προκλήθηκαν σε καλλιέργειες βάμβακος, καπνού κλπ. σε διάφορες περιοχές του Ν. Πέλλας, από το χαλάζι της 29ης & 30ης lουλίου 2003, οι Γεωπόνοι του ΕΛΓΑ διενήργησαν αμέσως τις απαραίτητες επισημάνσεις.
      Η προθεσμία υποβολής δηλώσεων ζημιάς έληξε στις 12.8.03. Οι εξατομικευμένες εκτιμήσεις διενεργούνται ήδη, προκειμένου να καταβληθούν οι οικονομικές ενισχύσεις στους δικαιούχους παραγωγούς το συντομότερο δυνατόν.
      Όσον αφορά το Πρόγραμμα Αντιχαλαζικής Προστασίας με εναέρια μέσα σας γνωρίζουμε ότι, στις 13/8/2003 υπεγράφη η σχετική σύμβαση. Στην τελευταία προβλέπεται ότι σε χρονικό διάστημα το πολύ δύο μηνών από την υπογραφή της, ο ανάδοχος είναι υποχρεωμένος να έχει εγκαταστήσει όλη την απαραίτητη υποδομή, προκειμένου να εφαρμοστεί αποτελεσματικά το Πρόγραμμα Θα καταβληθεί κάθε δυνατή προσπάθεια προκειμένου, το παραπάνω εύλογο χρονικό διάστημα να περιορισθεί σημαντικά, έτσι ώστε το Πρόγραμμα να λειτουργήσει ανελλιπώς πλέον έως το 2007.
      Παράλληλα, ο ΕΛΓΑ για το 2003 (όπως και το 2002 επιχορηγεί το αντιχαλαζικό δίχτυ στο Νομό Πέλλας, για την προστασία των καλλιεργειών. Αυτό το μέσο προστασίας εξασφαλίζει τις καλλιέργειες κατά τον πλέον αποτελεσματικό τρόπο, από τις καταστρεπτικές συνέπειες του χαλαζιού. Δυστυχώς μέχρι σήμερα δεν έχει υπάρξει το αναμενόμενο ενδιαφέρον από πλευράς των αγροτών του Νομού Πέλλας, παρά το γεγονός ότι το ύψος της επιχορήγησης ανέρχεται σε ποσοστό 60% της αξίας αγοράς και εγκατάστασης, σε αντίθεση με άλλους Νομούς της χώρας, όπου οι αγρότες έχουν υιοθετήσει πλήρως την εγκατάστασή του.
      Για τα υπόλοιπα θέματα αρμόδιο ν’ απαντήσει είναι το Υπουργείο Εσωτερικών Δημόσιας Διοίκησης και Αποκέντρωσης.
      Ο Υπουργός
      Γ. ΔΡΥΣ»
      25. Στην με αριθμό 1338/28-7-03 ερώτηση των Βουλευτών κυρίων Άγγελου Τζέκη, Γεώργιου Χουρμουζιάδη και Μιχάλη Χαλκίδη δόθηκε με το υπ’ αριθμ. 6232/22-8-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στις υπ΄ αριθμ. 1338/2003 και 1661/2003 ερωτήσεις, που κατατέθηκαν στη Βουλή από τους Βουλευτές κυρίους Α. Τζέκη, Γ. Χουρμουζιάδη και Μ. Χαλκίδη, για τα θιγόμενα σ’ αυτές θέματα, σας πληροφορούμε τα εξής:
      Ο Νομός Ημαθίας είναι από τους λίγους Νομούς της χώρας μας, που ο Οργανισμός Εργατικής Εστίας (ΟΕΕ) λειτουργεί όλα τα προγράμματα του με την καλύτερη δυνατή χωροταξική κατανομή. Έτσι, τα προγράμματα, όπως ο Κοινωνικός Τουρισμός, οι οργανωμένες εκδρομές, η διάθεση βιβλίων, η παροχή εισιτηρίων για καλλιτεχνικές εκδηλώσεις, η ενίσχυση του συνδικαλιστικού κινήματος εξυπηρετούνται από δύο Γραφεία του ΟΕΕ, αντί ενός όπως ισχύει στους περισσότερους Νομούς. Λειτουργεί ο ΟΕΕ δηλαδή για την καλύτερη εξυπηρέτηση των εργαζομένων ένα Περιφερειακό Γραφείο στην Πρωτεύουσα του Νομού και μια Τοπική Υπηρεσία στην μεγαλύτερη πόλη, τη Νάουσα. Στην Πόλη της Νάουσας επίσης, λειτουργεί ένας Βρεφονηπιακός Σταθμός (ΒΝΣ) από τους είκοσι δύο που λειτουργούν σ’ όλη τη χώρα και ένα Κέντρο Εργαζόμενης Νεότητας (Κ.Ε.ΝΕ) από τα τριάντα συνολικά του ΟΕΕ.
      Το προσωπικό είναι μόνιμοι υπάλληλοι, δεν υπάρχει μείωση προσωπικού ή μετακίνηση την τελευταία τουλάχιστον διετία. Οι υπάλληλοί του ΟΕΕ, που απουσιάζουν κάνουν χρήση των νομίμων αδειών, όπως άδεια τοκετού. Η απουσία παιδαγωγών, όμως, από Βρεφονηπιακό Σταθμό λόγω του υφιστάμενου νομικού πλαισίου, που δεν προβλέπει αναπλήρωση του παιδαγωγού, σημαίνει μείωση του αριθμού των φιλοξενουμένων νηπίων, για να διατηρηθεί η νόμιμη αναλογία παιδαγωγού-νηπίων και η συνακόλουθη ποιότητα των παρεχομένων υπηρεσιών, η οποία είναι αδιαπραγμάτευτη για τον Οργανισμό Εργατικής Εστίας.
      Ο όρος «συνέχιση της υποβάθμισης» είναι παντελώς ανακριβής και άδικος για το Κέντρο Εργαζόμενης Νεότητας (Κ.Ε.ΝΕ) Νάουσας. Στο Κ.Ε.ΝΕ Νάουσας συνεχίζει να υπηρετεί το ίδιο μόνιμο προσωπικό που υπηρετούσε και κατά την προηγούμενη σχολική χρονιά με τον ίδιο ζήλο και επιτυχία. Ωστόσο η κριτική στη λειτουργία όλων των Κ.Ε.ΝΕ του ΟΕΕ έχει βάση, δεδομένου ότι ο χώρος τον οποίο κάλυπταν όταν ιδρύθηκαν, σήμερα επικαλύπτεται, τόσο από τη Δημόσια Εκπαίδευση π.χ μαθήματα ξένων γλωσσών και μουσικής στην πρωτοβάθμια και δευτεροβάθμια εκπαίδευση, Επαγγελματική Κατάρτιση από τις Σχολές Μαθητείας του Οργανισμού Απασχόλησης Εργατικού Δυναμικού (Ο.Α.Ε.Δ), όσο και από την τοπική αυτοδιοίκηση και τους τοπικούς πολιτιστικούς συλλόγους π.χ. γυμναστική, παραδοσιακοί χοροί κ.λπ. Με έγκριση του Διοικητικού Συμβουλίου του ΟΕΕ στα πλαίσια του Κανονισμού Λειτουργίας των Κ.Ε.ΝΕ υλοποιούνται στους χώρους τους προγράμματα σε συνεργασία με τους τοπικούς και μη φορείς, που το επιθυμούν προς όφελος των εργαζομένων. Τέτοια προγράμματα ανακοινώνονται στην αρχή της σχολικής χρονιάς και υλοποιήθηκαν στη σχολική χρονιά που μόλις έληξε και στο Κ.Ε.ΝΕ Νάουσας σε συνεργασία με το Δήμο Νάουσας.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      26. Στην με αριθμό 34080/31-7-03 ερώτηση του Βουλευτή κ. Εμμανουήλ Κεφαλογιάννη δόθηκε με το υπ’ αριθμ. 41639/25-9-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε συνέχεια του αριθμ. οικ. 34080/31-7-2003 εγγράφου μας, αναφορικά με την μετακίνηση υπαλλήλων στη Νομαρχιακή Αυτοδιοίκηση Ηρακλείου, σας γνωρίζουμε ότι η ανωτέρω Νομαρχιακή Αυτοδιοίκηση με το αριθμ. 11601/6-8-2003 έγγραφό της μας γνώρισε τα εξής:
      Ο Νομάρχης στα πλαίσια της αρμοδιότητάς του σύμφωνα με τις διατάξεις του Π.Δ/τος 30/1996 «Κώδικας Νoμαρχιακής Αυτοδιοίκησης» (ΦΕΚ 21Α΄) μετακίνησε Προϊσταμένους Διευθύνσεων «της Ίδιας Αρχής», προς το συμφέρον της υπηρεσίας με στόχο πάντοτε την εύρυθμη λειτουργία των υπηρεσιών και την εξυπηρέτηση των Πολιτών.
      Το Κέντρο Υποδοχής Επενδυτών (ΚΥ.Ε.) Ηρακλείου, στο οποίο μετακινήθηκε η υπάλληλος Βραχασωτάκη Ιωάννα, όντως δεν προβλέπεται στον Οργανισμό Οργάνωσης και Λειτουργίας της Νομαρχιακής Αυτοδιοίκησης Ηρακλείου, πλην όμως ο Οργανισμός αυτός δεν ανταποκρίνεται στις ανάγκες, προτεραιότητες και προοπτικές της Νομαρχιακής Αυτοδιοίκησης και ήδη βρίσκεται σε εξέλιξη η διαδικασία ριζικής αναμόρφωσής του (κατ’ ουσίαν κατάρτιση νέου Οργανισμού).
      Το Κέντρο Υποδοχής Επενδυτών (Κ.Υ.Ε.) Ηρακλείου συστάθηκε πρόσφατα με Προγραμματική Σύμβαση μεταξύ Υπουργείου Ανάπτυξης-Νομαρχιακής Αυτοδιοίκησης Ηρακλείου και Ο.Α.Ν.Α.Κ στα πλαίσια του Επιχειρησιακού Προγράμματος Ανταγωνιστικότητας του 3ου ΚΠ.Σ. με δέσμευση-υποχρέωση της Νομαρχιακής Αυτοδιοίκησης Ηρακλείου τη στελέχωσή του με προσωπικό, ως φορέας υλοποίησης.
      Λόγω της βαρύνουσας σπουδαιότητας της υπηρεσίας αυτής, ήδη έχουν τοποθετηθεί σ’ αυτήν υπάλληλοι αυξημένων τυπικών και ουσιαστικών προσόντων παράλληλα με την άσκηση των κύριων καθηκόντων τους και στον υπό κατάρτιση νέο Οργανισμό Οργάνωσης και Λειτουργίας προβλέπεται η αναβάθμισή της σε Διεύθυνση και η στελέχωσή της με προσωπικό σχετικών ειδικοτήτων και αυξημένων προσόντων.
      Η εκδοχή τοποθέτησης της υπαλλήλου στο Κέντρο Υποδοχής Επενδυτών (Κ.Υ.Ε.), παράλληλα με την άσκηση των καθηκόντων της στη Διεύθυνση Εμπορίου εξετάστηκε, αλλά απορρίφθηκε, επειδή ο φόρτος εργασίας σε δύο Διευθύνσεις, εκ των οποίων η μία νεοσύστατη, θα επηρέαζε την απόδοσή της, θα την καταπονούσε υπέρμετρα και θα απέβαινε εις βάρος των ανωτέρω υπηρεσιών.
      Κατά τη λήψη της απόφασης μετακίνησης ασκήθηκε αρμοδιότητα του Νομάρχη να τοποθετεί ή να μετακινεί το προσωπικό στις υπηρεσίες της Νομαρχιακής Αυτοδιοίκησης προς το συμφέρον της υπηρεσίας. Επελέγη έτσι η προσφορότερη για την υπάλληλο λύση και όχι η επαχθέστερη λύση της παράλληλης άσκησης καθηκόντων Προϊσταμένου δύο Διευθύνσεων.
      Η επιλογή της ανωτέρου υπαλλήλου για μετακίνησή της στη νεοσύστατη υπηρεσία του Κέντρου Υποδοχής Επενδυτών (Κ.Υ.Ε.) και εντός ολίγου χρόνου Διεύθυνση Κέντρου Υποδοχής Ηρακλείου έγινε κατόπιν σύγκρισης των τυπικών και ουσιαστικών προσόντων με εκείνα άλλων συναδέλφων της, των οποίων κρίθηκε αντικειμενικά επικρατέστερη.
      Ο υπάλληλος Κόλλιας Παναγιώτης μετακινήθηκε σε θέση Προϊσταμένου οργανικής μονάδας αντίστοιχου επιπέδου μ’ αυτήν που είχε αρχικά τοποθετηθεί, με πράξη του αρμόδιου για την τοποθέτηση οργάνου. Κατά τη διάταξη της παρ. 4 του άρθρου 108 του Π.Δ/τος 30/1996, αρμόδιο όργανο που αποφασίζει την τοποθέτηση υπαλλήλων της Νομαρχιακής Αυτοδιοίκησης στις οργανικές μονάδες και θέσεις είναι ο Νομάρχης. Η Διεύθυνση Κ.Τ.Ε.Ο. είναι οργανική μονάδα αντίστοιχου επιπέδου της Διεύθυνσης Βιομηχανίας - Βιοτεχνίας και Φυσικών Πόρων, στη θέση δε του Προϊσταμένου αυτής υπηρετούσε από της ιδρύσεώς της μέχρι σήμερα ένα εκ των πλέον άξιων στελεχών της Νομαρχιακής Αυτοδιοίκησης, ο οποίος μετακινήθηκε με την ίδια απόφαση του Νομάρχη στη Δ/νση Μεταφορών και Επικοινωνιών. 
      Στις ειδικές διατάξεις του ανωτέρω Π.Δ/τος που διέπουν το προσωπικό της Νομαρχιακής Αυτοδιοίκησης δεν περιλαμβάνεται ο όρος «μετάθεση», αλλά αναφέρονται μόνο οι όροι «τοποθέτηση - μετακίνηση - μετάταξη», γεγονός που επιβεβαιώνει ότι η Νομαρχιακή Αυτοδιοίκηση είναι ενιαία και αποτελεί μία Αρχή, στις επί μέρους υπηρεσίες της οποίας οι υπάλληλοι μετακινούνται.
      Οι διατάξεις του άρθρου 108 παρ. 7 του Π.Δ. 30/1996 έχουν εφαρμογή για υπαλλήλους άλλων υπηρεσιών εκτός Νομαρχιακής Αυτοδιοίκησης, οι οποίοι επιθυμούν τη μετάθεσή τους σε υπηρεσίες αυτής και όχι για όσους ήδη οργανικά ανήκουν στη Νομαρχιακή Αυτοδιοίκηση και υπάγονται στις διατάξεις του Π.Δ/τος 30/1996 και στις όμοιες του Υπαλληλικού Κώδικα μόνο όπου ρητά αναφέρουν οι διατάξεις του άρθρου 112 του Π.Δ/τος 30/1996.
      Η μετακίνηση του ανωτέρω έγινε σε ομοιόβαθμη θέση της ίδιας Αρχής και ασφαλώς η αρμοδιότητα, η δικαιοδοσία και η ευθύνη του Νομάρχη για την εύρυθμη λειτουργία των υπήρεσιών των οποίων προΐσταται δεν τελεί υπό την προηγούμενη έγκριση και ενδεχομένως την αποδοχή των τοποθετούμενων ή μετακινούμενων υπαλλήλων. 
      Οι εγκαταστάσεις της Διεύθυνσης Κ.Τ.Ε.Ο. Ηρακλείου στην οποία ο εν λόγω υπάλληλος μετακινήθηκε ευρίσκονται πράγματι σε άλλο Δήμο (εντός των Διοικητικών ορίων της πρώην Κοινότητας Ελαίας, σήμερα Δήμου Γουβών), πλην όμως ευρίσκονται στις ανατολικές παρυφές του Πολεοδομικού Συγκροτήματος Ηρακλείου, σε απόσταση 4-5 χιλιομέτρων από το κέντρο Ηρακλείου και σε απόσταση λίγων δεκάδων μέτρων από τις πλέον πολυσύχναστες και αναπτυγμένες περιοχές του Νομού (ακτές Αμνισσού – Καρτερού- Τομπρούκ - Αρίνας) και «εν τοις πράγμασι» και κατά την κοινή γνώμη η περιοχή Αμνισσός - Τομπρούκ όπου βρίσκονται οι εγκαταστάσεις του Κ.Τ.Ε.Ο. θεωρείται τμήμα του Πολεοδομικού Συγκροτήματος Ηρακλείου.
      Ο Υφυπουργός
      Λ. ΠΑΠΑΔΗΜΑΣ»
      27. Στην με αριθμό 1329/28-7-03 ερώτηση της Βουλευτού κ. Μαριέττας Γιαννάκου δόθηκε με το υπ’ αριθμ. Φ15/424/ΑΣ296δις/20-8-03 έγγραφο από τον Υπουργό Εξωτερικών η ακόλουθη απάντηση:
      «Σε απάντηση της παραπάνω ερώτησης σας γνωρίζουμε τα εξής: 
      Το σύνολο των ζητημάτων που αφορούν στην παρουσία της ελληνικής μειονότητας στην Αλβανία παρακολουθείται στενά και με συνέπεια από την Ελληνική Κυβέρνηση.
      Η προστασία των δικαιωμάτων της ελληνικής μειονότητας, πέρα από τον διμερή χαρακτήρα της, εντάσσεται πλέον - κι εδώ βρίσκεται η ειδοποιός διαφορά - στο πλαίσιο των σχέσεων της Αλβανίας με την Ευρωπαϊκή Ένωση, με επίκεντρο την ευρωπαϊκή της προοπτική.
      Συνεπώς, η βήμα προς βήμα προσέγγισή της με το ευρωπαϊκό κεκτημένο με βάση τα προκαθορισμένα κριτήρια αιρεσιμότητας, αποτελεί το κατεξοχήν πλαίσιο ελέγχου της πορείας της, με πρώτο στόχο την ευόδωση των διαπραγματεύσεων για την σύναψη Συμφωνίας Σταθεροποίησης και Σύνδεσης με την Ευρωπαϊκή Ένωση.
      Συστατικό στοιχείο των υποχρεώσεων της Αλβανίας έναντι της Ελλάδος και της Ευρωπαϊκής Ένωσης είναι η εγκαθίδρυση κράτους δικαίου και η προστασία των μειονοτικών δικαιωμάτων στο σύνολό τους. Ένα σημείο στο οποίο δοκιμάζεται και θα δοκιμάζεται σε βάθος χρόνου η πολιτική βούληση και η ετοιμότητα της αλβανικής κυβέρνησης, τόσο κατά τη διάρκεια των διαπραγματεύσεων, όσο και στον ευρύτερο πολιτικό διάλογο που έχει αναπτύξει η Ένωση επί μέρους με την Αλβανία και συνολικά με τα Δυτικά Βαλκάνια.
      Στο ειδικότερο ζήτημα της Χειμάρρας, με αιχμή του δόρατος το ιδιοκτησιακό καθεστώς που πλήττει ιδιαίτερα τους εκεί Έλληνες μειονοτικούς, η Ελληνική Κυβέρνηση έχει προβεί σε σειρά διαβημάτων, ήδη από τα τέλη του έτους 2000 μέχρι και σήμερα, για επιμέρους παρατυπίες της κεντρικής κρατικής διοίκησης ή - στην πλειονότητα των περιπτώσεων - των τοπικών αρχών.
      Τέλος, θα ήθελα να υπογραμμίσω ότι η Ευρωπαϊκή Ένωση παρακολουθεί και συνδράμει την Αλβανική κυβέρνηση ως προς την πραγμάτωση της δέσμευσής της για την ψήφιση ενός νέου νομοθετικού πλαισίου, σύγχρονου, δίκαιου και συμβιβαστικού, το οποίο θα επιλύει πλέον το ιδιοκτησιακό καθεστώς, με τα προβλήματα που έχουν συσσωρευτεί από το παρελθόν, σε όλη την αλβανική επικράτεια. Η ανταπόκριση της Αλβανίας στα νέα αυτά δεδομένα αποτελεί συγχρόνως αντικείμενο ενδιαφέροντος του ΟΑΣΕ και του Συμβουλίου της Ευρώπης.
      Ο Υπουργός
      ΓΙΩΡΓΟΣ Α. ΠΑΠΑΝΔΡΕΟΥ»
      28. Στην με αριθμό 1308/25-7-03 ερώτηση του Βουλευτή κ. Παναγιώτη Κουρουμπλή δόθηκε με το υπ’ αριθμ. 6179/19-8-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην υπ΄ αριθμ. 1308/2003 ερώτηση, που κατατέθηκε στη Βουλή από το Βουλευτή κ. Π. Ε. Κουρουμπλή, για τα θιγόμενα σ’ αυτή θέματα, σας πληροφορούμε τα εξής:
      Η Ενέργεια ΙΙ των Έργων που υλοποιούνται από τις Αναπτυξιακές Συμπράξεις του Προγράμματος της Κ.Π. EQUAL, ξεκίνησε τον Δεκέμβριο του 2002 και για τις περισσότερες από αυτές τον Ιανουάριο του 2003. Οι Αναπτυξιακές Συμπράξεις έπρεπε μέχρι το τέλος του Φεβρουαρίου του 2003 να καταθέσουν τα τροποποιημένα Τεχνικά Δελτία Έργου και Υποέργων για την Ενέργεια Ι και ΙΙ. Εν τούτοις, καθυστέρησαν σημαντικά να ανταποκριθούν στην υποχρέωσή τους αυτή. Αξιοσημείωτο είναι το γεγονός ότι σημαντικός αριθμός Τεχνικών Δελτίων έφτασαν στην αρμόδια Υπηρεσία του Υπουργείου μας τον Μάιο του 2003. Ακολούθησε η επεξεργασία και οι διορθώσεις αυτών από τα στελέχη της Ειδικής Υπηρεσίας Διαχείρισης (ΕΥΔ). Με τη συνεχή συνδρομή και υποστήριξη των φορέων από την ΕΥΔ, οι Αναπτυξιακές Συμπράξεις ολοκλήρωσαν τη διόρθωση και την αποστολή των Τεχνικών Δελτίων σταδιακά μέχρι σήμερα. Αυτή τη στιγμή έχουν ήδη υπογραφεί οι τροποποιήσεις των Αποφάσεων Ένταξης και έχει ολοκληρωθεί η απαιτούμενη διαδικασία αιτημάτων χρηματοδότησης. Συνεπώς, σύντομα οι Αναπτυξιακές Συμπράξεις θα χρηματοδοτηθούν για την Ενέργεια ΙΙ.
      Σχετικά με την αίτηση που υπέβαλε η Ειδική Υπηρεσία Διαχείρισης της Κ.Π. EQUAL για γνωμοδότηση του Ελεγκτικού Συνεδρίου, επί του ελέγχου νομιμότητας των συμβάσεων που συνάπτονται μεταξύ του Υπουργείου Εργασίας και Κ.Α και των Αναπτυξιακών Συμπράξεων στο πλαίσιo υλοποίησης της Κ.Π. Equal, λόγω των υποχρεώσεων που απορρέουν από το άρθρο 98 παρ.1 εδ. β του ισχύοντος Συντάγματος, σας γνωρίζουμε ότι σύμφωνα με την 70/2003 Πράξη του VI τμήματος του Ελεγκτικού Συνεδρίου, ναι μεν η κατηγορία αυτή των συμβάσεων υπάγεται σε προληπτικό έλεγχο νομιμότητας από το Ελεγκτικό Συνέδριο, πλην όμως ο έλεγχος αυτός δεν δύναται να ενεργοποιηθεί πριν την έκδοση του εκτελεστικού της διάταξης αυτής του Συντάγματος τυπικού νόμου, με τον οποίο ρητά να υπάγεται για έλεγχο η συγκεκριμένη κατηγορία συμβάσεων. Ως εκ τούτου, κατόπιν της ανωτέρω απόφασης δεν προκύπτει καθυστέρηση της χρηματοδότησης λόγω του Ελεγκτικού Συνεδρίου και η καταβολή της πρώτης δόσης της Ενέργειας ΙΙ θα ξεκινήσει κανονικά περί τα τέλη του μηνός Αυγούστου με αρχές Σεπτεμβρίου.
      Στα παραπάνω θα πρέπει να συνεκτιμηθεί ότι το Πρόγραμμα είναι στο πρώτο στάδιο εφαρμογής του με ένά βαρύ τεχνικό και διαχειριστικό πλαίσιο. 
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      29. Στην με αριθμό 1296/25-7-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 7017/4/3605/8-8-03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Κ. Τσιπλάκης, σας γνωρίζουμε ότι, σύμφωνα με τις διατάξεις της ισχύουσας νομοθεσίας, το αστυνομικό προσωπικό που αποσπάται και μετακινείται πέραν των 15 χιλ., για εκτέλεση υπηρεσίας και για χρονικό διάστημα τριών (3) μηνών δικαιολογεί σε βάρος του Δημοσίου οδοιπορικά έξοδα εκτέλεσης υπηρεσίας, για όλες τις ημέρες απόσπασής του.
      Τα έξοδα αυτά συνίστανται στην ημερήσια αποζημίωση, το ύψος της οποίας έχει προσδιορισθεί στο ποσό των 29,35 ευρώ, ανεξάρτητα βαθμού, στις δαπάνες διανυκτέρευσης (διαμονή σε ξενοδοχείο ή άλλο κατάλυμα), οι οποίες κυμαίνονται από 35,22 έως 52,82 ευρώ, κατ' ανώτατο όριο, ανάλογα με το βαθμό του αστυνομικού. Τα έξοδα διανυκτέρευσης, τα οποία κατά την περίοδο Ιουλίου-Σεπτεμβρίου προσαυξάνονται κατά 20%, καταβάλλονται με την προϋπόθεση της προσκόμισης, από τον αστυνομικό, παραστατικών από τα οποία να προκύπτει το ποσό που πληρώθηκε για το σκοπό αυτό. Πέραν αυτών, στα οδοιπορικά έξοδα περιλαμβάνονται το αντίτιμο εισιτηρίου με κίνηση από την έδρα της Υπηρεσίας του στον τόπο της Υπηρεσίας που αποσπάται και αντίστροφα και οι μικροδαπάνες ταξιδιού που καθορίζονται σε ποσοστό επί του αντιτίμου του εισιτηρίου (από 10% μέχρι 30%), προκειμένου για εισιτήρια αεροπορικών, χερσαίων και θαλασσίων μέσων μεταφοράς, αντίστοιχα.
      Σύμφωνα με τις διατάξεις της ισχύουσας νομοθεσίας, στο αστυνομικό προσωπικό, που μετακινείται εκτός έδρας για εκτέλεση υπηρεσίας και υπόκειται σε πραγματικές δαπάνες (έξοδα διανυκτέρευσης, διατροφής κλπ.) προκαταβάλλονται σε βάρος της πάγιας προκαταβολής ανάλογα χρηματικά ποσά, το ύψος των οποίων σε ορισμένες περιπτώσεις καλύπτει το σύνολο σχεδόν των δικαιούμενων δαπανών μετακίνησής του.
      Οι ανωτέρω διατάξεις εφαρμόζονται και κατά τις ομαδικές μετακινήσεις αστυνομικών για εκτέλεση Υπηρεσίας, όπως συνέβη και στις περιπτώσεις μετακινήσεων κατά την Ευρωπαϊκή Διάσκεψη της Αθήνα και τη Σύνοδο Κορυφής της Θεσσαλονίκης.
      Σε ό,τι αφορά την εξόφληση των οφειλομένων οδοιπορικών εξόδων που δεν υπάγονται στην προαναφερόμενη περίπτωση, σας πληροφορούμε ότι, μετά την προσφάτως εκδοθείσα Κοινή Υπουργική Απόφαση «Περί του είδους και του ποσοστού των δαπανών που πληρώνονται σε βάρος της πάγιας προκαταβολής», με τη μισθοδοσία του τρέχοντα μήνα θα καταβληθούν στους αστυνομικούς εκτός έδρας αποζημιώσεις ύψους 2.831.833,50 ευρώ, που αφορούν εκτός έδρας αποζημιώσεις δοκίμων και μέρος υπομνημάτων των μηνών Σεπτεμβρίου, Οκτωβρίου, Νοεμβρίου 2002 και Ιανουαρίου 2003. Επίσης, με τη μισθοδοσία του επόμενου μήνα, θα καταβληθούν στο ίδιο προσωπικό αποζημιώσεις 6.440.564,68 ευρώ έτους 2002 και μέρος των μηνών Ιανουαρίου, Φεβρουαρίου 2003. Του λοιπού και με τη μισθοδοσία του προσεχούς Οκτωβρίου και επομένων μηνών θα καταβάλλεται σημαντικό μέρος των οφειλομένων εκτός έδρας αποζημιώσεων, σύμφωνα βεβαίως και με τις διαθέσιμες κάθε φορά πιστώσεις.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»)
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 17 Νοεμβρίου 2003.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ.4 Καν.Βουλής)
      1. Η με αριθμό 196/10.11.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Γιαννακόπουλου προς τους Υπουργούς Γεωργίας, Περιβάλλοντος, Χωροταξίας  και Δημοσίων Έργων, σχετικώς με την κυκλοφορία μεταλλαγμένων προϊόντων στην Ευρωπαϊκή Ένωση κλπ.
      2. Η με αριθμό 213/11.11.2003 επίκαιρη ερώτηση του Βουλευτή της Νέας Δημοκρατίας κ. Βασιλείου Πάππα προς τον Υπουργό Υγείας και Πρόνοιας, σχετικώς με τη στελέχωση του Ιδρύματος Κοινωνικών Ασφαλίσεων Νέων Μουδανιών Χαλκιδικής, με το απαραίτητο ιατρικό και διοικητικό προσωπικό.
      3. Η με αριθμό 218/11.11.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικώς με τη λήψη μέτρων ενίσχυσης του κλάδου της γουνοποιίας κλπ.
      Β.ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου(Άρθρο 130 παρ.4 Καν.Βουλής)
      1. Η με αριθμό 202/10.11.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Αντωνακόπουλου προς τους Υπουργούς Δικαιοσύνης, Εσωτερικών, Δημόσιας Διοίκησης και Αποκέντρωσης, σχετικώς με τη θεσμοθέτηση προληπτικής δικαστικής κρίσης για τους Νομάρχες και Δημάρχους, για την αποφυγή δικαστικών διώξεων.
      2. Η με αριθμό 214/11.11.2003 επίκαιρη ερώτηση του Βουλευτή της Νέας Δημοκρατίας κ. Αθανασίου Δαβάκη προς τον Υπουργό Εθνικής Παιδείας και Θρησκευμάτων, σχετικώς με τα προβλήματα που δημιουργούνται από την σύμπτυξη τμημάτων σε τάξεις σχολείων της Δευτεροβάθμιας Εκπαίδευσης στο Νομό Λακωνίας κλπ.
      3. Η με αριθμό 217/11.11.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τους Υπουργούς Οικονομίας και Οικονομικών, Γεωργίας, σχετικώς με την καταβολή της επιδότησης στους καπνοπαραγωγούς κλπ.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 207/11-11-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λουκά Αποστολίδη προς τον Υπουργό Εθνικής Παιδείας και Θρησκευμάτων, σχετικώς με τις προθέσεις του Υπουργείου για τη συνέχιση του θεσμού της «Ολυμπιακής Παιδείας», τη διασφάλιση των θέσεων εργασίας των καθηγητών κλπ.
      Η επίκαιρη ερώτηση του κ. Λουκά Αποστολίδη έχει ως εξής:
      «Οι δύο χιλιάδες καθηγητές Φυσικής Αγωγής Ολυμπιακής Παιδείας έχουν επιλεγεί σύμφωνα με το ν. 2942/2001 μετά από διαφανείς διαδικασίες. Έχουν εκπαιδευθεί κατάλληλα και έχουν συμβάλλει αποφασιστικά στην επιτυχία του θεσμού «Ολυμπιακή Παιδεία».
      Επειδή η «Ολυμπιακή Παιδεία» δεν σταματά στους Ολυμπιακούς Αγώνες του 2004 αλλά η μεγάλη προσφορά θα είναι να συνεχισθεί αυτός ο θεσμός, οι ήδη υπηρετούντες από το θεσμό διεκδικούν την ένταξη της «Ολυμπιακής Παιδείας» εντός του αναλυτικού προγράμματος και την πλήρωση των σχεδίων δύο χιλιάδων οργανικών θέσεων από τους δήμους.
      Ερωτάται ο κύριος Υπουργός.
      Τι μέτρα πρόκειται να πάρετε  για τη συνέχιση του θεσμού και τη διασφάλιση των θέσεων εργασίας των καθηγητών».
      Θα απαντήσει ο Υφυπουργός Εθνικής Παιδείας και Θρησκευμάτων κ. Γεώργιος Θωμάς.
      Ορίστε, κύριε Υφυπουργέ, έχετε το λόγο.
      ΓΕΩΡΓΙΟΣ ΘΩΜΑΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, είναι γνωστό ότι το Υπουργείο Παιδείας θεσμοθέτησε, υλοποιεί, στηρίζει και συνεχώς διευρύνει το Πρόγραμμα της Ολυμπιακής Παιδείας. Όταν σαν χώρα αποφασίσαμε να κάνουμε τους διαφορετικούς Ολυμπιακούς Αγώνες, αυτοί δεν θα μπορούσαν να γίνουν χωρίς μία αντίστιξη στο χώρο της παιδείας, γιατί όπως ξέρουμε, οι Ολυμπιακοί Αγώνες στην αρχαιότητα δεν ήταν μόνο αθλητικοί αγώνες, αλλά ήταν ουσιαστικά αγώνες του σώματος και του πνεύματος. 
      Επομένως, απαραίτητο συμπλήρωμα αναβίωσης των Ολυμπιακών Αγώνων θεωρούμε την Ολυμπιακή Παιδεία και την προσπάθεια ευαισθητοποίησης των νέων. Σαφώς, τα ολυμπιακά ιδεώδη δεν μπορεί να πει κανείς ότι εντάσσονται μέσα σ΄ ένα στενό χρονικό πλαίσιο, αυτό της διεξαγωγής των Ολυμπιακών Αγώνων.
      Συνεχώς, λοιπόν, διευρύνουμε και ενισχύουμε το πρόγραμμα, του δίνουμε μία ουσιαστική οντότητα. Φέτος, το διευρύναμε και στην ομογένεια, σ΄ όλα τα σχολεία της ομογένειας. Έχουμε ταξιδέψει παντού όπου υπάρχει ελληνόπουλο είτε σε αμιγές σχολείο είτε σε μεικτό σχολείο στο εξωτερικό. Το διευρύναμε στα δημόσια ΙΕΚ το πρόγραμμα και συνεχώς προσπαθούμε να εντάξουμε και την κοινωνία και τους δήμους σ’ αυτό το πρόγραμμα, δηλαδή από κοινού οι δήμοι με τα σχολεία να κάνουν προγράμματα, να παρουσιάσουν δράση στην Ολυμπιακή Παιδεία.
      Σαφώς και δεν μπορούν οι δήμοι να καλύψουν ζητήματα προσωπικού, δεν μπορούν να ενταχθούν οι εκπαιδευτές της Ολυμπιακής Παιδείας σαν προσωπικό των δήμων. Τους δήμους τους θέλουμε να συμπράξουν στις δράσεις, γιατί μία δράση του σχολείου για μας, όταν μιλάμε για ένα ανοικτό σχολείο, είναι μία δράση η οποία πρέπει να αναφέρεται και στην τοπική κοινωνία και στην ευρύτερη κοινωνία. Τότε θα έχει αξία και οικονομικής στήριξης και αυτός είναι και ο κανόνας που θα ισχύσει φέτος.
      Πέρα απ’ αυτό, υπάρχουν δύο καινούργιες αρχές: Το σχολείο υιοθετεί ένα άθλημα, όπου βάζουμε τους μαθητές -στα πλαίσια της ευαισθητοποίησης και της γνώσης- να υιοθετήσουν σαν σχολείο με τη συλλογική δράση ένα άθλημα, να το γνωρίσουν και να το παρακολουθήσουν. Επιπλέον, με το σύνθημα και τη δράση «τα σχολεία, οι μαθητές μελετούν και αγγίζουν την ιστορία του τόπου τους», θα μελετήσουν την ιστορία του τόπου τους, θα μελετήσουν δίπλα από το σπίτι τους, δίπλα από το σχολείο κάποια σημάδια της ιστορίας που πολλές φορές υπάρχουν. Όλα αυτά πρέπει να τα αγγίξουν και να τα γνωρίσουν.
      Σ’ αυτά τα πλαίσια και με την πρόσφατη συνάντηση ευρωπαϊκών κρατών που έγινε στην Αθήνα, στόχος του Υπουργείου Παιδείας είναι το πρόγραμμα να συνεχιστεί και μετά το 2004. Εξάλλου, ένα βασικό μας σύνθημα είναι «Ολυμπιακή Παιδεία 2004 και μετά», γιατί πιστεύουμε ότι είναι ένα πρόγραμμα που ευαισθητοποιεί τους μαθητές. Τέλος, πιστεύουμε ότι η Ελλάδα θα πρέπει να έχει αυτό το πρόγραμμα στα σχολεία της.
      ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Υφυπουργέ.
      Ο κ. Αποστολίδης έχει το λόγο.
      ΛΟΥΚΑΣ ΑΠΟΣΤΟΛΙΔΗΣ: Εγώ χαίρομαι για τη φιλοσοφία, όπως αναπτύχθηκε από τον κύριο Υπουργό για το θέμα της Ολυμπιακής Παιδείας και για τη γενικότερη αντίληψη αυτού του θεσμού που πραγματικά στα δύο χρόνια λειτουργίας του είναι ιδιαίτερα επιτυχημένος, για τη διεύρυνση και για την ενίσχυσή του. Ασφαλώς, κανένας δεν θα διαφωνήσει ότι το αρχαίο ρητό «νους υγιής εν σώματι υγιεί» μέσα από ένα τέτοιο θεσμό, υλοποιείται στο ακέραιο.
      Οι δύο παρατηρήσεις που θα ήθελα εγώ να κάνω είναι ότι πράγματι μετά το 2004, εκεί είναι που θα δοκιμαστεί η χώρα -μπορεί να είναι το αποκορύφωμα και η εικόνα της χώρας ως έθνος- όταν δισεκατομμύρια κόσμου θα παρακολουθήσουν επιτυχημένους Ολυμπιακούς Αγώνες, διαφορετικούς αγώνες. Όταν έχουμε το πρόσφατο ψήφισμα από τον ΟΗΕ καθολικά για την Ολυμπιακή Εκεχειρία, αυτό δίνει μία διαφορετικότητα και υλοποιούνται τα ολυμπιακά ιδεώδη. Είναι για μένα ένα σημαντικό ξεκίνημα με πρωτοποριακές ιδέες και πρωτοβουλίες γι’ αυτήν την Ολυμπιάδα που γίνεται στην Αθήνα το 2004. 
      Κύριε Υπουργέ, στο πρώτο σκέλος της ερώτησής μου απαντήσατε ότι ο θεσμός αυτός ενισχύεται, διευρύνεται και μετά το 2004 -και χαίρομαι γι’ αυτό- και νομίζω ότι οι καθηγητές –οι δύο χιλιάδες και πλέον καθηγητές Φυσικής Αγωγής-  οι οποίοι και αξιοκρατικά προσλήφθηκαν και εκπαιδεύτηκαν και έχουν δουλέψει για να πετύχει αυτός ο θεσμός, πραγματικά θα χαρούν μ’ αυτή την απάντηση που δίνει η πολιτεία και η Κυβέρνηση.
      Το δεύτερο σκέλος όμως της ερώτησής μου αφορά στο ότι θα πρέπει να διασφαλιστούν οι θέσεις εργασίας αυτών που υπηρετούν σήμερα το θεσμό και οι οποίοι έχουν προσληφθεί κατά αξιοκρατικό τρόπο και έχουν δουλέψει για να λειτουργήσει αυτός ο θεσμός, γιατί δεν είναι μία πρόσκαιρη απασχόληση κάποιων μηνών. Θα είναι μία απασχόληση δύο και τριών χρόνων και θα είναι κατά την άποψή μου άδικο –για να μην πω άλλη κουβέντα- το να μη δρομολογηθεί η πρόσληψη αυτών των ανθρώπων που δούλεψαν και στέριωσαν αυτό το θεσμό. Νομίζω ότι η αγωνία των καθηγητών προς την πολιτεία και προς την Κυβέρνηση είναι ακριβώς το να έχουν τη δική σας δέσμευση, τα δικά σας συγκεκριμένα μέτρα που θα υλοποιούν την πολιτική σας βούληση, γιατί τουλάχιστον έτσι έχει εκφραστεί, για να καλυφθούν αυτές οι θέσεις απ’ αυτούς που δούλεψαν και στέριωσαν αυτό το θεσμό.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
      ΓΕΩΡΓΙΟΣ ΘΩΜΑΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, συμφωνώ και εγώ με τον κύριο συνάδελφο και θα ήθελα να πω ότι το βασικό, το κυρίαρχο για τη χώρα μας θα είναι, μετά το 2004, πέρα από τα έργα, πέρα από τα στάδια, πέρα από τα ντουβάρια, θα έλεγα, να μας μείνει μια ουσιαστική επένδυση στο πνεύμα, να έχουμε μία χώρα με σύγχρονα στάδια, αλλά και με ευαισθητοποιημένα ανοιχτά μυαλά, με νεολαία ευαίσθητη και ανήσυχη, θα έλεγα, για το μέλλον αυτού του τόπου. Εκεί στοχεύει το πρόγραμμα.
      Είπα προηγούμενα ότι είναι στόχος μας το πρόγραμμα αυτό να συνεχιστεί. Και βέβαια το πρόγραμμα αυτό δεν θα το εκχωρήσουμε σ΄ άλλες ειδικότητες. Θα συνεχιστεί από καθηγητές της Φυσικής Αγωγής. Οι εκπαιδευτές που σήμερα είναι στο πρόγραμμα, με βάση το νόμο αποκτούν χρόνο με το χρόνο, μέρα με τη μέρα τα προνόμια της προϋπηρεσίας. Και θα έλεγα ότι ξέρουν πολύ καλά ότι αυτό στο χώρο της εκπαίδευσης είναι μια βασική, ουσιαστική κυρίαρχη ενίσχυση ενός εκπαιδευτικού.
      Στα πλαίσια αυτά πιστεύω ότι όλοι μαζί θα βρούμε τον καλύτερο τρόπο για να συνεχιστεί το πρόγραμμα αυτό και πράγματι να λειτουργήσει θετικά για τη νεολαία μας και για τα σχολεία. 
      ΠΡΟΕΔΡΕΥΩΝ (Κωνσταντίνος Γείτονας): Θα συνεχιστεί το πρόγραμμα. Επομένως βλέπω ότι είσθε ικανοποιημένος, κύριε συνάδελφε. 
      Η δεύτερη με αριθμό 212/11-11-2003 επίκαιρη ερώτηση του Βουλευτή της Νέας Δημοκρατίας κ. Μιχάλη Χαλκίδη προς τους Υπουργούς Οικονομίας και Οικονομικών, Γεωργίας, σχετικώς με την εκποίηση ακίνητης περιουσίας και εγκαταστάσεων της Ένωσης Αγροτικών Συνεταιρισμών Αλεξάνδρειας από την Αγροτική Τράπεζα κλπ., δεν θα συζητηθεί, λόγω κωλύματος του ερωτωμένου Υπουργού και διαγράφεται. 
      ΜΙΧΑΛΗΣ ΧΑΛΚΙΔΗΣ: Τρεις Υπουργοί, κύριε Πρόεδρε, είναι δυνατόν να μην είναι κανείς εδώ;
      ΠΡΟΕΔΡΕΥΩΝ (Κωνσταντίνος Γείτονας): Γνωρίζετε τον Κανονισμό, κύριε συνάδελφε. 
      ΑΓΓΕΛΟΣ ΤΖΕΚΗΣ: Έχει δίκιο. Τρία χρόνια είναι απλήρωτοι οι άνθρωποι.
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Τζέκη. Ο κύριος συνάδελφος και εσείς γνωρίζετε τον Κανονισμό. Μπορεί να προβάλει κώλυμα ο Υπουργός. Μπορείτε να επανακαταθέσετε την ερώτηση, να την επιλέξει το κόμμα σας και να συζητηθεί.
      ΜΙΧΑΛΗΣ ΧΑΛΚΙΔΗΣ: Την επέλεξε το κόμμα, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Επίσης και η τρίτη με αριθμό 215/11-11-2003 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ορέστη Κολοζώφ προς τον Υπουργό Εξωτερικών, σχετικώς με δημοσιεύματα του Τουρκικού Τύπου αναφερόμενα σε μυστικές συνομιλίες μεταξύ Ελλάδας-Τουρκίας για τα θέματα του Αιγαίου κλπ., δεν θα συζητηθεί, λόγω κωλύματος του ερωτώντος Βουλευτή και διαγράφεται.
      Επίκαιρες ερωτήσεις δευτέρου κύκλου: 
      Θα συζητηθεί η με αριθμό 208/11-11-2003 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Υγείας και Πρόνοιας, σχετικώς με τον εκσυγχρονισμό και την επέκταση των χειρουργείων του Βενιζέλειου και Πανάνειου Γενικού Νοσοκομείου Ηρακλείου κλπ.
      Η επίκαιρη ερώτηση της κ. Ευαγγελίας Σχοιναράκη -Ηλιάκη έχει ως εξής:
      «Γνωρίζετε ότι αποτελεί αναγκαιότητα ο εκσυγχρονισμός και η επέκταση των χειρουργείων στο Βενιζέλειο και Πανάνειο Γενικό Νοσοκομείο Ηρακλείου για την αναβάθμιση των παρεχόμενων υπηρεσιών υγείας στους πολίτες του Νομού Ηρακλείου.
      Το συγκεκριμένο νοσοκομείο εξυπηρετεί μεγάλο αριθμό ασθενών απ’ όλη την Κρήτη, με συνέπεια να δημιουργούνται μεγάλοι κατάλογοι αναμονής για χειρουργικές επεμβάσεις.
      Επειδή το γεγονός της αναμονής δημιουργεί τις γνωστές παρενέργειες που όλοι γνωρίζουμε και δεν συνάδει με την πολιτική της Κυβέρνησης για υψηλής ποιότητας παροχής υπηρεσιών υγείας.
      Επειδή στόχος της Κυβέρνησης είναι η αποκέντρωση της παροχής των υπηρεσιών υγείας στις περιφέρειες, προκειμένου να αποσυμφορηθούν τα νοσοκομεία της Αττικής.
      Ερωτάσθε, κύριε Υπουργέ
      1. Ποιος είναι ο προγραμματισμός του Υπουργείου σας για τον εκσυγχρονισμό και την αναβάθμιση των χειρουργείων στο Βενιζέλειο Γενικό Νοσοκομείο.
      2. Ποιο είναι το χρονοδιάγραμμα υλοποίησης του έργου».
      Θα απαντήσει ο Υφυπουργός Υγείας και Πρόνοιας, κ. Κοντογιαννόπουλος.
      Ορίστε, κύριε Υπουργέ, έχετε το λόγο.
      ΒΑΣΙΛΗΣ ΚΟΝΤΟΓΙΑΝΝΟΠΟΥΛΟΣ (Υφυπουργός Υγείας και Πρόνοιας): Κύριε Πρόεδρε, σε απάντηση της ερώτησης της κυρίας συναδέλφου, επιτρέψτε μου να σημειώσω τα εξής: Την τελευταία τριετία για το Γενικό Νοσοκομείο Ηρακλείου, το Βενιζέλειο Πανάνειο, έχουν διατεθεί ιδιαίτερα σημαντικοί πόροι, αντίστοιχοι με τη σημασία του νοσοκομείου. Τα αποτελέσματα είναι ορατά τόσο στους πολίτες του Νομού Ηρακλείου, αλλά και γενικότερα ολόκληρης της Κρήτης. 
      Συγκεκριμένα, μέσα από ένα σχήμα σύνθετης χρηματοδότησης από πόρους της Ευρωπαϊκής Ένωσης, αλλά και εθνικούς πόρους, συνολικού ύψους 8,7 εκατομμυρίων ευρώ, αντιμετωπίστηκαν και βρίσκονται σε διαδικασία αντιμετώπισης σημαντικές παρεμβάσεις, όπως είναι η ολοκλήρωση της πρώτης φάσης επέκτασης του τμήματος επειγόντων περιστατικών, του απεικονιστικού τμήματος, του φαρμακείου και άλλων επιμέρους τμημάτων. 
      Παράλληλα, ολοκληρώθηκαν οι επείγουσες παρεμβάσεις βελτίωσης του κεντρικού παλαιού κτιρίου, η επέκταση της μονάδος εντατικής θεραπείας, καθώς και άλλες κτιριακές εγκαταστάσεις.
      Επίσης, υπάρχει σε εξέλιξη πρόγραμμα προμηθειών για την αναβάθμιση και τον εκσυγχρονισμό του ιατροτεχνολογικού εξοπλισμού. 
      Ειδικότερα, το πρόβλημα της κατασκευής των νέων χειρουργείων στο Γενικό Νοσοκομείο Ηρακλείου αντιμετωπίστηκε με προγραμματισμό με τη συνεργασία της διοίκησης του Νοσοκομείου, του Περιφερειακού Συστήματος Υγείας και Πρόνοιας Κρήτης και του Υπουργείου Υγείας και Πρόνοιας. 
      Έτσι, μετά την ολοκλήρωση της ρυθμιστικής μελέτης του νοσοκομείου και την παραλαβή της περί τα τέλη Απριλίου 2003, προέκυψε πράγματι ανάγκη να κατασκευαστούν νέα χειρουργεία εννιακοσίων ογδόντα τετραγωνικών μέτρων, κεντρική αποστείρωση τριακοσίων ογδόντα τετραγωνικών μέτρων, συνδετική γέφυρα τριακοσίων ογδόντα τετραγωνικών μέτρων, καθώς και να γίνει εκσυγχρονισμός των ηλεκτρομηχανολογικών εγκαταστάσεων του παλαιού κτιρίου. Γι΄ αυτό το νέο έργο έχουν διατεθεί από το Υπουργείο Υγείας και Πρόνοιας 300.000 ευρώ για την εκπόνηση μελετών. Με την ολοκλήρωση των μελετών θα προσδιοριστεί και το τελικό ποσό κατασκευής που θα αντληθεί από το πρόγραμμα των δημοσίων επενδύσεων του Υπουργείου. 
      Παράλληλα, η διοίκηση του νοσοκομείου σε συνεργασία με το ΠΕΣΥ και το Υπουργείο διερευνά τη δυνατότητα να έχει την επίβλεψη του έργου στα πλαίσια προγραμματικής σύμβασης, στην οποία θα συμμετέχει ο Οργανισμός Ανάπτυξης Ανατολικής Κρήτης.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει η κ. Σχοιναράκη.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε. 
      Αποτελεί όντως πραγματικό γεγονός η αναβάθμιση των κτιριακών και άλλων υποδομών του «Βενιζέλειου Νοσοκομείου», με αποτέλεσμα να παρέχει αναβαθμισμένες υπηρεσίες υγείας. Αυτό αναγνωρίζεται και από τους πολίτες που δέχονται αυτές τις αναβαθμισμένες υπηρεσίες υγείας. 
      Επίσης, αυτό στηρίζεται και στην καλή λειτουργία ιατρικού, νοσηλευτικού και βοηθητικού προσωπικού του νοσοκομείου, αλλά και στη διοίκηση του νοσοκομείου, η οποία, όπως αναγνωρίζεται και από τους πολίτες, καθημερινά λειτουργεί προς αυτήν την κατεύθυνση.
      Ταυτόχρονα, όμως, αποτελεί αναγκαιότητα –και το είπατε και εσείς, κύριε Υπουργέ, στην πρωτολογία σας- ο εκσυγχρονισμός και η επέκταση των χειρουργείων, γιατί υπάρχουν σημαντικές καθυστερήσεις σε ό,τι αφορά τον προγραμματισμό χειρουργικών επεμβάσεων. Αυτό είναι ένα μεγάλο πρόβλημα, που πρέπει να αντιμετωπιστεί άμεσα και με όσο το δυνατόν γρηγορότερους ρυθμούς στην υλοποίηση του έργου.
      Έτσι, λοιπόν, θεωρώ ότι η μελέτη χωριστά και στη συνέχεια η κατασκευή είναι μία χρονοβόρα διαδικασία, η οποία ναι μεν θα φέρει αποτέλεσμα, αλλά μετά από πολύ μεγάλο χρονικό διάστημα. Θεωρώ ότι αυτό απαιτείται να γίνει με μελέτη και κατασκευή από την εταιρεία που έχετε ως Υπουργείο, τη γνωστή ΔΕΠΑΝΟΜ, προκειμένου η απάντηση να είναι στο συντομότερο χρονικό διάστημα και τα χειρουργεία να επεκταθούν και να αποτελούν πλέον μία πραγματικότητα, ούτως ώστε να ενισχυθεί η καλή εικόνα που τώρα έχει το Βενιζέλειο και να αποτελεί πλέον ένα πρότυπο νοσοκομείο στην Κρήτη.
      Θεωρώ ότι αυτό είναι εφικτό και τουλάχιστον προσωπικά προς αυτήν την κατεύθυνση θα συνεχίσω να λειτουργώ. 
      Θεωρώ, λοιπόν, ότι και εσείς ως Υπουργείο  πρέπει να λειτουργήσετε προς αυτήν την κατεύθυνση, δηλαδή προς τη μελέτη-κατασκευή από τη ΔΕΠΑΝΟΜ. Θα είναι αποτελεσματικότερη.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΒΑΣΙΛΗΣ ΚΟΝΤΟΓΙΑΝΝΟΠΟΥΛΟΣ (Υφυπουργός Υγείας και Πρόνοιας):  Κατανοώ απολύτως το ενδιαφέρον της κ. Σχοιναράκη. Το έργο αυτό αποτελεί και στόχο του Υπουργείου Υγείας και Πρόνοιας να προχωρήσει με τους γρηγορότερους δυνατούς ρυθμούς. Η ΔΕΠΑΝΟΜ αυτήν τη στιγμή είναι υπερφορτωμένη με έργα σε ολόκληρη την Ελλάδα, γι’ αυτό και υπάρχει αντικειμενική δυσκολία να αναλάβει αυτό το έργο. Δεν θα κερδίζαμε χρόνο, γι’ αυτό και εξετάζουμε τη δυνατότητα εμπλοκής του ΟΑΝΑΚ Κρήτης. Δεν αποκλείεται αυτό το ενδεχόμενο που είπατε, κυρία Σχοιναράκη. Μπορεί η μελέτη και η κατασκευή να ανατεθούν μαζί. Είναι ένα θέμα που θα το εξετάσει το Υπουργείο και προς αυτήν την κατεύθυνση. 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Εγώ θα είμαι εκεί δυναμικά. 
      ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί η με αριθμό 211/11-11-2003 επίκαιρη ερώτηση του Βουλευτή της Νέας Δημοκρατίας κ. Νικολάου Κορτσάρη προς τον Υπουργό Εθνικής Παιδείας και Θρησκευμάτων, σχετικώς με την ίδρυση μεταπτυχιακού τμήματος στο Τμήμα Βαλκανικών Σπουδών Φλώρινας.
      Η επίκαιρη ερώτηση του κ. Νικολάου Κορτσάρη, έχει ως εξής: 
      «Σε ερώτησή μου στις 22-9-2003 σχετικά με τη δημιουργία μεταπτυχιακού τμήματος στο Τμήμα Βαλκανικών Σπουδών Φλώρινας μου απαντήσατε ότι «για να εγκριθεί η λειτουργία κάποιου μεταπτυχιακού προγράμματος από το ΥΠΕΠΘ θα πρέπει να προηγηθεί σχετική πρόταση από το ενδιαφερόμενο πανεπιστήμιο, σύμφωνα με τις διατάξεις του ν. 2083/1992…»
      Σας ερωτώ κύριε Υπουργέ: Η απάντηση που μου δώσατε είναι ηλεγμένη; Είσαστε βέβαιος ότι δεν έχει προηγηθεί ανάλογη κίνηση-ενέργεια από το Τμήμα Βαλκανικών Σπουδών Φλώρινας ή για μία ακόμη φορά απαντήσαμε πρόχειρα, ανερμάτιστα, βεβιασμένα και τελικώς ανεδαφικά και μακράν της αληθείας και της πραγματικότητας; Γνωρίζετε πόσοι υποψήφιοι για το μεταπτυχιακό αδημονούν να ιδρυθεί το υπ΄όψη τμήμα; Αντιλαμβάνεστε πόσο σημαντικό είναι για τη Φλώρινα και το πανεπιστήμιο της δυτικής Μακεδονίας το αίτημά μας;».
      Ο Υφυπουργός Εθνικής Παιδείας και Θρησκευμάτων κ. Θωμάς έχει το λόγο.
      ΓΕΩΡΓΙΟΣ ΘΩΜΑΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, είναι γνωστό ότι το Υπουργείο Παιδείας, ιδιαίτερα τα τελευταία χρόνια, ενισχύει την προσπάθεια για ίδρυση μεταπτυχιακών τμημάτων αλλά και διαθέτει, θα έλεγα, για πρώτη φορά στην ιστορία τεράστια ποσά για τη λειτουργία αυτών των τμημάτων. 
      Ο κύριος Υπουργός είχε απαντήσει στον κ. Κορτσάρη την προηγούμενη φορά και σαφώς είναι ξεκάθαρη η απάντησή του. Όμως, φαίνεται ότι ενώ είναι γνωστή η διαδικασία, αυτή δεν έχει γίνει κατανοητή. 
      Το Τμήμα Βαλκανικών Σπουδών της Φλώρινας έχει ενταχθεί πλέον στο νεοϊδρυθέν πανεπιστήμιο δυτικής Μακεδονίας. Επομένως, θα ήταν άστοχο αυτήν τη στιγμή εκ μέρους του Υπουργείου να δεχθεί και να υιοθετήσει μια παλιά πρόταση του τμήματος, η οποία όμως είχε περάσει μέσω άλλου φορέα, δηλαδή μέσω του Πανεπιστημίου Θεσσαλονίκης. Ουσιαστικά έτσι θα ερχόταν να υπονομεύσει ένα καινούργιο πανεπιστήμιο που θέλει να βάλει τη δική του ιεράρχηση και να κάνει το δικό του προγραμματισμό. 
      Ο κύριος Υπουργός είχε απαντήσει και αυτήν την απάντηση δίνουμε και σήμερα, ότι δηλαδή στηρίζουμε τις προτάσεις αυτές, αλλά σαφέστατα, από τη στιγμή που έγινε η μεταφορά του τμήματος σ΄ άλλο πανεπιστήμιο, η διαδικασία πρέπει να γίνει μέσω του καινούργιου φορέα, δηλαδή μέσω του πανεπιστημίου της δυτικής Μακεδονίας.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κορτσάρης έχει το λόγο.
      ΝΙΚΟΛΑΟΣ ΚΟΡΤΣΑΡΗΣ:  Ευχαριστώ, κύριε Πρόεδρε. 
      Σήμερα έχουμε μία προσπάθεια από τον κύριο Υφυπουργό να καλύψει τον κύριο Υπουργό με χρησιμοποίηση επιχειρημάτων που είναι νομικίστικα, κύριε Υφυπουργέ.
      Στην απάντηση που μου έδωσαν στην ανάλογη ερώτησή μου, μου λένε ότι σχετικά με τη δημιουργία μεταπτυχιακού τμήματος κλπ., θα πρέπει να προηγηθεί σχετική πρόταση από το ενδιαφερόμενο πανεπιστήμιο σύμφωνα με τις διατάξεις του νόμου τάδε και ως εκ τούτου το αίτημα των φοιτητών πρέπει να υποβληθεί στα αρμόδια όργανα του πανεπιστημίου μας. 
      	Εγώ υπέβαλα μία επίκαιρη ερώτηση με υπαινικτικό τρόπο και φρόντισα να βοηθήσω το Υπουργείο το οποίο, απ’ ό,τι φαίνεται, ανέτρεξε στα Πρακτικά του και ανακάλυψε ότι αυτό που ζητούσαν έχει ήδη γίνει, κύριε Πρόεδρε και κύριε Υφυπουργέ, από το Μάρτιο του 2003 -θα σας καταθέσω το σχετικό έγγραφο- ύστερα από επίσημη πρόταση του Τμήματος Βαλκανικών Σπουδών της Φλώρινας – βλέπω έκπληξη στο πρόσωπό σας- στις 2.12.2002. Φαίνεται ότι αυτό το κείμενο το αγνοείτε.
      	(Στο σημείο αυτό ο Βουλευτής κ. Νικόλαος Κορτσάρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      Δηλαδή θα έπρεπε να περιμένουμε ενάμισι χρόνο αφού αποφασίσετε κάποτε να μετονομάσετε το πανεπιστήμιο και να νομιμοποιήσετε την αδικία που κάνατε στη Φλώρινα με το να μη μας δώσετε την έδρα, αγνοώντας ότι θα έπρεπε ήδη το λειτουργούν πανεπιστήμιο να έχει ενεργήσει, να έχει εφαρμόσει και να έχει εγκαταστήσει το μεταπτυχιακό τμήμα, αφού προηγήθηκαν οι λόγοι τους οποίους επικαλείσθε; 
      Θα ήθελα, αφού τελειώσει αυτό και αφού διαβάσετε το κείμενο και μου απαντήσετε –διότι φαίνεται ότι ήρθατε απροετοίμαστος- να πείτε και για το άλλο έγκλημα που συντελέσατε στη Φλώρινα. Δηλαδή, λειτουργεί τέσσερα χρόνια η Σχολή Βαλκανικών Σπουδών, τελείωσαν ήδη οι φοιτητές μας, πήραν τα πτυχία τους και πηγαίνοντας να τα καταθέσουν στις δημόσιες υπηρεσίες που ζητούν πανεπιστημιακούς τίτλους για συμμετοχή στον ΑΣΕΠ, η απάντηση είναι ότι το πανεπιστήμιο αυτό δεν υπάρχει, διότι η Σχολή Βαλκανικών Σπουδών δεν αναγνωρίζεται στα προσοντολόγια του ΑΣΕΠ και ως εκ τούτου, οι φοιτητές μας, τετρακόσιοι τον αριθμό, δεν μπορούν να συμμετάσχουν πουθενά. 
      Συγκαταλέξτε λοιπόν στην απάντησή σας αφού δείτε και αυτό το κείμενο που θα καταθέσω και το ένα και το άλλο θέμα. 
      Ευχαριστώ. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. 
      ΘΩΜΑΣ ΓΕΩΡΓΙΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, το έγγραφο το οποίο επικαλείται ο συνάδελφος είναι ένα έγγραφο που έχει διαβιβαστεί από το Αριστοτέλειο Πανεπιστήμιο. Σήμερα το τμήμα ανήκει σε άλλο πανεπιστήμιο. 
      ΝΙΚΟΛΑΟΣ ΚΟΡΤΣΑΡΗΣ: Σας είπα ότι διαβιβάστηκε από το Φεβρουάριο. 
      ΘΩΜΑΣ ΓΕΩΡΓΙΟΣ (Υφυπουργός Εθνικής Παιδείας και Θρησκευμάτων): Ξέρετε πολύ καλά ότι ακόμα και ένα δημόσιο έγγραφο όταν βρίσκεται στο Εθνικό Τυπογραφείο και αλλάξει ο Υπουργός γυρίζει πίσω για να πάρει υπογραφή από το νέο Υπουργό. Θα μπορούσε να στηθεί ολόκληρο τμήμα πάνω σ΄ ένα αίτημα που έχει υποβληθεί από φορέα που σήμερα δεν είναι υπεύθυνος; Δηλαδή, θα δίναμε μια έγκριση προς το Αριστοτέλειο και θα έλεγε ευχαριστώ πολύ για την έγκριση, αλλά δεν είμαι εγώ πλέον αρμόδιος. Το τμήμα αυτό πήγε στο πανεπιστήμιο δυτικής Μακεδονίας. 
      ΝΙΚΟΛΑΟΣ ΚΟΡΤΣΑΡΗΣ: Γιατί δεν απάντησε σ’ αυτό το έγγραφο; 
      ΘΩΜΑΣ ΓΕΩΡΓΙΟΣ (Υφυπουργός Εθνικής Παιδείας και Θρησκευμάτων): Αυτό το νόημα έχει η απάντηση του Υπουργού και δεν καλύπτω τον κύριο Υπουργό, γιατί δεν έχει ανάγκη κάλυψης. Αυτό που καλύπτω είναι η νόμιμη διαδικασία, το νόμο και την αλήθεια, αυτό που κάλυψε και ο Υπουργός με την απάντησή του. 
      Από κει και πέρα να υποβληθεί στη διοικούσα του πανεπιστημίου δυτικής Μακεδονίας το αίτημα για να έρθει το αίτημα γιατί η οποιαδήποτε έγκριση θα ήταν άνευ αντικρίσματος.
      Κύριε Πρόεδρε, θα ήθελα να πω ακόμα ότι είναι παράταιρο να ακούγεται ότι έχουμε καταδικάσει τη Φλώρινα. Η Φλώρινα αν γνώρισε μια ανάπτυξη, τη γνώρισε τα τελευταία χρόνια, τη γνώρισε επί ΠΑΣΟΚ και με τα έργα που έχουν γίνει συνολικά και στον τομέα της σχολικής στέγης και στον τομέα γενικότερα άλλων έργων αναπτυξιακών. Νομίζω ότι αυτό έχει αναγνωρισθεί από το λαό της Φλώρινας και έχει επιδοκιμαστεί σε διάφορες εκλογικές διαδικασίες.
      Ευχαριστώ. 
      ΝΙΚΟΛΑΟΣ ΚΟΡΤΣΑΡΗΣ: Σας ρώτησα αν γνωρίζετε το κείμενο που σας έδωσα. Δεν μου απαντήσατε όμως….
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, επειδή και εγώ παρακολουθώ τη συζήτηση, νομίζω ότι έγινε κατανοητό και το τι είπατε εσείς και το τι απάντησε ο κύριος Υπουργός. Θα το κρίνουν οι πολίτες τελικώς και ιδιαίτερα της Φλώρινας που τους αφορά άμεσα. 
      Τρίτη είναι η με αριθμό 216/11-11-2003 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σπυρίδωνος Στριφτάρη προς τους Υπουργούς Εσωτερικών, Δημόσιας Διοίκησης και Αποκέντρωσης, Περιβάλλοντος, Χωροταξίας και Δημοσίων Έργων, σχετικώς με την καθυστέρηση υλοποίησης των εξαγγελθέντων μέτρων για τους σεισμοπαθείς της Λευκάδας κλπ. 
      Η επίκαιρη ερώτηση του κ. Σπυρίδωνος Στριφτάρη έχει ως εξής:
      «Έχουν περάσει τρεις μήνες από το σεισμό της 14-8-2003 που προκάλεσε τις γνωστές καταστροφές στο νησί της Λευκάδας. Παρά τις μεγαλοστομίες της Κυβέρνησης για γρήγορη επούλωση των πληγών που άφησε πίσω ο σεισμός, ακόμη δεν έχει γίνει σχεδόν τίποτα από όσα είχε εξαγγείλλει. Συγκεκριμένα: 
      Ακόμη υπάρχουν σεισμόπληκτοι που δεν πήραν ούτε το πενιχρό επίδομα των 600 ευρώ. 
      Καμία ρύθμιση δεν έχει γίνει για τη συμπλήρωση των ενσήμων, για να μπορούν να μπουν στο Ταμείο Ανεργίας και να έχουν ασφαλιστική κάλυψη, όσοι εργαζόμενοι έχασαν τη δουλειά τους. 
      Οι επαγγελματοβιοτέχνες ακόμη περιμένουν τις αποζημιώσεις και τα με ευνοϊκούς όρους δάνεια για αποκατάσταση των ζημιών. 
      Ερωτώνται οι κύριοι Υπουργοί:
      Γιατί υπάρχει τόσο μεγάλη καθυστέρηση για υλοποίηση των εξαγγελθέντων μέτρων που θα ανακούφιζαν κάπως τους πληγέντες και 
      Είναι στις προθέσεις της Κυβέρνησης η υλοποίηση των εξαγγελιών της, πότε και πώς;». 
      Ο Υφυπουργός  Εσωτερικών, Δημόσιας Διοίκησης και Αποκέντρωσης κ. Παπαδήμας έχει το λόγο. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κύριοι συνάδελφοι, είχα την ευθύνη να είμαι επικεφαλής του κυβερνητικού κλιμακίου που βρέθηκε στη Λευκάδα μόλις τρεις ώρες μετά το σεισμό της 14ης Αυγούστου και είχα τη μεγάλη ικανοποίηση, όταν μετά από τέσσερα ημερόνυκτα εγκατέλειπα τη Λευκάδα, ν’ αφήσω ένα νησί που είχε ξαναβρεί το φυσιολογικό ρυθμό της ζωής του και ν’ ακούω ευχαριστώ και από τις τοπικές αρχές και από τους πολίτες. Και αυτό τότε νομίζω ήταν κάτι  που είχε αναγνωριστεί από όλους και από τα κόμματα και από τον Τύπο.
      Σήμερα εγκαλείτε την Κυβέρνηση ότι από τότε ουσιαστικά εγκατέλειψε το νησί και δεν έχει κάνει σχεδόν τίποτε παρά τις μεγαλόστομες εξαγγελίες. Θα σας πω λοιπόν τι έχουν γίνει από τότε. 
      Πρώτα-πρώτα η απαραίτητη κοινή υπουργική απόφαση για την οριοθέτηση ως πληγείσης περιοχής για να ξεκινήσουν τα μέτρα εξεδόθη την επόμενη εβδομάδα από το σεισμό. Για τις υποδομές δόθηκαν στους δήμους από το ΥΠ.ΕΣ.Δ.Α. 880.000 ευρώ για έκτακτη ενίσχυση και 1.800.000 ευρώ διπλάσια ΣΑΤΑ, από αυτήν που παίρνουν κάθε χρόνο, δηλαδή πήραν το διπλάσιο ποσό για να αντιμετωπίσουν το πρόβλημα των σεισμών. Στη Νομαρχιακή Αυτοδιοίκηση από το ΥΠ.ΕΣ.Δ.Α. δόθηκαν 300.000 ευρώ, από το Υπουργείο Οικονομικών και Οικονομίας 30.000.000 ευρώ. Συνολικά δηλαδή αυτά τα χρήματα είναι 33.000.000 ευρώ, δηλαδή 11,3 δισεκατομμύρια για να το πω σε δραχμές .
      Τι έγινε γι’ αυτές τις υποδομές: Ξεκίνησαν οι μελέτες, έγιναν οι απαραίτητες γεωτρήσεις, οι μελέτες για τα λιμάνια ολοκληρώνονται το Δεκέμβριο και δημοπρατούνται τα έργα αποκατάστασης των λιμένων. Για τους οδικούς άξονες, ο μεγάλος οδικός άξονας του νησιού Λευκάδα-Τσουκαλάδες- ΄Αγ. Νικήτας, έχει εγκατεστημένη εργολαβία αυτήν τη στιγμή και γίνονται τα έργα. Στο Δήμο Λευκάδας τέλειωσε το έργο αποχέτευσης που ήταν ένα πολύ μεγάλο έργο που έπαθε φοβερές ζημιές από το σεισμό και ολοκληρώνονται τα έργα σ΄ όλους τους άλλους δήμους που έχουν, με τα χρήματα που είπα στην αρχή, ξεκινήσει από τον πρώτο μήνα.
      Το ΤΕΙ που είχε πάθει ζημιές ξεκίνησε ήδη τη λειτουργία του. Το βοήθημα των 600 ευρώ έχει δοθεί σε χίλιες οικογένειες μέχρι τώρα. Δηλαδή δόθηκαν 600.000 ευρώ σ’ αυτές τις οικογένειες. Εκκρεμούν τριακόσιες ογδόντα για τους οποίους γίνεται έλεγχος αν είναι δικαιούχοι γιατί δεν δικαιούνται αυτό το επίδομα όσοι έχουν δεύτερη κατοικία. Και πολλοί από τους δήμους έχουν απαντήσει για ορισμένους από αυτούς ότι πρόκειται για δεύτερη κατοικία.
      Η επιδότηση του ενοικίου. Εξεδόθη αμέσως η κοινή υπουργική απόφαση. Πληρώνονται αυτήν τη στιγμή οι δικαιούχοι από τα τοπικά ΤΑΣ. Εκεί που δεν μπόρεσαν να πάνε να στεγαστούν, όπως ήταν ο Δήμος Σφακιωτών, γιατί δεν υπήρχαν προς ενοικίαση οικίες, δόθηκαν λυόμενα από το ΥΠΕΧΩΔΕ.
      Η αποκατάσταση των υποδομών ξεκίνησε από την επόμενη εβδομάδα του σεισμού. ‘Ηδη πληρώνεται η κρατική αρωγή η οποία διαχωρίστηκε από το δανεισμό. Αδειοδοτήθηκαν χωρίς κανένα κόστος για μικροεπισκευές από το ΤΑΣ. Οι ανακατασκευές των οικιών, όπου έχουν ξεκινήσει, έχουν το δικαίωμα της κρατικής αρωγής κατά 33% και άτοκου δανεισμού για το υπόλοιπο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κύριε Πρόεδρε, είναι πάρα πολλά τα θέματα.
      ΠΡΟΕΔΡΕΥΩΝ (Κωνσταντίνος Γείτονας): Στη δευτερολογία σας κύριε Υπουργέ τα υπόλοιπα.
      Ο κ. Στριφτάρης έχει το λόγο.
      ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, δεν ξέρω αν ο κύριος Υπουργός διάβασε καθόλου την επίκαιρη ερώτησή μου. Εγώ δεν τον ρωτάω αυτά που λέει αυτός. Δεν τον ρωτάω ούτε για τις υποδομές, γιατί εκεί αν πάμε να δούμε πραγματικά θα είναι πολύ χειρότερα από αυτά που τον ρωτάω. Είναι δε συγκεκριμένα τα δύο ερωτήματά μου, γιατί και σε προηγούμενη ερώτηση επίκαιρη πριν από ένα-ενάμισι μήνα ειπώθηκε ότι σε μια εβδομάδα θα έχουν λυθεί. Για να μην μπω σε άλλα ζητήματα γιατί, όπως πήγε ο κύριος Υπουργός, μπορεί να πω και εγώ ότι τα σκουπίδια είναι έξω από τα σχολεία ακόμα και πέρυσι τέτοιο καιρό μου είχατε πει ότι τον περασμένο Μάϊο θα έχει τελειώσει αυτό το θέμα. Μην τα επαναφέρουμε αυτά τα πράγματα και μη λέτε εδώ μεγαλοστομίες. Θα απαντήσετε στα δύο ερωτήματά μου. 
      Κάνατε τίποτα για να έχουν ασφάλιση οι εργαζόμενοι που έχασαν τη δουλειά τους; Ναι, ή όχι; Δώσατε τα δάνεια στους επαγγελματοβιοτέχνες για να αντικαταστήσουν τις ζημιές τους και την αποζημίωση που τάξατε; Ναι, ή όχι; Σ’ αυτά να απαντήσετε. Αναφορικά δε με τις υποδομές και την προσεισμική θωράκιση της χώρας για να μπορούν να ξέρουν τι μπορεί να τους συμβεί, αφήστε τα θα τα πούμε σε μια άλλη ερώτηση. Μην απαντάτε σ’ αυτά που δεν σας ρωτάνε, αλλά στα συγκεκριμένα.
      Μην απαντάτε σ’ αυτά που δεν σας ρωτάμε. Στα συγκεκριμένα να απαντάτε.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ήμουν πάρα πολύ συγκεκριμένος στις απαντήσεις. Όλα αυτά που είπα έχουν γίνει. Μίλησα και για πόσα χρήματα έχουν δοθεί για την κάθε δράση. Έξω από αυτά, όμως –για να συμπληρώσω αυτά που δεν πρόλαβα να πω στην πρωτολογία μου- για τους συνταξιούχους του δημοσίου έχει υπογραφεί η υπουργική απόφαση, όπως και για τους ασφαλισμένους όλων των άλλων ταμείων –η πρώτη από τον Υπουργό Οικονομικών, η δεύτερη από τον Υπουργό Εργασίας- για 355 ευρώ επίδομα εφάπαξ το οποίο το παίρνουν.
      ΣΠΥΡΙΔΩΝ ΣΤΡΙΦΤΑΡΗΣ: Από τα ταμεία τους, όχι από την Κυβέρνηση.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ένα λεπτό. Έχει υπογραφεί τα ταμεία να τους δώσουν αυτό το επίδομα. 
      Όσον αφορά τις ειδικές ρυθμίσεις για τις ληξιπρόθεσμες οφειλές προς το δημόσιο υπογράφτηκε και ισχύει η κοινή υπουργική απόφαση. Κανένας, λοιπόν, δεν πληρώνει, μέχρι 27-2-2004 όλους τους φόρους, τέλη, εισφορές, καθώς και την υποβολή δήλωσης ΦΠΑ.
      Μιλήσατε για τα μέτρα υπέρ παραγωγικών μονάδων. Εξεδόθη κοινή υπουργική απόφαση που προβλέπει δανεισμό άτοκο ουσιαστικά –η επιδότηση φθάνει μέχρι το 100% του επιτοκίου- και για εξοπλισμό και για κεφάλαια κίνησης και υπάρχει αναστολή οφειλών στις τράπεζες, με επιμήκυνση του χρόνου της συνολικής διάρκειας των δανείων για δύο χρόνια.
      Μιλήσατε επίσης για το θέμα των ζημιών των επιχειρήσεων. Εδώ υπάρχει μια καθυστέρηση και γιατί υπάρχει αυτή η καθυστέρηση; Γιατί σύμφωνα με το νόμο είναι υποχρεωμένη η Νομαρχιακή Αυτοδιοίκηση να κάνει καταγραφή όλων των ζημιών και κοστολόγηση. Έγινε η καταγραφή, αλλά δεν έχει κάνει κοστολόγηση. Για να επισπευσθεί ζητήσαμε από την περιφέρεια να φτιάξει μεικτά συνεργεία με τη νομαρχία. Ήδη έγιναν και πρέπει αυτή η καταγραφή να ολοκληρωθεί μέσα στο Νοέμβριο. Επομένως, κανένα από τα μέτρα που είχε εξαγγείλλει η Κυβέρνηση δεν έμεινε αδρανές. Όλα αυτά τα μέτρα τρέχουν και όσον αφορά το δανεισμό που είπατε, ο κάθε ένας δικαιούχος μπορεί να φθάσει παίρνοντας τα χαρτιά από το ΤΑΣ στην τράπεζα και να πάρει το δάνειο, αφού έχει πάρει ήδη την κρατική αρωγή. Σας είπα ότι η κρατική αρωγή για τις επισκευές έχει ήδη δοθεί.
      ΠΡΟΕΔΡΕΥΩΝ (Κωνσταντίνος Γείτονας): Η τέταρτη με αριθμό 219/11-11-2003 επίκαιρη ερώτηση του Βουλευτή κ. Βασιλείου Κεδίκογλου προς την Υπουργό Περιβάλλοντος, Χωροταξίας και Δημοσίων Έργων, σχετικώς με τις καθυστερήσεις στις μελέτες κατασκευής εθνικών οδικών έργων στην Εύβοια κλπ., διαγράφεται λόγω κωλύματος του ερωτώντος Βουλευτή.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων και πριν εισέλθουμε στην ημερήσια διάταξη των επερωτήσεων, θα ήθελα να ανακοινώσω προς το Σώμα ότι ο Πρόεδρος του Συνασπισμού της Αριστεράς των Κινημάτων και της Οικολογίας κ. Κωνσταντόπουλος ζητεί άδεια ολιγοήμερης απουσίας στο εξωτερικό. 
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε τη ζητηθείσα άδεια.
      Επίσης, έχω την τιμή να ανακοινώσω προς το Σώμα ότι:
      Πρώτον, η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Υγείας και Πρόνοιας: «Τροποποίηση και συμπλήρωση της νομοθεσίας για το Εθνικό Σύστημα Υγείας και ρυθμίσεις άλλων θεμάτων αρμοδιότητας του Υπουργείου Υγείας και Πρόνοιας».
      Δεύτερον, η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Εκλογικές Δαπάνες κατά τις Νομαρχιακές και Δημοτικές Εκλογές, Οικονομική διοίκηση και διαχείριση των ΟΤΑ, θέματα αλλοδαπών και άλλες διατάξεις».
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 18/5-11-2003 επερώτηση των Βουλευτών του Κομμουνιστικού Κόμματος Ελλάδας κυρίων Αλέκας Παπαρήγα, Ορέστη Κολοζώφ, Νικολάου Γκατζή, Λιάνας Κανέλλη, Παναγιώτη Κοσιώνη, Σταύρου Σκοπελίτη, Αντώνη Σκυλλάκου, Σπύρου Στριφτάρη, Άγγελου Τζέκη, Δημητρίου Τσιόγκα και Γεωργίου Χουρμουζιάδη προς τους Υπουργούς Δημόσιας Τάξης και Δικαιοσύνης, σχετικώς με την «ποινικοποίηση των συνδικαλιστικών και κοινωνικών αγώνων».
      Για τη συζήτηση της επερώτησης από τη Νέα Δημοκρατία ορίζεται ως Κοινοβουλευτικός Εκπρόσωπος ο Βουλευτής Β΄ Αθηνών, κ. Βύρων Πολύδωρας.
      Το λόγο έχει ο πρώτος των επερωτώντων, κ. Άγγελος Τζέκης.
      ΑΓΓΕΛΟΣ ΤΖΕΚΗΣ: Κύριε Πρόεδρε, κύριοι συνάδελφοι, με τη σημερινή επερώτηση το Κομμουνιστικό Κόμμα Ελλάδος φέρνει στη Βουλή για συζήτηση ένα θέμα που αφορά τα δημοκρατικά δικαιώματα του λαού, την άσκηση των συνδικαλιστικών του δικαιωμάτων, τη διεκδίκηση δίκαιων αιτημάτων για οικονομική και κοινωνική πρόοδο, για παιδεία, υγεία και πολιτισμό, για ειρήνη και καλή συνεργασία με τους άλλους λαούς, δηλαδή ζητήματα που αφορούν την ασκούμενη πολιτική της Κυβέρνησης και υπερεθνικών οργανισμών, Ευρωπαϊκής Ένωσης και ΝΑΤΟ. Αυτή η πολιτική λοιπόν έχει ως κύριο στόχο την προώθηση των συμφερόντων των επιχειρηματιών του κεφαλαίου, έχει ως σκοπό την αύξηση της κερδοφορίας τους με κάθε τρόπο.
      Εφόσον, λοιπόν η Κυβέρνηση ακολουθεί αυτήν την πολιτική είναι επόμενο να παίρνει μέτρα που θίγουν τους εργαζόμενους, τα λαϊκά στρώματα, δηλαδή να προωθεί την αντιλαϊκή της πολιτική. Εκείνο που την ενδιαφέρει είναι το πέρασμα αυτής της φιλομονοπωλιακής πολιτικής και η συμμετοχή της στους σχεδιασμούς του ΝΑΤΟ, των Ηνωμένων Πολιτειών, της Ευρωπαϊκής Ένωσης, που στρέφονται και κατά άλλων χωρών και λαών, όπως στη Γιουγκοσλαβία, στο Αφγανιστάν, αλλά –προετοιμάζεστε- και για το Ιράκ. Για το πέρασμα αυτό δεν διστάζει να χρησιμοποιήσει παλιούς και νέους μηχανισμούς που δημιουργούνται σε εθνικό και διεθνικό επίπεδο, ιδίως στα πλαίσια της Ευρωπαϊκής Ένωσης και του ΝΑΤΟ. Και για να δείξει ότι διακατέχεται από αποφασιστικότητα ως προς την εφαρμογή αυτής της αντιλαϊκής πολιτικής, καταφεύγει στον αυταρχισμό, στην καταστολή όσων διαφωνούν με την πολιτική της, όσων αντιστέκονται και αντιδρούν στην καθυπόταξη του λαϊκού κινήματος.
      Κύριε Πρόεδρε, κύριοι συνάδελφοι, τα έργα και οι ημέρες της Κυβέρνησης είναι γνωστά. Άλλωστε, ο ίδιος ο κύριος Πρωθυπουργός σε απάντηση επίκαιρης ερώτησης της Γενικής Γραμματέας της Κεντρικής Επιτροπής του κόμματος σχετικά με την ύπαρξη και λειτουργία μηχανισμών παρακολούθησης, εκφοβισμού και υπονόμευσης του συνδικαλιστικού και γενικότερα του λαϊκού κινήματος, που κατατέθηκε το Μάη του 2002 με αφορμή τον εντοπισμό ομάδας χαφιέδων στην πρωτομαγιάτικη συγκέντρωση στην πλατεία Συντάγματος το 2002, ήταν αποκαλυπτικός και για τις διαθέσεις και για τους στόχους της Κυβέρνησης και παραδέχθηκε με κυνικό τρόπο ότι οι χαφιέδες ήταν σε διατεταγμένη υπηρεσία. Και δεν είναι μόνο αυτή η προσπάθεια διείσδυσης χαφιέδων σε συγκεντρώσεις, συσκέψεις γενικών συνελεύσεων σωματείων. Υπάρχει πληθώρα τέτοιων παραδειγμάτων της Κυβέρνησης του ΠΑΣΟΚ για πολλά χρόνια. Στο σημείο αυτό αξίζει να αναφερθεί η έκθεση δικτύου Ευρωπαίων νομικών που ήρθε στο φως της δημοσιότητας και μεταξύ των άλλων  θεωρεί τη διείσδυση χαφιέδων ως πράξη αδικήματος, ενώ κατά τον κύριο Πρωθυπουργό τον κ. Σημίτη είναι νόμιμη και φυσιολογική.
      Οι συνέπειες της αντιδημοκρατικής πολιτικής είναι γνωστές σ΄ όλους: Η ποινικοποίηση των αγώνων των εργαζομένων, της νεολαίας, του φιλειρηνικού και αντιπολεμικού κινήματος, οι μαζικές και κατά χιλιάδες διώξεις των αγροτών με τα αγροτοδικεία, οι διώξεις των μαθητών που μέχρι και σήμερα σέρνονται στα δικαστήρια. Και είναι γνωστό ότι είναι ακόμη σε ισχύ η πράξη νομοθετικού περιεχομένου με την οποία είχαμε τις σχετικές διώξεις. Η παραπομπή και η καταδίκη εργατών συνδικαλιστών –πρόσφατη είναι η καταδίκη συνδικαλιστών του πανεργατικού αγωνιστικού μετώπου- με στόχο, όχι την τρομοκράτηση των συνδικαλιστών, αλλά των εργατών, για να περάσουν χωρίς αντιστάσεις το χτύπημα των εργασιακών σχέσεων και των ασφαλιστικών δικαιωμάτων. Έχουμε όμως και άλλες ομοσπονδίες και σωματεία, όπως η Ομοσπονδία Εμφιαλωμένων Ποτών με καταδίκη πολλών χρόνων φυλάκιση. Βέβαια, έχουμε και το χτύπημα των ναυτεργατών.
      Κύριε Πρόεδρε, κύριοι συνάδελφοι, η συνδικαλιστική δράση υπονομεύεται και βρίσκεται υπό διωγμό. Συνδικαλιστές εμποδίζονται να εισέλθουν σε εργοστάσια και επιχειρήσεις, για να ασκήσουν τα καθήκοντά τους. Το ίδιο άλλωστε γίνεται και με κομμουνιστές Βουλευτές που δεν δέχονται τα εργοστάσια και οι επιχειρήσεις την είσοδό τους, για να ενημερώσουν τους εργαζόμενους για τις θέσεις του Κομμουνιστικού Κόμματος Ελλάδος και για πολιτική ενημέρωση.
      Σ’ αυτό το σημείο, κύριε Υπουργέ, να σας αναφέρω ότι οι κομμουνιστές Βουλευτές δέχονται και την αυταρχικότητα των Σωμάτων Ασφαλείας, όπως έγινε πρόσφατα με το Βουλευτή και μέλος του πολιτικού γραφείου, το σύντροφο Στριφτάτη, σε προγραμματισμένη επίσκεψη στην Αργολίδα. Σε μπλόκο που είχε στηθεί, ενώ γνωστοποιήθηκε η ιδιότητα του Βουλευτή και η ιδιότητα του οδηγού που συνόδευε το Βουλευτή, παρ΄όλα αυτά η προκλητική στάση των ανδρών των συνοροφυλάκων ήταν χαρακτηριστική. 
      Υπάρχει δηλαδή και έλλειψη δημοκρατικής παιδείας που υπάρχει μέσα στα Σώματα Ασφαλείας, για να συμπεριφέρονται με αυτόν τον τρόπο, πολύ περισσότερο στον απλό λαό, που ξέρετε και εσείς, αλλά έχουμε και εμείς πολλές καταγγελίες ότι με παρατεταμένα τα όπλα μπαίνουν ακόμα και σε λεωφορεία του ΚΤΕΛ, για να κάνουν δήθεν έλεγχο, αλλά στην ουσία για να τρομοκρατήσουν το λαό.
      Το δικαίωμα που χτυπιέται ακόμα περισσότερο σήμερα είναι το δικαίωμα της απεργίας, το οποίο αμφισβητείται, αφού όλες οι απεργίες κρίνονται παράνομες και καταχρηστικές. Είναι πρόσφατα τα παραδείγματα των εργαζομένων της Ολυμπιακής, είναι πρόσφατες οι αποφάσεις για τους γιατρούς, για τους ναυτεργάτες και για άλλα σωματεία και ομοσπονδίες. Η κατάσταση αυτή βέβαια, με πρόσχημα την ασφάλεια των Ολυμπιακών Αγώνων, θα επιδεινωθεί. 
      Από τις δηλώσεις μελών της Κυβέρνησης αφήνεται να εννοηθεί ότι θα περιοριστεί το δικαίωμα της απεργίας, το δικαίωμα των συγκεντρώσεων και των διαδηλώσεων. Αυτήν την κατάσταση η Κυβέρνηση μελετά να τη γενικεύσει, σύμφωνα και με τις τελευταίες δηλώσεις του Υπουργού Δημόσιας Τάξης, αλλά και με τις αποφάσεις της Ελληνικής Αστυνομίας.
      Με το πρόσχημα ότι θέλετε να περιορίσετε τις διαδηλώσεις των εκατό -εκατόν πενήντα διαδηλωτών, έχετε ως στόχο πραγματικά να χτυπήσετε κάθε μορφή αντίδρασης, συγκέντρωσης, διαδήλωσης του εργατικού και γενικότερα του λαϊκού κινήματος. Άλλωστε, δεν είναι υπεύθυνες αυτές οι ομάδες που κλείνουν οι δρόμοι, όταν οι ίδιες οι αστυνομικές δυνάμεις πριν από τρεις, τέσσερις ή και πέντε ώρες κλείνουν ολόκληρους δρόμους, απομονώνουν το κέντρο, παραδείγματος χάρη της Αθήνας, προκειμένου να προκαλέσουν μόνο την αγανάκτηση του λαού απέναντι στους απεργούς. Αυτός είναι ο κοινωνικός αυτοματισμός για την Κυβέρνηση. 
      Επίσης, στους χώρους δουλειάς ισχύει η τρομοκρατία του εργοδότη με συστήματα παρακολούθησης, με εξευτελιστική συμπεριφορά προς τους εργαζόμενους, με εκφοβισμό, με εντατικοποίηση της δουλειάς, που επιφέρει και εργοδοτικά εγκλήματα, βαφτίζοντάς τα δήθεν εργατικά ατυχήματα, με σκοτωμένους και σακάτηδες εργάτες. Όλα αυτά βέβαια γίνονται με τη στήριξη της Κυβέρνησης.
      Κύριε Πρόεδρε και κύριοι συνάδελφοι, η Κυβέρνηση συνεχώς επικαλείται την κοινωνική ευαισθησία και αυτήν τη δείχνει με τη συνεχώς αυξανόμενη χρήση βίας των δυνάμεων καταστολής για το χτύπημα κινητοποιήσεων, συγκεντρώσεων. 
      Να αναφερθούμε πώς είχαν αντιμετωπιστεί οι συγκεντρώσεις των συνταξιούχων, να αναφερθούμε στις απεργιακές κινητοποιήσεις των ναυτεργατών, στην τελευταία κινητοποίηση των αστυνομικών, να αναφερθούμε στις αντιπολεμικές, φιλειρηνικές συγκεντρώσεις στη Θεσσαλονίκη και στην Αθήνα και βέβαια στην Αθήνα που είχε γίνει και με την επίσκεψη του Κλίντον, όπου είχαμε την παρέμβαση του λεγόμενου ανθύπατου -όπως τον ονομάζει και ο Πρόεδρος της Βουλής- που ήθελε περισσότερα χτυπήματα και περισσότερο αυταρχισμό και πίεζε σε νέα αντιδημοκρατικά μέτρα, θεωρώντας ότι η Ελλάδα μπορεί να μετατραπεί σ΄ ένα απέραντο Γκουαντανάμο. 
      Όσο για τους φιλειρηνιστές της Θεσσαλονίκης, μέχρι και σήμερα διώκονται και έχουμε και την παρέμβαση του εισαγγελέα Θεσσαλονίκης, στην αθωωτική πρωτόδικη απόφαση, όπου άσκησε έφεση μόνο και μόνο για να χτυπηθεί το φιλειρηνικό, αντιπολεμικό κίνημα.
      Προκειμένου βέβαια να απαγορεύσει ή να διαλύσει συγκεντρώσεις, καταφεύγει και σε νομοθετικά διατάγματα της χούντας ή σε πολιτική επιστράτευση, όπως έκανε με τους ναυτεργάτες, με τους εργαζόμενους των ΟΤΑ, με τους αγρότες το 1997 στη Θεσσαλία, με τους αστυνομικούς τώρα το 2003, αλλά και με τις συγκεντρώσεις των κατοίκων στον Ασπρόπυργο.
      Για την αντιμετώπιση, λοιπόν, του λαϊκού κινήματος ενισχύει τους μηχανισμούς και τις δυνάμεις καταστολής, με το πρόσχημα της πάταξης της εγκληματικότητας και την ενίσχυση της ασφάλειας του πολίτη. Έτσι δικαιολογεί δηλαδή η Κυβέρνηση την αύξηση κατά 20% των δυνάμεων καταστολής, που υπολογίζονται σε εξήντα χιλιάδες και είμαστε η πρώτη χώρα σε αναλογία αστυνομικού προς πολίτες μέσα στην Ευρωπαϊκή Ένωση. Εδώ πρέπει να υπολογίσουμε όμως και τη δημοτική και την ιδιωτική αστυνομία που υπάρχει. Από την άλλη όμως δεν αντιμετωπίζεται το κοινό έγκλημα.
      Εμείς θεωρούμε ότι και το κοινό έγκλημα είναι αποτέλεσμα του υπάρχοντος κοινωνικού - πολιτικού συστήματος. Είναι δηλαδή παράγωγό του.
      Επίσης, με πρόσχημα και πάλι την ασφάλεια των Ολυμπιακών Αγώνων, σχεδιάζεται και η χρησιμοποίηση τμημάτων των Ενόπλων Δυνάμεων σε αστυνομικά καθήκοντα που δεν έχουν καμία σχέση με την πραγματική αποστολή που πρέπει να είναι η φύλαξη των συνόρων της χώρας και η εδαφική της ακεραιότητα. Αν και αυτό το ζήτημα βέβαια πλέον έχει αμφισβητηθεί γιατί ο ελληνικός Στρατός, οι Ένοπλες Δυνάμεις, με επαγγελματικά χαρακτηριστικά πλέον και συμβάλλοντας στη νέα δομή του ΝΑΤΟ, έχουν άλλη αποστολή, αποστολή βέβαια για δυνάμεις κατοχής.
      Όσο για την ασφάλεια του πολίτη, στην οποία αναφέρεται και η Νέα Δημοκρατία, γίνεται προσπάθεια και από τις δύο πολιτικές δυνάμεις να καλλιεργηθεί στη συνείδηση του λαού ότι είναι ανασφαλής, ώστε να αποδεχθεί τόσο την ενδυνάμωση των κατασταλτικών μηχανισμών, όσο και τον περιορισμό των δημοκρατικών και ατομικών του δικαιωμάτων.
      Στόχος όμως και των δύο είναι να περάσουν χωρίς διαμαρτυρίες, χωρίς αντίσταση, χωρίς λαϊκούς αγώνες και χωρίς πολιτικό κόστος τα οικονομικά και κοινωνικά μέτρα, μέτρα που παράγουν βέβαια την πραγματική ανασφάλεια του πολίτη, γιατί οι χιλιάδες των ανέργων δεν μπορεί να αισθάνονται ασφαλείς. Ανασφάλεια αισθάνονται. Οι απολυμένοι από τα μεγάλα εργοστάσια και τις επιχειρήσεις είναι ανασφαλείς, όπως ανασφαλή είναι και τα δύο εκατομμύρια των συμπολιτών μας που ζουν κάτω από το όριο της φτώχειας. Είναι ανασφαλείς και οι χιλιάδες μικρομεσαίοι αγρότες και οι μικροεπαγγελματίες που βλέπουν να χάνουν το έδαφος κάτω από τα πόδια τους εξαιτίας της δικής σας πολιτικής.
      Γι’ αυτό ο λαός πρέπει να βγάλει τα δικά του συμπεράσματα, να αποκρούσει την ξενοφοβία που καλλιεργείται. Να θέσει και να διεκδικήσει τους δικούς του όρους για την ασφάλεια και τα δικαιώματά του, προσπερνώντας βέβαια τις ψευτοαντιπαραθέσεις μεταξύ Κυβέρνησης και Νέας Δημοκρατίας. Να διεκδικήσει φιλολαϊκή πολιτική και τον εκδημοκρατισμό των Σωμάτων Ασφαλείας, τα οποία να είναι στραμμένα αποκλειστικά στη δίωξη του κοινού εγκλήματος.
      Κύριε Πρόεδρε, κύριοι Βουλευτές, παράλληλα με την ενίσχυση των μηχανισμών καταστολής η Κυβέρνηση, αλλά και η Ευρωπαϊκή Ένωση εκσυγχρονίζουν, ισχυροποιούν το αντιδημοκρατικό νομικό πλαίσιο μέσα στο οποίο κινούνται αυτοί οι μηχανισμοί, αλλά και η δικαστική εξουσία. Έχουμε το ηλεκτρονικό φακέλωμα, την άρση του απορρήτου των επικοινωνιών, την ψήφιση του τρομονόμου, την κύρωση με νόμο της Σύμβασης της Ευρωπαϊκής Ένωσης για την καταπολέμηση της χρηματοδότησης της τρομοκρατίας, δηλαδή όλων εκείνων των οργανώσεων που από την Ευρωπαϊκή Ένωση και τις Ηνωμένες Πολιτείες χαρακτηρίζονται ως τρομοκρατικές, δηλαδή το σύνολο των εθνικοαπελευθερωτικών κινημάτων. Και κινδυνεύουμε εμείς, που μπορεί να συνεισφέρουμε από τη τσέπη μας στην ενίσχυση αυτών των κινημάτων, να χαρακτηριστούμε ως εν δυνάμει τρομοκράτες, όπως παραδείγματος χάρη για την Παλαιστίνη. 
      Έχουμε τη Συνθήκη Σέγκεν, το Ευρωπαϊκό Ένταλμα Σύλληψης, τη Συμφωνία Έκδοσης μεταξύ της Ευρωπαϊκής Ένωσης και των Ηνωμένων Πολιτειών. 
      Ο Ευρωτρομονόμος, στον οποίο για πρώτη φορά γίνεται ο ορισμός της τρομοκρατίας, ποινικοποιεί τη συνδικαλιστική και κοινωνική, αλλά και πολιτική δραστηριότητα που θίγει τις θεμελιώδεις πολιτικές, συνταγματικές, οικονομικές και κοινωνικές δομές μιας χώρας. 
      Έτσι, δηλαδή, η δυνατότητα να χαρακτηριστούν ως τρομοκρατικές ενέργειες οι συμβολικές καταλήψεις δημοσίων κτιρίων και άλλων εγκαταστάσεων, πλέον είναι ορατή.
      Κύριε Πρόεδρε, κύριοι συνάδελφοι, ο συνδυασμός του Ευρωτρομονόμου με τον Ευρωστρατό και με το Σχέδιο του Ευρωσυντάγματος, που έγινε αποδεκτό από τις χώρες-μέλη της Ευρωπαϊκής Ένωσης για συζήτηση, όχι μόνο επιβεβαιώνει ως θεμελιώδη αρχή τις ελευθερίες και ενίσχυση του κεφαλαίου και της αγοράς, όχι μόνο αποδυναμώνει την εθνική κυριαρχία και δεν κάνει καμία αναφορά στη λαϊκή κυριαρχία, αλλά το Ευρωσύνταγμα καταφέρει ένα ακόμα πλήγμα στις δημοκρατικές κατακτήσεις. Η Ευρωπαϊκή Ένωση ανησυχεί για την πολιτική της. Παίρνει μέτρα, λοιπόν, για να αντιμετωπίσει τις λαϊκές αντιδράσεις.
      Το άρθρο 42 του σχεδίου είναι γνωστό ότι δίνει τη δυνατότητα για χρήση στρατιωτικών δυνάμεων στα πλαίσια της Ευρωπαϊκής Ένωσης για την καταπολέμηση δήθεν της τρομοκρατίας και για την προστασία των δημοκρατικών θεσμών. Το άρθρο 45 αναφέρεται στα πολιτικά κόμματα τα οποία οφείλουν, λέει, να συμβάλλουν στη διαμόρφωση της ευρωπαϊκής πολιτικής συνείδησης. Και είναι ξεκάθαρο ότι αυτό από τη μία επιχειρεί να εναρμονίσει τη δραστηριότητα των κομμάτων με το ιδεώδες της Ευρωπαϊκής Ένωσης και του Μάαστριχτ και από την άλλη να βγάλει έξω εκείνα τα πολιτικά κόμματα, όπως το Κομμουνιστικό Κόμμα Ελλάδας, που αμφισβητεί στον έναν ή στον άλλο βαθμό αυτό το χαρακτήρα της Ευρωπαϊκής Ένωσης.
      Επίσης στο δεύτερο μέρος του σχεδίου του ευρωσυντάγματος ενσωματώνεται, κύριοι Βουλευτές, η χάρτα θεμελιωδών δικαιωμάτων, η οποία δεν έχει καμία σχέση ούτε με την ευρωπαϊκή σύμβαση  του 1950 για τα δικαιώματα του ανθρώπου ούτε με τη διακήρυξη των δικαιωμάτων του ΟΗΕ του 1948, αλλά και με τα εθνικά συντάγματα. Είναι ακόμα πιο αντιδραστικό, είναι ακόμα πιο συντηρητικό στην κατεύθυνση να υπονομεύσει τα δημοκρατικά δικαιώματα των λαών. 
      Αφαιρούνται, λοιπόν, όλα αυτά τα δικαιώματα που δεν παραχωρήθηκαν, αλλά κατακτήθηκαν με αίμα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δυο λεπτά, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Κύριε Τζέκη.
      μιας και θέλετε δυο λεπτά επί πλέον χρόνο.
      ΑΓΓΕΛΟΣ ΤΖΕΚΗΣ: Ναι, από τη δευτερολογία μου, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): …να σας διακόψω για μισό λεπτό να κάνω μιαν ανακοίνωση.
      Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία ογδόντα μαθητές και μαθήτριες και συνοδοί-καθηγητές από το Ενιαίο Λύκειο «Ζαν Ντ’Αρκ» της Ελληνογαλλικής Σχολής του Πειραιά. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Μπορείτε να συνεχίσετε, κύριε Τζέκη, για δύο επί πλέον λεπτά.
      ΑΓΓΕΛΟΣ ΤΖΕΚΗΣ: Γι’ αυτό, κύριε Πρόεδρε και κύριοι Βουλευτές, έχουν σοβαρές ευθύνες και η Κυβέρνηση και η Νέα Δημοκρατία που συμφωνούν στις κατευθύνσεις αυτές. Έχουν συμφωνήσει στις στρατηγικές επιλογές κι έχουν ψηφίσει όλες τις συνθήκες της Ευρωπαϊκής Ένωσης που ενισχύουν την εξουσία του ευρωενωσιακού κεφαλαίου. Ας αναλογιστούν όμως και τις ευθύνες τους κι εκείνα τα πολιτικά κόμματα που με την ψήφο τους και τη στάση τους εξωραΐζουν στα μάτια και στη συνείδηση του ελληνικού λαού αυτήν την αντιδραστική και αντιδημοκρατική Ευρωπαϊκή Ένωση, που στρέφεται εναντίον των εχθρών λαών τόσο στο εσωτερικό όσο και στο εξωτερικό.
      Κύριε Πρόεδρε, η κατάσταση αυτή δεν πρέπει να αφήσει κανέναν αδιάφορο. Το Κομμουνιστικό Κόμμα Ελλάδας δεν μένει μόνο στην επισήμανση αυτών των αρνητικών συνεπειών. Απευθύνεται σε όλους. Καλεί τον εργαζόμενο λαό με έναν ενιαίο στόχο πάλης για την υπεράσπιση και διεύρυνση των δημοκρατικών κατακτήσεων, που βασική προϋπόθεση έχει την άμεση κατάργηση όλων εκείνων των νόμων, των συμφωνιών και των συνθηκών που ψηφίστηκαν με πρόσχημα την εγκληματικότητα, την τρομοκρατία και την ασφάλεια του πολίτη.
      Είναι γνωστό ότι το Κομμουνιστικό Κόμμα Ελλάδας προτείνει στον ελληνικό λαό και αγωνίζεται για τη συγκρότηση ενός αντιμονοπωλιακού, αντιιμπεριαλιστικού, δημοκρατικού μετώπου που μπορεί να δώσει φιλολαϊκή διέξοδο με εργατικό και κοινωνικό έλεγχο, για να διευρυνθούν πραγματικά οι δημοκρατικές κατακτήσεις και τα δημοκρατικά δικαιώματα. Για να επικρατήσει η δημοκρατία στο χώρο δουλειάς. Αυτή η πρόταση συγκρούεται με τα συμφέροντα της άρχουσας τάξης. Αποτελεί όμως τη βάση για τη μορφή μιας άλλης δημοκρατίας. Μιας δημοκρατίας που βρίσκεται στον αντίποδα της δημοκρατίας του κεφαλαίου.
      Τέλος –και κλείνω- τονίζουμε προς την Κυβέρνηση και σε όσους συμφωνούν και συμπλέουν μαζί της ότι οι σχεδιασμοί τους θα αποτύχουν. Το Κομμουνιστικό Κόμμα Ελλάδας, το εργατικό και γενικότερα το μαζικό λαϊκό κίνημα, δεν θα υποταχθούν στους σχεδιασμούς αυτούς. Η ιστορία του ελληνικού, ευρωπαϊκού και παγκόσμιου κινήματος έχει αποτρέψει και ανατρέψει πολλές φορές τέτοιους σχεδιασμούς.
      Εάν, λοιπόν, η Κυβέρνηση και όσοι συμφωνούν μαζί της ξεχνούν αυτήν την ιστορία, για μας όμως είναι παρακαταθήκη για νέους δημοκρατικούς και αντιιμπεριαλιστικούς αγώνες.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Κύριε Πρόεδρε, κύριοι συνάδελφοι, με την τοποθέτηση του εισηγητού μας, αλλά και με τις τοποθετήσεις των άλλων συναδέλφων-συντρόφων μας που θα ακολουθήσουν, το κόμμα μας στοιχειοθετεί ένα μεγάλο «κατηγορώ» ενάντια στην αυταρχική και αντιλαϊκή πολιτική της Κυβέρνησης.
      Κύριε Υπουργέ, στο όνομα της αντιμετώπισης της τρομοκρατίας στήσατε έναν κατασταλτικό μηχανισμό τρομοκράτησης του ελληνικού λαού: Αστυνομία, συνοριοφύλακες και για πρώτη φορά ο στρατός, βρίσκονται σε καθημερινή βάση απέναντι σε κάθε λαϊκή κινητοποίηση. Με λίγα λόγια διαχειρίζεστε τον τρόμο που εσείς οι ίδιοι καλλιεργήσατε και τον συντηρείτε με κάθε τρόπο.
      Θέλετε πολίτες σκιαγμένους, ανασφαλείς και άβουλους, σκυμμένους στην μπότα της νέας τάξης με την καλλιεργούμενη δήθεν τρομοκρατία σας. Ο ελληνικός λαός πληρώνει από το υστέρημά του δισεκατομμύρια κατ’ έτος για την ασφάλειά του κι εσείς μετατρέψατε αυτούς τους φρουρούς της τάξης σε μακελάρηδες και προστάτες του κατεστημένου της πλουτοκρατίας που με ευλάβεια τα δύο κόμματα –ΠΑΣΟΚ και Νέα Δημοκρατία- υπηρετούν.
      Το σύστημα που υπηρετείτε με την αντιλαϊκή πολιτική σας γεννά και αναπαράγει τη φτώχεια, την ανεργία, την περιθωριοποίηση. Η ιδεολογία της εκμετάλλευσης και η διαφθορά που καλλιεργείται και φωλιάζει ακόμα και μέσα στους διωκτικούς μηχανισμούς υλοποιούνται μόνο με σκληρό αυταρχισμό και κατασταλτικά μέτρα ενάντια στο λαϊκό κίνημα όλων όσων σήμερα κινούνται και δρουν ενάντια σ’ αυτήν την πολιτική.
      Μόνο με τη φοβία, κύριε Πρόεδρε, και την αδράνεια του πολίτη, είναι δυνατόν να έχει επιτυχία αυτή η νεοφιλελεύθερη πολιτική του δικομματισμού. Ο αντιλαϊκός προσανατολισμός που δίνουν το ΠΑΣΟΚ και η Νέα Δημοκρατία, αλλά και η διάταξή τους δεν είναι για την αντιμετώπιση του κοινού εγκλήματος, αλλά ο εσωτερικός εχθρός, δηλαδή ο εχθρός λαός. 
      Τα αστυνομικά τμήματα, οι ειδικές υπηρεσίες της εγκληματικότητας με μεγάλα κενά. Στο Βόλο π.χ. υπάρχουν εξήντα οκτώ κενές θέσεις. Δίνει, κύριε Πρόεδρε, με μεγάλες εκτάσεις, χιλιάδων τετραγωνικών μέτρων βρίσκονται μόνο με δυο αστυνομικούς και μόνο μέχρι τις 2 το μεσημέρι. Παρά την αύξηση των Σωμάτων Ασφαλείας γίνονται αυτά, την απελευθέρωση θέσεων από την περιφρούρηση ειδικών χώρων, φυλακές, μεταβατικά αποσπάσματα. 
      Οι Ένοπλες Δυνάμεις μακριά από την κύρια αποστολή τους, την προάσπιση της εθνικής ανεξαρτησίας της χώρας, αναλαμβάνουν ανοικτά πλέον το ρόλο κατασταλτικού μηχανισμού, όπως ορίζει το δόγμα του ΝΑΤΟ περί καταστολής του εσωτερικού εχθρού λαού στο όνομα δήθεν της καταπολέμησης της τρομοκρατίας. Η δράση των συνοριοφυλάκων μπήκε στα γεμάτα στον αυταρχισμό, όπως και οι ομάδες πρόληψης και καταστολής της εγκληματικότητας. Φθάσατε στο σημείο, για κάθε διαδηλωτή, ενάντια στην αντιλαϊκή και αντιεργατική πολιτική σας, να τοποθετείτε και έναν αστυνομικό. Ένας διαδηλωτής, ένας μπάτσος απέναντί του, κύριε Πρόεδρε. Αυτό δείχνει το μέγεθος σήμερα της πολιτικής της Κυβέρνησης και του στόχου που έχει να καθυποτάξει σε κάθε αντίσταση, κάθε φωνή, κάθε κίνηση, κάθε διαδηλωτή, κάθε πολίτη που σήμερα αντιδρά σε αυτήν την πέρα για πέρα νεοφιλελεύθερη πολιτική της Κυβέρνησης. Χρησιμοποιούνται πέρα από τα γκλοπς και επικίνδυνα χημικά, κύριε Υπουργέ, τόσο για την υγεία όσο και για τη ζωή αυτών που τα υφίστανται. Μιλάμε για αυτά τα οποία ρίξατε στους αστυνομικούς εδώ και λίγο διάστημα. Έχετε δύο χιλιάδες περίπου αστυνομικούς στα ΜΑΤ έτοιμους να τους χρησιμοποιήσετε ενάντια σε κάθε εργαζόμενο, μαθητή, αγρότη, φιλειρηνιστή, ναυτικό. Μετατρέψατε ακόμη και την αδέκαστη δικαιοσύνη όπως τη λέτε σ’ έναν πόλο καταστολής με τις δίκες της σκοπιμότητας ενάντια σε όσους διαδηλώνουν, ενάντια στην πολιτική σας. Η ασφάλεια του πολίτη που επαγγέλλεστε, κύριε Υπουργέ, είναι σκέτη υποκρισία. Εμείς λέμε, κύριε Πρόεδρε, στον ελληνικό λαό ότι επειδή θα συνεχιστεί αυτή η αντιλαϊκή πολιτική, επειδή θα πάρει νέες πιο δυσμενείς διαστάσεις, άρα θα ακολουθήσουν και πολύ  πιο μεγάλα μέτρα ενάντια στο λαό, μέτρα καταστολής αυταρχισμού κ.λπ., πρέπει να δει ότι είναι ευκαιρία σε αυτές τις εκλογές να μειώσει αυτές τις δυνάμεις που στηρίζουν αυτή την πολιτική και στηρίζονται στον αυταρχισμό και στα μέτρα καταστολής για να την επιβάλουν. Είναι καιρός πια να τα αποδυναμώσει, να στηρίξει εκείνες τις δυνάμεις που μαζί τους θα παλέψουν για μια άλλη πολιτική, για μια πολιτική που θα επιφέρει όλες τις κατακτήσεις που σήμερα ποθεί το ελληνικό κίνημα, αλλά μέσα από μια άλλη κοινωνία, την κοινωνία του σοσιαλισμού. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, ότι έχουμε μια κλιμάκωση, μια κλιμακούμενη έξαρση του κυβερνητικού αυταρχισμού δεν χωρά δεύτερη κουβέντα. Είναι πασιφανές. Το μαρτυρούν πάρα πολλά γεγονότα, αναφέρθηκε ο εισηγητής μας πάνω σε αυτά. 
      Τονίζετε στην επερώτηση που καταθέσαμε και τονίστηκε από τον εισηγητή μας το σύντροφο Τζέκη ότι ο αυταρχισμός αυτός είναι προϊόν της πολιτικής της Κυβέρνησης, γέννημα θρέμμα της. Παρόμοια βέβαια στάση στο θέμα αυτό του αυταρχισμού, της τρομοκράτησης των Ελλήνων πολιτών, έχει κρατήσει και το κόμμα της Νέας Δημοκρατίας όταν ήταν στην κυβέρνηση. Και ο λόγος που έχουν αυτόν τον αυταρχισμό είναι πάλι καθαρός.
      Η Κυβέρνηση, όλες οι κυβερνήσεις που ακολουθούν μια αντιλαϊκή πολιτική, επιδιώκει με τον αυταρχισμό, την τρομοκρατία, τη συκοφαντία, με την ποινικοποίηση των αγώνων να κάμψει το αγωνιστικό φρόνημα του λαού μας, προκειμένου να «περπατήσει» η αντιλαϊκή της πολιτική. 
      Υποκείμενο αυτού του αυταρχισμού, αυτής της κλιμακούμενης τρομοκρατίας, δεν είναι μόνο όσοι αγωνίζονται ενάντια στην αντιλαϊκή της πολιτική, όσοι παλεύουν υπερασπιζόμενοι το δικαίωμά τους στη ζωή, όσοι παλεύουν ενάντια στο νεοφασισμό της νέας τάξης πραγμάτων, αλλά το σύνολο του εργαζόμενου ελληνικού λαού. Αυτός είναι ο στόχος!
      Ανάμεσά τους βέβαια είναι και οι αγρότες. Χιλιάδες αγρότες τα τελευταία χρόνια σύρθηκαν ή σέρνονται στα δικαστήρια και αρκετοί από αυτούς καταδικάζονται. Ο λόγος; Γιατί θέλησαν να αντισταθούν στην κυβερνητική λαίλαπα και εκείνη της Ευρωπαϊκής Ένωσης, μια λαίλαπα που θέλει να τους διώξει από τα χωράφια τους και να τους μετατρέψει σε κολίγους των σύγχρονων τσιφλικάδων που έχει ως στόχο να δημιουργήσει με την πολιτική της η Κυβέρνηση. Σέρνονται στα δικαστήρια, γιατί θέλησαν να διεκδικήσουν καλύτερες συνθήκες ζωής στην ύπαιθρο, καλύτερη υγεία, καλύτερη παιδεία. 
      Λέγοντας παιδεία, θα ήθελα να αναφέρω ότι πριν λίγες ημέρες, και συγκεκριμένα την περασμένη εβδομάδα, κάθισαν στο εδώλιο του κατηγορουμένου δεκατέσσερις γονείς παιδιών δημοτικού σχολείου του Δήμου Μανταμάδων, γιατί διεκδίκησαν να έχουν και δεύτερο δάσκαλο τα παιδιά τους στο σχολείο, να μάθουν δηλαδή γράμματα. Αντί να επαινεθούν γι’ αυτήν τους την προσπάθεια, κάθονται στο σκαμνί του κατηγορούμενου. 
      Αυτή είναι η κατάσταση, κύριε Πρόεδρε, η οποία θα πάρει ακόμα χειρότερες προεκτάσεις πηγαίνοντας προς τους Ολυμπιακούς Αγώνες. Στο όνομα της περιφρούρησής τους η Κυβέρνηση θα δώσει ένα πραγματικό ρεσιτάλ αυταρχισμού και τρομοκράτησης των Ελλήνων πολιτών. Δεν ξέρω τι πρωτιές θα διεκδικήσει η χώρα μας στο στίβο από τους Έλληνες αθλητές –εύχομαι να είναι οι πιο πολλές- εκείνο όμως στο οποίο σίγουρα έχουμε εξασφαλίσει μια πρωτιά από τώρα είναι η προσπάθεια της Κυβέρνησης για τρομοκράτηση του ελληνικού λαού.
      Η Κυβέρνηση έχει ξεδιπλώσει μία σειρά μέτρα προς αυτήν την κατεύθυνση, τα οποία ξεκινούν από την ηλεκτρονική παρακολούθηση των πολιτών και φθάνουν ως τον περιορισμό του δικαιώματος των απεργιακών συγκεντρώσεων, των απεργιών, των διαδηλώσεων. Δεν αποκλείεται –το αντίθετο μάλιστα, όπως φάνηκε από δηλώσεις Υπουργών- να φθάσουμε και μέχρι την απαγόρευση αυτών των εκδηλώσεων. 
      Τις ημέρες των Ολυμπιακών Αγώνων αλλά και τις προηγούμενες, η Αθήνα,   όλες οι άλλες πόλεις που χαρακτηρίζονται ολυμπιακές, ολόκληρη η χώρα μας θα αστυνομοκρατείται. Ειδικός ρόλος στα πλαίσια αυτής της έξαρσης του αυταρχισμού και της τρομοκράτησης θα ανατεθεί  από την Κυβέρνηση στο Στρατό. Η ανάθεση αυτή θα αποτελέσει ένα βήμα στην εμπέδωση του ρόλου που η Κυβέρνηση θέλει να δώσει στις Ένοπλες Δυνάμεις, ρόλου κατασταλτικού μηχανισμού.
      Στα πλαίσια της συνεργασίας, θα αλωνίζουν στη χώρα μας οι ξένες μυστικές υπηρεσίες και οι πράκτορές τους. Είναι βέβαιο, ότι αρκετά από τα μέτρα καταστολής που θα παρθούν για τους Ολυμπιακούς Αγώνες, δεν θα λήξουν με το πέρας τους, αλλά θα συνεχίσουν να εφαρμόζονται εις βάρος των Ελλήνων πολιτών.
      Κλείνοντας θα ήθελα να τονίσω ότι ο αυταρχισμός και η τρομοκρατία που χρησιμοποιεί η Κυβέρνηση στην προσπάθειά της να κάμψει το αγωνιστικό φρόνημα του ελληνικού λαού θα γυρίσει τελικά μπούμερανγκ σ’ αυτήν.
      Αυτό θα γίνει με την ανάπτυξη του κινήματος του λαού μας. Και σε αυτήν την κατεύθυνση δίνουμε τη μάχη σαν Κομμουνιστικό Κόμμα Ελλάδας. Το μέτωπο όμως που παλεύει να οικοδομήσει το κόμμα μας έχει σαν στόχο την εμπέδωση και την παραπέρα διεύρυνση των δημοκρατικών και άλλων δικαιωμάτων του λαού μας. 
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Χουρμουζιάδης.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
      Ο αυταρχισμός, κύριε Πρόεδρε, δεν είναι ένας θεωρητικός χαρακτηρισμός. Είναι μια πάγια τακτική της εξουσίας -και μάλιστα της πολιτικής εξουσίας- στην προσπάθειά της να εξασφαλίσει τη μακροβιότητα, παίρνοντας μια σειρά νόμων και κανόνων στο όνομα της ασφάλειας και της οικογενειακής γαλήνης, όπως λένε οι αποφάσεις των δικαστηρίων.
      Με βάση αυτόν το συνοπτικό ορισμό, αν θέλουμε να κρίνουμε την πολιτική της Κυβέρνησης, θα καταλήξουμε στο συμπέρασμα ότι συνιστά έναν αυταρχισμό κλασικού χαρακτήρα. Βέβαια στο χρόνο που διαθέτω δεν μπορώ να αναφερθώ στον αυταρχισμό αυτό, όπως εκδηλώνεται στους χώρους της δουλειάς, στην αντιμετώπιση των συνδικαλιστικών κινητοποιήσεων, στην αντιμετώπιση των τρόπων με τους οποίους εκδηλώνεται η αμφισβήτηση της αυθεντίας και της ορθότητας των μεταρρυθμιστικών αποφάσεων από τον κόσμο της εκπαίδευσης, τους εκπαιδευτικούς και τους μαθητές, στην αντιμετώπιση της διεκδίκησης για την ισότιμη και φιλολαϊκή κατανομή των κοινωνικών αγαθών, στην αντιμετώπιση της αντίστασης στις φιλοπόλεμες επιλογές της Κυβέρνησης, στην αντιμετώπιση, τέλος, του αγώνα των λαϊκών στρωμάτων να αγωνιστούν για την αξιοπρεπή διαβίωσή τους ενάντια στην ακρίβεια, στην ανεργία, στη συρρίκνωση του κοινωνικού κράτους, η οποία όσο πάει γίνεται χειρότερη, στο όνομα των μεγάλων αξιών της νέας τάξης πραγμάτων και του νεοφιλελευθερισμού, όπως είναι η ελεύθερη αγορά, η παγκοσμιότητα της οικονομίας, ο εφιαλτικός ανταγωνισμός. 
      Θα ήθελα, λοιπόν, κύριε Πρόεδρε, απλώς να σταθώ στις αυταρχικές επιλογές της Κυβέρνησης με το επιχείρημα της προστασίας του Έλληνα πολίτη, στο όνομα της οποίας μια σειρά νομοθετικών ρυθμίσεων, δυστυχώς, μόνο την ασφάλειά του δεν εξασφαλίζει, δίνεται όμως έτσι στην Κυβέρνηση η δυνατότητα να χαρακτηρίσει ως ιδιώνυμες ποινικές πράξεις τις προσπάθειες των πολιτών να υπερασπιστούν την ακεραιότητα των συνταγματικών τους δικαιωμάτων. Μερικές από αυτές τις αυταρχικές επιλογές είναι: Οι πράξεις νομοθετικού περιεχομένου με τις οποίες διώκονται δικαστικά δεκάδες μαθητών. Ο αστυνομικός της γειτονιάς που τείνει έτσι και αλλιώς να καταστεί με το πρόσχημα της προστασίας παρακολουθητής και νόμιμος καταδότης. Τα φακελώματα, ηλεκτρονικά ή όχι. Οι κρυφές τηλεοπτικές κάμερες που παρακολουθούν, που καταγράφουν και ανάλογα με την ανάγκη διαθέτουν στις υπηρεσίες που τις χρειάζονται, που παρακολουθούν και καταγράφουν τις κινήσεις του καθένα μας και φυσικά διώκεται όποιος αντισταθεί στην αυθαιρεσία τους, όπως γίνεται τις τελευταίες μέρες η δίωξη του υποψήφιου δημάρχου της Θεσσαλονίκης και δημοτικού συμβούλου, του Αγάπιου Σαχίνη. Η υστερία, τέλος, της τρομοκρατίας, όπως σε λίγο με βάση μια σειρά τρομονόμων θα χαρακτηρίζονται όλες οι κινήσεις διαμαρτυρίας, οι συμβολικές καταλήψεις των δημόσιων κτηρίων, οι ειρηνικές πορείες, οι οποίες -όπως ακούσαμε- θα περιορίζονται στο πεζοδρόμιο –ελπίζω, κύριε Πρόεδρε, όχι και πάνω στα δέντρα- και ακόμα οι δυνατοί αναστεναγμοί των ανέργων, των φτωχών και των στερημένων. Και φυσικά μόνο αυτούς τους στεναγμούς δεν φροντίζει η Κυβέρνηση να απαλύνει.
      Και δεν πρέπει να ξεχνάτε, κύριοι της Κυβέρνησης, ότι η ασφάλεια του πολίτη δεν απειλείται μόνο από την εγκληματική πράξη ενός διαρρήκτη, ενός παράνομου ταραξία, ενός απείθαρχου ατόμου. Ο πολίτης αισθάνεται ανασφαλής όταν είναι άνεργος, γι’ αυτό και διαμαρτύρεται. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      Ο πολίτης αισθάνεται ανασφαλής όταν το κράτος δεν του εξασφαλίζει σωστή περίθαλψη, δίκαιη σύνταξη. Ανασφαλής είναι ο ωρομίσθιος εκπαιδευτικός, ο αναπληρωτής, ο συμβασιούχος γιατρός. Ανασφάλεια αισθάνονται οι εργαζόμενοι μέσα στους χώρους της ιδιωτικής εργασίας, όπου η τρομοκρατία καταπιέζει και υπονομεύει, εξουθενώνει, αφανίζει.
      Η αστυνόμευση όμως των πάντων δεν προστατεύει τον πολίτη απ’ αυτού του είδους την ανασφάλεια. Εξασφαλίστε του δουλειά. Εξασφαλίστε δουλειά στον Έλληνα πολίτη, σωστή περίθαλψη, εκπαίδευση, ασφάλιση. Και φυσικά μια τέτοια εξασφάλιση δεν πραγματώνεται με το χωροφύλακα, το λιμενοφύλακα, τον αγροφύλακα. Εξασφαλίζεται με φιλολαϊκές πολιτικές.
      Ξεπεράστε, κύριοι της Κυβέρνησης, το σύνδρομο της τρομοκρατίας που κατάφεραν τελικά να το μεταφυτεύσουν στη φιλειρηνική συνείδηση του λαού μας οι ιμπεριαλιστές. Οι ανησυχίες των Ηνωμένων Πολιτειών για την ασφάλεια των Ολυμπιακών Αγώνων δεν πρέπει να σταθούν αφορμή για άλλα αστυνομικά μέτρα. 
      Να είστε σίγουρος, κύριε Πρόεδρε, πως αν ο ελληνικός λαός πιστέψει ότι οι αγώνες πραγματοποιούνται γι’ αυτόν και όχι για τους σπόνσορες, όπως ισχυρίζεται ένα διαφημιστικό σποτ στην τηλεόραση, τότε δεν χρειαζόμαστε τους πράκτορες του FBI ούτε χρειαζόμαστε τον έκτο αμερικανικό στόλο για να μας προστατεύσει. Ο ελληνικός λαός φτάνει, αρκεί να αισθάνεται ασφαλής ο ίδιος, γιατί λύθηκαν όλα τα βιοτικά του προβλήματα.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Τα δημοκρατικά δικαιώματα και οι λαϊκές ελευθερίες που έχει κατακτήσει ο λαός μας με μακροχρόνιους αγώνες, πολλές φορές αιματηρούς, βρίσκονται σε κατάσταση ασφυκτικού περιορισμού. Καθοριστική σημασία για τα δημοκρατικά δικαιώματα και τις ελευθερίες έχουν οι χώροι εργασίας. 
      Στους χώρους εργασίας τα δημοκρατικά δικαιώματα γνώρισαν και γνωρίζουν τους μεγαλύτερους περιορισμούς ή αν θέλετε δεν έχουν καμία απολύτως εφαρμογή. Γιατί ο χώρος εργασίας είναι η απόλυτη εξουσία του κεφαλαιοκράτη. Δικαιώματα που αφορούν το ωράριο, το μισθό, την κοινωνική ασφάλιση, τις συνθήκες εργασίας, τη συνδικαλιστική δράση, συρρικνώνονται καθημερινά. 
      Το βασικότερο όμως πρόβλημα σήμερα είναι η εφαρμογή των ελάχιστων κατοχυρωμένων  εγγυήσεων. Και ιδιαίτερα στον ιδιωτικό τομέα, αλλά και στο δημόσιο, η εργοδοτική ασυδοσία αποτρέπει τους εργαζόμενους από κάθε συνδικαλιστική δραστηριότητα. Ο φόβος της απόλυσης, οι δυσμενείς μεταθέσεις, η δυσμενής μεταχείριση δεν επιτρέπει στους εργαζόμενους να συμμετέχουν στα σωματεία ή να ιδρύσουν σωματεία, όπου δεν υπάρχουν. Οι απολύσεις εργαζομένων ακόμη και συνδικαλιστών, για πολιτική και συνδικαλιστική δράση, είναι καθημερινές. Εργαζόμενοι που θα προσπαθήσουν να οικοδομήσουν σωματείο στο χώρο εργασίας απολύονται. Ακόμη και συνδικαλιστές απολύονται με διάφορες δικαιολογίες παρά την ελλιπή προστασία του ν.1264/1982. Τα δικαστήρια βεβαίως είναι χρονοβόρα και πολλές φορές οι συνδικαλιστές απολύονται με δικαστικές αποφάσεις.
      Είναι χαρακτηριστικά τα στοιχεία του Υπουργείου Εργασίας με τα οποία το 30% των εργαζομένων στη χώρα μας εργάζεται χωρίς συμβάσεις εργασίας. Το 40% των εργαζομένων στη χώρα μας είναι ανασφάλιστο. Τρεις στις δέκα επιχειρήσεις δεν απογράφονται με αποτέλεσμα οι παραβιάσεις της εργατικής νομοθεσίας, η καταπάτηση στοιχειωδών δημοκρατικών δικαιωμάτων στο χώρο εργασίας να έχουν γίνει κανόνας.
      Η μερική απασχόληση διευρύνεται καθημερινά ιδιαίτερα μετά την εφαρμογή της ενιαίας ευρωπαϊκής πράξης του 1985, αλλά και τη Συνθήκη του Μάαστριχ του 1992, η οποία με την περιβόητη Λευκή Βίβλο παρεμποδίζει τη συνδικαλιστική και πολιτική δράση.
      Τα ελαστικά ωράρια, οι συμβάσεις μερικής απασχόλησης ορισμένου χρόνου ή έργου, η μαύρη εργασία, η απελευθέρωση των απολύσεων, ο δανεισμός εργαζομένων από εργοδότη σε εργοδότη, υλοποιούνται καθημερινά από την Κυβέρνηση στη ζωή.
      Η εργοδοτική ασυδοσία με την ανοχή της Κυβέρνησης, οι παραβιάσεις της εργατικής νομοθεσίας είναι καθημερινή. Η συνενοχή της συνδικαλιστικής γραφειοκρατίας είναι συνενοχή στα καθημερινά προβλήματα σε βάρος των εργαζομένων. Ταυτόχρονα υπάρχουν και ποικιλόμορφες παρεμβάσεις της Κυβέρνησης και της εργοδοσίας. Κραυγαλέες παρεμβάσεις είναι και οι παρεμβάσεις για τη λειτουργία των συνδικάτων με στόχο την ανατροπή των εκλεγμένων διοικήσεων όπως έγινε πρόσφατα με την ομοσπονδία των οικοδόμων. Έχουμε την προσπάθεια σε βάρος της ομοσπονδίας οικοδόμων αλλά και άλλων συνδικάτων ακριβώς γιατί είναι στην πρώτη γραμμή του αγώνα για την υπεράσπιση και τη διεύρυνση των δικαιωμάτων των εργαζομένων.
      Τα συνταγματικά κατοχυρωμένα δικαιώματα όπως η απεργία, υπονομεύονται συστηματικά. Σχεδόν όλες οι δικαστικές αποφάσεις που έκριναν μία απεργία μετά από αίτηση της Κυβέρνησης ή των εργοδοτών, έκριναν τις απεργίες παράνομες και καταχρηστικές. Από το 1974 μέχρι σήμερα δικαστικές αποφάσεις που έκριναν νόμιμες τις απεργίες, είναι μετρημένες στα δάχτυλα του ενός χεριού. Συχνά η Κυβέρνηση χρησιμοποιεί την πολιτική επιστράτευση όπως τους ναυτεργάτες, όπως τους εργαζόμενους στους δήμους. Σε αυτό πρέπει να προσθέσουμε και αυτό που ανακοινώθηκε χθες, ο περιορισμός των διαδηλώσεων, η απαγόρευση των απεργιών την περίοδο των Ολυμπιακών Αγώνων. Και δεν ξέρουμε αν αυτό θα συνεχιστεί και μετά είτε με την έντονη παρουσία και παρακολούθηση των διαδηλώσεων από τους αστυνομικούς είτε με τη βιντεοσκόπηση συγκεντρώσεων. Πάντως έχουμε πάρα πολλά παραδείγματα και καταγγελίες από συνδικάτα, όπου παρακολουθούνται οι συνελεύσεις και οι συγκεντρώσεις συνδικάτων.
      Ακόμη και οι συμβολικές καταλήψεις Υπουργείων, νομαρχιών, οργανισμών τιμωρούνται με πολύμηνες φυλακίσεις, όπως  έγινε πρόσφατα με τη φυλάκιση επτά συνδικαλιστικών στελεχών του Πανεργατικού Αγωνιστικού Μετώπου για την κατάληψη στις 5 Απριλίου 2001 του Υπουργείου Εργασίας.
      Με την εφαρμογή του τρομονόμου κινητοποιήσεις μπορούν να χαρακτηριστούν και ως τρομοκρατικές πράξεις, ενώ συχνά απαγορεύεται η είσοδος συνδικαλιστών σε χώρους εργασίας, ακόμη και η είσοδος Βουλευτών σε εργασιακούς χώρους, ιδιαίτερα όταν αυτή δεν είναι με την εργοδοσία ή την Κυβέρνηση και βεβαίως αν υπερασπίζονται τα δικαιώματα των εργαζομένων.
      Με λίγα λόγια η δημοκρατία σταματάει στις πύλες των εργοστασίων. Τα δημοκρατικά δικαιώματα στα εργοστάσια είναι ανύπαρκτα. Αντίθετα καθημερινά διευρύνεται η μέθοδος της βιντεοσκόπησης των εργαζομένων κατά τη διάρκεια της εργασίας, κάτι που δεν είναι νόμιμο και γίνεται για την εντατικοποίηση της εργασίας και τον εκφοβισμό των εργαζομένων.
      Μία νέα μέθοδος, που εξαπλώνεται από τα δουλεμπορικά γραφεία εύρεσης εργασίας είναι η ενοικίαση των εργαζομένων από εργοδότη σε εργοδότη. Θα πρέπει να πούμε ότι οι εργοδότες ανταλλάσσουν μεταξύ τους πληροφορίες για τους ενοχλητικούς. Παράλληλα έχουμε την οικοδόμηση νομοθετικού πλαισίου απαγόρευσης της συνδικαλιστικής και πολιτικής δράσης. Έχουμε τη διατήρηση του αυταρχικού χουντικού νομικού πλαισίου, που ποινικοποιεί τους αγώνες και βάζει στο γύψο, όπως τους ναυτεργάτες.
      Η νομιμοποίηση της ιδιωτικής αστυνομίας λειτουργεί και αυτή ως μηχανισμός τρομοκράτης των εργαζομένων. Όλες αυτές οι εξελίξεις και τα μέτρα έχουν σκοπό να καταπνίξουν, να περιορίσουν τις αντιδράσεις των εργαζομένων στη γενικευμένη επίθεση που δέχονται στα εργασιακά και ασφαλιστικά τους δικαιώματα.
      ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Δημόσιας Τάξης κ. Τσερτικίδης έχει το λόγο.
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης):  Κύριοι συνάδελφοι, είναι γνωστό σε όλους ότι η Αθήνα και ιδιαίτερα το κέντρο της ταλαιπωρείται όταν ομάδες είκοσι, πενήντα, εκατό ατόμων κλείνουν τους δρόμους, εμποδίζουν τις συγκοινωνίες, εμποδίζουν την ελεύθερη κυκλοφορία. Ταλαιπωρούνται χιλιάδες πολίτες και διαταράσσεται η οικονομική και κοινωνική ζωή της χώρας. Είναι επίσης γνωστό ότι η κοινή γνώμη δυσανασχετεί με αυτό το φαινόμενο και περίμενε από την Κυβέρνηση να περιορίσει το φαινόμενο αυτό και να περιφρουρήσει την κατάσταση που υπάρχει στα δικαιώματα που κατοχυρώνει το Σύνταγμα. Γιατί πρέπει να υπάρχει ελεύθερη έκφραση της γνώμης, αλλά ταυτόχρονα και ο σεβασμός στους άλλους πολίτες. Γι’ αυτόν το λόγο η ηγεσία της Ελληνικής Αστυνομίας αποφάσισε να λαμβάνονται μέτρα στις διαδηλώσεις και πορείες με τέτοιο τρόπο, ώστε και οι διαδηλωτές να εκφράζουν ελεύθερα τη γνώμη τους, αλλά παράλληλα να μην ταλαιπωρούνται χιλιάδες πολίτες στο κέντρο της Αθήνας.
      Κύριοι συνάδελφοι, οι πορείες στην πλειοψηφία τους αποτελούνται από πέντε έως εκατό πολίτες. Γιατί, λοιπόν, διαμαρτύρεστε όταν μπορούν να διαδηλώσουν την αντίθεσή τους, πραγματοποιώντας πορεία στο πεζοδρόμιο ή σε μία λωρίδα του οδοστρώματος με τρόπο βέβαια έτσι ώστε και να μην ταλαιπωρούνται οι χιλιάδες εργαζόμενοι στο κέντρο της πόλης; 
      Πάντως, κύριοι συνάδελφοι, θέλω να τονίσω ότι με αυτήν την απόφαση δεν επιχειρούμε να θίξουμε τα δικαιώματα διαμαρτυρίας των πολιτών. Άλλωστε με τις διατάξεις του άρθρου 11 του Συντάγματος το δικαίωμα των Ελλήνων πολιτών να συνέρχονται τέθηκε σε νέες βάσεις και κατοχυρώθηκε με πληρέστερη προστασία και εγγυήσεις η ελευθερία των δημοσίων συναθροίσεων. Αυτό το θεμελιώδες ατομικό δικαίωμα, καθώς και άλλα ατομικά δικαιώματα και ελευθερίες των πολιτών είναι απόλυτα σεβαστά από την Κυβέρνηση και γι’ αυτό τα προστατεύει με κάθε τρόπο. 
      Κύριοι συνάδελφοι του ΚΚΕ, μας λέτε ότι η Κυβέρνηση αύξησε τις δυνάμεις καταστολής και παρακολούθησης της Ελληνικής Αστυνομίας. Μα, δεν αφουγκράζεστε την κοινωνία; Δεν βλέπετε ποια προβλήματα απαιτούν λύσεις; Δεν βλέπετε τίποτα καλό; Καμία καλή πρόθεση σε όλα αυτά; Μόνο κυβερνητική υστεροβουλία, κυβερνητική αναλγησία, κυβερνητική βούληση για καταπίεση, αυταρχισμό και κυβερνητική βούληση για περιθωριοποίηση και αποδυνάμωση του εργατικού κινήματος; Το κυνήγι των μαγισσών είναι εκτός εποχής, και λυπάμαι που θα το πω, αλλά εκτός εποχής είναι και οι κυνηγοί μαγισσών. Και αυτό γίνεται πιο έντονο, όταν συνοδεύεται από έντονα συμπτώματα συνδρόμου καταδίωξης. 
      Κυρίες και κύριοι συνάδελφοι, πιστεύω ότι είναι γνωστή σε όλους η θέση της Κυβέρνησης να δέχεται ευχαρίστως το διάλογο και την καλόπιστη κριτική, γιατί πιστεύει ότι με καλόπιστο διάλογο, χωρίς προκαταλήψεις και ιδεολογικές αγκυλώσεις, μπορούν να διαφωτιστούν και να δοθούν απαντήσεις σε πάρα πολλά ζητήματα. 
      Αρχικά, κύριοι συνάδελφοι, θα ήθελα να υπενθυμίσω ότι η αρμοδιότητα και η αποστολή της Ελληνικής Αστυνομίας οριοθετείται κα προσδιορίζεται με σαφήνεια από το Σύνταγμα και τους σχετικούς νόμους. Σύμφωνα με το πλέγμα αυτών των διατάξεων, κύριο έργο της Αστυνομίας είναι η περιφρούρηση του δημοκρατικού μας  πολιτεύματος και η προστασία των συνταγματικώς κατοχυρωμένων ατομικών δικαιωμάτων και ελευθεριών των πολιτών. Έργο της είναι επίσης η κατοχύρωση και διατήρηση της δημόσιας τάξης και ασφάλειας, η πρόληψη και η καταστολή της εγκληματικότητας, η διασφάλιση συνθηκών απρόσκοπτης κοινωνικής συμβίωσης και η εφαρμογή της ισχύουσας νομοθεσίας και των αποφάσεων της εκλεγμένης από το λαό Κυβέρνησης με αντικειμενικότητα και αμεροληψία. 
      Είναι φανερό ότι η διασφάλιση των συνθηκών εκ μέρους της Αστυνομίας για την απόλυτη έκφραση κάθε ατομικής ελευθερίας, εμπεδώνει το αίσθημα ασφάλειας των πολιτών και αποτελεί προϋπόθεση για την επίτευξη κάθε δημιουργικού έργου σε μια ευνομούμενη πολιτεία.   
      Όμως, προκειμένου να ανταποκριθεί η Αστυνομία στο έργο της περιφρούρησης της έννομης τάξης, σήμερα περισσότερο από κάθε άλλη εποχή, έχει ανάγκη τη συνεργασία των πολιτών. Σήμερα είναι περισσότερο αναγκαία η συνεργία Αστυνομίας-πολιτών, γιατί η εποχή μας διακρίνεται από μια σύγχυση των ιδεών, ενώ η παραποίηση των εννοιών και η αναντιστοιχία λόγων και ουσίας, πολλές φορές νοθεύουν το πραγματικό νόημα των όρων δημοκρατία, ελευθερία, ατομικά, κοινωνικά και πολιτικά δικαιώματα. 
      Για το δημοκρατικό εκσυγχρονισμό των δομών της Αστυνομίας, θα πρέπει να τονίσουμε ότι η αξιοκρατία αποτελεί βασική κατευθυντήρια γραμμή όλων των ενεργειών μας, γεγονός που αποδεικνύεται καθημερινά. 
      Σήμερα το προσωπικό της Ελληνικής Αστυνομίας διακρίνεται από την πίστη του στα δημοκρατικά ιδεώδη και είναι αφοσιωμένο στην εκτέλεση των καθηκόντων του, σύμφωνα με τις επιταγές του Συντάγματος και τις διατάξεις της ισχύουσας νομοθεσίας. 
      Αυτή η αρχή έγινε πράξη από την Κυβέρνηση με συγκεκριμένες και γενναίες θεσμικές μεταρρυθμίσεις, όπως για παράδειγμα η θέσπιση της εισόδου των Αστυνομικών στις σχολές μέσω των γενικών εξετάσεων. 
      Επίσης αποτελεί πλέον πραγματικότητα ο συνδικαλισμός των αστυνομικών υπαλλήλων, κάτι που αποτελούσε βασικό τους αίτημα για δεκαετίες. Πρόκειται για μία γενναία και ιδιαίτερης σημασίας θεσμική μεταρρύθμιση.  
      Ακόμη θα πρέπει να σας θυμίσω την αναμόρφωση και ενίσχυση του συστήματος κρίσεων των αξιωματικών και γενικότερα την αξιολόγηση του προσωπικού που παρέχει τα εχέγγυα για δίκαιη, αξιοκρατική και αδιάβλητη κρίση τόσο των αξιωματικών όσο και των κατώτερων αστυνομικών. 
      Επιπλέον και στο πειθαρχικό δίκαιο έχουν επέλθει σημαντικές βελτιώσεις, ενώ αναμορφώθηκε και το σύστημα των τοποθετήσεων, μεταθέσεων και αποσπάσεων του προσωπικού με την καθιέρωση αντικειμενικών κριτηρίων. 
      Επισημαίνεται ότι η πολιτική τοποθέτηση του προσωπικού σήμερα, σε αντίθεση με ό,τι συνέβαινε σε άλλες εποχές, είναι ελεύθερη και ουδόλως απασχολεί το Υπουργείο. Συνεπώς δεν επηρεάζει την εξέλιξη και την εκτέλεση της αποστολής του Σώματος. 
      Η Ελληνική Αστυνομία είναι σήμερα πιστή όσο ποτέ άλλοτε στα δημοκρατικά ιδεώδη και καταβάλλει κάθε δυνατή προσπάθεια για την προστασία των ατομικών και κοινωνικών δικαιωμάτων των πολιτών. Το σύνολο σχεδόν του προσωπικού της ασκεί ενσυνείδητα τα καθήκοντά του με υψηλό αίσθημα ευθύνης και μάλιστα κάτω από ιδιαίτερα δύσκολες και αντίξοες πολλές φορές συνθήκες. 
      Πρέπει για μια ακόμα φορά να γίνει κατανοητό από όλους ότι το ισχύον θεσμικό πλαίσιο δεν επιτρέπει καμιά –απ’ όπου και αν προέρχεται- παρέμβαση στον ευαίσθητο χώρο των Σωμάτων Ασφαλείας. Παράλληλα καμιά υπηρεσία της Αστυνομίας δεν ασχολείται με θέματα πέραν των προβλεπομένων στο συγκεκριμένο θεσμικό πλαίσιο και ούτε γίνεται αξιοποίηση των αστυνομικών σε αλλότριους ρόλους. Τέτοιες τακτικές ανήκουν …
      ΑΓΓΕΛΟΣ ΤΖΕΚΗΣ: Μα, εδώ δεν ειπώθηκε «σε διατεταγμένη υπηρεσία χαφιέδες»; 
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Θα επανέλθω, κύριε συνάδελφε. Θα απαντήσω και σ’ αυτό. 
      Τέτοιες πρακτικές ανήκουν σε άλλα ήθη και άλλες εποχές. 
      Κύριοι συνάδελφοι, είναι σε όλους γνωστό ότι τα συνταγματικώς κατοχυρωμένα ατομικά δικαιώματα και οι ελευθερίες των πολιτών στην Ελλάδα είναι απόλυτα σεβαστά. Ιδιαίτερα οι κυβερνήσεις του ΠΑΣΟΚ έχουν αποδείξει στην πράξη ότι η ενίσχυση και η προστασία των ατομικών και ανθρωπίνων δικαιωμάτων αποτελεί τον ακρογωνιαίο λίθο των πολιτικών της στρατηγικών. 
      Ειδικότερα για το Υπουργείο μας η περιφρούρηση του δημοκρατικού πολιτεύματος και η προστασία των ατομικών και κοινωνικών δικαιωμάτων και ελευθεριών  αποτελεί αντικείμενο πρώτης προτεραιότητας. Αποκλειστικός σκοπός μας δεν είναι ο περιορισμός των κοινωνικών δικαιωμάτων και ελευθεριών, αλλά η προστασία και διευκόλυνση της άσκησής τους πάντοτε μέσα βέβαια στο πλαίσιο της ισχύουσας συνταγματικής τάξης. 
      Βασική αρχή των δημοκρατικών κοινωνιών αποτελεί το δικαίωμα της διαμαρτυρίας ατόμων ή ομάδων πολιτών, όταν δεν παραβιάζονται κατάφωρα τα δικαιώματα των άλλων και δεν προκαλείται το κοινωνικό σύνολο με πράξεις βίας και αυθαιρεσίες. Οι πολίτες μπορούν να οργανώνουν πορείες και να διαδηλώνουν, αλλά παράλληλα οφείλουν να σέβονται τα δικαιώματα των άλλων πολιτών. 
      Ο σεβασμός και η συμμόρφωση στο Σύνταγμα και τους νόμους αποτελεί βασική προϋπόθεση για την άσκηση των ατομικών δικαιωμάτων. Γι’ αυτό και η καταχρηστική άσκηση του δικαιώματος αυτού είναι αντίθετη με τις επιταγές του Συντάγματος και των νόμων. Άλλωστε έχει αποδειχθεί στην πράξη ότι ένας κοινωνικός διάλογος αποτελεί το καλύτερο μέσο επίλυσης  των διαφορών. Τα όποια προβλήματα δεν λύνονται με βία, με αποκλεισμούς περιοχών και με υπονόμευση της οικονομικής και κοινωνικής προόδου της χώρας. 
      Η Ελληνική Αστυνομία, όπως ορίζουν οι συνταγματικές και νομικές επιταγές, κατά τη διάρκεια διαφόρων συναθροίσεων, πορειών και λοιπών κινητοποιήσεων λαμβάνει όλα τα απαραίτητα μέτρα για τη διατήρηση της τάξης, την πρόληψη επεισοδίων, την προστασία εγκαταστάσεων και άλλων πραγμάτων, την αποτροπή κάθε έκνομης δραστηριότητας και γενικά τη διασφάλιση των συνθηκών απρόσκοπτης κοινωνικής συμβίωσης προς κάθε κατεύθυνση, με αντικειμενικότητα και αμεροληψία. Με συντονισμένα μέτρα τάξης καταβάλλει έντονες προσπάθειες για τη διευκόλυνση και την προστασία διαφόρων εκδηλώσεων των πολιτών. 
      Το ίδιο συμβαίνει και κατά τη διάρκεια των απεργιών, όπου η Αστυνομία λαμβάνει όλα τα απαραίτητα μέτρα για την ακώλυτη άσκηση των δικαιωμάτων των εργαζομένων και ειδικότερα για την ακώλυτη άσκηση του δικαιώματος της εργασίας σε όσους επιθυμούν να εργαστούν και γενικά μέτρα για την αποφυγή επεισοδίων, πρόληψη εκνόμων ενεργειών σε βάρος προσώπων και πραγμάτων, για την εξασφάλιση της ομαλής κυκλοφορίας προσώπων και πραγμάτων.
      Επίσης δεν είναι μικρές οι προσπάθειες της Ελληνικής Αστυνομίας, ώστε μέσα από διάλογο και συνεννοήσεις με τους οργανωτές των εκδηλώσεων, τις συνδικαλιστικές οργανώσεις και άλλους φορείς να υπάρξει μια καλύτερη αντιμετώπιση των προβλημάτων που τυχόν ανακύπτουν στις συναθροίσεις. 
      Σκοπός όλων αυτών των δράσεων της Αστυνομίας είναι ο περιορισμός των δυσμενών κοινωνικών και οικονομικών επιπτώσεων στα υπόλοιπα στρώματα της ελληνικής κοινωνίας. Πρέπει να συνειδητοποιήσουμε όλοι ότι η εφαρμογή των νόμων αποτελεί το πλαίσιο της Αστυνομίας και δεν επαφίεται στη διακριτική της ευχέρεια. Επομένως η λήψη μέτρων για την τήρηση της τάξης και ασφάλειας, για την απρόσκοπτη διαβίωση των πολιτών αποτελεί υποχρέωση της Αστυνομίας που απορρέει από την αποστολή της.
      Η παρουσία της στις δημόσιες συναθροίσεις επιβάλλεται για την προστασία των έννομων αγαθών των πολιτών και όχι για τον εκφοβισμό ή την παρεμπόδιση των συνδικαλιστικών δραστηριοτήτων των μετεχόντων σε αυτές.
      Σκοπός της Αστυνομίας δεν είναι ο περιορισμός των συνταγματικώς κατοχυρωμένων ατομικών δικαιωμάτων και ελευθεριών των πολιτών, αλλά η προστασία και η διευκόλυνση της άσκησής τους μέσα στα πλαίσια της ισχύουσας συνταγματικής τάξης. 
      Η αστυνόμευση των μετεχόντων σε κινητοποιήσεις, η πολιτική συμπεριφορά ή το πολιτικό φρόνημα των πολιτών σε καμία περίπτωση δεν ενδιαφέρει τις υπηρεσίες της Ελληνικής Αστυνομίας. Τέτοιοι μηχανισμοί, τέτοιες μέθοδοι και τακτικές, που και οι φίλοι του ΚΚΕ -αλλά όχι μόνο αυτοί- βίωσαν καλά στο πετσί τους, ανήκουν στο χρονοντούλαπο της ιστορίας, ανήκουν στη λήθη και την αποστροφή κάθε δημοκρατικού πολίτη.
      Η σημερινή Αστυνομία η ίδια πρώτη καταδικάζει αυτές τις πρακτικές, παραμένοντας πιστή και αφοσιωμένη στα δημοκρατικά ιδεώδη, έχοντας συμπαραστάτη της την πολιτική βούληση της Κυβέρνησης. Γιατί εμείς, όπως φαντάζομαι και εσείς, κύριοι συνάδελφοι, θέλουμε μία Αστυνομία προστάτη των δικαιωμάτων των πολιτών. 
      Το έχουμε άλλωστε αποδείξει πολλές φορές ότι η πολιτική μας πρακτική, για το έργο της Αστυνομίας, πηγάζει από μια βαθιά δημοκρατική, υπεύθυνη και διαυγή θεώρηση. Ως εκ τούτου θα ήταν αδιανόητη -και αποκλείεται κατηγορηματικά- η οποιαδήποτε αστυνομική δραστηριότητα που αποσκοπεί στην παρακολούθηση των πολιτών και του φρονήματός τους. 
      Οι αναφερόμενες ενέργειες της Αστυνομίας κατά τη διάρκεια διαφόρων συναθροίσεων, πορειών και κινητοποιήσεων, πραγματοποιούνται πάντοτε με νόμιμες διαδικασίες και με βασικό γνώμονα την εξυπηρέτηση του γενικότερου κοινωνικού συμφέροντος. 
      Κύριοι συνάδελφοι, σε ό,τι αφορά αυτά που λέγονται ότι με πρόσχημα την ασφάλεια των Ολυμπιακών Αγώνων υπάρχουν σχέδια, που έχουν δει το φως της δημοσιότητας, για περιορισμό του δικαιώματος των απεργιών, των συγκεντρώσεων και των διαδηλώσεων, θέλω να σας ενημερώσω ότι κανένα τέτοιο μέτρο δεν έχει ληφθεί. 
      Σχετικά με τα περί ποινικοποίησης των αγώνων των εργαζομένων, της νεολαίας και του αντιπολεμικού κλίματος, παραπομπής συνδικαλιστών στα δικαστήρια, διώξεις μαθητών για τη συμμετοχή τους σε μαθητικές κινητοποιήσεις και παραμονής σε ισχύ της επαίσχυντης πράξης νομοθετικού περιεχομένου, πρέπει να τονιστεί για το θέμα αυτό ότι στην Ελλάδα η δημοκρατία λειτουργεί πλήρως, λειτουργεί ομαλά και οι κυβερνήσεις του ΠΑΣΟΚ έχουν συμβάλει αποφασιστικά σε αυτήν την κατεύθυνση. Κανείς όμως δεν μπορεί να είναι υπεράνω των νόμων και όλοι ανεξαρτήτως οφείλουμε να επιδεικνύουμε υπεύθυνη στάση και σεβασμό έναντι του Συντάγματος και των νόμων της χώρας. 
      Οι κατηγορούμενοι που παραπέμπονται στη δικαιοσύνη, δεν παραπέμπονται επειδή συμμετείχαν σε κάποια κινητοποίηση ή σε αντιπολεμική διαμαρτυρία απλά ούτε πολύ περισσότερο διώκονται για τις ιδέες τους ή τις πεποιθήσεις τους. Αυτά είναι φαινόμενα άλλων εποχών και ανήκουν οριστικά στο παρελθόν. Όσοι παραπέμπονται στη δικαιοσύνη, παραπέμπονται όχι λόγω συμμετοχής στις κινητοποιήσεις, αλλά για διάπραξη συγκεκριμένων αξιόποινων πράξεων. 
      Σε ό,τι αφορά τις μαθητικές κινητοποιήσεις πρέπει να γνωρίζετε ότι η Κυβέρνηση πιστεύει στην ελεύθερη έκφραση και στηρίζει οποιαδήποτε διαδικασία υγιούς κοινωνικοποίησης των νέων ανθρώπων. Αντιμετωπίζει με σοβαρότητα και αίσθημα ευθύνης τους νέους και τα προβλήματα της εκπαίδευσης και θεωρεί ότι προσφορότερος τρόπος επίλυσης θεμάτων που σχετίζονται με την εκπαιδευτική κοινότητα είναι ο ουσιαστικός διάλογος και η συνεργασία με τους ενδιαφερομένους φορείς, εκπαιδευτικούς, γονείς, μαθητές. 
      Σκοπός, λοιπόν, της πράξης νομοθετικού περιεχομένου του 1999, για την οποία μιλήσατε, και η οποία αφορά την ομαλή λειτουργία δημοσίων σχολείων πρωτοβάθμιας και δευτεροβάθμιας εκπαίδευσης, είναι να διασφαλίσει το δικαίωμα του κάθε μαθητή να έχει απολύτως ανεμπόδιστη και ελεύθερη πρόσβαση στη γνώση που παρέχεται στα δημόσια σχολεία πρωτοβάθμιας και δευτεροβάθμιας εκπαίδευσης. Το υπάρχον νομοθετικό πλαίσιο, χωρίς να εμποδίζει –το επαναλαμβάνω- τις αγωνιστικές διεκδικήσεις όλων των Ελλήνων πολιτών, μεταξύ αυτών και των μαθητών, διασφαλίζει και το δικαίωμα της ανεμπόδιστης πρόσβασης στα κοινωνικά αγαθά.  
      Ως προς τα αναφερόμενα στην επερώτηση πως ως μέσον εκφοβισμού των εργαζομένων έξαρση γνωρίζει η συγκέντρωση και επεξεργασία προσωπικών δεδομένων, θέλω να επισημάνω ότι η χώρα μας σέβεται απόλυτα τα προσωπικά δεδομένα των πολιτών και εφαρμόζει τις διεθνείς συμβάσεις, το Κοινοτικό Δίκαιο και το ν. 2472/97, καθώς και τις αποφάσεις της Αρχής Προστασίας Προσωπικών Δεδομένων.
      Όσον αφορά τη λήψη εικόνας και ήχου από το χώρο των συναθροίσεων πράγματι σε ορισμένες περιπτώσεις προβλέπεται η δυνατότητα εκ μέρους της αστυνομικής αρχής, αλλά υπό την αυστηρή προϋπόθεση της ύπαρξης βάσιμων ενδείξεων διάπραξης σοβαρών αξιόποινων πράξεων και μόνο για την εξακρίβωση των πράξεων αυτών. Βέβαια στις περιπτώσεις αυτές τα στοιχεία που λαμβάνονται, εφόσον δεν χρησιμοποιηθούν ως αποδεικτικά στοιχεία για τη δίωξη εγκλημάτων, σύμφωνα με τις διατάξεις του Κώδικα Ποινικής Δικονομίας καταστρέφονται, απαγορευμένης απολύτως της χρησιμοποίησης αυτών για άλλους σκοπούς και σύμφωνα με τις διατάξεις του ν. 2472/1997.
      Όμως, κύριοι συνάδελφοι, δεν είναι μικρότερη η έκπληξη, όταν εγκαλείται η Κυβέρνηση ότι με πρόσχημα την πάταξη της εγκληματικότητας προχωρά στην ενίσχυση των δυνάμεων καταστολής, όπως επίσης ότι με πρόσχημα την ασφάλεια των Ολυμπιακών Αγώνων σχεδιάζεται η χρησιμοποίηση τμημάτων των Ενόπλων Δυνάμεων σε αστυνομικά καθήκοντα που δεν έχουν σχέση με την αποστολή τους, που είναι η διατήρηση της εδαφικής ακεραιότητας της πατρίδας μας. 
      Σε ό,τι αφορά τον ισχυρισμό ότι αυξήθηκαν οι ειδικές δυνάμεις παρακολούθησης και καταστολής, πρέπει να γνωρίζετε ότι δεν υπάρχουν ειδικές δυνάμεις παρακολούθησης στην Ελληνική Αστυνομία.
      Θέλω επίσης να σας ενημερώσω, κύριοι συνάδελφοι, ότι το 20% περίπου των ανδρών που υπηρετούν στην Ελληνική Αστυνομία έχουν πολιτική περιβολή, γιατί έτσι γίνεται παντού, γιατί έτσι γίνεται σ’ όλη την Ευρώπη, σ’ όλο τον κόσμο. Άρα, λοιπόν, όταν κάποιοι αστυνομικοί έχουν πολιτική περιβολή δεν πρέπει αυτό να σας ξενίζει σε καμιά περίπτωση. 
      Για την αποτελεσματική πρόληψη και καταστολή της εγκληματικότητας, τη διασφάλιση της δημόσιας τάξης και ασφάλειας και την εμπέδωση του αισθήματος ασφάλειας των πολιτών και στο πλαίσιο των γενικότερων μέτρων. που λαμβάνουμε, είναι και αυτό του εκσυγχρονισμού και της αναβάθμισης των αστυνομικών υπηρεσιών που απασχολούνται με την αντιμετώπιση της εγκληματικότητας. Αυτές τις υπηρεσίες τις στελεχώνουμε κατά προτεραιότητα με κατάλληλο προσωπικό, το οποίο εκπαιδεύουμε συνεχώς και έχουμε θέσει σε διαρκή ετοιμότητα και επαγρύπνηση και το ενισχύουμε με την απαραίτητη υλικοτεχνική υποδομή και τον κατάλληλο εξοπλισμό.
      Τις λοιπές αστυνομικές δυνάμεις τις στελεχώνουμε με το απαραίτητο για την εκπλήρωση της αποστολής τους προσωπικό, μέσα πάντα από την υπάρχουσα δύναμη του σώματος. Ειδικά δε ο αριθμός των υπηρετούντων στις διευθύνσεις αστυνομικών επιχειρήσεων Αττικής και Θεσσαλονίκης όχι μόνο δεν αυξήθηκε, αλλά η υπάρχουσα δύναμη αυτών υπολείπεται της οργανικής τους.
      Σε ό,τι αφορά τα αναφερόμενα στο ότι αυξήθηκε ο αριθμός των συνοριοφυλάκων και ειδικών φρουρών και επεκτάθηκαν τα όρια δράσης και το αντικείμενό τους σε όλη σχεδόν τη χώρα, όπως γνωρίζετε, για την αντιμετώπιση της λαθρομετανάστευσης και της διασυνοριακής εγκληματικότητας ιδρύσαμε τις υπηρεσίες συνοριακής φύλαξης κατά μήκος των χερσαίων συνόρων, οι οποίες έχουν σημειώσει σημαντικά αποτελέσματα στον τομέα αυτό. Τον επιτυχημένο αυτό θεσμό τον ενισχύσαμε με τη δημιουργία και δεύτερης ζώνης υπηρεσιών συνοριακής φύλαξης στους όμορους με τους παραμεθόριους νομούς και βεβαίως το επεκτείναμε και σε υπηρεσίες δίωξης λαθρομετανάστευσης σε νομούς του εσωτερικού της χώρας, στους οποίους παρατηρείται έξαρση του φαινομένου. 
      Επίσης για τη φρούρηση ευπαθών στόχων, αστυνομικού πάντα ενδιαφέροντος, καθιερώθηκε ο θεσμός των ειδικών φρουρών. Και βέβαια δεν χρειάζεται να επισημάνω ότι οι νέοι αυτοί θεσμοί, των συνοριακών φυλάκων και των ειδικών φρουρών, έχουν ανταποκριθεί πλήρως στην αποστολή τους και στις απαιτήσεις και προσδοκίες της πολιτείας, του σώματος της Ελληνικής Αστυνομίας και κυρίως στις απαιτήσεις και προσδοκίες των πολιτών, οι οποίες αυξάνουν συνεχώς, αφού αξιώνουν διαρκώς αναβάθμιση της ποιότητας των παρεχόμενων αγαθών και υπηρεσιών.
      Σε ό,τι αφορά τα αναφερόμενα περί χρησιμοποίησης των Ενόπλων Δυνάμεων σε αστυνομικά καθήκοντα με πρόσχημα την ασφάλεια των Ολυμπιακών Αγώνων, πρέπει να επισημανθεί ότι η ασφάλεια των Ολυμπιακών Αγώνων αποτελεί ευθύνη και καθήκον πρωτίστως της Ελληνικής Αστυνομίας, στα πλαίσια της οποίας συνεστήθη η Διεύθυνση Ασφάλειας Ολυμπιακών Αγώνων, καθώς και άλλων συναρμοδίων αρχών ασφαλείας της χώρας μας και υποστηρίζεται από τις Ένοπλες Δυνάμεις. Τα μέτρα ασφαλείας και τάξης σύμφωνα με τον επιχειρησιακό σχεδιασμό θα υλοποιηθούν στο σύνολό τους και με την υποστήριξη των Ενόπλων Δυνάμεων, οι οποίες θα καταβάλουν κάθε δυνατή προσπάθεια, ώστε με τη βοήθεια όλων μας οι Ολυμπιακοί Αγώνες του 2004 θα διεξαχθούν σ’ ένα απόλυτα ασφαλές περιβάλλον. 
      Καταγγέλλετε, κύριοι συνάδελφοι, ότι η Κυβέρνηση προχωρά στην ισχυροποίηση του αντιδημοκρατικού νομικού πλαισίου και ειδικότερα αναφέρεστε στην ψήφιση του τρομονόμου, στην ψήφιση της Συνθήκης Σέγκεν, της EUROPOL και διάφορα άλλα.
      Το θέμα της τρομοκρατίας, ως γνωστόν, είναι φαινόμενο με διεθνείς προεκτάσεις και απασχολεί σοβαρά τις κυβερνήσεις πολλών χωρών και όχι μόνο την Κυβέρνηση της χώρας μας, επειδή συνιστά παγκόσμια κοινωνική απειλή. Η αντιμετώπιση του φαινομένου αυτού από όπου και αν προέρχεται αποτελεί για την Κυβέρνηση και το Υπουργείο Δημόσιας Τάξης θέμα υψηλής προτεραιότητας και η θέση μας έχει επανειλημμένως διακηρυχθεί και παραμένει αταλάντευτη. Έχουμε εκφράσει κατ’ επανάληψη με τρόπο σαφή και κατηγορηματικό την αμετακίνητη θέληση και απόφασή μας να αντιμετωπίσουμε την τρομοκρατία καθώς και όλες τις μορφές εγκλημάτων βίας με απόλυτο σεβασμό στις συνταγματικές επιταγές και για το σκοπό αυτό επιδιώκουμε τη συνεργασία και την ενεργό συμμετοχή όλων των πολιτικών κομμάτων, των πολιτών και γενικά όλης της κοινωνίας και των φορέων καθώς και τη διεθνή συνεργασία. 
      Ήδη η Κυβέρνηση για την αποτελεσματικότερη αντιμετώπιση της νέας αυτής μορφής εγκληματικότητας και την πληρέστερη προστασία και θωράκιση της κοινωνίας και της πολιτείας στον αγώνα κατά του εγκλήματος προώθησε στη Βουλή το ν.2928/2001 «τροποποίηση διατάξεων του Ποινικού Κώδικα και του Κώδικα Ποινικής Δικονομίας για την προστασία του πολίτη από αξιόποινες πράξεις εγκληματικών οργανώσεων» και όπως ασφαλώς θα ενθυμήστε πρώτοι στο μέλημα κατά την κατάθεση του εν λόγω νόμου υπήρξε ο σεβασμός των συνταγματικώς κατοχυρωμένων δικαιωμάτων των πολιτών σε συνδυασμό με την ασφάλεια την οποία πρέπει να απολαμβάνουν οι πολίτες σε μία δημοκρατική κοινωνία και η οποία τελικά ανάγεται επίσης σε ανθρώπινο δικαίωμα. Οι ρυθμίσεις του νόμου επεκτάθηκαν σε κάθε είδους οργανωμένη εγκληματικότητα. 
      Τα θέματα τρομοκρατίας, κύριοι συνάδελφοι, στη χώρα μας αντιμετωπίζονται από τις κατά νόμο αρμόδιες διωκτικές και δικαστικές αρχές στα πλαίσια πάντα της δημοκρατικής νομιμότητας των αρχών του κράτους δικαίου και του σεβασμού των δικονομικών κανόνων, ενώ το έργο της καθ’ ύλην αρμόδιας διεύθυνσης στην Ελληνική Αστυνομία επιβλέπει ορισθείς από τη δικαιοσύνη για θέματα τρομοκρατίας εισαγγελέας πρωτοδικών. 
      Σε ό,τι αφορά τη συνεργασία μας με ξένες αστυνομικές υπηρεσίες στον τομέα αυτόν πρέπει να επισημάνουμε ότι όπως έδειξαν και τα γεγονότα του Σεπτεμβρίου στις Ηνωμένες Πολιτείες της Αμερικής οι συνεργασίες στον τομέα της ασφάλειας είναι μονόδρομος για την αντιμετώπιση των κινδύνων που απειλούν τις σύγχρονες  κοινωνίες. Ήδη στο πλαίσιο των διμερών σχέσεων η χώρα μας έχει υπογράψει συμφωνίες αστυνομικής συνεργασίας με αντίστοιχα κράτη, ενώ βρίσκονται στο στάδιο ολοκλήρωσης της διαδικασίας τέτοιες συμφωνίες και με άλλες χώρες. Η συνεργασία με τις αστυνομικές υπηρεσίες των άλλων χωρών για θέματα τρομοκρατίας γίνεται στο πλαίσιο συμφωνιών που έχουμε υπογράψει και της ισχύουσας νομοθεσίας που αφορούν κυρίως θέματα τεχνογνωσίας, εκπαίδευσης και αλλαγής πληροφοριών. 
      Τελειώνοντας, κύριοι συνάδελφοι, θέλω να πω ότι η Κυβέρνηση έχει πολλές φορές αποδείξει όχι μόνο ότι δέχεται την καλοπροαίρετη κριτική, αλλά και ότι την επιζητά ως ένα από τα συστατικά της δημοκρατίας. Η Κυβέρνηση έχει πολλές φορές αποδείξει όχι μόνο ότι συμμετέχει σε οποιοδήποτε καλοπροαίρετο δημοκρατικό διάλογο αλλά και τον επιδιώκει. Μιλάω βέβαια όταν αυτός ο διάλογος και αυτή η κριτική πάντα έχουν καλοπροαίρετη σχέση με αυτούς οι οποίοι τον ασκούν. Ευχαριστώ. 
      ΠΡΟΕΔΡΕΥΩΝ (Κωνσταντίνος Βρεττός): Η συνάδελφος κ. Ελισάβετ Παπαζώη ζητάει άδεια ολιγοήμερης απουσίας στο εξωτερικό. 
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Κωνσταντίνος Βρεττός): Συνεπώς η Βουλή ενέκρινε τη ζητηθείσα άδεια. 
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδος, κ. Αντώνης Σκυλλάκος έχει το λόγο. 
      ΑΝΤΩΝΗΣ ΣΚΥΛΛΑΚΟΣ: Εμείς θεωρούμε ότι ο αυταρχισμός είναι αναγκαία συνέπεια της οικονομικής και της γενικότερης πολιτικής που εφαρμόζει οποιοσδήποτε κυβερνήσει αυτόν τον τόπο και οποιαδήποτε χώρα.  Εάν εφαρμόσει πολιτικές που γεννούν αντιδράσεις λαϊκές, κοινωνικές, τότε απαραίτητο μέσο για να επιβάλει την πολιτική της η όποια κυβέρνηση είναι μέτρα καταστολής, μέτρα υπονόμευσης των αγώνων, περιορισμός της δημοκρατίας!
      Εμείς εκτιμούμε –και λίγο πολύ όχι μόνο εμείς αλλά και ένα μεγάλο τμήμα του λαού, άλλο εάν το θεωρεί ότι δεν γίνεται αλλιώς- ότι είναι αντιλαϊκή η πολιτική που εφαρμόζετε, όπως αντιλαϊκές ήταν και οι πολιτικές που εφάρμοζε η Νέα Δημοκρατία.
      Η συντριπτική πλειοψηφία του ελληνικού λαού είναι αντίθετη με τη λογική της τρομοκρατίας της αντιτρομοκρατικής πάλης, όπως μας την αναφέρατε εδώ μέσα. Ήταν ενάντια στον πόλεμο στο Ιράκ κατά 98%. Παγκόσμια απειλή –μας είπατε- και ότι κυνηγάμε μάγισσες! Τα χημικά όπλα του Σαντάμ, τα ψέματα, αυτά υιοθετείτε; Όταν κάνετε σημαία την αντιτρομοκρατική απειλή που ξεκινά από τις Ηνωμένες Πολιτείες και επεκτείνεται στην Ευρώπη και την υιοθετείτε, για ποιο κυνήγι μαγισσών μας λέτε; Για να μην πάω παραπέρα και φέρω και άλλα παραδείγματα.
      Έχετε ψηφίσει σύμβαση ότι θα διώκονται όσοι χρηματοδοτούν τρομοκρατικές οργανώσεις και στη χώρα μας. Σας λέω, λοιπόν, για τις παλαιστινιακές οργανώσεις ή τις επαναστατικές οργανώσεις στην Κολομβία που έχουμε κάνει εράνους και έχετε δώσει και εσείς χρήματα –πιστεύω ότι θα έχετε δώσει- για τους Παλαιστίνιους κατά καιρούς και που οι Ηνωμένες Πολιτείες και η Ευρώπη τους έχουν εντάξει στις τρομοκρατικές οργανώσεις, όπως επίσης και το ΠΚΚ του Οτσαλάν που εκφράσαμε τη συμπαράστασή μας όλοι εδώ πέρα στη Βουλή με υπογραφές. Όταν αυτά είναι εν δυνάμει αιτίες να ποινικοποιηθούν οι υπογραφές μας –ακόμα και των Βουλευτών- για ποιο κυνήγι μαγισσών μας λέτε; Άλλο θέμα ότι δεν τολμάτε να κάνετε σήμερα αυτό το πράγμα, δηλαδή να ασκήσετε διώξεις ότι τάχα εμείς ή κάποιοι άλλοι υποστηρίζουμε την τρομοκρατία. 
      Θα ήθελα τώρα να σημειώσω επανερχόμενος στο αρχικό ότι η πορεία των πραγμάτων μετά το 1990, μετά τη μη ύπαρξη πλέον αντίπαλου δέους έχει οδηγήσει σε τεράστια αύξηση του ανταγωνισμού και των μονοπωλίων αλλά και των χωρών που υπερασπίζονται τις δικές τους μεγάλες επιχειρήσεις. Αυτός ο πολύ μεγάλος ανταγωνισμός επιβάλλει όλο και σκληρότερες πολιτικές είτε από τη σοσιαλδημοκρατία είτε από τη χριστιανοδημοκρατία είτε από το ΠΑΣΟΚ είτε από τη Νέα Δημοκρατία. Αυτό σίγουρα δημιουργεί για τις εξουσίες κινδύνους αντιδράσεων, πολιτικών αλλαγών, αλλαγής συσχετισμών. 
      Γι’ αυτό είναι σίγουρο –σύμφωνα με την ιστορική πείρα- ότι προχωρούμε και στον τομέα της δημοκρατίας σε παραπέρα συρρίκνωση, σε αντιδραστικοποίηση. Αυτό γίνεται σε όλη την Ευρώπη και δεν το λένε μόνο οι κομμουνιστές. Το λένε και έγκριτοι νομικοί. Έχετε ακούσει εδώ τους καθηγητές πανεπιστημίου ή τους ποινικολόγους μας ή τους συλλόγους νομικών και στη χώρα μας και στην Ευρώπη που λένε ότι σιγά-σιγά ανατρέπεται ο νομικός μας πολιτισμός, όπως τον γνωρίσαμε στην Ευρώπη; Και βεβαίως τον γνωρίσαμε στην Ευρώπη. Υπήρχε μια στοιχειώδης δημοκρατία, διότι είχαμε την αρνητική πείρα του φασισμού μετά το Β΄ Παγκόσμιο Πόλεμο και γιατί υπήρχε και η Σοβιετική Ένωση και το σοσιαλιστικό στρατόπεδο.
      Τώρα που δεν υπάρχουν αυτά και που οι ανάγκες του κεφαλαίου θέλουν αντιλαϊκότερες πολιτικές, βρήκαμε την τρομοκρατία! Βρήκαμε την υπεράσπιση διά ροπάλου των ανθρωπίνων δικαιωμάτων στη Γιουγκοσλαβία και τα έχετε κάνει σημαία όλα αυτά και το ΠΑΣΟΚ και η Νέα Δημοκρατία! Δεν κυνηγάμε μάγισσες. Αυτό δείχνουν τα πράγματα.
      Ακόμα και στο Σύνταγμα προς το χειρότερο πήγαμε. Το ευρωσύνταγμα είναι ακόμα χειρότερο, όσον αφορά τα ατομικά δικαιώματα σε σχέση και με τη Χάρτα του ΟΗΕ και με τη Χάρτα των Ανθρωπίνων Δικαιωμάτων που πριν από δεκαετίες είχε συγκροτηθεί στα ευρωπαϊκά πλαίσια, με βάση το οποίο κινείται και το Συμβούλιο της Ευρώπης. Όλα προς το χειρότερο πηγαίνουν από άποψη δημοκρατίας!
      Η δημοκρατία δεν αφορά μόνο την καταστολή και το νομοθετικό οπλοστάσιο που κτίζεται σιγά-σιγά. Αφορά και άλλους τομείς, όλους τους τομείς της πολιτικής και κοινωνικής μας ζωής. Όπου και να πάμε, θα βρούμε αυταρχισμό. 
      Μέσα Μαζικής Ενημέρωσης: ΠΑΣΟΚ -κατά κύριο λόγο- και Νέα Δημοκρατία. Το ΚΚΕ τίποτα και άλλα κόμματα τίποτα. Δεν είναι αυταρχισμός αυτό;
      Εκλογικός νόμος: Κλέβετε έδρες για να γίνετε κυβέρνηση. Δεν είναι αυταρχισμός αυτό; Είναι δημοκρατία; Για να υπηρετήσουν καθαρά τη δική σας πολιτική οι δήμαρχοι, οι νομάρχες, οι πανεπιστημιακοί, οι καθηγητές βάζετε την αξιολόγηση, για να πειθαναγκάζονται. Και αν δεν κάνουν όλα αυτά που τους λέει η Κυβέρνηση  –έχω πρόσφατο νομοσχέδιο- απειλούνται οι δήμαρχοι με ποινικές και αστικές κυρώσεις. Υπάρχουν σε όλους τους τομείς. Να μην πάω στη λειτουργία της Βουλής που υποβαθμίστηκε με την Αναθεώρηση του Συντάγματος και να μη φτάσω σ’ αυτό που είχατε σημαία σαν ΠΑΣΟΚ: «Ο λαός στην εξουσία», «λαϊκή συμμετοχή». Ποια λαϊκή συμμετοχή; Ποιος κοινωνικός έλεγχος; Αστεία πράγματα. Τα ξεχάσατε κι εσείς πλέον. Δεν τολμάτε να τα ξαναπείτε.
      Σε όλους τους τομείς, λοιπόν, υπάρχει αυταρχισμός και συρρίκνωση της δημοκρατίας.
      Έρχομαι τώρα σε πιο γενικευμένα ζητήματα. Ένα από τα επιχειρήματα που υποστηρίζετε είναι ότι πρέπει να τηρείται ο νόμος. Εντάξει οι αγώνες, εντάξει οι απεργίες, εντάξει οι διεκδικήσεις, τα σέβεστε σαν ΠΑΣΟΚ, τα σέβεται η Νέα Δημοκρατία, αλλά στα πλαίσια των νόμων. Η καταχρηστική άσκηση των δικαιωμάτων –είπατε- αποτελεί αιτία διώξεων. Για να το δούμε λίγο το ζήτημα αυτό: Οι νόμοι σας είναι δίκαιοι; Οι νόμοι που εφαρμόζετε, που παίρνετε από τους φτωχούς και δίνετε στους πλούσιους; Και λέει ο άλλος: «Θα κατέβω στο δρόμο, θα φωνάξω, θα κάνω και μία συμβολική κατάληψη στη νομαρχία, γιατί καταστρέφεται η παραγωγή μου, είμαι αγρότης, καταστρέφομαι». Οι εργάτες πάλι με το ασφαλιστικό κρέμασαν ένα πανό και για ορισμένες ώρες έκλεισαν το Υπουργείο ενάντια σε μέτρα και νόμους εντελώς άδικους κοινωνικά, απαράδεκτους και πολλές φορές αντισυνταγματικούς. Δεν έχουν αυτά τα δικαιώματα;
      Αν πάμε με τη λογική της σημερινής νομιμότητας, τα ίδια έλεγε και ο Όθωνας, επί βασιλείας του, ότι δεν μπορούμε να κάνουμε Σύνταγμα. Όσοι αγωνίζονταν για Σύνταγμα, για να επιβληθεί αστική δημοκρατία ήταν παράνομοι. Αλλά το έχετε σημαία το αστικό Σύνταγμα και τιμούμε αυτούς που πάλεψαν. Έτσι αλλάζουν οι νόμοι, έτσι αλλάζουν τα Συντάγματα, με κινητοποιήσεις, με αμφισβητήσεις. Αυτό που λένε οι εργάτες «νόμος είναι το δίκαιο του εργάτη» είναι σωστό. Γιατί αλλιώς δεν θα προχωρούσε η κοινωνία και η δημοκρατία προς τα μπροστά. Θα υπήρχε συνδικαλισμός; Θα υπήρχε το δικαίωμα της απεργίας; Τότε οι νόμοι αυτοί το απαγόρευαν. Έτσι είναι και οι δικοί σας νόμοι.
      Εν πάση περιπτώσει, για να κλείσω το θέμα αυτό, το δικαίωμα της νομιμότητας, αν θέλετε και την τυπική νομιμότητα, πλέον και στην Ελλάδα και στην Ευρώπη μια σειρά μορφών πάλης, που τις θεωρείτε αδικήματα, είναι νόμιμη συνδικαλιστική δράση. Και πρέπει να τελειώνουμε με αυτή την υπόθεση. Δηλαδή οι συμβολικές καταλήψεις δρόμων, οι συμβολικές καταλήψεις σχολείων, οι καταλήψεις πανεπιστημίων ή και νομαρχιών καμιά φορά ή δημοσίων κτηρίων που εμπεριέχουν διεκδίκηση και έχουν σχέση με το συνδικαλισμό, με την κοινωνική διεκδίκηση, όλα αυτά δεν μπορείτε να τα ποινικοποιείτε.  Είναι μορφές συνδικαλιστικής δράσης. Πρέπει να τελειώσει αυτό και να πάρετε θέση σ’ αυτά τα ζητήματα.
      Θα κάθονται οι μαθητές στα δικαστήρια για παραβίαση της οικιακής ειρήνης; Διότι με αυτό το αδίκημα τους πάτε. Είδατε καμία κινητοποίηση, καμία απεργία που να μη θίγει και ορισμένα συμφέροντα; Όταν απεργεί ο εργάτης σ’ ένα εργοστάσιο, θίγονται τα συμφέροντα του εργοδότη, ακόμα και η τροφοδοσία της αγοράς καμιά φορά. Θα βγάζετε παράνομη και καταχρηστική πάντα αυτήν την απεργία, στο όνομα του ότι θίγεται κάποιος; Όταν απεργούν οι γιατροί, βεβαίως, δεν θα έχουμε την περίθαλψη που είχαμε τις ημέρες που δεν απεργούσαν, αλλά για τα επείγοντα περιστατικά υπάρχει προσωπικό ασφαλείας. Σε όλους τους εργαζόμενους υπάρχει προσωπικό ασφαλείας. Και τις βγάζετε παράνομες και καταχρηστικές τις απεργίες. Να, ποια είναι η δικαιοσύνη σας, να ποια είναι η νομιμότητά σας. 
      Διάβαζα χθες στην εφημερίδα ότι κάλεσε ο ανακριτής στέλεχος του νηογνώμονα, για την υπόθεση του «ΔΥΣΤΟΣ» και του «ΑΪΡΟΝ ΑΝΤΩΝΗΣ», που βούλιαξαν, και επειδή κατέθεσε ότι ο νηογνώμονας δεν έκανε σωστά τους ελέγχους –ο άνθρωπος είναι επιθεωρητής σ’ αυτές τις υποθέσεις- διώχτηκε, καταδικάστηκε και από τον Άρειο Πάγο, γιατί έβγαλε μυστικά –λέει- του νηογνώμονα προς τα έξω. Μα, ποια είναι η δικαιοσύνη σας;
      Τολμάει ο δικαστής να μη βγάλει παράνομη και καταχρηστική την απεργία; Πού θα πάει την επόμενη ημέρα; Πώς θα εξελιχθεί και θα φθάσει στα ανώτερα κλιμάκια, όταν η ηγεσία της δικαιοσύνης διορίζεται και καθορίζει την πορεία και την εξέλιξη του κάθε δικαστή; Όλα είναι συνδεδεμένα μεταξύ τους.
      Υπάρχει και το εξής επιχείρημα: Χάρη της ασφάλειας να περιορίσουμε λίγο και τα δημοκρατικά μας δικαιώματα και την ελευθερία μας. Δεν το είπατε εσείς, κυκλοφορεί έξω. Υποστηρίζεται και από κύκλους πολιτικούς και νομικούς. Είμαστε εντελώς αντίθετοι.
      Εδώ στη χώρα μας –για να το κάνουμε πιο συγκεκριμένο- τι συμβαίνει; Έχουμε τους περισσότερους αστυνομικούς ανά κάτοικο από όλη την Ευρώπη, για να μην πω από ολόκληρο τον κόσμο. Έχουμε έναν στους διακόσιους και παρ’ όλα αυτά, η εγκληματικότητα είναι η χαμηλότερη της Ευρώπης. Και γιατί βγαίνουμε πρώτοι στο αίσθημα ανασφάλειας των πολιτών, σύμφωνα με μία πρόσφατη δημοσκόπηση; Πώς νιώθουν ανασφαλείς οι Έλληνες, ενώ έχουμε τη λιγότερη εγκληματικότητα και την περισσότερη αστυνομία; Είναι λόγω της προπαγάνδας, λόγω της υποστήριξης και της αντιπαράθεσης μεταξύ του ΠΑΣΟΚ και της Νέας Δημοκρατίας στο ζήτημα της ασφάλειας. Αυτό δημιουργεί και ξενοφοβία και ρατσισμό με όλες τις συνέπειες και δικαιολογεί και όλα τα αυταρχικά μέτρα, τα οποία παίρνετε. 
      Επειδή είπατε ότι υπάρχει δημοκρατική συμπεριφορά, θα ήθελα να σας πω ότι δεν είστε κουτοί και, παράλληλα, μετράτε και το πολιτικό κόστος. Αυτό που σας ενδιαφέρει είναι όποιος αγώνας γίνεται να μην είναι αποτελεσματικός και χρησιμοποιείτε κατασταλτικά μέτρα –είτε δικαστικά είτε μέσω της Αστυνομίας και της δικαιοσύνης- κατά τρόπο που να μην υφίστασθε, όσο μπορείτε, πολιτικό κόστος, να το περιορίζετε. Γι΄ αυτό θέλετε όχι υπέρμετρη χρησιμοποίηση καταστολής και μέτρων. 
      Όμως, όταν σας ξεφεύγει η κατάσταση από τα χέρια, όταν παίρνουν πανελλαδική έκταση οι κινητοποιήσεις –όπως έγινε με τους αγρότες, τους μαθητές, με το συνταξιοδοτικό με την κατάληψη από το ΠΑΜΕ και της ανάρτησης του πανό στο Υπουργείο Εργασίας- τότε δείχνετε τα δόντια σας, είστε αδίστακτοι, χρησιμοποιείτε όλο το οπλοστάσιο που χρησιμοποιούσε και η Νέα Δημοκρατία: Πολιτική επιστράτευση, πράξεις νομοθετικού περιεχομένου, κλπ.
      Ας αναφερθώ τώρα σε ορισμένα επιμέρους ζητήματα. Θα μιλήσω για όσα προλάβω και τα υπόλοιπα θα τα πω στη δευτερολογία μου. Όσον αφορά την παρακολούθηση, θα ήθελα να σας ρωτήσω το εξής: Καταργήθηκε η παρακολούθηση από τα αστυνομικά όργανα; Τότε, γιατί μέχρι πρόσφατα μας τηλεφωνούσαν από λάθος αφελείς αστυνομικοί -ακόμα και στα γραφεία- να μάθουν από πού θα περάσει το ένα, τι θα γίνει με το άλλο σε σχέση με τις κινητοποιήσεις; 
      Γιατί, κύριε Υπουργέ, μεταξύ μας οι Βουλευτές -αλλά και μεταξύ Υπουργών γίνεται αυτό- λέμε πολλές φορές στο τηλέφωνο «μην τα πούμε από το τηλέφωνο, θα τα πούμε από κοντά»; Γιατί; Δεν υπάρχει παρακολούθηση ή είναι από τους ντεντέκτιβ και από τους ιδιώτες μόνο η παρακολούθηση; Πώς να το πιστέψουμε εμείς αυτό, όταν έχουμε τόσα κρούσματα παρακολούθησης; Πιάσαμε αστυνομικά όργανα μέσα στις διαδηλώσεις. Αυτά τα πράγματα δεν έχουν καταργηθεί, δεν είμαστε αφελείς.
      Επεκτείνοντάς το, μάλιστα, θα έλεγα το εξής: Με τη Συνθήκη Σέγκεν καταγραφόμαστε όλοι, «φακελωνόμαστε». Δεν την υπογράψατε; Δεν μπορεί ο αστυνομικός στη Γερμανία να χαρακτηρίσει τον Σκυλλάκο ύποπτο –ο οποιοσδήποτε αστυνομικός, σε οποιαδήποτε χώρα της Ευρώπης- και να τον βάλει μέσα στη Σέγκεν; Ανταλλάσσετε ή όχι πληροφορίες -όπως έγινε με τη Γένοβα και σε άλλες περιπτώσεις- με τους ξένους, ακόμα και με ονόματα;
      Ας πάω και λίγο παραπέρα για την παρακολούθηση. Το ECELON τίνος είναι; Δεν είναι των Ηνωμένων Πολιτειών; Παρακολουθούν τα πάντα, μέχρι και τα φαξ, μέχρι και τα κομπιούτερ, όλα τα παρακολουθούν. Ετοιμάζεται με τη δική σας συμφωνία και αντίστοιχος μηχανισμός στην Ευρωπαϊκή Ένωση; Αν δεν κάνω λάθος, λέγεται «ΓΑΛΙΛΑΙΟΣ». Αυτά τα πράγματα είναι νόμιμα; Αυτά ήθελα να πω για την παρακολούθηση.
      Όσον αφορά στα προσωπικά δεδομένα σας ρωτώ: Είναι αλήθεια ότι υποβλήθηκε αίτημα στην Αρχή Προσωπικών Δεδομένων, όποιος ταξιδέψει στις ΗΠΑ και όποιος ταξιδεύει γενικώς να του παρακρατούνται σε αρχείο και να του ελέγχονται τριάντα εννέα στοιχεία και να δίνονται στους Αμερικάνους; Τι θα πουν οι εκπρόσωποι και όσοι επηρεάζονται από το ΠΑΣΟΚ μέσα στην αρχή αυτή; Έπρεπε δηλαδή να πατήσουμε πόδι εμείς, για να βάλουν προσωρινά αυτήν την υπόθεση στο συρτάρι; 
      Με ποιο δικαίωμα προχωρήσατε σε πιλοτικό πρόγραμμα ιταλικής εταιρείας και «Ελευθέριος Βενιζέλος» για το ζήτημα της ίριδας ως χαρακτηριστικού γνωρίσματος, προκειμένου να ξεχωρίζουμε ποιος είναι ο επιβάτης ανάμεσα σε δρομολόγια Αθήνας και Μιλάνου χωρίς έγκριση από την Αρχή Δεδομένων;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα πάρω και δύο-τρία λεπτά από τη δευτερολογία μου, κύριε Πρόεδρε, για να ολοκληρώσω.
      Ως προς τους Ολυμπιακούς Αγώνες, είναι φανερό ότι οι ανησυχίες μας επιβεβαιώνονται. Ανακοινώσατε ότι θα χρησιμοποιηθούν και στρατιωτικές δυνάμεις σε αστυνομικά καθήκοντα για την ασφάλεια των Ολυμπιακών Αγώνων. Και έχει ο Θεός!  Λέτε ότι είναι εθνικός στόχος οι Ολυμπιακοί Αγώνες, άρα κατά παρέκκλιση θα χρησιμοποιήσουμε τις Ένοπλες Δυνάμεις. Θα αρχίσουμε, λοιπόν, τις παρεκκλίσεις. Όταν δεν επαρκούν οι αστυνομικές δυνάμεις ή όταν δεν έχετε εμπιστοσύνη στις αστυνομικές δυνάμεις να φέρνετε και το στρατό, τους μισθοφόρους μάλιστα κατ’ επιλογήν, αυτούς που ετοιμάζεστε να προσλάβετε επί χρήμασι.
      Θα κάνω άλλη μια παρατήρηση για τους Ολυμπιακούς Αγώνες, πέρα από αυτά που είπαν οι συνάδελφοί μου εδώ. Έχετε εναποθέσει την ασφάλεια, σε μεγάλο βαθμό -δε λέω αποκλειστικά, μπορεί τυπικά να φαίνεσθε εσείς επικεφαλής- σε ξένες αστυνομίες, σε ξένους ειδικούς. Συνεργάζεστε μαζί τους, ας θέλετε να το πούμε έτσι. Δε φοβάστε ότι αυτές οι υπηρεσίες ή ορισμένοι από αυτούς θα υπονομεύσουν και θα κάνουν προβοκάτσια σε βάρος της Ελλάδας; Πώς είστε σίγουροι ότι δε θα γίνει; Τόσες προβοκάτσιες έκαναν. Κοντεύει να πέσει η κυβέρνηση στην Αγγλία, γιατί είπε ψέματα ο Μπλέρ και τα στοιχεία τα έδωσαν οι μυστικές υπηρεσίες, οι εγγλέζικες ή οι αμερικάνικες. 
      Ο επικεφαλής της ασφάλειας των Ολυμπιακών Αγώνων στο Σίδνεϊ που νομίζω ότι και εσείς τον χρησιμοποιείτε ως ειδικό, δε δήλωσε ότι δε θα είναι ασφαλείς οι Ολυμπιακοί Αγώνες στην Ελλάδα και μετά ανασκεύασε αυτές τις δηλώσεις; Όταν αυτός τολμάει, που είναι τόσο ειδικός, να κάνει αυτήν την πράξη, γιατί δε φοβάστε ότι θα υπονομευθεί και θα συκοφαντηθεί η χώρα και η Κυβέρνησή σας ή όποια κυβέρνηση θα είναι τότε; 
      Και αντ’ αυτού φοβάστε τις διαδηλώσεις, φοβάστε τις απεργίες. Πόσες απεργίες γίνονται το δεκαπενταύγουστο την τελευταία πεντακονταετία στη χώρα μας, όταν ο κόσμος είναι στα μπάνια; Δεν είναι σοβαρά πράγματα αυτά. Ούτε το να λέει ο κ. Βενιζέλος «κατ’ εξαίρεση θα έχω νομοθετικό οπλοστάσιο έτοιμο, ενάντια σε οποιαδήποτε ακραία φαινόμενα είτε είναι απεργίες είτε είναι διαδηλώσεις ή οτιδήποτε». Και έχει ο Θεός! Ας τα κρατήσουμε και μερικούς μήνες ή και μερικά χρόνια μετά το τέλος των Ολυμπιακών Αγώνων.
      Θα πω τα υπόλοιπα στη δευτερολογία μου εκτός από ένα σημείο. Την ευρωπαϊκή πολιτική σε σχέση με την καταστολή, την εσωτερική ασφάλεια και τη δικαιοσύνη. Υπάρχουν ευρωπαϊκές χώρες που αντιστέκονται σθεναρά στο να γίνει ενιαίος κοινοτικός χώρος και ο τομέας της δικαιοσύνης, της καταστολής και της εσωτερικής ασφάλειας. Ιδιαίτερα οι σκανδιναβικές χώρες που είναι ευαίσθητες στα δημοκρατικά δικαιώματα θέλουν να έχουν αυτές, η καθεμιά για λογαριασμό της, τη δυνατότητα να αποφασίζουν τι θα γίνεται με τα ατομικά, με τα συλλογικά δικαιώματα, με τη δικαιοσύνη, με το Ποινικό Δίκαιο. 
      Εσείς, ΠΑΣΟΚ και Νέα Δημοκρατία, πρωτοστατείτε στο να γίνει ενιαίος αυτός ο τομέας, με προοπτική να παίρνονται και αποφάσεις κατά πλειοψηφία. Δηλαδή να καταργηθεί και η ομοφωνία σε αυτόν τον ευαίσθητο τομέα. Έτσι ήδη έχουν προχωρήσει πολύ αρνητικά φαινόμενα, όπως είναι η «ΕΥΡΩΠΟΛ», η ευρωαστυνομία, έπεται ο ευρωστρατός, έπεται το ευρωπαϊκό ένταλμα σύλληψης, ο ευρωεισαγγελέας, χωρίς η χώρα μας, όταν αυτοί θα παραβιάζουν στοιχειωδώς τα δικαιώματα σε βάρος Ελλήνων πολιτών, σε βάρος ελληνικών πολιτικών ή κοινωνικών οργανώσεων, να έχει το δικαίωμα να παρέμβει -πόσο μάλλον αν παίρνονται οι αποφάσεις κατά πλειοψηφία- ενάντια στην τρομοκρατία. Ποιος είναι; Ο τάδε. Ποιο πολιτικό κόμμα είναι; Δηλαδή να αποφασίζουν εκτός Ελλάδος για το τι θα γίνει.
      Αυτή η προοπτική δεν είναι μακρά. Είναι τώρα και την προωθείτε σε αντιδραστική κατεύθυνση και μέσα από το ευρωσύνταγμα. Αυτή είναι η πολιτική σας. 
      Μια παρατήρηση ακόμα ενόψει της καταστολής και του Πολυτεχνείου, επειδή αρχίζει το τριήμερο. Εμείς ανησυχούμε, διότι καλά λέτε ότι είναι αποτελεσματική η Αστυνομία. αλλά τους γνωστούς-άγνωστους ακόμα δεν τους είδαμε. Ζουν και βασιλεύουν. Δεν υπάρχει διαδήλωση αντιμπεριαλιστική, δημοκρατική που να μην εμφανίζονται και να μην μπορεί να τους πιάσει η Αστυνομία, γιατί όπως λέει δεν έχει οδηγίες.
      Ήμουν στη φασαρία που έγινε στις κινητοποιήσεις των αστυνομικών και άκουσα στα κανάλια που δήλωναν ότι «εμείς έχουμε τέτοιες εντολές και μην τους πειράζετε». Αυτό γίνεται, για να τρομάζει ο κόσμος και να μην πηγαίνει στις κινητοποιήσεις, να μην πηγαίνει προς την αμερικανική πρεσβεία και να συκοφαντείται αυτός ο αγώνας. 
      Τώρα ανησυχούμε για τον εξής λόγο: έχουν συλληφθεί και κρατούνται επτά άτομα στην τελευταία μεγάλη κινητοποίηση που είχε γίνει στη Θεσσαλονίκη. Αυτοί κάνουν απεργία πείνας και η υγεία τους είναι άσχημη.
      Θέλω να πω δύο πράγματα. Αν η υγεία τους είναι άσχημη και γι’ αυτό αναγκαστήκατε να τους φέρετε εδώ στον Κορυδαλλό και φέρνοντάς τους εδώ άρχισαν και οι κινητοποιήσεις συμπαράστασης, ξέρατε ότι θα γίνει αυτό. Άλλωστε, αν υπάρχει λόγος υγείας, δεν πρέπει να τους κρατάτε. Αν υπάρχουν ανθρωπιστικοί λόγοι, και εμείς και εσείς, θα έπρεπε να σταματήσουμε την προσωρινή κράτηση αυτών των ανθρώπων.
      Θέλω να κάνω μία άλλη παρατήρηση. Γιατί έχετε για αυτούς προσωρινή κράτηση και για μία σειρά από εγκληματίες του κοινού Ποινικού Δικαίου δε συμπεριφέρεται έτσι η δικαιοσύνη;
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Είναι ανεξάρτητη η δικαιοσύνη, κύριε συνάδελφε.
      ΑΝΤΩΝΗΣ ΣΚΥΛΛΑΚΟΣ: Ξέρουμε πολύ καλά πόσο ανεξάρτητη είναι η δικαιοσύνη. Ξέρουμε πολύ καλά ποιες δίοδοι υπάρχουν και δε μιλάμε για όλους του δικαστές. Μόνο το γεγονός ότι η πολιτική εξουσία δείχνει δημόσια τη θέλησή της, δεν τολμά ο άλλος να πάει κατά την κρίση του αλλά πάει με τη θέληση της εξουσίας, για να πάρει τη μετάθεση και για να μην τον στείλουν στα σύνορα. 
      Έτσι λειτουργείτε. Δε λέω ότι παίρνετε τηλέφωνο κάθε δικαστή και του λέτε «βγάλε την τάδε απόφαση ή βγάλε την άλλη απόφαση». Και αυτό μπορεί να συμβαίνει.
      Υπάρχει και κάτι άλλο όσον αφορά το θέμα της μεταφοράς αυτών των ανθρώπων εδώ, που οδήγησε και σε συμπαράσταση κ.λπ., γίνεται τρεις ημέρες πριν ξεκινήσουμε τον εορτασμό για το Πολυτεχνείο. Άρχισαν ταυτόχρονα να πέφτουν και κάποιες βόμβες σε συμπαράσταση αυτών των ανθρώπων και έχουμε μπροστά μας το Πολυτεχνείο και τους γνωστούς -άγνωστους. 
      Εγώ δεν ξέρω πώς εξελίσσεται αυτό το κουβάρι. Έχουμε εύλογα ερωτηματικά και θα έχετε μεγάλες ευθύνες για τις όποιες εξελίξεις υπάρξουν αυτές τις ημέρες και ιδιαίτερα στην πορεία του Πολυτεχνείου.
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Υπουργέ, έχετε το λόγο.
      ΠΑΝΤΕΛΗΣ  ΤΣΕΡΤΙΚΙΔΗΣ (Υφυπουργός Δημόσιας Τάξης): Κύριε Πρόεδρε, δε θα δευτερολογήσουν οι συνάδελφοι;
      ΠΡΟΕΔΡΕΥΩΝ (Κωνσταντίνος Βρεττός): Σύμφωνοι, ας δευτερολογήσουν πρώτα οι συνάδελφοι και στη συνέχεια θα πάρετε εσείς το λόγο.
      Ορίστε, κύριε Τζέκη, έχετε το λόγο, προκειμένου να δευτερολογήσετε.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Θα ήθελα να σταθώ σε αυτό που είπε ο κύριος Υφυπουργός, ότι δεν είναι η Κυβέρνηση διατεθειμένη να επιτρέψει την υπονόμευση των οικονομικών λειτουργιών της κοινωνίας.
      Ακριβώς αυτό τονίσαμε και εμείς, ότι η πολιτική και ιδεολογική θέση της Κυβέρνησης είναι να εξασφαλίσει πλήρως τη δράση των επιχειρηματιών, τη δράση του κεφαλαίου. Αυτό έρχεται συνεχώς ως επιχείρημα.
      Από την άλλη πλευρά, η ίδια η Κυβέρνηση παίρνει τέτοια μέτρα κατά των εργατών που δικαιολογεί τη δική μας θέση. Αναφερθήκαμε αναλυτικά στο τι γίνεται στους χώρους εργασίας, τι γίνεται με τους νόμους που προωθεί η Κυβέρνηση για τις εργασιακές σχέσεις και την κοινωνική ασφάλιση.
      Επομένως ο πυρήνας της πολιτικής της Κυβέρνησης είναι αυτό που είπε ο κύριος Υφυπουργός, «ότι εμείς θα προστατέψουμε με κάθε τρόπο τις οικονομικές λειτουργίες», δηλαδή τα συμφέροντα του κεφαλαίου.
      Είπε ο κύριος Υπουργός, στρεφόμενος προς εμάς, κάτι για το κυνήγι μαγισσών. Δε μας απάντησε, όμως, σε αυτό που είπαμε ότι είναι ο ίδιος ο κύριος Πρωθυπουργός που πήρε υπό την προστασία του τους χαφιέδες που παρακολουθούσαν και ήταν μέσα στον πυρήνα της εκδήλωσης για την Πρωτομαγιά το 2002 στην Πλατεία Συντάγματος στην Αθήνα.
      Κύριε Πρόεδρε, επειδή αμφισβητεί ο κύριος Υφυπουργός αυτά που λέμε, θα καταθέσω μία ενδεικτική κατάσταση καταγραφής κρουσμάτων αστυνομικής παρακολούθησης κοινωνικών και πολιτικών εκδηλώσεων ή κινητοποιήσεων για τα Πρακτικά της Βουλής, για να πληροφορηθεί, αν και τα ξέρει, πώς δρουν αυτές οι υπηρεσίες.
      (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Βέβαια κυβερνητικά στελέχη απευθυνόμενα στο Κομμουνιστικό Κόμμα Ελλάδας το εγκάλεσαν ότι κινείται στα όρια της νομιμότητας. Πολλές φορές μάλιστα είπαν ότι πίσω από κάθε μεγάλη κινητοποίηση του εργαζόμενου λαού, του λαϊκού κινήματος, κρύβεται το Κομμουνιστικό Κόμμα Ελλάδας.
      Θα πληροφορήσουμε ότι το Κομμουνιστικό Κόμμα Ελλάδας δεν κρύβεται, δεν φορά το προσωπείο της κουκούλας των χαφιέδων, που προσπαθούν πραγματικά να κτυπήσουν το λαϊκό κίνημα. Με καθαρό μέτωπο, με καθαρές θέσεις είναι μπροστά στις λαϊκές κινητοποιήσεις.
      Κύριε Υπουργέ, είναι γνωστό ότι έχει αναβιωθεί πλέον το συνδικαλιστικό της υπηρεσίας ασφαλείας. Άρα, λοιπόν, δεν μπορείτε να εγκαλείτε για «κυνήγι μαγισσών» το Κομμουνιστικό Κόμμα Ελλάδας.
      Επειδή εδώ γίνεται μεγάλη κουβέντα για τη δικαιοσύνη –και συμφωνούμε μ’ αυτό που είπε ο Κοινοβουλευτικός μας Εκπρόσωπος- δεν είναι όλοι οι δικαστές το ίδιο.
      Κύριε Πρόεδρε, εγώ θα αναφερθώ στον προϊστάμενο εισαγγελίας της Θεσσαλονίκης, ο οποίος άσκησε έφεση στην πρωτόδικη αθωωτική απόφαση του δικαστηρίου του Κιλκίς. Θα πληροφορήσω τον κύριο Υπουργό –και να το ελέγξει αυτό- ότι ήταν οι δικαστικές αρχές εκείνες που κάλεσαν τους μάρτυρες υπεράσπισης των έξι διωκόμενων φιλειρηνιστών, για να ασκηθεί πίεση, για να αλλαχθεί ακόμα και η κατάθεσή τους. Βέβαια έχουμε και πληροφορίες ότι καλέστηκε σε απολογία ο εισαγγελέας που πρότεινε την αθώωση των έξι φιλειρηνιστών.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
      Αν, λοιπόν, αυτά τα παραδείγματα δεν είναι ωμή παρέμβαση της εκτελεστικής εξουσίας, τότε τι είναι, κύριε Πρόεδρε;
      Επίσης, όσον αφορά την πράξη νομοθετικού περιεχομένου, αν ανατρέξουμε, κύριε Υπουργέ, στα Πρακτικά του 1992 και στις μεγαλειώδεις μαθητικές κινητοποιήσεις όπου είχαμε και το τραγικό θύμα, τον Τεμπονέρα, στην Πάτρα, τότε θα δείτε κι εσείς –τα Πρακτικά αυτό λένε- ότι κατηγορούσατε τη Νέα Δημοκρατία ότι είναι «κράτος του τρόμου», την κατηγορούσατε για αστυνομοκρατία και για αυταρχισμό. Βέβαια τα ξεχάσατε αυτά όταν γίνατε Κυβέρνηση και μας φέρνετε τις πράξεις νομοθετικού περιεχομένου. 
      Εξάλλου αυτό που είπε η Νέα Δημοκρατία διά του τότε Πρωθυπουργού, είναι ότι το κράτος είναι οι αστυνομικοί. Εσείς τώρα αυτό το κάνετε πράξη, θεωρώντας ότι τα σώματα ασφαλείας είναι πραγματικά πηγή εξουσίας για να στηρίζουν τη δική σας διακυβέρνηση και την παγκόσμια τρομοκρατία.
      Κύριε Πρόεδρε, εδώ πραγματικά έχουμε την ομολογία της Κυβέρνησης ότι αποδέχεται το δόγμα των Ηνωμένων Πολιτειών, διότι αυτό το δόγμα έχει αναγάγει την τρομοκρατία σε παγκόσμια απειλή. Μέχρι πριν την 11η Σεπτεμβρίου του 2001 δεν υπήρχε αυτό. Όμως, το δόγμα των Ηνωμένων Πολιτειών το ασπαστήκατε κι εσείς, όπως και η Ευρωπαϊκή Ένωση.
      Κύριε Πρόεδρε, είναι τραγικό φαινόμενο η Κυβέρνηση να δέχεται τη βράβευση της Ελληνικής Αστυνομίας από το FBI, μια τρομοκρατική οργάνωση τόσο μέσα στο εσωτερικό της χώρας αλλά και διεθνώς που κατηγορείται για σοβαρά παγκόσμια εγκλήματα. Είναι απαράδεκτο να έρχονται εδώ και να επιβραβεύουν τον Αρχηγό της Ελληνικής Αστυνομίας. Αυτά είναι δείγματα υποτέλειας απέναντι σ’ αυτήν τη δύναμη του FBI.
      Βέβαια είναι γνωστή η σύνδεση που υπάρχει μεταξύ της Ελληνικής Αστυνομίας, της ηγεσίας και του FBI, αν αναλογιστούμε πόσοι πράκτορες του FBI μέσα σε λίγες ώρες εξαφανίστηκαν, όταν μας λέγατε ότι «ακουμπάτε» τη «17 Νοέμβρη».
      Κύριε Πρόεδρε, κλείνω με το εξής: Η Κυβέρνηση θα πρέπει να λάβει σοβαρά υπόψη τα όσα είπε το Κομμουνιστικό Κόμμα Ελλάδας. Δεν πρόκειται να δεχθούμε τα σχέδια που έχετε. Το Κομμουνιστικό Κόμμα Ελλάδας σε όλη του την ιστορία έδωσε δείγματα αγώνων για τα δημοκρατικά δικαιώματα, όχι μόνο τα διεκδίκησε αλλά και τα υπερασπίστηκε. Έτσι θα κάνει και τώρα μαζί με τους υπόλοιπους, που δεν είναι ανάγκη να ανήκουν στο δικό μας κόμμα αλλά έχουν πλέον σοβαρές επιφυλάξεις και βλέπουν πού οδηγούνται τα πράγματα σε εσωτερικό, σε ευρωπαϊκό και σε παγκόσμιο επίπεδο. Πιστεύουμε ότι πραγματικά η πλειοψηφία του ελληνικού λαού θα δώσει ανάλογες μάχες για να διατηρήσει αλλά και για να διευρύνει τα δημοκρατικά και ατομικά δικαιώματά του.
      Επιτέλους θα πρέπει να μας δώσετε συγκεκριμένες απαντήσεις στα ερωτήματα που σας θέσαμε μέσα από την επερώτησή μας. Γι’ αυτά δεν ακούσαμε καμία κουβέντα από τον κύριο Υπουργό.
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Αναρωτήθηκε ο κύριος Υφυπουργός στην ομιλία του ότι το Κομμουνιστικό Κόμμα Ελλάδας δε βρίσκει τίποτα θετικό στην πολιτική της Κυβέρνησης. Ψάχνουμε, κύριε Υφυπουργέ. Και επειδή ψάχνουμε την πολιτική σας, κάνουμε αυτήν την εκτίμηση.
      Θα το πω καθαρά, κύριε Υφυπουργέ. Μόνο με φακούς που παραμορφώνουν τη συγκεκριμένη πραγματικότητα μπορεί κάποιος να ανακαλύψει θετικές πλευρές στην κυβερνητική πολιτική. Και εννοώ θετικές πλευρές, όσον αφορά τους εργάτες, τους αγρότες, τους επαγγελματοβιοτέχνες, τη νέα γενιά. Εκεί η πολιτική σας είναι η γνωστή πολιτική που δημιουργεί και αναπαράγει τα προβλήματα. 
      Αν θέλετε τώρα να ανακαλύψουμε και ορισμένες θετικές πλευρές για να σας ενοχοποιήσουμε. Είναι πάρα πολλές. Θετικές είναι όλες οι πλευρές της πολιτικής σας, που έχουν σχέση με την εξυπηρέτηση του μεγάλου κεφαλαίου. Και αυτά είναι εύκολα να τα ανακαλύψει κανείς. Φωνάζουν από μόνα τους.
      Ένα δεύτερο σημείο, στο οποίο θα ήθελα να αναφερθώ, είναι πάλι σε αυτό που είπε ο κύριος Υπουργός. Είπε ότι έχουμε παρέμβαση των αστυνομικών αρχών εκεί που παραβιάζονται οι νόμοι. Πώς γίνεται πάντα να παραβιάζονται οι νόμοι στις περισσότερες περιπτώσεις; Είναι παράνομες οι απεργίες που γίνονται, είναι παράνομες οι διαδηλώσεις, οι εκδηλώσεις κ.λπ. 
      Όπως το πάτε, κύριε Υφυπουργέ, εσείς ή κάποιοι άλλοι που θα έλθουν στη θέση αυτή, οι μόνες νόμιμες απεργίες θα είναι αυτές που δε γίνονται ή αν γίνονται θα περικλείονται ανάμεσα στους τοίχους του σπιτιού τους.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Χουρμουζιάδης έχει το λόγο.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κύριε Πρόεδρε, θα ήθελα να θίξω ένα θέμα, που φυσικά δεν μπορεί να εξαντληθεί. Είναι θεωρητικό. 
      Έχει ακουστεί και σήμερα ίσως έμμεσα, αλλά και πρόσφατα έχει δηλωθεί από αρμόδιο Υπουργό στην περίπτωση της δίκης των στελεχών του ΠΑΜΕ ότι εμείς δεν διώκουμε την ιδέα, αλλά διώκουμε την πράξη.
      Εσείς, κύριε Πρόεδρε, ξέρετε μέσα στην κοινωνική δραστηριότητα να υπάρχει πράξη, η οποία να μην εμπνέεται, να μην ξεκινά από μια ιδέα; Άρα διώκοντας την πράξη, διώκετε πρώτα απ’ όλα την ιδέα, που την κινεί, την υποστηρίζει, την προστατεύει.
      Άρα κάθε δίωξη πράξης, δραστηριότητας, κινητοποίησης είναι απόλυτα μία δίωξη των ιδεών. 
      Ένα δεύτερο θέμα είναι το εξής: Περιορίζετε μία πορεία στο πεζοδρόμιο και όπως είπα ίσως και πάνω στα δένδρα, στο όνομα των δικαιωμάτων των περιπατητών ή των κινουμένων. Εδώ και το Σύνταγμα το λέει. Υπάρχουν δύο δικαιώματα. Από τη μία πλευρά αυτών που προστατεύουν τα δικαιώματα τα συνταγματικά, της δουλειάς, της περίθαλψης, της παιδείας και από την άλλη το δικαίωμα αυτών που περιπατούν ή που εκείνη τη στιγμή καταναλώνουν. Ποιο είναι αυτό που τελικά υπερέχει; Το Σύνταγμα το έχει αυτό ως επιχείρημα. Είναι το Σύνταγμα αυτού που κινητοποιείται για το συνταγματικό του δικαίωμα ή του άλλου που απλώς περπατά ή κάτι εκεί την στιγμή επαγγέλλεται;
      Και το τρίτο, κύριε Υφυπουργέ, είναι το θέμα του  κυνηγιού των μαγισσών. Ακούσαμε ότι από αύριο επτά χιλιάδες αστυνομικοί θα βρίσκονται στο πόδι –για να μην πω επί ποδός πολέμου- για τις ενδεχόμενες κινητοποιήσεις ή τρομοκρατικές πράξεις. Αυτό είναι το κυνήγι των μαγισσών. Χωρίς να ξέρουμε ποιος, ήδη έχουμε εξασφαλίσει τον αστυνομικό που θα τον παρακολουθεί. 
      Να, λοιπόν, ποιοι κυνηγούν μάγισσες και όχι εμείς.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο άρτι αφιχθείς από τη Ραμάλα κ. Τσιόγκας.
      ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, σε σχέση με αυτό που είπε ο κύριος Υφυπουργός ότι κάποιοι επιδίδονται στο κυνήγι μαγισσών, θα αναφερθώ σε ένα σημαντικό γεγονός, το οποίο συνέβη στην εκλογική του περιφέρεια. Συνελήφθη ο γραμματέας της νομαρχιακής επιτροπής του Κομμουνιστικού Κόμματος Ελλάδας από τις αστυνομικές δυνάμεις με την κατηγορία των ναρκωτικών.
      ΠΑΝΤΕΛΗΣ	ΤΣΕΡΤΙΚΙΔΗΣ (Υφυπουργός Δημόσιας Τάξης): Δεν είναι έτσι τα πράγματα, κύριε συνάδελφε.
      ΔΗΜΗΤΡΙΟΣ ΤΣΙΟΓΚΑΣ: Η κατηγορία ήταν για ναρκωτικά και είναι προσβολή αυτό για το ΚΚΕ να συλληφθεί ο γραμματέας της νομαρχιακής επιτροπής Πιερίας με αυτήν την κατηγορία.
      ΑΝΤΩΝΗΣ ΣΚΥΛΛΑΚΟΣ: Έλεγχος έγινε.
      ΔΗΜΗΤΡΙΟΣ ΤΣΙΟΓΚΑΣ: Έλεγχος για ναρκωτικά.
      Όμως είναι γνωστό στέλεχος του ΚΚΕ ο γραμματέας της νομαρχιακής επιτροπής στην Κατερίνη και γνωρίζετε πολύ καλά τις θέσεις του ΚΚΕ απάνω σε αυτά τα ζητήματα.
      Οφείλουμε όμως να επισημάνουμε ότι η σημερινή συνταγματική και νομοθετική κατοχύρωση της συνδικαλιστικής δράσης, της απεργίας και των άλλων δημοκρατικών δικαιωμάτων στους χώρους εργασίας συνοδεύεται από πλήθος περιορισμών που είναι αποτυπωμένοι και στο Σύνταγμα αλλά και στο ν. 1264. Βέβαια η πραγματικότητα των δημοκρατικών δικαιωμάτων βρίσκεται πολύ πίσω από όσα κατοχυρώνονται στο νόμο, στα χαρτιά. Όλες οι πολιτικές που προωθούνται από την Κυβέρνηση με τη σύμφωνη γνώμη και της Νέας Δημοκρατίας καθιστούν σχεδόν αδύνατη τη συνδικαλιστική και πολιτική δραστηριότητα στις επιχειρήσεις. Όσο για τη δυνατότητα πολιτικής δράσης έχουμε πάμπολλα παραδείγματα που εμάς τους Βουλευτές του ΚΚΕ μας απαγορεύουν να πάμε να μιλήσουμε σε εργασιακούς χώρους και σε ιδιωτικούς και σε δημόσιους και αυτά τα έχουμε καταγγείλει επανειλημμένα.
      Πρέπει να πω ότι οι εξελίξεις ιδιαίτερα των τελευταίων χρόνων, δεν είναι πρωτοτυπία της Ελλάδος αλλά χαρακτηρίζουν και την Ευρωπαϊκή Ένωση. Η στόχευση των εξελίξεων αυτών είναι βέβαια η κατάπνιξη και ο μέγιστος δυνατός περιορισμός των αντιδράσεων των εργαζομένων στη βίαιη επίθεση, που δέχονται στις εργασιακές και κοινωνικές κατακτήσεις.
      Από όλα αυτά η εργατική τάξη έχει υποχρέωση και καθήκον να υπερασπισθεί τα δικαιώματά της, να μετρήσει τους φίλους της, να γυρίσει την πλάτη και να καταδικάσει όσους της αφαιρούν τα δικαιώματά της και βέβαια, να στηρίξει το ΚΚΕ, το οποίο βρίσκεται καθημερινά στο πλευρό της και υπερασπίζεται τα δικαιώματά της. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο Υφυπουργός Δημόσιας Τάξης κ. Τσερτικίδης.
      ΠΑΝΤΕΛΗΣ	ΤΣΕΡΤΙΚΙΔΗΣ (Υφυπουργός Δημόσιας Τάξης): Κύριε Πρόεδρε, οι συνάδελφοι του ΚΚΕ κάνουν σημαία τον τελευταίο καιρό θέματα και υποθέσεις οι οποίες κατά την άποψή μου στηρίζονται σε όχι σωστές βάσεις. Σήμερα γίνεται λόγος για την κλήση σε απολογία του κ. Σαχίνη στη Θεσσαλονίκη επίσης για τη σύλληψη μέλους της Κομμουνιστικής Νεολαίας Ελλάδας στη Λάρισα και τώρα λυπάμαι που ο συνάδελφος κ. Τσιόγκας, αναφέρθηκε στην υποτιθέμενη σύλληψη του Γραμματέα της Νομαρχιακής Επιτροπής Πιερίας.
      ΑΝΤΩΝΗΣ ΣΚΥΛΛΑΚΟΣ: Έλεγχος έγινε.
      ΠΑΝΤΕΛΗΣ	ΤΣΕΡΤΙΚΙΔΗΣ (Υφυπουργός Δημόσιας Τάξης): Θα ήθελα να παρακαλέσω τα στοιχεία τα οποία καταθέτουν στη Βουλή να είναι συγκεκριμένα. Δεν έγινε καμία προσαγωγή του συγκεκριμένου συντρόφου σας από την Αστυνομία. Απλά έγινε ένας έλεγχος. Γιατί όμως; Γιατί λίγη ώρα νωρίτερα ο συγκεκριμένος σύντροφός σας συνομιλούσε με δύο ανθρώπους οι οποίοι επανειλημμένα απασχόλησαν την Αστυνομία για υπόθεση ναρκωτικών. Είναι κακό δηλαδή η Αστυνομία να κάνει έλεγχο σε κάποιους πολίτες; Καθημερινά γίνονται χιλιάδες έλεγχοι σε πολίτες. Είναι κακό αυτό;
      Κύριε Πρόεδρε, ο κ. Χουρμουζιάδης, είπε ότι από αύριο θα υπάρχουν στο δρόμο επτά χιλιάδες αστυνομικοί ενόψει της επετείου του Πολυτεχνείου. Πρέπει να γνωρίζετε, κύριε συνάδελφε, ότι αυτό γίνεται για να βοηθήσουν οι αστυνομικοί στην ομαλή περαίωση όλων αυτών των εκδηλώσεων που θα γίνουν για την επέτειο του Πολυτεχνείου. Δε γίνονται για κανέναν άλλο λόγο. Μακάρι να μπορούσαμε να διαθέσουμε λιγότερους ή και καθόλου. Όμως, η εμπειρία και το παρελθόν έχει αποδείξει ότι είναι απαραίτητοι.
      Κύριε Πρόεδρε, θέλω να αναφερθώ σε ορισμένα που έθιξαν οι συνάδελφοι. Κατ’ αρχάς, δόθηκε μεγάλη έμφαση στο περί μηχανισμών παρακολούθησης εκδηλώσεων των πολιτών.
      Κύριε Πρόεδρε, η Αστυνομία έχει υποχρέωση μέσα στο πλαίσιο των νόμων και του Συντάγματος να περιφρουρεί τις εκδηλώσεις. Έχει υποχρέωση να εξασφαλίζει τη δημόσια τάξη για να μπορεί να παρουσιάζουν τις δικές τους θέσεις εκείνοι οι οποίοι διαδηλώνουν. Και βέβαια για να γίνει αυτό, η Αστυνομία χρησιμοποιεί τόσο ένστολους όσο και αστυνομικούς με πολιτική περιβολή. Αυτό είναι κακό; Σας είπα νωρίτερα ότι το 20% περίπου των αστυνομικών που υπηρετούν στην Ελληνική Αστυνομία είναι με πολιτική περιβολή. Αυτό δεν δικαιολογεί σε καμία περίπτωση τον ισχυρισμό ότι υπάρχουν μηχανισμοί παρακολούθησης στην Ελληνική Αστυνομία.
      Ένα θέμα επίσης που αναφέρθηκαν οι συνάδελφοι του ΚΚΕ είναι ποιος και γιατί τους παραπέμπει στη δικαιοσύνη. Στη δικαιοσύνη λοιπόν παραπέμπονται, επειδή συμμετείχαν σε μια εκδήλωση, σε μια πορεία ή εν πάση περιπτώσει να εκφράσουν τη διαφορετική τους άποψη για κάποια ζητήματα; Αυτά είναι φαινόμενα, όπως είπα, άλλων εποχών. Όσοι παραπέμπονται, λοιπόν, στη δικαιοσύνη παραπέμπονται, γιατί έχουν διαπράξει συγκεκριμένες αξιόποινες πράξεις. Αυτό δεν μπορεί να το αμφισβητήσει κανείς, δεν έχει το δικαίωμα να το αμφισβητήσει κανείς. 
      ΑΓΓΕΛΟΣ ΤΖΕΚΗΣ: Το αμφισβητούμε γιατί οι έξι στο Πολύκαστρο που σταμάτησαν τη Νατοϊκή φάλαγγα εκδιώχθηκαν. 
      ΠΡΟΕΔΡΕΥΩΝ (Παναγιώτης Σγουρίδης): Υπάρχει Κοινοβουλευτικός σας Εκπρόσωπος, κύριε Τζέκη. Θα πάρει το λόγο τώρα. 
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Έγινε συζήτηση, κύριε Τζέκη, για την τρομοκρατία, ότι δεν υπάρχει τρομοκρατία σήμερα στον κόσμο. Η τρομοκρατία υπάρχει, δεν μπορεί να το αμφισβητήσει κανένας, το αμφισβητείται μόνο εσείς. Και για να μπορέσουμε να δώσουμε τέλος στη τρομοκρατία η χώρα μας είναι υποχρεωμένη να συνεργαστεί με όλες τις χώρες. Σήμερα η τρομοκρατία είναι ένα διεθνοποιημένο γεγονός, κανείς δεν μπορεί να το αμφισβητήσει. Άρα για να μπορέσεις να αντιμετωπίσεις τη τρομοκρατία, θα πρέπει να συνεργαστείς με όλες τις χώρες του κόσμου. 
      ΠΡΟΕΔΡΕΥΩΝ (Παναγιώτης Σγουρίδης): Η τρομοκρατία έχει ιδιωτικοποιηθεί πλέον. 
      ΔΗΜΗΤΡΙΟΣ ΤΣΙΟΓΚΑΣ: Η τρομοκρατία είναι και η κρατική τρομοκρατία των ΗΠΑ και της Αγγλίας. 
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Άποψή σας, κύριε συνάδελφε. 
      Τώρα, ποιος έχει την ευθύνη της ασφάλειας των Ολυμπιακών Αγώνων του 2004. Την ευθύνη την έχει η Ελληνική Αστυνομία. Έχει συσταθεί η Διεύθυνση Ασφάλειας Ολυμπιακών Αγώνων αλλά βεβαίως από μόνη της δεν μπορεί να τα φέρει όλα εις πέρας. Όλα τα Σώματα Ασφαλείας θα συμμετέχουν. Και η Πυροσβεστική και το Λιμενικό Σώμα. Και γιατί να μη συνδράμουν και οι Ένοπλες Δυνάμεις και όχι μόνο; Και τα κόμματα, κύριοι συνάδελφοι, και οι πολίτες πρέπει να συνδράμουν, για να μπορέσουμε να φέρουμε εις πέρας αυτήν τη μεγάλη εθνική υπόθεση που είναι οι Ολυμπιακοί Αγώνες του 2004.
      ΑΝΤΩΝΗΣ ΣΚΥΛΛΑΚΟΣ: Σε αστυνομικά καθήκοντα οι πολίτες;
      ΤΣΕΡΤΙΚΙΔΗΣ ΠΑΝΤΕΛΗΣ (Υφυπουργός Δημόσιας Τάξης): Αναφερθήκατε για τις πορείες που γίνονται στο κέντρο της Αθήνας. Η Ελληνική Αστυνομία πήρε αυτήν την απόφαση. Δηλαδή, κύριοι συνάδελφοι, εσείς θεωρείτε σωστό, όταν υπάρχουν πενήντα ή εκατό διαδηλωτές, να κλείνουν όλο το οδόστρωμα του δρόμου και να δημιουργούν προβλήματα σε χιλιάδες εργαζομένους στο κέντρο της πόλης, στην πρωτεύουσα της χώρας μας; Τι λέει η απόφαση; Η απόφαση είχε διπλή κατεύθυνση. Μία ότι οι διαδηλωτές θα πρέπει όταν είναι λίγοι να πηγαίνουν από το πεζοδρόμιο ή να καταλαμβάνουν και ένα μέρος του οδοστρώματος. Αλλά από την άλλη πλευρά ήταν και μια διαταγή-εντολή προς την τροχαία να μην κλείνει το δρόμο πολλές ώρες νωρίτερα και πολλές ώρες αργότερα, αφού ολοκληρωθεί η πορεία.
      Θέλω επίσης να τονίσω, επειδή ειπώθηκε από τον κ. Σκυλλάκο, αν θυμάμαι καλά, ότι λόγω της ασφάλειας περιορίζουμε τα δημοκρατικά μας δικαιώματα. Δεν έχουμε περιορίσει, κύριοι συνάδελφοι, κανένα μα κανένα δημοκρατικό δικαίωμα του πολίτη.
      Τελειώνοντας, κύριε Πρόεδρε, θέλω να πω ότι η εγκληματικότητα στη χώρα μας σε σχέση με την Ευρώπη είναι μικρότερη. Και αυτό δεν προκύπτει από στοιχεία δικά μας αλλά από στοιχεία της Interpol που είναι γνωστά σε όλους.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Σκυλλάκος.
      ΑΝΤΩΝΗΣ ΣΚΥΛΛΑΚΟΣ: Δεν προλαβαίνω να απαριθμήσω τους περιορισμούς που και στην Ελλάδα υπέστησαν τα ατομικά και γενικότερα τα δημοκρατικά δικαιώματα. Υπάρχουν και οι ανάλογες οργανώσεις. Και αν πάμε και στην εφαρμογή της δημοκρατίας, θα δείτε αντιδράσεις ακόμη και από το Εθνικό Κέντρο Προστασίας των Ατομικών Δικαιωμάτων του οποίου είναι επικεφαλής η κ. Μαραγκοπούλου που είναι και παρά τω Πρωθυπουργώ. Αν διαβάσετε και εκεί μέσα, θα δείτε αρκετά πράγματα. Τώρα μιλάω για τα θέματα της άμεσης επικαιρότητας. 
      Όσον αφορά τις διαδηλώσεις, είναι αλήθεια ότι εδώ και χρόνια έχετε στο συρτάρι ένα ευρύτερο νομοσχέδιο που αφορά τις διαδηλώσεις; Το έχετε παραδεχθεί. Και περιμένετε τον κατάλληλο χρόνο και τον κατάλληλο τρόπο, για να περάσει. Το πρώτο βήμα είναι αυτό που κάνετε για τις διαδηλώσεις πενήντα-εκατό ατόμων. Αυτό σας πείραξε; Δηλαδή η παρεμπόδιση της κυκλοφορίας οφείλεται μόνο στην περίπτωση των εκατό ατόμων των διαδηλώσεων; Τόση ευαισθησία έχετε; Τόσα χρόνια γιατί δεν φτιάχνατε μετρό, για να λυθεί το κυκλοφοριακό πρόβλημα; Είκοσι χρόνια ήταν το ΠΑΣΟΚ στην εξουσία.
      Το ίδιο κάνετε και με το δικαίωμα διάδοσης των ιδεών. Η διάδοση των ιδεών δεν γίνεται μόνο με τον Τύπο. αλλά και με τις αφίσες και τα αεροπανό. Η κόντρα μας με το Υπουργείο Δημοσίας Τάξης είναι ότι συλλαμβάνονται νεολαίοι μας ή συνδικαλιστές, γιατί κολλούν αφίσες ή αναρτούν πανό. Ήδη με πρόσφατες διατάξεις στα νομοσχέδια για τα προεκλογικά οικονομικά των κομμάτων ή για τα προεκλογικά οικονομικά της Τοπικής Αυτοδιοίκησης μετατρέπετε την απαγόρευση αυτή σε ιδιώνυμο αδίκημα. Μέχρι και ο δήμαρχος που δεν τα κατεβάζει απειλείται με ποινή φυλάκισης. Δεν είναι κατάργηση του δικαιώματος της ελεύθερης διάδοσης των ιδεών; Και ποιο είναι το επιχείρημα; Ότι χαλάει την καλαισθησία των πόλεων. Σας έπιασε ο  πόνος εσάς και τη Νέα Δημοκρατία για την καλαισθησία των πόλεων, που έγιναν πόλεις κάστρα και δεν μπορεί να ζήσει εκεί ο άνθρωπος εξαιτίας των δικών σας πολιτικών; Στερείτε στοιχειώδη δικαιώματα. Για κάθε δημοκρατικό μέτρο έχετε και μια δικαιολογία.
      Εγώ αυτό που θέλω να σας πω είναι ότι και στις διαδηλώσεις και στα πανό και στο δικαίωμα διάδοσης των ιδεών δε θα πειθαρχήσουμε σ΄ αυτούς τους νόμους. Μπορείτε να τους περνάτε αλλά, αν θέλετε να τους εφαρμόσετε σε όλη την Ελλάδα, θα ερχόμαστε σε κόντρα. Και ας μας βάλετε όλους φυλακή! Εκεί να δούμε το πολιτικό σας κόστος. Σας το λέω και το επαναλαμβάνω ότι ο νόμος απαγόρευσης αφισών και διαδηλώσεων και ανάρτησης πανό δεν θα περάσει. Σας το λέω υπεύθυνα απ’ αυτό το Βήμα. Εδώ θα είστε και θα δείτε. 
      Έρχομαι τώρα στις προτάσεις μας. Προτείνουμε να καταργηθεί η ποινικοποίηση των αγώνων, κάθε μορφή παρακολούθησης, να προστατευθεί πραγματικά το δικαίωμα της απεργίας και να μη φαλκιδεύεται με τον τρόπο που φαλκιδεύεται, να υπάρχουν πλήρη δικαιώματα στις διαδηλώσεις, στον συνδικαλισμό, στο δικαίωμα του συνεταιρίζεσθαι, να υπάρχει πλήρης ελευθερία χωρίς απαγορεύσεις στη διακίνηση των ιδεών.
      Όσον αφορά τον τρόπο δουλειάς, τι κάνουν οι επιθεωρήσεις εργασίας; Τι κάνει το κράτος, όταν ο εργοδότης αποφασίζει και διατάζει; Μέχρι και σωματικές έρευνες κάνουν. Πήγα στο Υγεία ως Βουλευτής και δεν τολμούσαν να γυρίσουν το κεφάλι τους οι εργαζόμενοι να με χαιρετήσουν, διότι υπάρχουν κάμερες μέχρι και στις τουαλέτες, που παρακολουθούν τους εργαζόμενους. Και αυτά τα πράγματα τα επιτρέπετε. Αυτή είναι η δημοκρατία στους τόπους δουλειάς. 
      Επίσης δε συμφωνούμε με την αύξηση των Αστυνομικών Δυνάμεων. Είναι υπεραρκετές και δεν χρειαζόμαστε τόσες. Δεν συμφωνούμε με τη δημοτική αστυνομία. Δεν συμφωνούμε με το δικαίωμα που δώσατε στην ιδιωτική αστυνομία. Και ετοιμάζεστε να τους βάλετε και στα γήπεδα και να δώσετε δικαιώματα γενικότερης αστυνόμευσης, ακόμη και σύλληψης και δίωξης, σε ιδιώτες.
      Καταργήστε τότε και την Ελληνική Αστυνομία να τα δώσουμε όλα στους ιδιωτικούς φορείς, στις εταιρείες.
      Είμαστε υπέρ του ριζικού εκδημοκρατισμού των Σωμάτων Ασφαλείας και των Ενόπλων Δυνάμεων. Αυτό έχει σχέση με το τι είδους εκπαίδευση γίνεται, με το τι είδους διαπαιδαγώγηση γίνεται καθ’ όλην τη διάρκεια της θητείας.
      Όταν καταγγέλλω εγώ στον προηγούμενο Υπουργό Δημόσιας Τάξης και έχω και φωτογραφίες από βασανιστήρια από αστυνομικό και αποδεικνύεται στην ΕΔΕ ότι τον βασάνισε τον άνθρωπο –και η καταγγελία έγινε από άλλον αστυνομικό- και αντί να πάρει εύφημο μνεία διώκεται και εκείνος, ποια διαπαιδαγώγηση δίνετε για να επικρατήσει δημοκρατική συμπεριφορά στα Σώματα Ασφαλείας;
      Κυρίως πρέπει να τους αντιμετωπίζετε σαν εργαζόμενους με όλα τα δικαιώματα που έχουν, καθώς και δικαίωμα στο συνδικαλισμό.
      Τον αμφισβητείτε το συνδικαλισμό στα Σώματα Ασφαλείας. Αυτό κάνετε με την πρακτική σας. Γιατί τους χτυπήσατε με τα ΜΑΤ; Παρεμπόδιζαν την κυκλοφορία οι εκατό άνθρωποι στις δύο τα μεσάνυχτα; Γιατί βγάλετε απαγορεύσεις; 
      Ξέρετε ποιο είναι το πρόβλημά σας; Ότι ο συνδικαλισμός στα Σώματα Ασφαλείας με πλήρη δικαιώματα και στα εργασιακά τους και στα δημοκρατικά τους δικαιώματα, δεν θα τους κάνει πειθήνια όργανα στο να εφαρμόζουν παράνομες και αντισυνταγματικές, χουντικές αποφάσεις. Θέλετε να τους έχετε σ’ ένα μηχανισμό σήκω-σήκω, κάτσε-κάτσε. Φοβάστε τον εκδημοκρατισμό.
      Ολοκληρώνοντας τις προτάσεις μου θέλω να πω το εξής: Καμία εφαρμογή. Κατάργηση όλης της αντιδημοκρατικής νομοθεσίας, όλης της αντιτρομοκρατικής νομοθεσίας. Να παρεμποδίσουμε την Ευρωπαϊκή Ένωση –όπως ζητούν και οι σκανδιναβικές χώρες- για να μην προχωρήσουμε σε ενιαίο χώρο εσωτερικής ασφάλειας και δικαιοσύνης.
      ΠΡΟΕΔΡΕΥΩΝ (Παναγιώτης Σγουρίδης): Κύριε Υφυπουργέ, έχετε το λόγο δύο λεπτά για να κλείσετε τη συζήτηση επί της επερώτησης.
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Κύριε Πρόεδρε, λυπάμαι που ο κ. Σκυλλάκος επαναλαμβάνει να λέει ψέματα σε αυτήν την Αίθουσα.
      Δεν είχα καμία πρόθεση, κύριε Σκυλλάκο …
      ΠΡΟΕΔΡΕΥΩΝ (Παναγιώτης Σγουρίδης): Κοιτάξτε, κύριε Υφυπουργέ, μη χρησιμοποιείτε τη λέξη «ψέματα». Δεν είναι ψέματα. Είναι άλλη προσέγγιση. Είναι κακή πληροφόρηση ίσως.
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Κύριε Πρόεδρε, ξέρω πολύ καλά τι λέω. Τα έχουμε πει επανειλημμένα. Δεν ήθελα να αναφερθώ στα γεγονότα που συνέβησαν με τους συνδικαλιστές της Αστυνομίας.
      ΑΓΓΕΛΟΣ ΤΖΕΚΗΣ: Θα μας πείτε για ένοπλη εξέγερση πάλι.
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Επειδή ο κ. Σκυλλάκος ανέφερε νωρίτερα ότι έγινε επίκληση χουντικού νόμου, για να βγει απόφαση από το γενικό αστυνομικό διευθυντή περί απαγόρευσης της συγκέντρωσης, για τη διάλυση…
      ΑΝΤΩΝΗΣ ΣΚΥΛΛΑΚΟΣ: Και για τη διάλυση και για την απαγόρευση.
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Κύριε Πρόεδρε, δεν έγινε επίκληση κανενός χουντικού νόμου. Το έχουμε πει επανειλημμένα αυτό. Έγινε επίκληση του άρθρου 11 του Συντάγματος. Το έχουμε πει επανειλημμένα.
      ΑΝΤΩΝΗΣ ΣΚΥΛΛΑΚΟΣ: Δώστε μας την απόφαση.
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Και έχουμε πει επανειλημμένα, κύριε Πρόεδρε, ότι εκείνη την ημέρα όταν ανακοινώθηκε η απαγόρευση παρευρίσκοντο δύο εισαγγελείς.
      ΑΝΤΩΝΗΣ ΣΚΥΛΛΑΚΟΣ: Έκανα αίτηση κατάθεσης εγγράφων της απόφασης.
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Δεν πρέπει να παραπληροφορούμε τους πολίτες. Είναι λάθος.
      ΑΝΤΩΝΗΣ ΣΚΥΛΛΑΚΟΣ: Έκανα αίτηση κατάθεσης εγγράφων της απόφασης.
      ΑΓΓΕΛΟΣ ΤΖΕΚΗΣ: Τους αγρότες με νομοθετικά διατάγματα της χούντας τους χτυπήσατε.
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Αν, κύριε Πρόεδρε, οι συνάδελφοι του Κομμουνιστικού Κόμματος Ελλάδας νομίζουν ότι αυτοί εκφράζουν το δίκιο των εργαζομένων, ότι αυτοί υπηρετούν τους αγώνες τους, ότι αυτοί προασπίζονται τα συνδικαλιστικά τους δικαιώματα, ότι αυτοί μόνο αγωνίζονται για το καλό τους, κάνουν λάθος. Αυτό αποδεικνύεται κάθε φορά που ο λαός με την ετυμηγορία του βάζει τον καθένα στη θέση του.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 18/5-11-2003 επερώτησης Βουλευτών του Κομμουνιστικού Κόμματος Ελλάδας προς τους Υπουργούς Δημόσιας Τάξης και Δικαιοσύνης, σχετικώς με την ποινικοποίηση των συνδικαλιστικών και κοινωνικών αγώνων.
      Έχω την τιμή να ανακοινώσω στο Σώμα ότι οι Υπουργοί Οικονομίας και Οικονομικών, Εξωτερικών, Εθνικής Άμυνας, Εσωτερικών, Δημόσιας Διοίκησης και Αποκέντρωσης, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Υγείας και Πρόνοιας, Γεωργίας, Δικαιοσύνης, Πολιτισμού, Μεταφορών και Επικοινωνιών, Δημόσιας Τάξης, Εμπορικής Ναυτιλίας, Τύπου και Μέσων Μαζικής Ενημέρωσης, Μακεδονίας-Θράκης και Αιγαίου, κατέθεσαν σχέδιο νόμου: «Συστήματα ελέγχου των δημόσιων δαπανών, οργάνωση εσωτερικού ελέγχου των υπηρεσιών του Υπουργείου Οικονομίας και Οικονομικών και άλλες διατάξεις».
      Παραπέμπεται στην αρμόδια Διαρκή Επιτροπή.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      	Με τη συναίνεση του Σώματος και ώρα 13.30΄ λύεται η συνεδρίαση για τη Δευτέρα 17 Νοεμβρίου 2003 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης Βουλευτών της Νέας Δημοκρατίας προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης, σχετικά με τις δυσλειτουργίες στο Χώρο Υγειονομικής Ταφής Απορριμμάτων (ΧΥ.ΤΑ) Άνω Λιοσίων. σύμφωνα με την ημερήσια διάταξη που σας έχει διανεμηθεί.
      
      Ο ΠΡΟΕΔΡΟΣ                                                             Ο ΓΡΑΜΜΑΤΕΥΣ
ΣΥΝΕΔΡΙΑΣΗ 14/11/03                      ΣΕΛ.1

