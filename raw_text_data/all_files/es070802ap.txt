ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΙΕ’
ΘΕΡΟΥΣ 2007

Πέμπτη 2 Αυγούστου 2007 (απόγευμα)

ΘΕΜΑΤΑ
Α. ΕΙΔΙΚΑ ΘΕΜΑΤΑ
Επικύρωση Πρακτικών, σελ.

Β. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Σχεδίων Νόμων:
α) Οι Υπουργοί Οικονομίας και Οικονομικών, Απασχόλησης και Κοινωνικής Προστασίας, Δικαιοσύνης και Πολιτισμού κατέθεσαν σχέδιο νόμου: «Αύξηση συντάξεων του Δημοσίου από το έτος 2007 και άλλες διατάξεις», σελ.
β) Οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Δικαιοσύνης και Δημόσιας Τάξης, κατέθεσαν σχέδιο νόμου: «Ρυθμίσεις θεμάτων Ανεξάρτητων Αρχών, Γενικού Επιθεωρητή Δημόσιας Διοίκησης, Σώματος Επιθεωρητών Ελεγκτών Δημόσιας Διοίκησης και λοιπών ζητημάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης», σελ.
γ) Οι Υπουργοί Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Ανάπτυξης, Περιβάλλοντος, Χωροταξίας και Δημοσίων ‘Εργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Αγροτικής Ανάπτυξης και Τροφίμων, Δικαιοσύνης, Πολιτισμού και Μεταφορών και Επικοινωνιών κατέθεσαν σχέδιο νόμου: «Διαχείριση, έλεγχος και εφαρμογή αναπτυξιακών παρεμβάσεων για την προγραμματική περίοδο 2007-2013», σελ.
2. Συζήτηση και ψήφιση επί των άρθρων, των τροπολογιών και του συνόλου του σχεδίου νόμου του Υπουργείου Οικονομίας και Οικονομικών: «Αγορές Χρηματοπιστωτικών Μέσων και άλλες διατάξεις», σελ.

ΟΜΙΛΗΤΕΣ
Επί του σχεδίου νόμου του Υπουργείου Οικονομίας και Οικονομικών:
ΑΓΟΡΑΣΤΟΣ Κ., σελ.
ΓΕΩΡΓΑΚΟΠΟΥΛΟΣ Δ., σελ.
ΓΚΑΤΖΗΣ Ν., σελ.
ΔΑΙΛΑΚΗΣ Σ., σελ.
ΔΟΥΚΑΣ Π., σελ.
ΚΑΛΑΦΑΤΗΣ Σ., σελ.
ΚΑΡΑΣΜΑΝΗΣ Γ., σελ.
ΚΑΣΤΑΝΙΔΗΣ Χ., σελ.
ΚΟΥΛΟΥΡΗΣ Κ., σελ.
ΚΟΥΤΣΟΥΚΟΣ Γ., σελ.
ΚΩΣΤΟΠΟΥΛΟΣ Α., σελ.
ΟΡΦΑΝΟΣ Γ., σελ.
ΣΓΟΥΡΙΔΗΣ Π., σελ.
ΤΑΣΟΥΛΑΣ Κ., σελ.
ΤΣΙΠΛΑΚΗΣ Κ., σελ.

      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2007
      ΣΥΝΕΔΡΙΑΣΗ ΙΕ΄
      Πέμπτη 2 Αυγούστου 2007 (απόγευμα)
      Αθήνα, σήμερα στις 2 Αυγούστου 2007, ημέρα Πέμπτη και ώρα 15.58΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β΄ σύνθεση) για να συνεδριάσει υπό την προεδρία του Α’ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η εμβόλιμη συνεδρίαση.
      Εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Αγορές χρηματοπιστωτικών μέσων και άλλες διατάξεις».
      Στη σημερινή μας συνεδρίαση θα συζητηθούν οι τροπολογίες του νομοσχεδίου ως μία ενότητα, όπως άλλωστε έχουμε πει. 
      Πριν δώσω το λόγο στους κυρίους εισηγητές, έχω την τιμή να ανακοινώσω προς το Τμήμα ότι οι Υπουργοί Οικονομίας και Οικονομικών, Απασχόλησης και Κοινωνικής Προστασίας, Δικαιοσύνης και Πολιτισμού κατέθεσαν σχέδιο νόμου: «Αύξηση συντάξεων του Δημοσίου από το έτος 2007 και άλλες διατάξεις». 
      Παραπέμπεται στην αρμόδια Διαρκή Επιτροπή. 
      Το λόγο έχει ο εισηγητής της Πλειοψηφίας κ. Απόστολος Κωστόπουλος. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Επειδή παρίσταται ο Υπουργός Αθλητισμού προτείνω να συζητήσουμε σε πρώτη φάση την τροπολογία με γενικό αριθμό 1121 και ειδικό αριθμό 228, που αφορά …
      ΠΡΟΕΔΡΕΥΩΝ (Σωτήρης Χατζηγάκης): Όλες τις τροπολογίες τις συζητάμε μαζί.
      ΑΠΟΣΤΟΛΟΣ ΚΩΣΤΟΠΟΥΛΟΣ: Καλώς, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Και θα υπάρχει ανοχή από το Προεδρείο στο χρόνο και δεν θα έχετε να στενοχωρηθείτε για τίποτα. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Με την τροπολογία αυτή διευκολύνονται οι σύλλογοι, οι ποδοσφαιρικές ανώνυμες εταιρείες, οι ανώνυμες εταιρείες καλαθοσφαίρισης, τα τμήματα των αμειβομένων αθλητών και τα αθλητικά σωματεία όλης της χώρας, να εξοφλήσουν με ευνοϊκούς όρους τις οφειλές που έχουν προς το δημόσιο και έχουν ήδη βεβαιωθεί, σύμφωνα με τις διατάξεις του κώδικα εισπράξεως δημοσίων εσόδων (Κ.Ε.Δ.Ε.) . 
      Βεβαίως γίνεται μία προνομιακή θα έλεγα μεταχείριση. Τους δίνεται η δυνατότητα να εξοφλήσουν αυτά τα χρέη, τα οποία είναι ήδη βεβαιωμένα και έχουν καταστεί δημόσιο έσοδο, σε εκατόν είκοσι μηνιαίες δόσεις και να απαλλαγούν από τους πρόσθετους φόρους, τα πρόστιμα και τις προσαυξήσεις κατά 80%.
      Θεωρώ ότι είναι μία τροπολογία, η οποία είχε ισχύσει και στο παρελθόν και ανάλογες ρυθμίσεις έχουν γίνει και για άλλες κατηγορίες οφειλετών, όπως για χρέη οφειλετών προς το Ι.Κ.Α., για χρέη προς την εφορία, για χρέη προς τα ασφαλιστικά ταμεία. 
      Αξιοσημείωτο είναι ότι στην παράγραφο 8 του άρθρου 1, διαλαμβάνεται μία διάταξη, η οποία απαγορεύει τη διενέργεια μετεγγραφών σε ποδοσφαιρική ή καλαθοσφαιρική ανώνυμη εταιρεία ή αθλητικό σωματείο, που για οποιοδήποτε λόγο απωλέσει το ευεργέτημα της συγκεκριμένης ρύθμισης. Θεωρώ ότι η διάταξη αυτή είναι σωστή. Μπαίνει θα έλεγα και μία ρήτρα που λέει, αφ’ ενός μεν έχετε τη δυνατότητα να εξοφλήσετε τα χρέη σας με έκπτωση 80% περίπου των προσαυξήσεων, αλλά αφ’ ετέρου στην περίπτωση που δεν θα συμμορφωθείτε στη διάταξη αυτή, δεν θα έχετε δικαίωμα να προβαίνετε σε μετεγγραφές. Είναι μία διάταξη ενισχυτική, η οποία, πράγματι, τους υποχρεώνει να καταβάλλουν τα οφειλόμενα προς το δημόσιο. 
      Περαιτέρω στην παράγραφο 14, δίνεται η δυνατότητα στον Υπουργό Πολιτισμού, ηθικά τουλάχιστον αλλά και οικονομικά στην παρούσα φάση, να καταβληθεί στην Εθνική Ομάδα Καλαθοσφαίρισης, η οποία κατέκτησε τη δεύτερη θέση στο παγκόσμιο πρωτάθλημα, ένα χρηματικό ποσό, τόσο στους δώδεκα καλαθοσφαιριστές, όσο και στους προπονητές, στους γυμναστές και στους βοηθούς προπονητών. Και αυτή η διάταξη είναι προς θετική κατεύθυνση.
      Θέλω, όμως, κύριε Πρόεδρε, να επισημάνω, επειδή ακούγεται καμμιά φορά εδώ μία λέξη καταχρηστική, ότι χαρίζονται λεφτά και μάλιστα ειπώθηκε ένα νούμερο 51.000.000 περίπου, να πω ότι δεν χαρίζονται λεφτά. Απλά γίνεται μία ευνοϊκή ρύθμιση, ούτως ώστε να ανταποκριθούν στις υποχρεώσεις τους τα αθλητικά σωματεία της χώρας είτε αυτά είναι στο επαγγελματικό ποδόσφαιρο, στην καλαθοσφαίριση είτε είναι στο ερασιτεχνικό ποδόσφαιρο.
      Είπα και προηγουμένως ότι ανάλογες ρυθμίσεις έχουν γίνει και για χρέη προς το Ι.Κ.Α., τις εφορίες και τα ασφαλιστικά ταμεία.
      Η δεύτερη τροπολογία, αφορά τη λύση της εκκαθάρισης της Ανώνυμης Εταιρείας «Οργανωτική Επιτροπή Ολυμπιακών Αγώνων Αθήνα 2004». Υπεισέρχεται στα δικαιώματα της «Οργανωτικής Επιτροπής Ολυμπιακών Αγώνων Αθήνα 2004» η «Ολυμπιακά Ακίνητα Α.Ε.». Κι αυτή η τροπολογία είναι προς θετική κατεύθυνση και προτείνω την ψήφισή της.
      Η τροπολογία με γενικό αριθμό 1123 και ειδικό 230 αφορά την αναπροσαρμογή επιδομάτων σε πτυχιούχους πληροφορικής, που υπηρετούν στη Δημόσια Διοίκηση. Όπως ελέχθη και προηγουμένως από τον αρμόδιο Υπουργό, το επίδομα των δημοσίων υπαλλήλων που ασχολούνται με την πληροφορική είτε είναι αναλυτές προγραμματιστές είτε είναι ηλεκτρονικοί μηχανικοί είτε είναι χειριστές μηχανημάτων είτε χειριστές εποπτικών μηχανημάτων, αναπροσαρμόζεται κατά περίπτωση, διότι είχε να αναπροσαρμοστεί περίπου πέντε με έξι χρόνια. Η συνολική δαπάνη από τον προϋπολογισμό του κράτους αγγίζει περίπου τα 2,5 εκατομμύρια ευρώ.
      Επίσης, αναπροσαρμόζεται το επίδομα προβληματικών παραμεθόριων περιοχών, δηλαδή από 50 ευρώ που είναι σήμερα, γίνεται 120 ευρώ. Αυτό αφορά ασφαλώς τους υπαλλήλους του δημοσίου, που υπηρετούν στις παραμεθόριες περιοχές και συγκεκριμένα στο Νομό Πέλλας. 
      Η συνολική δαπάνη για όλους αυτούς τους υπαλλήλους, ανέρχεται περίπου σε 3,4 εκατομμύρια ευρώ. Το συνολικό κόστος του προϋπολογισμού είναι 5,9 εκατομμύρια ευρώ.
      Η τροπολογία με γενικό αριθμό 1122 και ειδικό 228 αφορά τους υπαλλήλους που υπηρετούν αυτήν την ώρα στο Χρηματιστήριο Αθηνών και στην Ελληνική Χρηματιστηριακή Ανώνυμη Εταιρεία.
      Κύριε Πρόεδρε, απ’ ότι βλέπουμε εδώ, όταν με το ν.2324/1995 το Χρηματιστήριο Αθηνών από νομικό πρόσωπο δημοσίου δικαίου μετετράπη σε ανώνυμη εταιρεία, εδόθη η δυνατότητα σε κάποιους υπαλλήλους, οι οποίοι θεωρείτο ότι είναι πλεονάζον προσωπικό, να μεταταγούν. Πράγματι στη συγκεκριμένη περίπτωση μετετάγησαν ορισμένοι υπάλληλοι σε υπηρεσίες του δημοσίου, σε νομικά πρόσωπα, στους Ο.Τ.Α. κ.ο.κ.. Με το ν.3152/2003 όταν έγινε μια ανάλογη αναπροσαρμογή, εδόθη πάλι η δυνατότητα σε κάποιους υπαλλήλους, που θεωρήθηκαν ως πλεονάζον προσωπικό, να μεταταγούν σε αντίστοιχες υπηρεσίες του δημοσίου. Έχουμε, δηλαδή, μια αλληλουχία, θα έλεγα, νόμων που έδωσε τη δυνατότητα από το 1995 έως το 2004 να μετατάσσονται υπάλληλοι εφόσον θεωρούν το πλεονάζον προσωπικό στις μονάδες στις οποίες υπηρετούσαν.
      Επίσης πρόσφατα με απόφαση των Υπουργών Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, δόθηκε η δυνατότητα και μάλιστα στις 9 Σεπτεμβρίου του 2005, υπάλληλοι με σχέση εργασίας ιδιωτικού δικαίου αορίστου χρόνου να μεταταγούν σ’ άλλα Υπουργεία και σε νομικά πρόσωπα. Δηλαδή η πολιτεία ουδέποτε έθεσε σε αμφιβολία, σε κίνδυνο, τόσο τα εργασιακά, όσο και τα ασφαλιστικά δικαιώματα των εργαζομένων, εφόσον, βεβαίως, κάποιες υπηρεσίες για οποιοδήποτε λόγο, δεν μπορούσαν να συνεχίσουν το έργο τους.
      Η πολιτεία κατενόησε το πρόβλημα των εργαζομένων και σήμερα ακόμη είμαι βέβαιος ότι θα δηλώσει παρόν και ασφαλώς θα αποδεχτεί το αίτημα όλων εκείνων των υπαλλήλων, που για οποιοδήποτε λόγο φαίνεται ή εμφανίζεται, αν θέλετε, να χάνουν την εργασία τους. 
      Πιστεύω, ειλικρινά, ότι η τροπολογία που έχει καταθέσει ο κύριος Υπουργός μπορεί να βελτιωθεί, αν συμπληρωθεί ότι, οι υπάλληλοι που υπηρετούσαν κατά το χρόνο δημοσίευσης του παρόντος νόμου, σύμφωνα με τις διατάξεις του ν. 3152/2003 άρθρο 1 παράγραφος 2, δύνανται να μεταταγούν σ’ άλλες υπηρεσίες του δημόσιου τομέα, διασφαλίζοντας έτσι τα δικαιώματά τους. 
      Επίσης, κύριε Πρόεδρε, στην ίδια τροπολογία διαλαμβάνεται η διάταξη, που η Γενική Διεύθυνση Διοικητικής Υποστήριξης του Νομικού Συμβουλίου του Κράτους καταργείται. Από την αιτιολογία σας διαβάζω ότι ανάλογες  καταργήσεις γενικών διευθύνσεων έγιναν σχεδόν σ’ όλες τις υπηρεσίες που είναι συναφείς με τα δικαστήρια, Συμβούλιο της Επικρατείας, Ελεγκτικό Συνέδριο, αν και στο Ελεγκτικό Συνέδριο διατηρήθηκαν ως γενικοί σύμβουλοι με τα ίδια περίπου καθήκοντα. Δεν βλέπω το λόγο γιατί καταργείται αυτή η διάταξη στον παρόντα χρόνο, την ώρα που στο Νομικό Συμβούλιο του Κράτους υπηρετούν σήμερα περίπου εκατόν εξήντα πέντε υπάλληλοι. Απεναντίας δημιουργείται και τρίτη διεύθυνση. Δηλαδή έχουμε τρεις διευθύνσεις χωρίς γενικό διευθυντή. Ασφαλώς ο Υπουργός Οικονομικών και απ’ ό,τι βλέπω και ο Υπουργός Δικαιοσύνης μπορεί να γνωρίζουν πολύ περισσότερα, αλλά το βέβαιο είναι ότι μια γενική διεύθυνση συντονίζει τα πράγματα και δεν τα αποσυντονίζει. 
      Εισηγούμαι την ψήφιση των τροπολογιών, αφού βεβαίως βελτιωθούν τα σημεία που αφορούν τους υπαλλήλους, και διέπονται από τις διατάξεις του ν. 3152/2003. 
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Κωστό-πουλο.
      Ο εισηγητής του ΠΑ.ΣΟ.Κ. κ. Δημήτριος Γεωργακόπουλος, έχει το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, συζητούμε και τις τέσσερις τροπολογίες μαζί και θα έχουμε μια άνεση χρόνου, έτσι ώστε να μπορέσουμε να αναπτύξουμε τις θέσεις μας. 
      Ξεκινάω από την πρώτη τροπολογία  με γενικό αριθμό 1121 και ειδικό 228, που αναφέρεται στη ρύθμιση των χρεών των αθλητικών σωματείων και ποδοσφαιρικών ανωνύμων εταιρειών. Κύριε Υπουργέ, πρόκειται περί εξευτελισμού της πολιτείας. Και είπα «πολιτείας» και  όχι Κυβέρνησης, γιατί θέλω να είμαι δίκαιος. Έχουμε κάνει και εμείς στο παρελθόν τέτοιες ρυθμίσεις. Καμμία δεν τηρήθηκε. Ελάχιστες τηρήθηκαν και από ελάχιστες ομάδες. Πού θα πάει αυτή η ιστορία; Πώς θα σταθούμε ενώπιον του ελληνικού λαού να του πούμε ότι ήδη υπάρχει ειδικός κλάδος στον αθλητισμό, που έχει τη δύναμη των οπαδών και  θα γίνονται ευνοϊκές ρυθμίσεις! Πού θα φθάσουμε; Λέτε μέσα στην τροπολογία ότι και οι ομάδες που είχαν υπαχθεί στο προηγούμενο καθεστώς και δεν το τήρησαν, μπορούν να ξαναυπαχθούν. Τότε γιατί αυτές οι ομάδες που θα υπαχθούν σ’ αυτήν την τροπολογία να πληρώσουν, αφού θα πιστεύουν ότι μετά από λίγο καιρό θα έρθει μια άλλη τροπολογία, που θα ξαναυπαχθούν σε μια άλλη ρύθμιση ευνοϊκότερη της προηγούμενης; Δεν καταλαβαίνω πού το πάμε. ‘Εχουμε την αίσθηση ότι ο ελληνικός λαός μας παρακολουθεί. Τι θα πούμε στο βιοτέχνη του Εύοσμου και της Νέας Ιωνίας, ο οποίος καλείται να πληρώσει τα χρέη του σε οκτώ, σε δέκα, ή σε δώδεκα δόσεις, όταν εδώ δίνουμε εκατόν είκοσι δόσεις; Και πώς; Από τα χρήματα που θα παίρνει επιδότηση από το κράτος, θα πληρώσουν το χρέος που έχουν απέναντι στο κράτος. Ειλικρινά ομολογώ, κύριε Υπουργέ, ότι αυτές οι ρυθμίσεις που έρχονται μ’ αυτόν τον τρόπο, είναι και πολύ επικίνδυνες. Θα αναφερθώ σε μια από τις παραγράφους της τροπολογίας. «Χρέη που είχε ποδοσφαιρική ανώνυμη εταιρεία» -και ποδοσφαιρική ανώνυμη εταιρεία η οποία φαλίρισε, έκλεισε- τα αναλαμβάνει το κράτος. Ανοίγετε ασκούς  του Αιόλου. Αν πληρώσετε τα χρήματα αυτά που χρωστάει ο Άρης και ο Π.Α.Σ. Γιάννενα, ανοίγετε ασκούς του Αιόλου –και είμαι υποχρεωμένος να σας το πω- γιατί μετά όποια εταιρεία υπάγεται στο άρθρο 44 κι έχει υποχρεώσεις απέναντι τρίτων, θα έρχεται και θα ζητάει να τις πληρώσει το κράτος. Θα έχετε δημιουργήσει προηγούμενο. Λάβετέ το υπ’ όψιν σας σοβαρά αυτό, έστω και αν υπάρχει δικαστική απόφαση, που, πράγματι λέει στον ‘Αρη και στον Π.Α.Σ. Γιάννενα να πληρώσουν τους ποδοσφαιριστές, επειδή υπήχθησαν στο άρθρο 44.
      Δηλαδή το λάθος που έγινε με την υπαγωγή τους στο άρθρο 44 -που εκεί έπρεπε να προβλέψουμε- ότι πρέπει να έχουν τις υποχρεώσεις απέναντι στους ποδοσφαιριστές, ερχόμαστε τώρα και το διορθώνουμε μ’ ένα άλλο λάθος. 
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Εάν ήταν ο Πανηλειακός, τα ίδια θα λέγατε; 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Και ο Πανηλειακός να ήταν και ο Παμβουπρασιακός να ήταν, τα ίδια θα έλεγα, γιατί τα έχω πει και στο παρελθόν, κύριε συνάδελφε. Τα είχα πει και στο παρελθόν και έχω κάθε δυνατότητα να τα λέω. 
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε Γεωργακόπουλε.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Έχετε διατάξεις μέσα και πάλι, κύριε Υπουργέ, θα βρείτε μπροστά σας τη FIFA. Θα την βρείτε μπροστά σας, γιατί οι ρυθμίσεις, τις οποίες έχετε εδώ πέρα, ουσιαστικά καταργούν αυτήν την ανεξαρτησία, που πρέπει να έχει το ποδόσφαιρο, εφόσον έχουμε προσχωρήσει στη FIFA. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Όπως να μην πληρώνουν; 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Όχι. Εάν δεν πληρώνουν, δεν μπορούν να κάνουν μετεγγραφές. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Τους βάζουμε πρόστιμα. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εγώ δεν είμαι αντίθετος. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Να ακουστεί η θέση σας, κύριοι συνάδελφοι. Εδώ δεν είμαστε η FIFA, εδώ είμαστε Κοινοβούλιο και θα εκφράσουμε τις δικές μας θέσεις και όχι των άλλων. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τις θέσεις μου λέω. Ακούστε με, κύριε Υπουργέ. Τις θέσεις μας καταθέτουμε εδώ. Σας λέω ότι θα το βρείτε μπροστά σας κι’  αυτό. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Αυτό θα το βρούμε; 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Θα το βρούμε.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Θα τα πούμε, γιατί δεν έχουμε κοινή θέση. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Βεβαίως και θα το βρούμε. Διότι θα έρθει μετά η FIFA και θα μας πει «εάν δεν καταργήσετε αυτήν την διάταξη, κύριοι της Ελλάδος, φεύγουν οι ομάδες από τις διεθνείς οργανώσεις». Και τι θα κάνουμε τότε; Θα έρθουμε δεύτερη φορά, όπως κάναμε και στο προηγούμενο νομοσχέδιο, εάν θυμάστε…
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Λάθος καταλάβατε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Καλά τώρα. Δεν το ενθυμείσθε ή μάλλον δεν θέλετε να το ενθυμείσθε. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Το ενθυμούμαι πολύ καλά. Εάν κάποιος δεν έχει λεφτά…
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, πρέπει να βάλουμε μία τάξη.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Υπουργέ, μην το αφήνετε. Πρέπει να λύσετε το θέμα με τη FIFA. Μπορείτε να το λύσετε; 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Στο εσωτερικό δίκαιό μας, στα οικονομικά, θα βάλουμε τη FIFA; 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εγώ δεν είμαι ειδικός. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Εσωτερικό δίκαιο δικό μας είναι. Είναι οικονομικού χαρακτήρα παρεμβάσεις. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μακάρι να έχετε δίκιο! 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Η μετεγγραφή είναι οικονομική σχέση. 
      ΠΡΟΕΔΡΕΥΩΝ (Σωτήρης Χατζηγάκης): Θα τα πείτε στην ομιλία σας, κύριε Υπουργέ. 
      Συνεχίστε, κύριε Γεωργακόπουλε.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μακάρι να έχετε δίκιο και να μην αναγκαστείτε εκ των υστέρων να το πάρετε πίσω. Σας είπα ότι δεν είμαι αντίθετος στο να μπουν τέτοιες διατάξεις. Όμως πρέπει να το επισημάνουμε, για να μην εξευτελιστεί η χώρα μας άλλη μία φορά και τα γυρίζουμε πίσω. 
      Κύριε Υπουργέ, μέσα σ’ αυτές τις μεγαλοΠΑΕ, τις οποίες ρυθμίζετε και ξαναρυθμίζετε, γιατί βάζετε εκατόν είκοσι δόσεις; Τι θα πούμε στο βιοτέχνη της Νέας Ιωνίας και του Εύοσμου, όταν χρωστάει; Βάλτε σαράντα οκτώ δόσεις. Λίγες είναι; Γιατί εκατόν είκοσι; Πρέπει να είμαστε τόσο πολύ ευνοϊκοί απέναντι σε αυτές τις ποδοσφαιρικές ανώνυμες εταιρείες; Εξάλλου, για τις ανώνυμες εταιρείες ισχύει ο ν.2190. Γιατί κάθε φορά χρειάζονται ειδικές ρυθμίσεις για τις ποδοσφαιρικές ανώνυμες εταιρείες; Απορώ πώς ο Υπουργός Οικονομικών υπέγραψε αυτήν την τροπολογία. Ειλικρινά σας το λέω. 
      Για να χρυσώσετε το χάπι, βεβαίως έχετε βάλει μέσα και τα μικρά σωματεία, τα άλλα αθλήματα, τα οποία είναι συμπαθέστατα και πρέπει να ευνοηθούν. Πρέπει, βεβαίως, εάν έχουν χρέη 50.000 ή 10.000 ή 20.000, να μπορέσουν να ανταπεξέλθουν σ’ αυτήν τη δυσκολία που βρίσκονται. Βεβαίως, τα εκατομμύρια είναι σε τρεις, τέσσερις, πέντε το πολύ δόσεις και όχι παραπάνω. 
      Στο παρελθόν έγιναν ρυθμίσεις. Εδώ και εσείς και εμείς λέγαμε ότι είναι η τελευταία. Εμείς σας διαβεβαιώνουμε, κύριε Υπουργέ, ότι ως ΠΑ.ΣΟ.Κ το εννοούμε ότι είναι η τελευταία. Είναι αδιανόητο πλέον στην ελληνική κοινωνία να περνά μία τέτοια κατάσταση, ότι για να ευνοηθούν τα μεγάλα σωματεία, βάζουμε μέσα και τα μικρά σωματεία, τα οποία έχουν τη συμπάθεια της κοινωνίας, γιατί νομίζω ότι υπάρχει πληθώρα από αθλήματα τα οποία είναι συμπαθέστατα, χωρίς να έχουν τη δύναμη την οποία έχει το ποδόσφαιρο. Για να ευνοηθούν, λοιπόν, αυτά, βάζουμε μέσα και τους μεγάλους και περνά ωραία και καλά. 
      Τώρα, κύριε Υπουργέ -δεν ξέρω εάν ο κύριος Υπουργός είναι αρμόδιος για να μας απαντήσει- να πάμε στις άλλες τροπολογίες, γιατί οι άλλες τροπολογίες δεν έχουν σχέση ούτε με τον αθλητισμού ούτε με τίποτε. Έπρεπε να είναι εδώ ο Υπουργός Οικονομίας και Οικονομικών για να μας απαντήσει, διότι διαφορετικά είναι σαν να μιλάμε εν κενώ. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Η Κυβέρνηση είναι ενιαία.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Η Κυβέρνηση μπορεί να είναι ενιαία, αλλά δεν ευελπιστώ ότι θα πάρω κάποια απάντηση, έστω και αν είναι ενιαία. Πάντα είναι ενιαία, αλλά υπάρχει και η εξειδίκευση. 
      Ας πάμε τώρα στην τροπολογία με γενικό αριθμό 229, που μιλάει για το Νομικό Συμβούλιο του Κράτους. Γιατί καταργείτε τη γενική διεύθυνση; Ποιος ο λόγος; Δεν σας αρέσει αυτός ο οποίος είχε τα προσόντα να γίνει γενικός διευθυντής και καταργείτε τη γενική διεύθυνση; Περί αυτού πρόκειται. Επτά, οκτώ μήνες έχετε κενή τη θέση της γενικής διεύθυνσης, έκανε χρέη γενικού διευθυντού κάποιος άλλος και τώρα που έφτασε ο κόμπος στο χτένι, τι λέτε; Καταργούμε τη θέση του γενικού διευθυντού για να μην κάνουμε γενικό διευθυντή τον άλφα, επειδή δεν μας αρέσει η φάτσα του. Μα έτσι θα πάει μπροστά η Δημόσια Διοίκηση; Δεν χρειάζεται γενική διεύθυνση το Νομικό Συμβούλιο του Κράτους; Είναι αδιανόητο αυτό το οποίο γίνεται, απλά και μόνο για να μην μπει κάποιος συγκεκριμένος. Παράλληλα, βρίσκετε την ευκαιρία και δημιουργείτε και μία σειρά θέσεων για την Επιτροπή Κεφαλαιαγοράς. 
      Ρώτησα, κύριε Πρόεδρε, στην αρμόδια κοινοβουλευτική επιτροπή πριν από λίγες μέρες τον Υπουργό, εάν θα φέρει τροπολογίες. Μου απάντησε όχι και όταν φύγαμε από την επιτροπή, κατέθεσε τέσσερις τροπολογίες. Είναι αυτό κοινοβουλευτική πρακτική; Είναι αυτό κοινοβουλευτική δεοντολογία; Δεν καταλαβαίνω γιατί το κάνει αυτό η Κυβέρνηση.
      Στη συνέχεια, συμπεριλαμβάνεται εδώ και η τροπολογία για τους υπαλλήλους του Χρηματιστηρίου και των εταιρειών που είναι συνδεδεμένες με το Χρηματιστήριο. Μας είπε προηγουμένως ο κ. Φώλιας –νομίζω ότι τον ακούσατε, γιατί ήσασταν παρών- ότι δεν μπορεί να γίνει, γιατί είναι ιδιωτικού δικαίου και δεν μπορούν να μπουν στο δημόσιο οι υπάλληλοι, που είχαν προσληφθεί από μία εταιρεία, η οποία ήταν ιδιωτικού δικαίου.
      Ακούστε, λοιπόν, απόφαση του Υπουργού Εσωτερικών, Δημόσιας Διοίκησης και Αποκέντρωσης και του Υπουργού Οικονομίας και Οικονομικών. Υπογράφει ο κ. Απόστολος Ανδρεουλάκος και ο κ. Πέτρος Δούκας. Άρθρο 1 «Όροι, μετατάξεις, μεταφορά πλεονάζοντος προσωπικού». Για να μη σας τα διαβάζω, μετατάσσονται όλοι αυτοί στο Υπουργείο Οικονομικών. Το ίδιο γίνεται και μ’ όσους είναι αορίστου χρόνου. Και για όσους είναι ιδιωτικού δικαίου για το μόνιμο, καθώς και για το με σχέση εργασίας ιδιωτικού δικαίου αορίστου χρόνου προσωπικό, ο χρόνος υπηρεσίας που έχει διανυθεί στο Χρηματιστήριο Αξιών Αθηνών, επίσης λογίζεται και για κάθε άλλη συνέπεια ως χρόνος πραγματικής δημόσιας υπηρεσίας και εξ αυτού μετατάσσονται και αυτοί. Γιατί δεν θέλετε να μπορούν να μεταταγούν και οι υπόλοιποι που έχουν μείνει, εφόσον η προθεσμία δεν ισχύει, δεν το καταλαβαίνω. Δύο μέτρα και δύο σταθμά. Μετετάγησαν κάποιοι και οι υπόλοιποι να μην μεταταγούν. Και λέμε ότι είμαστε κράτος δικαίου. Αν εσείς το βλέπετε αυτό ως κράτος δικαίου, να μου το πείτε και μένα.
      Η επόμενη τροπολογία αναφέρεται στην αναπροσαρμογή του επιδόματος για τους υπαλλήλους του Νομού Πέλλας και στο επίδομα αυτών που ασχολούνται με την μηχανοργάνωση και την πληροφορική. Εμείς δεν έχουμε αντίρρηση. Δώστε αύξηση. Καλά κάνετε. Δεν έχουμε καμμία αντίρρηση, εφόσον πρόκειται περί αυξήσεων που θα πάνε στους εργαζόμενους.
      Η τέταρτη τροπολογία αναφέρεται στα Ολυμπιακά Ακίνητα. Μία παρατήρηση μόνο. Υπάρχουν και υποθέσεις οι οποίες έχουν πάει στα δικαστήρια. Πιστεύω ότι και αυτές οι οποίες έχουν πάει στα δικαστήρια, θα καλύπτονται από αυτήν την τροπολογία. Δεν θα τους πούμε μετά ότι διαλύθηκε η εταιρεία κατά της οποίας είχατε προσφύγει και ως εκ τούτου δεν μπορείτε να πάρετε τα χρήματα σας ή όποια διαφορά είχατε. Νομίζω ότι με τη διατύπωση που γίνεται, καλύπτονται.
      Κύριε Υπουργέ, δεν ξέρω εάν σας αφορά εσάς, αν είναι δική σας η τροπολογία, έχετε, όμως, σχέση με τα Ολυμπιακά Ακίνητα και με το «ΑΘΗΝΑ 2004», το οποίο είχε την ευθύνη. Βεβαίως τώρα τελείωσε κάθε δραστηριότητα του «ΑΘΗΝΑ 2004» και θα πρέπει να παραδώσει σε μία άλλη.
      Τελειώνοντας, κύριε Υπουργέ, όσον αφορά την τροπολογία για τις ρυθμίσεις τις οποίες κάνατε στις ποδοσφαιρικές ανώνυμες εταιρείες, σας λέω τούτο: Δεν είναι μόνο ότι απαλλάσσεται το 80% των προστίμων. Είναι οι εκατόν είκοσι δόσεις, είναι ότι παράλληλα βάζετε «αν δεν πληρώσουν δύο δόσεις… χωρίς, όμως, να έχουν καμμία επίπτωση». 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Έχουν. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τι επίπτωση έχουν; Θα έπρεπε κανονικά, εάν δεν πληρώσουν δύο δόσεις, να εκπίπτουν της κατηγορίας αμέσως. Δεν το λέτε, όμως, αυτό. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Επανέρχεται όλο μαζί.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Επανέρχεται το χρέος. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Αυτό έρχεται αυτόματα από την υπόλοιπη νομοθεσία, κύριε συνάδελφε.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αν εφαρμοστεί, αλλά δεν εφαρμόζεται. Γι’ αυτό θα έχουμε μια άλλη ρύθμιση. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Δεν ξέρω τι ακριβώς αφορά η μη εφαρμογή…
      ΠΡΟΕΔΡΕΥΩΝ (Σωτήρης Χατζηγάκης): Δείτε, κύριε Υπουργέ, μήπως μπορείτε να το…
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Θα τα βάλουμε στο τραπέζι να τα δούμε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Υπουργέ, εκείνο το οποίο ενοχλεί περισσότερο από όλα, είναι η παράγραφος 6. Στη ρύθμιση αυτή μπορούν να υπαχθούν και οφειλέτες της ίδιας κατηγορίας, που είχαν υπαχθεί στη ρύθμιση των διατάξεων. Γιατί είστε τόσο αισιόδοξοι ότι αυτοί οι οποίοι είχαν υπαχθεί και δεν τήρησαν τις προηγούμενες ρυθμίσεις, θα πληρώσουν τώρα; 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Θα σας πω σε λίγο. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Θα πληρώσουν τώρα; 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Βεβαίως.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Επειδή θα τα παίρνουν από το ΠΡΟΠΟ, από τον Ο.Π.Α.Π…
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Έτσι και αλλιώς τα παίρνουν, θα τους τα παίρνουμε εμείς.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Υπουργέ, αυτά θα πρέπει να παρακρατούνται και να αποδίδονται.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Στη βάση.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Και θέλω μια απάντηση σ’ αυτό που σας είπα για το άρθρο 44.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Τώρα θα σας πω.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Γιατί μπορεί να δικαιώθηκαν στα δικαστήρια και να μην οφείλει βάσει δικαστικής απόφασης ο ΑΡΗΣ, αλλά ανοίγετε, όπως σας είπα, τους ασκούς του Αιόλου. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Καθόλου.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εύχομαι να μην είναι έτσι. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Είμαι σίγουρος ότι θα το παραδεχθείτε, ως αλήθεια.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Γεωργακόπουλο.
      Ο κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Θα αρχίσω και εγώ από αυτήν την τροπολογία που φέρνει ο παριστάμενος Υπουργός.
      Κύριε Υπουργέ, μέχρι σήμερα –εδώ ήσασταν και εσείς και εγώ και άλλοι συνάδελφοι- έχουν έρθει αρκετές τροπολογίες και τέσσερα, πέντε βασικά νομοσχέδια, με την ελπίδα κάθε φορά του υπεύθυνου Υπουργού ότι θα βάλει μια τάξη -και ιδιαίτερα στο ποδόσφαιρο- σε σχέση με τα χρέη, σε σχέση με τα αίσχη που γίνονται, με τη βία κ.λπ., σε σχέση με τις υποχρεώσεις απέναντι στους ποδοσφαιριστές, σε σχέση τελικά με το να μπορέσει το ποδόσφαιρο να προσελκύσει τον κόσμο, την οικογένεια, ώστε να πάει να παρακολουθήσει ένα ψυχαγωγικό θέαμα, γιατί είναι, αν θέλετε, το πιο αγαπητό από όλα τα σπορ που έχουμε σε όλο τον κόσμο.
      Πιστεύετε τώρα ότι μ’ αυτές τις ρυθμίσεις που φέρνετε, θα βελτιωθεί η κατάσταση και δεν θα έχουμε τα ίδια φαινόμενα, ιδιαίτερα ως προς τα οικονομικά των Π.Α.Ε.; Εμείς δεν το πιστεύουμε. Δεν το πιστεύουμε και λέμε ότι νομοθεσία υπήρχε, αλλά δεν εφαρμόστηκε. Και σήμερα αυτή η ισχύουσα νομοθεσία θα μπορούσε -παραδείγματος χάρη από την πρώτη στιγμή που δεν πλήρωναν- να εφαρμοζόταν. Δεν θα έπρεπε να περιμένουμε ολόκληρο χρόνο.
      Δεύτερον, μια και μιλάμε τώρα για τις ρυθμίσεις αυτές, σας είχαμε προτείνει και στα προηγούμενα νομοσχέδια ότι ένας λόγος για να μπορούν να παίρνουν την έγκριση, για να συμμετάσχουν στους υπόλοιπους αγώνες, είναι να μη χρωστούν και στους ποδοσφαιριστές. Δεν το βάλατε ούτε τώρα φέρνετε καμμία τέτοια διάταξη, η οποία είναι λεπτή. Φέρνετε ρυθμίσεις.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Υπάρχει.
      ΝΙΚΟΛΑΟΣ ΓΚΑΤΖΗΣ: Υπάρχει, αλλά έτσι όπως υπάρχει, κύριε Υπουργέ, δεν…
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε συνάδελφε, εάν είναι..
      ΝΙΚΟΛΑΟΣ ΓΚΑΤΖΗΣ: Επιμέναμε, τη βάλατε, αλλά έτσι όπως είναι..
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): .. απόφαση χρέους και δεν ρυθμιστεί, δεν μπορούν να μετάσχουν. 
      ΝΙΚΟΛΑΟΣ ΓΚΑΤΖΗΣ: Γι’ αυτό σας λέω, έτσι όπως τη βάλατε, ότι προσφεύγουν στα δικαστήρια, αναβάλλονται και ξανναβάλλονται τα δικαστήρια και μια υπόθεση μετακινείται για μετά πέντε χρόνια. Τι να το κάνουμε, κύριε Υπουργέ;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Δεν είναι έτσι, πολύ γρήγορα τελειώνει.
      ΝΙΚΟΛΑΟΣ ΓΚΑΤΖΗΣ: Εμείς είπαμε ότι δεν βοηθάει. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Τέλος πάντων.
      ΝΙΚΟΛΑΟΣ ΓΚΑΤΖΗΣ: Εν πάση περιπτώσει, κοιτάξτε να δείτε, τα ίδια πάνω κάτω έλεγαν και οι προηγούμενοι Υπουργοί, όπως και σεις στο προηγούμενο σχέδιο που είχατε φέρει, ότι θα βελτιωθεί η κατάσταση και ότι θα λυθούν ορισμένα βασικά προβλήματα. Πιστεύουμε ότι δεν θα λυθούν. Διότι αυτοί οι σφετεριστές, οι δήθεν παράγοντες, που εκμεταλλεύονται τα φίλαθλα αισθήματα του κόσμου και ιδιαίτερα σε μεγάλες ομάδες, όπως είναι ο ΠΑΟΚ, ο ΗΡΑΚΛΗΣ κ.λπ., μέχρι σήμερα έχει αποδειχθεί ότι μόνο για να βοηθήσουν  τις ομάδες, τις οποίες αναλαμβάνουν, δεν ήρθαν. 
      Εν πάση περιπτώσει, σε μία ανώνυμη εταιρεία, σε μία μεγάλη επιχείρηση, υπεύθυνος είναι πάντοτε ο διαχειριστής. Αυτοί έρχονται, βουτάνε όσο το δυνατόν περισσότερα, χρεώνουν τις ομάδες, φεύγουν σαν κύριοι και μένουν τα χρέη είτε στο δημόσιο είτε στα ασφαλιστικά ταμεία είτε στους ποδοσφαιριστές, οι οποίοι εργάζονται ουσιαστικά. Aυτό  είναι το επάγγελμά τους. 
      Τι κάνουμε γι’ αυτούς, κύριοι συνάδελφοι; Γιατί ο νόμος εδώ δεν έχει εφαρμογή για τους υπεύθυνους κυρίως; Γιατί εδώ δεν «μαγκώνουμε» τον τάδε κύριο παράγοντα και να του πούμε: «Τι περιουσιακά στοιχεία έχεις; Έλα εδώ να πληρώσεις, όπως πληρώνει ένας υπεύθυνος διαχειριστής σε μια επιχείρηση»; Γιατί, λοιπόν, εδώ κάνουμε χατίρια επί χατιρίων και συνεχίζεται το ίδιο πρόβλημα; Γιατί τελικά τις ομάδες, οι οποίες δεν μπορούν να αντεπεξέλθουν, τις κρατάμε και τις έχουμε σαν ανώνυμες εταιρείες; 
      Κύριοι Βουλευτές, αν μιλήσετε με κάποιον από αυτούς τους παράγοντες, θα νομίζετε ότι «έχουν πιάσει τον Πάπα από τα μαλλιά». Τέτοιο ύφος έχουν, όταν μιλάς μ’ έναν τέτοιο παράγοντα και ιδιαίτερα με πρόεδρο Π.Α.Ε.. Από πού αντλούν αυτό το ύφος και τη δύναμη; Εκμεταλλεύονται το κοινό, τη νεολαία, την αγάπη που έχουν τα παιδιά αυτά για την ομάδα, για να έχουν οφέλη πολιτικά, οικονομικά και κοινωνικά. Από την άποψη αυτή, λοιπόν, εμείς έχουμε πει την άποψή μας. Ενώ έρχονται τόσες ρυθμίσεις κάθε φορά για τις ανώνυμες εταιρείες στον ερασιτεχνικό αθλητισμό, όλες οι κυβερνήσεις -και αυτό το νομοσχέδιο, εν πάση περιπτώσει, βελτιώσεις θέλει να κάνει- και όλα τα νομοσχέδια μέχρι σήμερα έχουν δείξει «κόκκινη κάρτα» στον ερασιτεχνικό αθλητισμό. 
      Εμείς, δεν συμφωνούμε μ’ αυτήν τη διάταξη, δηλαδή να πληρώνει μ’ αυτόν τον τρόπο και να ξαναπληρώνει και να ματαπληρώνει και να ματα-ματαπληρώνει ο κρατικός προϋπολογισμός για ευθύνες που έχουν ορισμένοι επιτήδειοι, οι οποίοι νέμονται μ’ αυτόν τον τρόπο το δημόσιο πλούτο. Και να σας πω ένα παράδειγμα, για το πώς τον νέμονται, που μου το είπε κάποιος που ασχολείται χρόνια με το ποδόσφαιρο, σε μία συζήτηση εκτός χρόνου και τόπου. Ξέρετε τι γίνεται, κύριε Υπουργέ; Θα το ξέρετε. Μου είπε, λοιπόν, ο ειδήμων επί του ποδοσφαίρου ότι αυτοί οι κύριοι παίρνουν έναν ποδοσφαιριστή με 100.000 και περνάνε στο λογαριασμό 1,5 εκατομμύριο. Το λέω σαν παράδειγμα, για να δείτε το μέγεθος. Έτσι λοιπόν, αντί να  βάζουν λεφτά, παίρνουν κιόλας. Πώς τα παίρνουν; Με την αύξηση του μετοχικού κεφαλαίου. Έτσι μου είπε. Δεν αναφέρω το όνομά του, γιατί ίσως να μην το θέλει ο ίδιος. 
      Αυτές, λοιπόν, τις απατεωνιές κάνουν και εμείς ερχόμαστε εδώ να τους πούμε: Πάρτε τα και φύγετε τώρα σαν κύριοι, να πληρώσουμε τα χρέη τα οποία έχετε. Όχι, κύριοι. Εμείς δεν συμφωνήσαμε ποτέ σε τέτοιες ρυθμίσεις και θα κρατήσουμε τη θέση μας αυτή, γιατί θεωρούμε ότι δεν είναι δυνατόν να πληρώνει ο κοσμάκης αυτές τις απατεωνιές που γίνονται από ορισμένους.
      Ερχόμαστε τώρα στους ποδοσφαιριστές, που είχαν να λάβουν τα χρήματά τους εδώ και τόσα χρόνια. Εμείς συμφωνούμε να πληρωθούν οι ποδοσφαιριστές αυτοί, να πάρουν τα χρήματά τους. Θα έπρεπε όμως, κύριε Υπουργέ, το κράτος, η υπεύθυνη πολιτεία να είχε εξαντλήσει όλες τις δυνατότητες και τα μέσα που είχε, για να τα καταβάλλουν οι υπεύθυνοι διαχειριστές των ομάδων αυτών που χρωστούσαν στους ποδοσφαιριστές. Υπήρχε τρόπος, δεν τον ακολουθείτε. Συμφωνούμε.
      Ερχόμαστε όμως και σε μία άλλη ρύθμιση που έχετε για τους καλαθοσφαιριστές σχετικά με το πριμ το οποίο δίνετε. Το υποσχεθήκατε.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Δεν το υποσχεθήκαμε. Πρώτη φορά το Κοινοβούλιο θα αποφασίσει. Δεν έχουμε υποσχεθεί τίποτα.
      ΝΙΚΟΛΑΟΣ ΓΚΑΤΖΗΣ: Δεν ξέρω τι έγινε. 
      Εμείς, κύριε Πρόεδρε, πιστεύουμε ότι την εθνική φανέλα που φοράει ο Έλληνας ποδοσφαιριστής, πρέπει να τη φοράει υπερασπιζόμενος και αγωνιζόμενος υπέρ πατρίδος –όπως λέμε- και όχι τελικά για το χρήμα. Το χρήμα θα το πάρει στην επαγγελματική του ομάδα, στο επάγγελμα που κάνει. Στην εθνική ομάδα δεν είναι δυνατόν, κύριοι συνάδελφοι, να παίζουν και να είναι κίνητρο το ότι θα πάρει αυτά τα λεφτά. Να μην αναφέρω πόσο ρεζίλι γίναμε με το ποδόσφαιρο, όπου εκεί λέγανε: «Ο Υπουργός είχε τάξει, εγώ δεν είχα τάξει», κατόπιν ο αρμόδιος Υφυπουργός έλεγε: «Εγώ, δεν υποσχέθηκα τίποτα, ο Πρωθυπουργός υποσχέθηκε». 
      Δείτε το, κύριε Υπουργέ. Δεν πρέπει να ξανασυμβεί. Είναι η τελευταία φορά που εμείς μπορούμε να έχουμε μια ανοχή σ’ αυτήν την υπόθεση. 
      Όμως, εδώ θέλω να πω και κάτι άλλο. Θα μπορούσατε γι’ αυτές τις τρεις παραγράφους ή τη μία τουλάχιστον, με το θεσμικό πλαίσιο που βάζετε, να φέρετε ξεχωριστές τροπολογίες. Μας δεσμεύετε, κύριε Υπουργέ. Εμείς, παραδείγματος χάριν, θέλουμε να ψηφίσουμε υπέρ του να πάρουν τα χρήματα οι ποδοσφαιριστές των ομάδων των Ιωαννίνων, του ΑΡΗ κ.λπ., που τόσα χρόνια ταλαιπωρούνται. Όμως, μας βάζετε τα άλλα, τα οποία δεν μπορούμε να ψηφίσουμε. Δεν μπορούμε να ψηφίσουμε, παραδείγματος χάριν, το να διαγραφούν τα χρέη με τις ρυθμίσεις που κάνετε. Τι θα γίνει; Πώς θα ψηφίσουμε την τροπολογία; Είδατε ότι τοποθετηθήκαμε και είμαστε υπέρ αυτών. Όταν θα τεθεί προς ψήφιση η τροπολογία, τι θα ψηφίσουμε, κύριε Υπουργέ; Μισό και μισό; Γιατί το κάνετε αυτό; Γιατί μας φέρνετε μπροστά σε διλήμματα; Βάλτε τα ξεχωριστά. Όμως, ισχύει αυτό που είπαμε. Δεν ψηφίζουμε τις ρυθμίσεις. Ψηφίζουμε γι’ αυτό και έχουμε ανοχή για τα χρήματα που δίνετε στους καλαθοσφαιριστές. Είναι ξεκάθαρο. 
      Ερχόμαστε τώρα σ’ αυτά που έχουν σχέση με τη Δημόσια Διοίκηση. Ειπώθηκε προηγουμένως. Θεωρούμε ότι είναι φωτογραφική διάταξη η παράγραφος 1. Τι θα πει ότι καταργούμε το διευθυντή, ότι χρέη διευθυντού θα κάνει ο αρχαιότερος των προϊσταμένων και ότι ιδρύουμε και τρεις διευθύνσεις ακόμα παραπέρα; Αυτό είναι φωτογραφικό, κύριε Υπουργέ. Δεν μπορώ να δώσω άλλη εξήγηση. Λέει ότι προηγήθηκαν και άλλες αλλαγές. Και λοιπόν; Γιατί προηγήθηκαν και άλλες αλλαγές; Μόνο σε διευθυντές; Εμείς δεν συμφωνούμε μ’ αυτήν την υπόθεση.
      Επίσης, δεν συμφωνούμε, μια και συζητάμε αυτό, με την παράγραφο 2. Στην παράγραφο 2, κύριε Υπουργέ, δεν ξέρω αν γνωρίζετε το θέμα του προσωπικού, το οποίο εργάζεται στο Χρηματιστήριο Αθηνών. Κοιτάξτε να δείτε, είπε προηγουμένως ο κ. Φώλιας, που ήταν εδώ, ότι δεν μπορεί να μετατεθούν υπάλληλοι που είναι σε ανώνυμη εταιρεία -δηλαδή ιδιωτικού δικαίου- στο δημόσιο. Αυτό ήταν ένα από τα επιχειρήματά του. Αντίθετα, είπε ότι το θέμα των άλλων του δημοσίου θα διευθετηθεί και θα μπορούν να πάνε, με βάση την τροπολογία που έχετε καταθέσει. 
      Έχω, όμως, εδώ μια υπουργική απόφαση, του Υπουργείου Οικονομικών και του Υπουργείου Εσωτερικών, Δημόσιας Διοίκησης και Αποκέντρωσης, στις 5.9.2005, η οποία λέει ότι μετατάσσονται υπάλληλοι αορίστου χρόνου σε δημόσιες υπηρεσίες. Αν θέλετε, να σας την καταθέσω για τα Πρακτικά, κύριε Πρόεδρε. Είναι η απόφαση με αριθμό πρωτοκόλλου ΔΙΠΙΔΔ/Φ22.17/242. Αυτή, στις 5 Σεπτεμβρίου 2005. Θα την καταθέσω, για να τη δείτε. Είναι αναιτιολόγητη η εκκρεμότητα που αφήνετε στους υπαλλήλους αυτούς. 
      Το είπαμε και στην επί της αρχής συζήτηση και το λέμε και σήμερα. Πρέπει οπωσδήποτε να διασφαλιστούν τα οικονομικά, ασφαλιστικά, συνταξιοδοτικά και εργασιακά δικαιώματα των ανθρώπων αυτών, διότι δεν είναι δυνατόν να δουλεύουν τόσα χρόνια και αύριο να βρεθούν στο δρόμο. 
      Είπε πολλά υπέρ ο κ. Φώλιας, ότι έχουν εμπειρία κ.λπ.. Δυστυχώς όμως,  εάν δεν ληφθεί υπόψη και η εμπειρία που μπορεί να χρησιμοποιηθεί στο δημόσιο και είναι ωφέλιμη, αλλά ιδιαίτερα τα κοινωνικά προβλήματα που θα δημιουργήσει σε εκατοντάδες οικογένειες, θα είναι ένα ακόμα αδίκημα λόγω της πολιτικής αυτής που εφαρμόζετε, των ιδιωτικοποιήσεων και αυτό δεν πρέπει να γίνει. Εμείς δεν μπορούμε να ψηφίσουμε αυτήν την τροπολογία όπως την έχετε. Θα την ψηφίζαμε, άμα αφαιρούσατε, όπως λέει και η διάταξη: «Αντικαθίσταται το άρθρο 6 του ν. 2396/1996 όπως έχει τροποποιηθεί με το ν. 2533/1997». Εάν αφαιρούσατε αυτά και μιλούσατε γενικά για εργαζόμενους, τότε θα την ψηφίζαμε, διότι θα συμπεριελάμβανε και αυτούς. Σήμερα συμπεριλαμβάνει μόνο είκοσι, είκοσι πέντε, τριάντα εργαζόμενους από το δημόσιο τομέα. 
      Ερχόμαστε τώρα στις άλλες διατάξεις. 
      ΠΡΟΕΔΡΕΥΩΝ (Σωτήρης Χατζηγάκης): Συντομεύετε όμως σιγά-σιγά, κύριε συνάδελφε.
      ΝΙΚΟΛΑΟΣ ΓΚΑΤΖΗΣ: Είπατε ότι θα έχουμε χρόνο πολύ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Χρόνο πολύ, όχι μέχρι μεθαύριο. 
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, η τροπολογία αυτή…
      ΠΡΟΕΔΡΕΥΩΝ (Σωτήρης Χατζηγάκης): Σύμφωνοι, σύμφωνοι. Βλέπετε ότι έχω ανοχή.
      ΝΙΚΟΛΑΟΣ ΓΚΑΤΖΗΣ: Να σας πω. Η τροπολογία αυτή …
      ΠΡΟΕΔΡΕΥΩΝ (Σωτήρης Χατζηγάκης): Δεν θέλω να μου πείτε. Σας δίνω…
      ΝΙΚΟΛΑΟΣ ΓΚΑΤΖΗΣ: Λέω, κύριε Πρόεδρε, ότι η τροπολογία αυτή θα μπορούσε να είναι νομοσχέδιο, έχει δεκαπέντε παραγράφους. Είναι δεκαπέντε άρθρα. 
      ΠΡΟΕΔΡΕΥΩΝ (Σωτήρης Χατζηγάκης): Προχωρήστε τώρα, συνεννοούμαστε, μέσα σε μια λογική.
      ΝΙΚΟΛΑΟΣ ΓΚΑΤΖΗΣ: Θα προχωρήσω.
      Επίσης, στην ίδια τροπολογία -που μιλάει τελικά για τη θέση που μπορεί να πάρει στο υπηρεσιακό συμβούλιο ο γενικός διευθυντής- και εκεί διαφωνούμε. Από πού και ως πού γενικός διευθυντής μπορεί να διοριστεί ex officio στο υπηρεσιακό συμβούλιο, όταν ξέρουμε μάλιστα το ρόλο που παίζει σε μια υπηρεσία ο γενικός διευθυντής, ο προϊστάμενος κ.λπ.; Ό,τι θα λέει, θα ψηφίζουν και οι άλλοι, και οι αιρετοί. Είμαστε αντίθετοι και δεν πρέπει να γίνει κάτι τέτοιο. Ξέρετε τη θέση μας. Εμείς λέμε ότι θα πρέπει να είναι αιρετό το υπηρεσιακό συμβούλιο. 
      Επίσης, να πάμε στην παράγραφο 5. Και εκεί δεν είμαστε σύμφωνοι. Λέτε ότι τα μέλη του διοικητικού συμβουλίου θα πάρουν το ήμισυ του μισθού των προσλαμβανομένων νομικών συμβούλων και άλλων. Μα, οι νομικοί σύμβουλοι, απ’ ό,τι ακούμε, παίρνουν μυθικούς μισθούς. Μπορεί να παίρνουν 20.000 ευρώ ή 15.000 ευρώ. Θα δώσετε σε εργαζόμενους, που θα είναι μέσα στο διοικητικό συμβούλιο, τέτοιο μισθό, δηλαδή το μισό από τις 15.000; Θα παίρνουν 7.500 ευρώ; Αυτά, κύριε Πρόεδρε, είναι ανήκουστα πράγματα. Όταν σ’ αυτόν που κάηκε, σήμερα θα δώσετε μόνο 3.000 ευρώ, που εκεί θα φτάσει όλη η αποζημίωση ουσιαστικά, εσείς θα δίνετε τέτοιους μισθούς; Είναι έξω από κάθε ανθρώπινη λογική, αλλά το σύστημα που υπηρετείτε,  αυτό είναι.
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε Γκατζή, σας παρακαλώ.
       ΝΙΚΟΛΑΟΣ ΓΚΑΤΖΗΣ: Θα κλείσω, κύριε Πρόεδρε, αλλά, όπως καταλαβαίνετε, δεν είναι μια τροπολογία, είναι πάρα πολλές. 
      Επίσης και στην έκτη δεν συμφωνούμε, με βάση το ότι εμείς είμαστε ενάντια στις ρυθμίσεις, στην ύπαρξη κατ’ αρχήν αυτής της ίδιας της Κεφαλαιαγοράς, αλλά και στις τροποποιήσεις που γίνονται για τη λειτουργία της.
      Με τις άλλες τροπολογίες, τι θα γίνει, κύριε Πρόεδρε; Είναι δύο ακόμη. Να τις πω; 
      ΠΡΟΕΔΡΕΥΩΝ (Σωτήρης Χατζηγάκης): Εξαρτάται. Αν είναι σ’ ένα λεπτό, να τις πείτε. Κοιτάξτε τώρα, όλη η Βουλή εσάς περιμένει, στα μάτια σάς κοιτάει.
      Ελάτε, κλείστε σ’ ένα λεπτό. Πείτε τις αντιρρήσεις σας. 
      ΝΙΚΟΛΑΟΣ ΓΚΑΤΖΗΣ: Ναι, κύριε Πρόεδρε. Είναι για τη χορήγηση των επιδομάτων και για τους εργαζόμενους στην πληροφορική, αλλά και για τους μεθοριακούς υπαλλήλους στην Πέλλα κλπ.. Δεν έχουμε αντίρρηση, όμως σταματήστε αυτήν την επιδοματική πολιτική. Σταματήστε τη. Θα μου πείτε ότι αυτό είναι κάτι ειδικό. Ναι, είμαστε και εμείς υπέρ των επιδομάτων, όπως είναι αυτά τα κοινωνικού περιεχομένου επαγγέλματα, που παίρνουν αυτά τα επιδόματα και πρόκειται για ένα τέτοιο, όπως είναι αυτό. Αλλά γιατί δεν το ενσωματώνετε; Και γιατί, αν αυτό το επίδομα είναι για την υγεία ιδιαίτερα και δίνεται για τα προβλήματα που μπορεί να δημιουργούνται στην υγεία, δεν το συμπεριλαμβάνετε στην κατηγορία των ανθυγιεινών επαγγελμάτων, ώστε να ακολουθήσει και τα άλλα πλεονεκτήματα που έχουν αυτοί οι εργαζόμενοι; Παρ’ όλα αυτά, το ψηφίζουμε.
      Ερχόμαστε στην τελευταία ρύθμιση, ερχόμαστε στα «ΟΛΥΜΠΙΑΚΑ ΑΚΙΝΗΤΑ». Κοιτάξτε να δείτε, εδώ μεταβιβάζετε περιουσία του ελληνικού λαού, δηλαδή αυτά που υπάρχουν σήμερα στον «ΑΘΗΝΑ 2004», στα «ΟΛΥΜΠΙΑΚΑ ΑΚΙΝΗΤΑ». Ξέρουμε την πολιτική της Κυβέρνησης με όλες τις ανώνυμες εταιρείες ακινήτων που έχει. 
      Ξεπουλάει τα πάντα, γη, θάλασσα και ουρανό ακόμα αν μπορούσε θα το πουλούσε. Εμείς θεωρούμε ότι βασικά το θέμα δεν είναι τυπικό αλλά είναι  πολιτικό. Πρέπει να παραμείνουν κληρονομιά του ελληνικού λαού τα ολυμπιακά ακίνητα. Είναι αθλητική υποδομή και σαν τέτοια πρέπει να τη δούμε. Πρέπει να χρησιμοποιείται δωρεάν από τον ελληνικό λαό ο οποίος την έχει πληρώσει και δεν πρέπει να την ξαναπληρώσει δυο και τρεις φορές. Καταψηφίζουμε αυτήν την τροπολογία. 
      (Στο σημείο αυτό ο Βουλευτής κ. Νικόλαος Γκατζής καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης έχει ζητήσει το λόγο για λίγα λεπτά. 
      Ορίστε, κύριε Καστανίδη. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα σας παρακαλέσω, όχι για άλλους λόγους διακριτικής μεταχείρισης αλλά για λόγους πραγματικούς, να μου επιτρέψετε στα λίγα λεπτά που μου έχετε δώσει να εξαντλήσω το θέμα της τροπολογίας με ειδικό αριθμό 228 που αφορά τις ρυθμίσεις χρεών σωματείων που ασχολούνται με τον επαγγελματικό αθλητισμό και όταν κάποια στιγμή έρθει εκπρόσωπος από την ηγεσία του Υπουργείου Οικονομικών να μιλήσω και για τις υπόλοιπες τροπολογίες. Διότι και καλή πρόθεση να είχε ο Υφυπουργός Αθλητισμού να δώσει εξηγήσεις, λόγω αναρμοδιότητας, δεν θα μπορούσε. Μένω, λοιπόν, προσώρας στα θέματα που ρυθμίζει η τροπολογία με ειδικό αριθμό 228.
      Κυρίες και κύριοι συνάδελφοι, όσα θα πω, δεν συνιστούν κριτική στην Κυβέρνηση, αλλά είναι παρατηρήσεις που αφορούν τη διαχρονική στάση των κυβερνήσεων και της Βουλής των Ελλήνων. Και η Βουλή των Ελλήνων και οι διαφορετικές κυβερνήσεις διαχρονικά, πολλές φορές στο παρελθόν και τώρα, ρύθμισαν με τρόπο γενναιόδωρο οικονομικές υποθέσεις, κυρίως χρέη σωματείων που ασχολούνται με τον επαγγελματικό αθλητισμό. Αυτή η γενναιοδωρία δεν επιδεικνύεται πάντοτε σε άλλες κοινωνικές περιπτώσεις, κατηγορίες ή σε απλούς ανθρώπους της καθημερινότητάς μας. 
      Γι’ αυτό ακριβώς θα πρέπει να πάρουμε σοβαρά υπόψη όλοι μας αυτό που είπε σε μια αποστροφή της παρέμβασής του ο εισηγητής του ΠΑ.ΣΟ.Κ. και είναι το μήνυμα που πρέπει όλοι μαζί να εκπέμψουμε, ότι δηλαδή η συγκεκριμένη τροπολογία που σήμερα ψηφίζουμε, πρέπει αυτή να είναι η τελευταία φορά που ψηφίζουμε τέτοια ρύθμιση χρεών. Εν πάση περιπτώσει είναι η δέσμευση την οποία αναλαμβάνει το ΠΑ.ΣΟ.Κ..  Ευελπιστώ, κύριε Υφυπουργέ, ότι θα συμφωνήσετε και εσείς και όλοι οι συνάδελφοι ότι η με ειδικό αριθμό 228 τροπολογία, θα είναι η τελευταία τέτοιου είδους τροπολογία που ψηφίζουμε ως νομοθετικό Σώμα. Κάποτε οι νόμοι πρέπει να ισχύουν για όλους. Για φανταστείτε η πολιτεία, σε συνθήκες ελεύθερου ανταγωνισμού,  ελεύθερης αγοράς να επιχειρεί να ρυθμίσει με τον ίδιο γενναιόδωρο τρόπο, που ρυθμίζει εκκρεμότητες του επαγγελματικού αθλητισμού, υποθέσεις μιας άλλης οποιασδήποτε ιδιωτικής ανώνυμης εταιρείας. Θα είχαν ξεσηκωθεί  οι θεωρητικοί του φιλελευθερισμού και του νεοφιλελευθερισμού όπως και όλοι οι Έλληνες πολίτες, επειδή δεν έχουν τέτοια διακριτική μεταχείριση. 
      Ξέρουμε όλοι μας ότι σε πολλές περιπτώσεις -αυτό αφορά κυρίως τις ποδοσφαιρικές ανώνυμες εταιρείες, όχι όλες- εμφανίζονται διάφοροι αθλητικοί παράγοντες από το πουθενά και αναλαμβάνουν τη διαχείριση μεγάλων ή μικρότερων σωματείων. Δεν γνωρίζουμε από πού έρχονται και πού πάνε. Εμφανίζονται ως κομήτες και με την κακοδιοίκησή τους, οδηγούν σε αδιέξοδο τα σωματεία. Μετά ζητούν τη ρύθμιση από την πολιτεία χρησιμοποιώντας με μεσσιανικό τρόπο τη μαζική δύναμη που έχουν οι φίλαθλοι της οποιαδήποτε ομάδας. Αυτό κάποτε πρέπει να τελειώσει. Γι’ αυτό τέτοιου είδους ρυθμίσεις πρέπει να τελειώσουν σήμερα. 
      Ασφαλώς υπάρχουν θέματα που μεταξύ τους είναι διαφορετικά. Δεν μπορείς, παραδείγματος χάριν, να αγνοήσεις ότι και στο παρελθόν υπήρξαν ρυθμίσεις. Δεν μπορείς να αγνοήσεις ότι οι αμειβόμενοι ποδοσφαιριστές ή καλαθοσφαιριστές, αν δεν έχουν πληρωθεί μέχρι τώρα, δεν ευθύνονται αυτοί. Δεν μπορείς να αγνοήσεις ότι για πρώτη φορά επιχειρούμε να ρυθμίσουμε οικονομικά προβλήματα ομάδων της περιφέρειας, τις οποίες στο παρελθόν ουδέποτε βοηθήσαμε. 
      Δεν μπορούμε να αγνοήσουμε ότι πρέπει να ενισχύσουμε αθλήματα πέραν του ποδοσφαίρου, όπως είναι το βόλεϊ ή το μπάσκετ. Δεν μπορούμε να αγνοήσουμε ότι πρέπει να επιβραβεύσουμε τους καλαθοσφαιριστές μας, που είχαν διακρίσεις και αναφέρομαι στην Εθνική Ομάδα Καλαθοσφαίρισης.
      Αυτά, όμως, που θεωρούνται αυτονόητα, η ενίσχυση δηλαδή των πιο ανίσχυρων στον επαγγελματικό αθλητισμό, συγκριτικά με τους ισχυρότερους, που κατά καιρούς έχουν ευνοηθεί, η ενίσχυση των ομάδων της περιφέρειας, η ενίσχυση ή η λύση προβλημάτων των αμειβομένων ποδοσφαιριστών ή καλαθοσφαιριστών, είναι θέματα που θα έπρεπε να ρυθμίζονται ξεχωριστά, ώστε να δίνεται η ευκαιρία σε άλλους, που δεν θα έπρεπε να έχουν τέτοια προνομιακή μεταχείριση.  
      Γι’ αυτό ακριβώς, κύριε Υφυπουργέ, τελειώνω την παρέμβασή μου ισχυριζόμενος για άλλη μία φορά ότι η ελληνική πολιτεία διαχρονικά και η Βουλή δεν πρέπει να υποκύπτουν στον πειρασμό να εξυπηρετούν με διαφορετικούς τρόπους κοινωνικά άνισες μεταξύ τους ομάδες, όπου κι αν αυτές λειτουργούν ή δρουν, είτε είναι στο ποδόσφαιρο είτε είναι στην εν γένει οικονομική ζωή.
       Όσοι κάνουν καλά τη δουλειά τους, εφεξής πρέπει να επιβραβεύονται. Όσοι δεν κάνουν καλά τη δουλειά τους και αντιμετωπίζουν προβλήματα, πρέπει να υφίστανται τις συνέπειες ενός άτεγκτου νόμου. Τέτοια πράγματα που συμβαίνουν στην Ελλάδα, δεν συμβαίνουν σε άλλες σοβαρές χώρες, με προηγμένο αθλητισμό.
      Επειδή, όμως, πρέπει να συμπεριλάβουμε στις ρυθμίσεις και τις ενισχύσεις μας την περιφέρεια, άλλους που δεν ευνοήθηκαν στο παρελθόν, τους λιγότερο ισχυρούς, γι’ αυτό ακριβώς και το κόμμα της Αξιωματικής Αντιπολίτευσης -παρά το γεγονός ότι θα ήθελε περισσότερες τροπολογίες και όχι μία, για να κάνει και τις διακρίσεις- με αίσθημα ευθύνης θα ψηφίσει, όπως είπε και ο εισηγητής μας, αλλά με την προσθήκη ότι αυτή πρέπει να είναι η τελευταία φορά. Θα παρακαλέσω όλοι μας να αποδεχθούμε ότι στο μέλλον θα ισχύουν οι ίδιοι κανόνες για όλους και όχι χαριστικές ρυθμίσεις υπέρ ορισμένων προνομιούχων.
      Μ’ αυτές τις σκέψεις, σας ευχαριστώ, κύριε Πρόεδρε. Αποσαφηνίζουμε έτσι αυτά που είπε και ο εισηγητής μας ως προς την επιχειρηματολογία και τη θετική ψήφο που θα δώσουμε στην τροπολογία με αριθμό 228. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ τον Κοινοβουλευτικό Εκπρόσωπο του ΠΑ.ΣΟ.Κ. κ. Καστανίδη.
      Εισερχόμαστε στον κατάλογο των ομιλητών. Πρώτος εγγεγραμμένος είναι ο κ. Τσιπλάκης, ο οποίος έχει το λόγο.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, αγαπητές και αγαπητοί συνάδελφοι, κανείς δεν μπορεί να αντιλέξει σ’ αυτό που ως προτροπή-έκκληση εξεδήλωσε ο κ. Καστανίδης, ότι θα πρέπει να υπάρχει ομοιογενής συμπεριφορά σε περιπτώσεις προφανώς που έχουν τα ίδια χαρακτηριστικά.
      Εκείνο, όμως, το οποίο εγώ εκτιμώ προσθετικά ότι πρέπει να ειπωθεί και να αναδειχθεί –και δεν σημειώθηκε, λαμβάνοντας υπ’ όψιν και τις εκφρασθείσες απόψεις των εισηγητών- είναι ότι μπορεί να υπάρχουν νομικά πρόσωπα, εν προκειμένω οι Ποδοσφαιρικές Ανώνυμες Εταιρείες λειτουργούντα κατά τους κανόνες του ιδιωτικού δικαίου, όμως ορισμένα εξ αυτών –εγώ θεωρώ πως πρέπει να το πω για την πληρότητα της προσέγγισης- εξυπηρετούν και το γενικότερο δημόσιο συμφέρον. Η όποια δράση τους δεν είναι συναρτώμενη απλά με την προώθηση ιδιωτικών συμφερόντων.
      Νομίζω, λοιπόν, πως χαρακτηριστική περίπτωση είναι η περίπτωση της δράσης των Ποδοσφαιρικών Ανωνύμων Εταιρειών, παρ’ ότι βεβαίως η επιθυμία όλων μας είναι να έχουν ιδεατή λειτουργία και να μην ανακύπτουν ζητήματα τέτοιων ρυθμίσεων και τέτοιων προσεγγίσεων.
      Επίσης, θέλω να πω στην εύσχημη προσέγγιση που έκανε ο Κοινοβουλευτικός Εκπρόσωπος του ΠΑ.ΣΟ.Κ., ο κ. Καστανίδης, ότι έχουμε την αίσθηση, για ορισμένες περιοχές της χώρας, ότι οι ρυθμίσεις που γίνονται, ενδεχόμενα δεν έχουν το επεκτατικό σε όλη τη χώρα, όπως θα έπρεπε, αποτέλεσμα.
      Με αυτήν την έννοια λοιπόν, θεωρώ ότι η συγκεκριμένη τροπολογία που φέρνει ο κ. Ορφανός, λόγω και των διαμορφωθεισών συνθηκών -των κατ’ άλλον τρόπον ανυπέρβλητων πλέον, όπως έχουν διαμορφωθεί, συνθηκών- είναι στη σωστή κατεύθυνση κι είναι σε συνέχεια, όπως λέει και η αιτιολογική έκθεση, και άλλων ρυθμίσεων του παρελθόντος. Εγώ θα σας πω ότι η ιστορική ομάδα του Πανσερραϊκού, στο Νομό στον οποίο εκλέγομαι, έχει υπαχθεί κι αυτή σε μια τέτοια ρύθμιση και καθίσταται δυνατόν αυτή τη στιγμή να υφίσταται ως υφίσταται.
      Επίσης, θα ήθελα να σας πω, στα πλαίσια αυτής της κατεύθυνσης στήριξης και δράσεων που εκδηλώνονται στην περιφέρεια, ότι η Κυβέρνηση κατά καιρούς, όχι μόνον δια τέτοιων συναφών ρυθμίσεων, αλλά και άλλων παρεμβάσεων, συγκεκριμένων κυβερνητικών ενεργειών, στηρίζει τον αθλητισμό της περιφέρειας. Και θέλω επίσης να πω για το Νομό Σερρών ότι υπάρχει μία προδιάθεση, με βάση αιτήματα στήριξης του αθλητισμού και στήριξης υποδομών του αθλητισμού. Με αυτήν λοιπόν την έννοια θεωρώ ότι η συγκεκριμένη ρύθμιση είναι σωστή. Την ψηφίζω. Θεωρώ επίσης -το αναδεικνυόμενο και δια της αιτιολογικής έκθεσης- ότι η ρύθμιση είναι πληρέστερη έναντι άλλων, με την έννοια ότι υπάρχουν και ασφαλιστικές δικλίδες που αφορούν καταλογισμούς και πρόσαψη ευθυνών όχι μόνον στα φυσικά πρόσωπα που διοικούν ένα επαγγελματικό σωματείο, αλλά και σ’ αυτό καθ’ εαυτό το νομικό πρόσωπο. Νομίζω, λοιπόν ότι αυτή η ρύθμιση είναι απολύτως στη σωστή κατεύθυνση και χαιρετίζεται και από μέρους μου.
      Το δεύτερο που θα ήθελα να αναδείξω στη συνολική ενότητα των συζητούμενων τροπολογιών είναι η τροπολογία που αναφέρεται στην αύξηση των επιδομάτων των εργαζομένων στην πληροφορική στο Δημόσιο. Εκείνο το οποίο θέλω ιδιαίτερα να επισημάνω είναι ότι σ’ αυτή την τροπολογία το δεύτερο σκέλος αναφέρεται σε μία επίσης –και βεβαίως καλοδεχούμενη- ευνοϊκή προσέγγιση που αφορά το δημόσιο τομέα, τους εργαζομένους ως δημοσίους υπαλλήλους στο Νομό Πέλλας. 
      Και το αναδεικνύω αυτό για τον εξής λόγο. Κατ’ αρχάς θέλω κι εγώ να βεβαιώσω ότι αυτή η ρύθμιση του Υπουργείου Οικονομικών -που είναι σε συνέχεια ρυθμίσεων που ως προαπαιτούμενο έπρεπε να υπάρχουν, του Υπουργείου Εσωτερικών- έχει δικαιολογητικό υπόβαθρο βάσιμο, με την έννοια ότι έχει μεθόριο ο συγκεκριμένος Νομός χωρίς να έχει πρόσβαση με τις έξω χώρες, με τα Σκόπια, και ελλειμματική υποδομή σε άλλους τομείς και ενδεχομένως –και πιστεύω ότι έτσι είναι- και από πλευράς δεικτών ευημερίας, υστερεί έναντι άλλων νομών. Με αυτό το δικαιολογητικό υπόβαθρο, λοιπόν, είναι βάσιμο να οδηγηθούμε, μετά τη ρύθμιση που υπήρχε στο Υπουργείο Εσωτερικών, σ’ αυτήν τη ρύθμιση τελικά αυξήσεως των επιδομάτων.
      Θέλω λοιπόν να πω, με βάση αυτή την προσέγγιση ότι θα πρέπει να επισπεύσει το Υπουργείο Εσωτερικών και βεβαίως και το Υπουργείο Οικονομίας μία ανάλογη ρύθμιση που να αφορά και άλλους νομούς. 
      Κι εκείνο το οποίο επίσης δημοσία θέλω να πω, είναι ότι προκύπτει εξ εγγράφων -κι εγώ ενδεικτικά θα σας καταθέσω ένα απαντητικό έγγραφο του Υπουργείου Εσωτερικών που αφορά το Νομό Σερρών- και για άλλους νομούς –και τους λέω χαρακτηριστικά: Tο Νομό Σερρών, το Νομό Κιλκίς, το Νομό Δράμας- ότι ως νομοί είναι τέτοιοι που χρήζουν αντιμετώπισης παρομοίας του Νομού Πέλλας. Παρ’ ότι ένα μέρος τους έχει χαρακτηριστεί εις ανύποπτο χρόνο ως «νομών παραμεθορίων» εν τούτοις η μη επέκταση του μέτρου συνολικά στους Νομούς αυτούς έχει δημιουργήσει μία ανομοιογένεια, μία προσέγγιση η οποία προφανέστατα διαμορφώνει την αίσθηση της αδικίας. Μπορεί τώρα να προηγήθηκε ο Νομός Πέλλας, διότι δεν είχε καν προσέγγιση παραμεθορίου ή προβληματικής περιοχής και με αυτήν την έννοια η προσέγγιση είναι δικαιολογημένη. Όμως η έκκλησή μου προς την Κυβέρνηση διά του παρισταμένου Υφυπουργού Οικονομικών, επειδή όπως σας είπα προκύπτει –και καταθέτω ενδεικτικά-  εξ απαντητικών εγγράφων ότι ήδη δρομολογήθηκε η διαδικασία και για το Νομό Σερρών και για το Νομό Κιλκίς και για το Νομό Δράμας, είναι όπως αυτές οι ρυθμίσεις προχωρήσουν γρήγορα για να μην προκύψει τέτοιο διαμεσολαβούν διάστημα μέχρις ότου γίνουν οι ρυθμίσεις, που στους πολίτες αυτών των νομών και στους πολίτες του Νομού στον οποίο εκλέγομαι να δίδει έρεισμα αδικίας. Διότι πανομοιότυπες περιπτώσεις αξιολογούνται και προσεγγίζονται διαφορετικά. 
      Με αυτήν την έννοια, λοιπόν, έχω την αίσθηση ότι πολύ γρήγορα θα έχουμε τέτοιας φύσεως ρυθμίσεις και για τους πραγματικά προβληματικούς και παραμεθόριους νομούς, τους νομούς Σερρών, Δράμας και Κιλκίς. 
      Σας ευχαριστώ πολύ.
      (Στο σημείο αυτό ο Βουλευτής κ.  Κωνσταντίνος Τσιπλάκης                       καταθέτει για τα Πρακτικά το προαναφερθέν έγγραφο , το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Κουλούρης έχει το λόγο.
      ΚΙΜΩΝ ΚΟΥΛΟΥΡΗΣ: Κύριε Πρόεδρε, την τροπολογία του κ. Ορφανού θα την αναπτύξω στο τέλος. Θα ήθελα όμως, πριν, να ρωτήσω τον κ. Δούκα, τον παριστάμενο Υφυπουργό Οικονομίας, εάν είναι εξουσιοδοτημένος να πάρει πρωτοβουλία, να απαντήσει δηλαδή στα τρία ζητήματα που έχουν θέσει όλες οι πτέρυγες της Βουλής και ο εισηγητής της Νέας Δημοκρατίας σε σχέση με τους εργαζόμενους στο Χρηματιστήριο. Σ’ αυτό νομίζω είναι ομόφωνη η απόφαση όλων των πτερύγων της Βουλής, πως θα πρέπει να κατοχυρωθούν τα δικαιώματα αυτών των εργαζομένων οι οποίοι σε τελευταία ανάλυση, δεν ζητούν τίποτα άλλο από όσους υπηρετούσαν μέχρι το 2003, που βασικός μέτοχος της Ε.Χ.Α.Ε. ήταν το ελληνικό δημόσιο. Αυτούς δηλαδή που υπηρετούσαν μέχρι το 2003. Και το λέω αυτό, γιατί φάνηκε ο κ. Φώλιας ότι δεν ήταν ενημερωμένος. Διότι έχω την υπουργική απόφαση -την είπαν και άλλοι- αλλά δεν αναφέρομαι μόνο σε αυτά που αναφέρθηκαν οι εισηγητές του ΠΑ.ΣΟ.Κ. και του Κ.Κ.Ε..  Αναφέρομαι σ’ αυτήν την κοινή υπουργική απόφαση του 2005, δηλαδή επί των ημερών σας, που μεταφέρατε σαράντα ένα υπαλλήλους στο δημόσιο βάσει του ν. 3152/2003. Κάντε ακριβώς το ίδιο. Εσείς το κάνατε. 
      Τώρα, πάω στο δεύτερο ζήτημα, κύριε Δούκα. Έχει να κάνει με την κατάργηση του γενικού διευθυντή στο Νομικό Συμβούλιο του Κράτους. Δεν έχει κανένα πολιτικό, δεν έχει κανένα λειτουργικό, αλλά δεν έχει και κανένα ηθικό έρεισμα αυτή η κατάργηση. Πρώτον, γιατί στο Ελεγκτικό Συνέδριο που προσιδιάζουν οι αρμοδιότητες, οι ευθύνες, οι λειτουργίες θα έλεγα, έχουν τρεις γενικές διευθύνσεις και εκεί έχουν πεντακόσιους δέκα διοικητικούς υπαλλήλους. Εδώ έχουμε εκατόν εξήντα πέντε  οργανικές θέσεις και καταργείτε τον διευθυντή. Γιατί; Ποια η σκοπιμότητα; Αυτοί οι εκατόν εξήντα πέντε είναι υπάλληλοι του Υπουργείου Οικονομικών και δεν έχουν σχέση με δικαστικούς υπαλλήλους, κύριε Δούκα. Δεν υπάρχει ισότιμη εξέλιξη με άλλους υπαλλήλους του Υπουργείου Οικονομικών. Είναι η μοναδική διεύθυνση του Νομικού Συμβουλίου του Κράτους που καταργείται και πρέπει αυτήν την απόφαση να την ανακαλέσετε και όπως είπα, επιφυλάσσομαι, γιατί δεν ξέρω αν έχετε αυτή την εντολή από τον Υπουργό Οικονομίας και Οικονομικών.
      Και πάω στο τελευταίο ζήτημα που έχει να κάνει με την πρωτοβουλία που πήρε ο Γιώργος Ορφανός. Δεν υπάρχει αμφιβολία, πως ουσιαστικά το ελληνικό Κοινοβούλιο έχει ακυρωθεί. Έχει ακυρωθεί πολλάκις. Και αν και έχω υπηρετήσει τέσσερα ολόκληρα χρόνια στο χώρο του αθλητισμού, θα έλεγα ότι κάθε φορά αισθάνομαι πάρα πολύ δύσκολα να τοποθετούμαι απέναντι σε τέτοιου είδους πρωτοβουλίες. Ήμουν οξύτατος όταν πρωτοφέραμε-  η κυβέρνηση ΠΑ.ΣΟ.Κ.- ρύθμιση ανάλογη με αυτή που φέρνετε σήμερα και αφορούσε ομάδες μεγάλες, ιστορικές, γιατί πίστευα όπως το πιστεύω και σήμερα, κύριε Ορφανέ, όπως ξέρω ότι και εσείς το πιστεύετε ότι αυτήν η ρύθμιση δεν θα είναι η τελευταία. 
      Θα λειτουργήσουν, όπως λειτουργούσαν και στο παρελθόν, θα κάνουν τις μεταγραφές, θα διογκώσουν πάλι το χρέος και θα έρθει ο επόμενος Υπουργός Αθλητισμού να ρυθμίσει, γιατί θα βρεθεί μπροστά στο καταραμένο λεγόμενο πολιτικό κόστος. Έτσι, δυστυχώς, λειτουργούμε. Αυτοί το ξέρουν και συνεχίζουν το ίδιο τροπάριο.
      Σε αυτόν δε το χώρο του αθλητισμού -μάλλον, θα έλεγα, του επαγγελματικού ποδοσφαίρου- εκτός από δύο-τρεις επιχειρηματίες -σήμερα, ο Βαρδινογιάννης, ο Κόκκαλης, οι οποίοι διαθέτουν χρήματα και μάλιστα, ο Παναθηναϊκός είναι και η μόνη ομάδα που, πρέπει να το πούμε, δεν ζήτησε ποτέ ρυθμίσεις, του Ολυμπιακού του το χαρίσαμε το χρέος με ρυθμίσεις- σε όλες τις άλλες ομάδες εισέβαλαν, κύριε Πρόεδρε, λαθρέμποροι του κοινού Ποινικού Δικαίου. Διάφοροι τύποι έγιναν πρόεδροι για να έχουνε την προστασία των φιλάθλων. Εύχομαι και ελπίζω με την είσοδο του Νικολαΐδη, του Ζαγοράκη, του Γεωργάτου και τόσων άλλων, να αρχίσει επιτέλους αυτό το κακόμοιρο ελληνικό ποδόσφαιρο να βρει την περπατησιά του.
      Και θα σας έλεγα, κύριε Ορφανέ, να μη διστάσετε. Εάν είναι το ίδιο το περσινό θέαμα, το προπέρσινο, με τις ίδιες ακρότητες, να διακόψετε και το πρωτάθλημα, να σταματήσει για ένα χρόνο, να συνέλθουν όλοι, για να αρχίσουν νέες Π.Α.Ε. εκ του μηδενός, για να μπορούμε να ελπίζουμε ότι επιτέλους, θα υπάρξει εξυγίανση. Γιατί με αυτά τα μέτρα δεν πρόκειται να υπάρξει.
      Η θέση μου, λοιπόν και σ’ αυτήν την περίπτωση είναι ότι, από την ώρα που το έκανε το ΠΑ.ΣΟ.Κ. για τόσες άλλες ομάδες, υπερασπίζομαι με πάθος την πρωτοβουλία που πήρε ο Γιώργος Ορφανός για τον Ηρακλή, για τον Π.Α.Ο.Κ. και για άλλες ομάδες. Είναι η τελευταία ευκαιρία που τους δίδεται, όπως είπα, με την είσοδο καταξιωμένων ποδοσφαιριστών, να μπορούμε επιτέλους να δούμε αυτές τις ομάδες να εξυγιαίνονται.
      Έρχομαι στο τελευταίο σημείο αυτής της τροπολογίας του κ. Ορφανού. Θα διαφωνήσω εδώ με το φίλο μου το Δημήτρη Γεωργακόπουλο, για την υπόθεση του Άρη και του Π.Α.Σ. Γιάννινα. Πρέπει να καταλάβουμε όλοι -και γι’ αυτό ψηφίζω καθαρά την πρωτοβουλία που πήρε ο Γιώργος Ορφανός- ότι αν αυτοί οι ποδοσφαιριστές, που είναι περίπου πενήντα, του Άρη και του Π.Α.Σ. Γιάννινα, βρίσκονται σήμερα στη δύσκολη αυτή θέση να μην έχουν πληρωθεί τα δεδουλευμένα, την απόλυτη ευθύνη την έχει η πολιτεία, οπόταν υπήγαγε τον Άρη και την Π.Α.Ε. Ιωαννίνων στο άρθρο 44 και τους απάλλαξε από την υποχρέωση να πληρώσουν τους ποδοσφαιριστές, οι οποίοι είχαν δουλέψει.
      Άρα, από τη στιγμή που έχει ευθύνη η πολιτεία γι’ αυτή την πρωτοβουλία, έχει και καθήκον να πληρώσει αυτούς τους ανθρώπους που δούλεψαν, που είναι οικογενειάρχες, που είναι επαγγελματίες, που έδωσαν τα νιάτα τους. Και εκεί καλά κάνατε, κύριε Ορφανέ.
      Αλλά, όπως κάνατε καλά εκεί, θα ζητήσω ακόμα κάτι τελευταίο. Εκείνο το άμοιρο στάδιο της Νέας Ιωνίας, που το είχα εγκαινιάσει, πότε θα τελειώσει, κύριε Ορφανέ; Θα χρηματοδοτήσετε το Δήμο;
      Και δεύτερον, αυτό της Πετρούπολης, θα το χρηματοδοτήσουμε να τελειώσει, κύριε Ορφανέ; Έχω την εντύπωση ότι πρέπει τώρα, πριν πάρετε το λόγο εφ’ όλης της ύλης, να δεσμευθείτε.
      Σας ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κουλούρη.
      Ο κ. Σταύρος Καλαφάτης έχει το λόγο.
      ΣΤΑΥΡΟΣ ΚΑΛΑΦΑΤΗΣ: Κύριε Πρόεδρε, κυρίες και κύριοι συνάδελφοι, θα αναφερθώ και εγώ στο ζήτημα της τροπολογίας που αφορά τις ρυθμίσεις των χρεών των Π.Α.Ε. και άλλων αθλητικών συλλόγων.
      Νομίζω ότι είναι μία εξαιρετική πρωτοβουλία της Κυβέρνησης. Είναι η κορύφωση ενός αγώνα, που είχε γίνει από πολλές πλευρές και νομίζω ότι είναι θετικός ο αντίκτυπος από μια τέτοια νομοθετική πρωτοβουλία. 
      Σε μία ευνομούμενη πολιτεία, η ανάπτυξη του αθλητισμού, τόσο του επαγγελματικού, όσο και του ερασιτεχνικού, θα πρέπει να είναι ένας από τους κυρίαρχους στόχους, γιατί αφορά κυρίως την ανάπτυξη της ίδιας της κοινωνίας και τη λεγόμενη κοινωνική συνοχή. 
      Θα πρέπει, κύριοι συνάδελφοι, να αναλογιστούμε ότι ο στόχος για τον οποίο όλοι μας δίνουμε καθημερινές μάχες εδώ, δηλαδή για την αναβάθμιση της ποιότητας της ζωής των συμπολιτών μας, αλλά και για να επιτύχουμε την πολυπόθητη κοινωνική συνοχή, αυτός ο στόχος που είναι ιερός και πολύ υψηλά στη δική μας καθημερινή ατζέντα, σε ένα πολύ μεγάλο βαθμό επιτυγχάνεται μέσω του αθλητισμού και ιδιαιτέρως μέσω του ποδοσφαίρου, τόσο μέσα από την άσκηση των δραστηριοτήτων των Ποδοσφαιρικών Ανωνύμων Εταιρειών, όσο και από την άσκηση των ερασιτεχνικών αθλητικών σωματείων. Είναι διαφορετικές οι λειτουργίες, αλλά όσον αφορά την επίτευξη του στόχου της κοινωνικής συνοχής, έχουμε θεαματικά αποτελέσματα.
      Θα πρέπει να γνωρίζουμε όλοι ότι ένα μεγάλο ποσοστό της ελληνικής κοινωνίας βρίσκει κατ’αρχάς ενασχόληση μέσα από το ποδόσφαιρο, μέσα από το ερασιτεχνικό ποδόσφαιρο. Στο χώρο του ερασιτεχνικού ποδοσφαίρου,  εκατοντάδες χιλιάδες οικογένειες στέλνουν τα παιδιά τους, τα οποία αναπτύσσουν τη δική τους προσωπικότητα. Αλλά, βεβαίως, δίνεται και η δυνατότητα μέσα από την κοινωνική συνύπαρξη πολλών διαφορετικού τύπου χαρακτήρων να αναπτύξουμε μία νέα σύγχρονη κοινωνία, όπως την απαιτούμε και όπως τη χρειαζόμαστε. 
      Αλλά και οι Π.Α.Ε., οι Ποδοσφαιρικές Ανώνυμες Εταιρείες, σε ένα σύγχρονο επαγγελματικό ποδόσφαιρο παίζουν το δικό τους ρόλο. Γιατί είναι εκείνες που μέσα από την επίδοσή τους, την απόδοσή τους, τη θεαματική αγωνιστική τους πορεία και μέσα από την προβολή αυτών των επιτυχιών από τα Μέσα Μαζικής Ενημέρωσης και από άλλους τρόπους προβολής, καλούν τους νέους μας να οδεύσουν προς το ποδόσφαιρο και προς άλλες αθλητικές δραστηριότητες και έτσι πάλι να πετύχουμε τον περίφημο και πολυπόθητο, όπως είπα, στόχο της κοινωνικής συνοχής. 
      Θα πρέπει να γνωρίζουμε, λοιπόν, ότι το ποδόσφαιρο ως έννοια είτε στην ερασιτεχνική του είτε στην επαγγελματική του μορφή έχει ένα πολύ σημαντικό έργο να επιτελέσει στην ελληνική κοινωνία. Βεβαίως, θα πρέπει να θέτουμε εκείνα τα θεσμικά πλαίσια που θα διασφαλίζουν την ορθή ανάπτυξη κυρίως του επαγγελματικού ποδοσφαίρου. 
      Μια τέτοια νομοθετική παρέμβαση είναι και η σημερινή της Κυβέρνησης, που πραγματικά στοχεύει στην περαιτέρω εξυγίανση ενός χώρου που οφείλει να είναι και υγιής οικονομικά, αλλά και ανταγωνιστικός, όσον αφορά το αγωνιστικό κυρίως πεδίο. Θεωρώ ότι επιτυγχάνεται σ’ ένα μεγάλο βαθμό αυτός ο στόχος.
      Βεβαίως, εγώ μπορώ να πω ότι και προσωπικά αισθάνομαι δικαιωμένος, γιατί εδώ και πολλούς μήνες έχω θέσει τη δική μου πρόταση στο ελληνικό Κοινοβούλιο και έχει υιοθετηθεί στο μεγαλύτερό της μέρος από την Κυβέρνηση. Βλέπω τα περισσότερα στοιχεία της πρότασής μου μέσα σ’ αυτήν την πρωτοβουλία και είμαι ιδιαίτερα ικανοποιημένος. Εύχομαι, βέβαια, να είχε υιοθετηθεί στην πλήρη της έκφραση η πρότασή μου, αλλά αντιλαμβάνομαι και τις ενδεχόμενες δυσκολίες που αντιμετωπίζει η ελληνική Κυβέρνηση.
      Παρά ταύτα, θα πρέπει να γνωρίζουμε ότι όσον αφορά τις Π.Α.Ε. και διασφαλίζεται η λήψη των οφειλομένων με τη ρύθμιση αυτή και δεν προκαλείται η κοινωνία, αφού ανάλογες ρυθμίσεις έχουν γίνει στο παρελθόν, τόσο για άλλες ομάδες εκτός περιφέρειας, κυρίως του κέντρου, όσο και για άλλες, βεβαίως, επαγγελματικές ομάδες. Η συγκεκριμένη τροπολογία κινείται μέσα στα πλαίσια της ίσης μεταχείρισης και βέβαια δίνει και μία λύση, μία ανάσα, ουσιαστικά δείχνει έναν υγιή δρόμο, όσον αφορά το πώς μπορούμε επενδυτικά να φτιάξουμε ένα καλύτερο αύριο για το επαγγελματικό ποδόσφαιρο. Θεωρώ, δηλαδή, ότι αυτή η παρέμβαση της Κυβέρνησης επιτυγχάνει πολλά για τα οποία παλεύουμε πάρα πολλά χρόνια. 
      Όσον αφορά τους ποδοσφαιριστές, θα ήθελα να πω τα εξής: Δεν πρέπει να ξεχνάμε ότι πάνω από το 60% με 70% του πληθυσμού της Ελλάδος είναι γοητευμένο με αυτήν την έννοια του ποδοσφαίρου. Αυτό που είναι το κυρίαρχο, που είναι το κύτταρο της ποδοσφαιρικής δραστηριότητας είναι ο ποδοσφαιριστής. Αν δεν υπήρχε ο ποδοσφαιριστής, δεν θα υπήρχαν ούτε παράγοντες ούτε ομάδες τις οποίες θα θαυμάζαμε. Έτσι, πιστεύω ότι και οι ποδοσφαιριστές ως εργαζόμενοι πλέον θα πρέπει να τύχουν, όπως και τυγχάνουν μέσα από αυτή τη συγκεκριμένη νομοθετική πρωτοβουλία, μιας δίκαιης μεταχείρισης από την πλευρά ενός έννομου κράτους.
      Αυτό επιτυγχάνεται τόσο για τους ποδοσφαιριστές του Άρη, όσο και για τους ποδοσφαιριστές των Ιωαννίνων,  με την παρέμβαση η οποία επιτυγχάνεται σήμερα σε αυτήν εδώ την Αίθουσα.
      Κλείνοντας, θα ήθελα να πω ότι είναι μακριά από εμάς κάθε έννοια συμψηφισμού και νομίζω ότι κανένας σε αυτήν την Αίθουσα δεν θα μπορούσε να μιλήσει με στοιχεία συμψηφισμού. Επειδή υπάρχει ένας καλός δίαυλος επικοινωνίας και προχωρούν τα θέματα, για παράδειγμα του Παναθηναϊκού όσον αφορά το γήπεδο ή επειδή η Α.Ε.Κ. ευνοήθηκε –σε εισαγωγικά ή χωρίς εισαγωγικά- μέσα από την υπαγωγή της Π.Α.Ε. Α.Ε.Κ. στο άρθρο 44 και γλίτωσε –πάλι σε εισαγωγικά ή όχι- πάνω από 70.000.000 ή επειδή ο Ολυμπιακός έτυχε ευνοϊκής ρύθμισης των χρεών που τον ταλαιπωρούσαν πριν από δέκα, δεκαπέντε χρόνια, θα πρέπει ντε και καλά –επειδή αυτές οι ομάδες οι οποίες τυγχάνει να είναι στην Αθήνα, έτυχαν ή τυγχάνουν μιας θετικής ανταπόκρισης και μεταχείρισης από την πλευρά της εκάστοτε πολιτείας- αυτό να αποτελεί, αν θέλετε, τον οδηγό για μία αντίστοιχη ευνοϊκή -σε εισαγωγικά και πάλι ή χωρίς εισαγωγικά- μεταχείριση όσον αφορά τις ομάδες περιφέρειας. 
      Η Ελλάδα είναι μία και έτσι την αντιμετωπίζουμε όλοι. Εγώ νοιώθω ότι αυτά τα οποία γίνονται μέσα από τη συγκεκριμένη τροποποίηση για τις ποδοσφαιρικές ανώνυμες εταιρείες και για τους αθλητικούς συλλόγους, αφορούν όλες τις ομάδες της Ελλάδος. Παράλληλα, όμως, δίνεται και λύση και μια ανάσα σε ιστορικές ομάδες, οι οποίες έχουν τη δικιά τους καταγραφή στους τόπους όπου εδρεύουν, έχουν το δικό τους κοινωνικό στίγμα και, αν θέλετε, τη δικιά τους συνεισφορά στο κτίσιμο μιας ολόκληρης τοπικής κοινωνίας. 
      Αυτό συμβαίνει ιδιαίτερα στη Θεσσαλονίκη που έχει γαλουχηθεί με τις αξίες των αθλητικών και ποδοσφαιρικών ιδεωδών, συγκεκριμένων δε ομάδων, όπως είναι ο Ηρακλής και ο Π.Α.Ο.Κ.. Αναφέρομαι σε αυτές που είναι και οι πιο γνωστές. Επισημαίνω και υπογραμμίζω το σημαντικό ρόλο αυτών των ιστορικών ομάδων, όπως βεβαίως και του Άρη Θεσσαλονίκης και άλλων ομάδων, οι οποίες είναι στη Θεσσαλονίκη και αφορούν το κτίσιμο της κοινωνικής και πολιτικής –με την ευρεία του όρου έννοια- φυσιογνωμίας της πόλης. 
      Όταν μία πόλη ζει, κινείται και πάλλεται στους ρυθμούς του αθλητισμού και όταν μία πόλη έχει δώσει τόσες χαρές που όλοι εδώ πέρα μέσα τις έχουμε ζήσει κατά περιόδους τα τελευταία τριάντα χρόνια και έχουμε επιβραβεύσει ακριβώς τις επιδόσεις των ομάδων και της Θεσσαλονίκης, είτε στο μπάσκετ, είτε στο ποδόσφαιρο, είτε σε άλλα αθλήματα, θα πρέπει να δείξουμε και εμπράκτως ότι αυτή η συμβολή των ιστορικών ομάδων στον αθλητισμό της πόλης μας αναγνωρίζεται.
      Ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Καλαφάτη.
      Ο Υφυπουργός Οικονομίας και Οικονομικών κ. Δούκας θα ήθελε να κάνει κάποιες νομοτεχνικές παρατηρήσεις. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, θα ήθελα να καταθέσω αυτές τις παρατηρήσεις και διορθώσεις, για να τις μοιράσουμε στους συναδέλφους. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ να κατατεθούν για τα Πρακτικά και να μοιραστούν στους κυρίους συναδέλφους.
      (Στο σημείο αυτό ο Υφυπουργός Οικονομίας και Οικονομικών κ. Πέτρος Δούκας καταθέτει για τα Πρακτικά τις προαναφερθείσες νομοτεχνικές διορθώσεις, οι οποίες έχουν ως εξής:
      «ΝΟΜΟΤΕΧΝΙΚΕΣ ΔΙΟΡΘΩΣΕΙΣ.
      Άρθρο 2, παρ.3: Η φράση….κατά την έννοια του άρθρου 2 του ν.2076/1992 (ΦΕΚ Α΄ 130)… αντικαθίσταται από την φράση …κατά την έννοια του ν. 3601/2007 (ΦΕΚ Α΄ 178)
      Άρθρο 3, παρ. 4 περ. θ): Να αντικατασταθεί ο ν. 2076/1992 με τον ν. 3601/2007
      Άρθρο 3, παρ.4, περ. ια): Να αντικατασταθεί ο ν. 2076/1992 με τον ν. 3601/2007.
      Άρθρο 59, παρ.5: Να αντικατασταθεί ο ν. 2076/1992 με τον ν. 3601/2007.
      Νομοτεχνικές διορθώσεις αναγκαίες λόγω της πρόσφατης ψήφισης του Νόμου για την κεφαλαιακή επάρκεια πιστωτικών ιδρυμάτων στον οποίο θα πρέπει να παραπέμπει ο συγκεκριμένος νόμος για την MFID. 
      Οι διορθώσεις αναφέρονται στα άρθρα 2, 3 και 59.»)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Τμήμα ότι οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Δικαιοσύνης και Δημόσιας Τάξης, κατέθεσαν σχέδιο νόμου: «Ρυθμίσεις θεμάτων Ανεξάρτητων Αρχών, Γενικού Επιθεωρητή Δημόσιας Διοίκησης, Σώματος Επιθεωρητών Ελεγκτών Δημόσιας Διοίκησης και λοιπών ζητημάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης».
      Παραπέμπεται στην αρμόδια Διαρκή Επιτροπή.
      Το λόγο τώρα έχει ο κ. Σταύρος Δαϊλάκης.
      ΣΤΑΥΡΟΣ ΔΑΙΛΑΚΗΣ: Ευχαριστώ, κύριε Πρόεδρε. 
      Το ποδόσφαιρο ενώνει. Και σήμερα βλέπουμε εδώ με χαρά ότι όλες οι πλευρές συγκλίνουν, κύριε Υπουργέ, προς την πρότασή σας για μία ρύθμιση που πάει να σώσει τον αθλητικό κόσμο, σε όλα τα αθλήματα, γιατί η ρύθμιση αναφέρεται σε επαγγελματικά και μη. Άρα, όλα τα αθλήματα και όλοι οι σύλλογοι έχουν τη δυνατότητα για μία γενναία ρύθμιση, μία ρύθμιση που δίνει προοπτική.
      Και πέρα από εκεί, η τελευταία επιτυχία της Εθνικής των νέων δεν θα πρέπει να μας αφήνει αδιάφορους, όσον αφορά το μέλλον του ποδοσφαίρου. Και το ποδόσφαιρο είναι ο «καθρέφτης» των αθλημάτων. Η οικονομική δραστηριότητα νούμερο τρία, που πάει να γίνει νούμερο δύο, παγκόσμια. Πίσω από το ποδόσφαιρο κρύβεται ένας μεγάλος κύκλος εργασιών, ο οποίος νομίζω ότι δεν μας αφήνει οικονομικά αδιάφορους όσον αφορά το πώς θα είναι η πορεία του επαγγελματικού αθλητισμού και κύρια του ποδοσφαίρου. 
      Πριν από μερικά χρόνια, όπως είπε ο συνάδελφος Σταύρος Καλαφάτης, έγινε μία ανάλογη ρύθμιση στον Ολυμπιακό. Αν δεν γινόταν, ποια θα ήταν η εικόνα σήμερα, κύριε εισηγητά του ΠΑ.ΣΟ.Κ.; Σήμερα ήρθατε καλά προπονημένοι ως ΠΑ.ΣΟ.Κ.. Δηλαδή, εσείς «παίξατε» στην τοποθέτηση, λέγοντας ότι δεν είναι και σωστό να κάνουμε ρυθμίσεις. Έρχεται ο Κοινοβουλευτικός Εκπρόσωπος με άλλη τακτική και λέει ότι «ναι, πρέπει να γίνει». Ο κ. Κουλούρης που ψάχνει ομάδα, «έπαιξε» κάπως αλλιώς. Σήμερα, ήσασταν καλά προπονημένοι, γιατί χθες δεν τα πήγατε καλά ενδοκομματικά. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Τώρα ήρθαμε καλά προπονημένοι ή όχι; 
      ΣΤΑΥΡΟΣ ΔΑΪΛΑΚΗΣ: Τίτλος δικής σας εφημερίδας έλεγε ότι «χάσατε τη μπάλα». Σήμερα  κάτι κάνατε. 
      Κύριε Υπουργέ, εγώ νομίζω ότι δεν χωράει καμιά αμφιβολία ότι θα πρέπει να προχωρήσουμε γενναία, γιατί βλέπουμε ότι πρόσωπα καθαρά και πρόσωπα με μέλλον, όπως είναι ο Ζαγοράκης, ο Ρέμος και άλλα παιδιά, να μπαίνουν σ’ αυτό το χώρο και να θέλουν ιδανικό περιβάλλον. Και δημιουργείται αυτό το ιδανικό περιβάλλον, γιατί είδαμε και άλλους πρώην ποδοσφαιριστές ή ανθρώπους που έχουν το DNA του ποδοσφαίρου, όπως τον Ντέμη Νικολαϊδη, που ανέπτυξαν ένα δικό τους οικονομικό μοντέλο διαχείρισης της ομάδας και πέτυχαν. Νομίζω ότι πρωτοβουλίες που οδηγούν σ’ αυτή την κατεύθυνση, θα μας βρίσκουν σύμφωνους όλους και αν, έστω κάποιες στιγμές χρειάζεται –γι’ αυτό άλλωστε είναι και το κράτος- να βοηθάει. Και αυτό κάνει στη συγκεκριμένη περίπτωση η δική μας Κυβέρνηση. 
      Βλέπω δε με ικανοποίηση ότι ένας από τους προέδρους των επαγγελματιών ποδοσφαιριστών, ο μακροβιότερος, ο Αντώνης Αντωνιάδης, δικαιώνεται σήμερα, γιατί σ’ αυτή τη ρύθμιση μπαίνει σήμερα το κοινωνικό κομμάτι. Τα δεδουλευμένα που έμειναν απλήρωτα από μία παλαιότερη ρύθμιση, έρχεται σήμερα το κράτος και δικαιώνει τους αγώνες του Π.Σ.Α.Τ. και τον πρόεδρο, κάτι που νομίζω ότι αποτελεί και μία συνεπέστατη εικόνα του κράτους, απέναντι στους ποδοσφαιριστές. 
      Νομίζω ότι έχει γίνει προσπάθεια γενικότερα στον αθλητισμό. Κατά τη διάρκεια των Ολυμπιακών Αγώνων δείξαμε την καλή εικόνα, αλλά σημειώθηκαν και μεγάλες επιτυχίες. Και σε μία από αυτές τις επιτυχίες επιβραβεύτηκε η ομάδα μπάσκετ. Μακάρι, συχνά-πυκνά να έχουμε επιβραβεύσεις αθλητών και ομάδων και γενικά να έχουμε επιτυχίες. 
      Πάω τώρα σε μία άλλη περίπτωση, την οποία έθιξε ο συνάδελφος κ. Τσιπλάκης. Πριν από καιρό –και πολύ σωστά- είχαμε βάλει το Νομό Πέλλας. Σήμερα πάλι μέσω δύο άρθρων έχουμε την αύξηση και το επίδομα για την πληροφορική. Γενικά, είχαν τοποθετηθεί τότε κάποιοι Βουλευτές, μεταξύ των οποίων και ο ομιλών, πάνω στο ότι ο Νομός της Δράμας δεν θα περιμένει το Σύνταγμα για να γίνει παραμεθόριος η περιοχή και μετά να γίνει και η Δράμα. 
      Οι κυβερνήσεις ΠΑ.ΣΟ.Κ, κύριε Υπουργέ, είχαν ξεχασμένο το Νομό της Δράμας. Το βλέπω σαν ποδοσφαιρικό σκορ. Μια και μιλάμε αθλητικά: «2-1». Άρα, σου λέει «εδώ πέρα δεν μπορούμε να πάρουμε το δεύτερο Βουλευτή». Και γι’ αυτό δεν έδιναν τίποτα, κύριε Υπουργέ. Εμείς είμαστε η «μύτη» που μπαίνει στη Βουλγαρία. Όπως είναι ο σχεδιασμός του Νομού, είμαστε στο υψηλότερο σημείο. Είναι αδιανόητο να καταλάβω. Όπως και ο Νομός Σερρών και όπως ο Νομός Κιλκίς.
      Τότε μας είχαν υποσχεθεί ότι το νομοσχέδιο για τους τρεις νομούς ήταν σχεδόν έτοιμο. Όμως, πέρασαν κάποιοι μήνες. 
      Και επειδή μιλάμε πάλι για αθλητισμό, η Κυβέρνηση πρέπει να τρέχει γρήγορα. Μεταφέρτε το μήνυμα! Μεταξύ σας πρέπει να υπάρχει σκυταλοδρομία. Νομίζω ότι πρέπει το ένα Υπουργείο να υπενθυμίζει στο άλλο πως πρέπει να δουν τις περιπτώσεις αυτές. Θα είναι καλύτερη η εικόνα και η απόδοση. 
      Γενικά, σήμερα και το πρωινό κομμάτι του νομοσχεδίου του Υπουργείου Οικονομίας και Οικονομικών είχε μεγάλα οφέλη, αλλά και η ρύθμιση για τον αθλητισμό και ειδικότερα για το ποδόσφαιρο νομίζω ότι δίνει δυνατότητα οφέλους. Είναι ένα μήνυμα αισιοδοξίας εν όψει της καινούριας σεζόν. 
      Επιπλέον, θέλω να πω για την περιοχή μου ότι στην ιστορική ομάδα της Δόξης δίνεται ευκαιρία να δώσει τη μάχη για να ανέβει κατηγορία. Έτσι, θα επαναφέρουμε μια ιστορική ομάδα. Ιστορικές ήταν και οι υπόλοιπες ομάδες, δηλαδή Άρης και Π.Α.Σ. Γιάννινα, αλλά γενικότερα ο Π.Α.Ο. και ο Ηρακλής. Μέσα απ’ όλη τη φιλοσοφία, δίνεται η δυνατότητα στα νέα παιδιά που μπήκαν μπροστάρηδες και ηγέτες να έχουν το ιδανικό περιβάλλον και να μην έχουν πίεση, δηλαδή τη θηλιά στο λαιμό, ώστε να προχωρήσουν και να καθαρίσουν το τοπίο που είχαν κάποιοι, δυστυχώς, βρομίσει. 
      Με αυτά τα λόγια, σας ευχαριστώ. Συγχαρητήρια για όλα αυτά! Μην ακούτε ότι δεν πρέπει να έρχονται, όταν πρέπει να έρχονται. Γιατί εδώ μέσα ρυθμίστηκαν υποθέσεις ΙΤΚΟ και Κ.Υ.Δ.Ε.Π., που στοίχισαν δέκα φορές όσες το επαγγελματικό ποδόσφαιρο. Αυτοί έκλεψαν εκεί μέσα τα πάντα! Όταν έφυγαν, δεν υπήρχαν καν γραφεία! Τα πήραν, τα σήκωσαν και έφυγαν. Και όμως, ρυθμίσαμε τις υποχρεώσεις ΙΤΚΟ και Κ.Υ.Δ.Ε.Π.. 
      Για το ποδόσφαιρο, λοιπόν, που και θέαμα είναι και, όπως είπαν και οι συνάδελφοί μου, είναι η ενασχόληση των νέων σε καθαρά νερά, το να κάνουμε αυτές τις ρυθμίσεις, όταν χρειάζεται, είναι ό,τι καλύτερο. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Δαϊλάκη. 
      Το λόγο έχει ο κ. Κουτσούκος. 
      ΓΙΑΝΝΗΣ ΚΟΥΤΣΟΥΚΟΣ: Κύριε Πρόεδρε, νομίζω πως ούτε η Κυβέρνηση ούτε η Βουλή μπορεί να προκαλεί τον ελληνικό λαό! Κυρίως δεν μπορεί να προκαλεί ο κ. Δούκας που «έχει καβούρια στις τσέπες»! Διότι, όταν πάνε οι κοινωνικές ομάδες και του ζητούν μια σχετική αύξηση, όταν πηγαίνουν εκπρόσωποι μιας περιοχής και του ζητούν ένα κονδύλι, για να λύσει ένα πρόβλημα, ο κ. Δούκας, στο όνομα της δημοσιονομικής πειθαρχίας και με το κατάντημα που έχει η ελληνική οικονομία, αρνείται. 
      Όμως, έρχεται εδώ σήμερα με μία ρύθμιση που είναι προκλητική. Διότι διαφέρει, κύριε Υπουργέ, το να κάνεις δουλειά υποδομής, για να στηρίξεις τον αθλητισμό και να ενισχύσεις το επαγγελματικό ποδόσφαιρο, όταν χρειάζεται, μέσω της διαδικασίας τη διαφήμισης, της προβολής, του ΠΡΟ-ΠΟ και οτιδήποτε άλλο, και το να προκαλείς με ρυθμίσεις. Δηλαδή με εκατόν είκοσι δόσεις να οδηγείς σε άφεση αμαρτιών τυχάρπαστους που διαχειρίστηκαν τις Π.Α.Ε. και οι οποίοι είχαν μοναδικό στόχο την προβολή τους και την αποκόμιση ευκαιριακών ωφελειών! Διαφέρει το ένα από το άλλο. 
      Κύριε Δούκα, την ώρα που καίγεται όλη η Ελλάδα και οι κάτοικοι όλων των περιοχών σας διατυπώνουν το αίτημα: «δώστε μία προκαταβολή από τις αποζημιώσεις, κάηκαν οι περιουσίες μας, κάηκε η σοδειά μας» εσείς, ενώ λέτε «όχι», κάνετε αυτές τις προκλητικές ρυθμίσεις; 
      Εγώ θα έλεγα ότι ενδεχόμενα θα υπήρχαν άλλοι τρόποι. Δεν είναι εύκολο και πρόχειρο αυτήν τη στιγμή να τους προτείνω. Όμως, θεωρώ πως αυτή η ρύθμιση έχει προκλητικά χαρακτηριστικά. 
      Να σας πω και  κάτι άλλο; Ο κ. Ορφανός είναι από τη Βόρειο Ελλάδα. Έκλεισαν ένα σωρό εργοστάσια στη Βόρειο Ελλάδα. Δεν τον είδα να συμπαρασταθεί σε αυτούς που «χώσατε» στο Υπουργείο Εργασίας, ζητώντας μια αποζημίωση από τους εργοδότες που τα πήραν και τα πήγαν στη Βουλγαρία ή στην Τουρκία ή οπουδήποτε αλλού. 
      Δεν είμαι αντίθετος στο να πληρωθούν οι εργαζόμενοι, γιατί δεν φταίνε είτε είναι ποδοσφαιριστές είτε καλαθοσφαιριστές είτε οτιδήποτε άλλο. Όμως, το να ανοίγουμε την πληγή μέσω του κρατικού προϋπολογισμού σημαίνει ότι αύριο σε άλλες κοινωνικές ομάδες που θα αρνηθούμε, θα είμαστε υπόλογοι. Εγώ τουλάχιστον δεν πρόκειται να εντάξω τον εαυτό μου σε αυτήν την κατηγορία των υπολόγων έναντι σε άλλες κοινωνικές ομάδες, που δικαιολογημένα αύριο θα ζητούν τη στήριξη και την αρωγή της πολιτείας.
      Και δυστυχώς φέρατε μια τροπολογία που έχει χαρακτήρα νόμου, με τέτοιο τρόπο που δεν μας επιτρέπει να συζητήσουμε τα άρθρα και να τοποθετηθούμε θετικά ή αρνητικά ή να κάνουμε βελτιώσεις ανάλογα με την τοποθέτηση που έχει ο καθένας μας. Τον ίδιο χαρακτήρα έχει και η άλλη τροπολογία του Υπουργείου Εθνικής Οικονομίας που αναφέρεται στο Νομικό Συμβούλιο  του Κράτους, στην κεφαλαιαγορά. 
      Κύριε Υπουργέ, το χαρακτήρα της επανίδρυσης που έχει δώσει ο κ. Παυλόπουλος, και με τον οποίο κάνετε γενικές εκκαθαρίσεις στη δημόσια διοίκηση έχει η ρύθμισή σας για το Νομικό Συμβούλιο του Κράτους. Και μάλιστα, χρησιμοποιείτε μια επιχειρηματολογία που δεν στέκει, γιατί οι διοικητικοί υπάλληλοι του Νομικού Συμβουλίου του Κράτους ανήκουν στο Δημοσιοϋπαλληλικό Κώδικα και όχι στον Κώδικα των Υπαλλήλων των Δικαστηρίων, που είναι υπάλληλοι του Ελεγκτικού Συνεδρίου και των άλλων υπηρεσιών που επικαλείστε. Άρα, η δομή γενική διεύθυνση και διευθύνσεις, είναι πάρα πολύ σωστή. Και εσείς, επειδή έχετε ορισμένες σκοπιμότητες, καταργείτε τη γενική διεύθυνση και επειδή έχετε άλλες σκοπιμότητες φτιάχνετε μια διεύθυνση. Το λογικό, με βάση τη λειτουργία της δημόσιας διοίκησης, θα ήταν να έχετε μια γενική διεύθυνση για να συντονίζει αυτές τις τρεις διευθύνσεις, που τις θεωρείτε απαραίτητες.
      Η άλλη ρύθμιση τώρα που αφορά τους υπαλλήλους του Χρηματιστηρίου έχει να κάνει με μια λογική, που, εν πάση περιπτώσει, είναι κατοχυρωμένη σε αυτόν εδώ τον τόπο. 
      Πρέπει να σας πω ότι όταν έγινε η μετατροπή του Χρηματιστηρίου σε ανώνυμη εταιρεία, έτυχε να είμαι Πρόεδρος της Α.Δ.Ε.Δ.Υ., όπως και όταν έγιναν μετατροπές και άλλων νομικών προσώπων δημοσίου δικαίου σε ανώνυμες εταιρείες. Με ρυθμίσεις που είχαν ασφαλιστικά και συνταξιοδοτικά χαρακτηριστικά, κύριε Υπουργέ, τους κατοχυρώσαμε τα δικαιώματα. Γιατί εσείς πρέπει να ξέρετε πολύ καλύτερα από όλους εδώ, όντας στο Γενικό Λογιστήριο, ότι εάν δεν υπάρχει ειδικός συνταξιοδοτικός νόμος, δεν κατοχυρώνεις τα ασφαλιστικά και συνταξιοδοτικά δικαιώματα των εργαζομένων. 
      Σε μια λογική λοιπόν που την εφάρμοσαν όλες οι κυβερνήσεις και κυρίως οι κυβερνήσεις του ΠΑ.ΣΟ.Κ., όταν έκαναν αλλαγές στη δομή και τη λειτουργία των δημοσίων υπηρεσιών -γιατί τρέχουν οι εξελίξεις και πρέπει να γίνονται αλλαγές- εσείς έρχεστε τώρα να μας γυρίσετε πίσω, να αφήσετε ένα κενό και μετέωρους αυτούς τους ανθρώπους, που σας ζητάνε το πολύ απλό, να ξαναγυρίσουν σ’ ένα καθεστώς, που υπήρχε, ασφάλειας. 
      Να πω και δύο λέξεις για τα ζητήματα που έχουν να κάνουν με το επίδομα της πληροφορικής και τις παραμεθόριες περιοχές. 
      Είχε πει ο κ. Καραμανλής -το θυμάμαι πολύ χαρακτηριστικά, γιατί ήμουν παρών στο προηγούμενο συνέδριο της Α.Δ.Ε.Δ.Υ.- το Νοέμβριο του 2004 ότι τον επόμενο χρόνο, το 2005, θα ξεκινήσουμε τη συζήτηση για το μισθολόγιο με τους δημοσίους υπαλλήλους και θα λύσουμε μια σειρά από επιμέρους, αλλά και κεντρικά ζητήματα που έθεταν οι οργανώσεις των δημοσίων υπαλλήλων. Και έναντι τούτου βλέπουμε διάσπαρτες ρυθμίσεις. Βεβαίως, αυτή η υπόσχεση του κ. Καραμανλή έχει πάει στις καλένδες, όπως τόσες άλλες υποσχέσεις της Κυβέρνησης και προσωπικά του Πρωθυπουργού, που τον έχουν καταστήσει αναξιόπιστο. 
      Και βεβαίως, κάνετε μια ρύθμιση για να αυξήσετε το επίδομα της πληροφορικής. Δεν διαφωνώ, αλλά απ’ ότι καταλάβατε –και το είπαν πάρα πολλοί συνάδελφοι της Νέας Δημοκρατίας- το ζήτημα των παραμεθορίων πρέπει να αντιμετωπιστεί με ορισμένα διαφορετικά κριτήρια -πάντως ενιαία σε κάθε περίπτωση- γεωμορφολογίας, απόστασης, ιδιαίτερου χαρακτηριστικών των περιοχών που υπηρετούν δημόσιοι υπάλληλοι. Γιατί μπορεί να κρίνουμε ως παραμεθόριο και ένα απομακρυσμένο νησί του Αιγαίου, εάν χρειάζεται να υποστηρίξουμε αυτούς τους υπαλλήλους, με διάφορα κίνητρα, που υπηρετούν εκεί. Αυτό δεν το κάνετε. Και γι’ αυτό θα βρίσκετε μπροστά σας τα αιτήματα όλων των συναδέλφων, από τους διάφορους νομούς και των υπαλλήλων που θα λένε: βάλε με και μένα σε μια παραμεθόρια περιοχή.
      Δεν έχει λογική λοιπόν η συγκεκριμένη τροπολογία. Εγώ προσωπικά δεν είμαι αντίθετος στο να ενταχθεί η Πέλλα, να μην εκληφθεί έτσι, αλλά δεν έχει λογική ο τρόπος με τον οποίο νομοθετείτε και εντάσσετε αποσπασματικά περιοχές στις παραμεθόριες περιοχές. 
      Επειδή έχω κάνει και παλαιότερα σε μια επιτροπή μελέτης γι’ αυτό το θέμα, θα σας έλεγα ότι χρειάζεται μια ολοκληρωμένη τοποθέτηση που να έχει κριτήρια με βάση τα οποία θα ενισχυθούν, γιατί πράγματι πρέπει να ενισχυθούν οι υπάλληλοι που υπηρετούν σε αυτές τις περιοχές.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κουτσούκο.
      Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Σίγουρα, η ρύθμιση που γίνεται για τις Ποδοσφαιρικές Ανώνυμες Εταιρείες, ειδικά σε αυτή την περίοδο θεωρούμε ότι δεν είναι αυτή που πραγματικά θα μας ικανοποιούσε, για το λόγο ότι ήδη σε αυτή την περίοδο υπάρχουν και κοινωνικές ομάδες, υπάρχουν και άλλα μεγαλύτερα προβλήματα, τα οποία το ίδιο το Υπουργείο Εθνικής Οικονομίας αρνείται να τα ικανοποιήσει.
      Όμως, επειδή έχουν προηγηθεί και ρυθμίσεις στο παρελθόν για ισχυρότερες, αν θέλετε, ομάδες του ελληνικού ποδοσφαίρου, το ΠΑ.ΣΟ.Κ. με αίσθημα ευθύνης ξεκαθαρίζει ότι ψηφίζει την τροπολογία αυτή και δεσμεύεται ότι θα είναι η τελευταία φορά που τέτοια τροπολογία θα έρθει στο Ελληνικό Κοινοβούλιο. Καλεί και τα υπόλοιπα κόμματα και τη Συμπολίτευση και τα κόμματα της ελάσσονος Αντιπολίτευσης να ταχθούν προς αυτή την κατεύθυνση, για τρεις συγκεκριμένους λόγους:
      Πρώτο, για λόγους δικαιοσύνης. Υπάρχουν ομάδες στην Α΄ Εθνική, στην ποδοσφαιρική λίγκα, για τις οποίες ούτε μία φορά χρειάστηκε να έρθει το ελληνικό δημόσιο να τους ρυθμίσει τα χρέη. Ουσιαστικά τέτοιες ρυθμίσεις δημιουργούν το κακό προηγούμενο. Γιατί και η SKODA Ξάνθης να αρχίσει να μην πληρώνει τα χρέη, να μην πληρώνει τους ποδοσφαιριστές, ώστε να έρθει κάποια στιγμή η πολιτεία για να της ρυθμίσει τα χρέη; Γιατί να μην κάνει και ο Παναθηναϊκός το ίδιο; Αν δεν τραβήξουμε μια γραμμή και να πούμε «μέχρι εδώ και μη παρέκει» δεν θα υπάρξει καμμία περίπτωση να φτιάξουμε το ελληνικό ποδόσφαιρο.
      Άρα, ο ένας λόγος για τον οποίο εμείς λέμε να είναι η τελευταία φορά, είναι η δικαιοσύνη.
      Ο δεύτερος λόγος είναι για να μπορέσουμε να δημιουργήσουμε ένα ποδόσφαιρο το οποίο να στέκεται στην Ευρώπη. Πριν από μερικά χρόνια, επειδή δεν βλέπαμε, αν θέλετε, το CHAMPIONS LEAGUE, δεν βλέπαμε το Κύπελλο UEFA, δεν βλέπαμε τις άλλες ποδοσφαιρικές ομάδες της Ευρώπης, μέναμε ικανοποιημένοι με αυτά που είχαμε. Υπήρχε ένας ανταγωνισμός ανάμεσα στις εγχώριες ομάδες.
      Ποια εγχώρια ομάδα μπορεί να σταθεί αυτή τη στιγμή στην Ευρώπη; Κι αυτό γιατί συμβαίνει; Γιατί πολλές φορές, αυτοί που διοικούν τις ομάδες, που θέλουν να μας εκπροσωπήσουν στο εξωτερικό, κατά βάσιν ικανοποιούνται με μεταγραφές ή οτιδήποτε άλλο, κάτι που δεν δυναμώνει το ελληνικό ποδόσφαιρο. Παράλληλα,  το ελληνικό ποδόσφαιρο δεν έχει τέτοιο ανταγωνισμό, ώστε να μπορέσουν οι ομάδες μας να είναι «ψημένες» όταν θα βγουν στην Ευρώπη.
      Ο τρίτος λόγος είναι ότι αυτή η ρύθμιση πρώτη φορά πιάνει ομάδες της επαρχίας. Και επειδή ακριβώς πιάνει ομάδες επαρχίας, λέει το ΠΑ.ΣΟ.Κ. ότι ναι, θα πρέπει να βοηθήσουμε τη ρύθμιση, αλλά να είναι για τελευταία φορά.
      Αυτοί είναι οι τρεις λόγοι για τους οποίους εμείς ψηφίζουμε αυτή την τροπολογία. Καλούμε και τα υπόλοιπα κόμματα να δεσμευτούν ότι θα είναι η τελευταία φορά.
      Είναι λάθος, κύριε Ορφανέ, ότι μέσα στην τροπολογία αυτή φέρνετε και ρυθμίσεις  που είναι πραγματικά δίκαιες, που δεν δημιουργούν καμμία αμφιβολία, όπως φέρ’ ειπείν οι ρυθμίσεις που έχουν να κάνουν με την βράβευση των καλαθοσφαιριστών μας, που μας έφεραν στη δεύτερη θέση.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Μην αυτοακυρώνεστε. Είπατε και μόνος σας ότι είναι δίκαια. Άρα κι αυτά είναι δίκαια. Όλα μαζί είναι δίκαια.
      ΠΑΝΑΓΙΩΤΗΣ ΣΓΟΥΡΙΔΗΣ: Δεν είναι δίκαια όλα.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Δίκαια είναι. Κάνατε και ωραία εισήγηση.
      ΠΑΝΑΓΙΩΤΗΣ ΣΓΟΥΡΙΔΗΣ: Λέω επίσης ότι εκτός από τους καλαθοσφαιριστές είναι δίκαιο και για τους ποδοσφαιριστές του Π.Α.Σ. Γιάννινα, ο οποίος έπεσε στην ερασιτεχνική κατηγορία και δεν μπόρεσαν οι ποδοσφαιριστές να πάρουν τα χρήματά τους. Ο Άρης ενώ μπήκε στη ρύθμιση, η διοίκηση κακώς δεν πλήρωσε τους ανθρώπους.
      Κύριε Δούκα, έρχομαι στην τροπολογία που έχει να κάνει με τους υπαλλήλους του Χρηματιστηρίου. Εδώ υπάρχει κάτι που είναι μεμπτό και πρέπει να το δείτε. Με την παράγραφο 2 το μόνιμο προσωπικό του Χρηματιστηρίου Αξιών Αθηνών μετατάσσεται στο Υπουργείο Οικονομικών. Όμως, ο σύλλογός του είχε ταμείο αλληλοβοηθείας, το οποίο ταμείο είχε έσοδα από το δύο τοις χιλίοις της εκκαθάρισης των υποθέσεων των συναλλαγών στο Χρηματιστήριο και των ομολόγων από τις μετοχές και τα ομόλογα συν τις συνδρομές τους. Αυτά τα χρήματα φθάνουν στο ύψος των 5,5 εκατομμυρίων ευρώ, από τα οποία ένα ποσό δικαιούνται οι υπάλληλοι που μετατάσσονται στο Υπουργείο Οικονομικών και το υπόλοιπο ποσό πρέπει να πάει προς διαχείριση σε κάποιον δημόσιο οργανισμό ή αν θέλετε στο Υπουργείο Οικονομικών. Ο τρόπος με τον οποίο  βάζετε την τελευταία παράγραφο του άρθρου 2 δεν καλύπτει αυτήν την προϋπόθεση. 
      Πρώτο, δεν είναι βέβαιο ότι οι υπάλληλοι θα πάρουν αυτά που δικαιούνται με τον τρόπο που τα διατυπώνετε και δεύτερον, τα χρήματα που θα περισσέψουν -και είναι ουκ ολίγα, μπορεί να είναι τρία εκατομμύρια ευρώ ή 3,5 εκατομμύρια ευρώ- ποιος θα τα διαχειριστεί; Πού θα πάνε; Δεν αναφέρεται πουθενά. ; Έτσι, θεωρώ ότι η  πρόταση που σας έχουμε καταθέσει -τη δώσαμε στον κ. Φώλια να τη μελετήσει, ο οποίος αποδείχθηκε ότι δεν ήταν και ο αρμόδιος Υφυπουργός για το θέμα αυτό-  καλύπτει και τους υπαλλήλους και το δημόσιο.
      Εγώ καταθέτω την πρόταση για την παράγραφο 2 στα Πρακτικά σαν προτεινόμενη τροπολογία. Δείτε τη, για το καλό των υπαλλήλων και το καλό του δημοσίου.
      (Στο σημείο αυτό ο Βουλευτής κ. Παναγιώτης Σγουρίδης καταθέτει για τα Πρακτικά την προαναφερθείσα πρόταση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Σας ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Σγουρίδη.
      Ο κ. Καρασμάνης έχει το λόγο.
      ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, δεν είχα σκοπό να πάρω το λόγο –μίλησα στην πρωτολογία μου- αλλά επειδή άκουσα διάφορα σχόλια γύρω από το θέμα της τροπολογίας που έχει σχέση με την Πέλλα, θα ήθελα να δώσω ορισμένες διευκρινίσεις. 
      Κατ’ αρχήν, υπήρχε μια κατάφορη αδικία επί πολλά χρόνια σε βάρος του λαού της Πέλλας. Όλοι οι νομοί που ήταν παραμεθόριοι, είχαν όλα τα κίνητρα. Ο Νομός Πέλλας με μεθοριακή γραμμή ογδόντα χιλιομέτρων, δεν είχε χαρακτηριστεί παραμεθόριος στο σύνολό του. Είναι ο μοναδικός νομός που δεν έχει χαρακτηριστεί. Και επιπλέον, είναι ο μοναδικός νομός που δεν έχει έξοδο προς βορρά, είναι απομονωμένος. Δεν έχει κάθετο επί της Εγνατίας Οδού. Όλα τα οικονομικά στοιχεία δείχνουν ότι είναι σε οικονομική δυσχέρεια. Και επιπλέον, βρίσκεται σε δημογραφικό μαρασμό. Απόδειξη αυτού του γεγονότος είναι ότι οι βουλευτικές έδρες από πέντε γίνονται τέσσερις. Και ερωτώ: Υπάρχει άλλος νομός στην Ελλάδα που να έχει όλα αυτά τα χαρακτηριστικά; Δεν υπάρχει. Και όμως, η Πέλλα επί πολλές δεκαετίες ήταν εκτός αυτών των κινήτρων. 
      Έρχεται, λοιπόν, η Κυβέρνηση αυτή στις 24 Οκτωβρίου στην Επιτροπή Περιφερειών της Βουλής και δια του αρμόδιου Υφυπουργού κ. Ανδρεουλάκου ανακοινώνει ότι η Πέλλα θα γίνει παραμεθόριος νομός. Συνετάχθη η τροπολογία  από συνεργάτες του κ. Ανδρεουλάκου -γιατί έχουν ακουστεί πάρα πολλά ψεύδη γύρω από αυτό το θέμα- προχώρησε στην ψήφιση το Φεβρουάριο και το Μάρτιο μήνα υπεγράφη η κοινή υπουργική απόφαση από τους καθ’ ύλιν αρμόδιους Υπουργούς κ. Ανδρεουλάκο και Δούκα. Έγινε δηλαδή το πρώτο βήμα και έρχεται η Κυβέρνηση και κάνει το δεύτερο  βήμα με αυτήν την τροπολογία.
      Έχουμε κουβεντιάσει αρκετές φορές με τον παριστάμενο Υφυπουργό κ. Δούκα. Προσκόμισα τα στοιχεία, απέδειξα αυτή την κραυγαλέα αδικία που υπήρχε εις βάρος της Πέλλας και προς τιμήν του ο κ. Δούκας έδωσε την εντολή να συνταχθεί από τους αρμόδιους συνεργάτες του, του Γενικού Λογιστηρίου αυτή η τροπολογία, η οποία προωθήθηκε στον κ. Αλογοσκούφη και σήμερα τη συζητάμε. Κλείνει, δηλαδή, μια ιστορία πολλών ετών με αυτή την τροπολογία την οποία ψηφίζουμε σήμερα.
      Όμως, θέλω να τονίσω και το άλλο. Αυτή η Κυβέρνηση με υπεύθυνο τρόπο νομοθετεί, διότι την ίδια μέρα, στις 24 Οκτωβρίου του 2006, όταν πάρθηκε η απόφαση για την Πέλλα, συστάθηκε μια επιτροπή από τεχνοκράτες για να εξετάσει εάν όλοι οι άλλοι νομοί πληρούν της προϋποθέσεις για να ενταχθούν και αυτοί σε αυτή την τροπολογία, αφού φυσικά γίνει το πρώτο βήμα από το Υπουργείο Εσωτερικών. 
      Επίσης, είχαμε καταθέσει συγκεκριμένη πρόταση όλοι οι Βουλευτές της Επιτροπής Περιφερειών, όταν υπάρχουν νομοί οι οποίοι έχουν κοινά σύνορα με το εξωτερικό, αυτόματα αυτοί οι νομοί να χαρακτηρίζονται παραμεθόριοι στο σύνολό τους. Ακόμη, όταν είναι απομονωμένοι από την υπόλοιπη Ελλάδα και το εξωτερικό και παρουσιάζουν τα χαρακτηριστικά της αποβιομηχάνισης του οικονομικού και δημογραφικού μαρασμού, να χαρακτηρίζονται προβληματικοί. Έτσι, λοιπόν, η επιτροπή αυτή με αυτούς τους τεχνοκράτες προχωρά και εξετάζει  όλες αυτές τις περιπτώσεις των νομών.
      Εγώ θέλω να ευχαριστήσω για ακόμη μία φορά τον παριστάμενο Υφυπουργό κ. Δούκα, με τον οποίο είχα μια άριστη συνεργασία στο θέμα αυτό και επιπλέον να τον συγχαρώ για τις σημαντικές αποφάσεις που έχει πάρει για την ελληνική περιφέρεια. Μία εξ’ αυτών αφορά τη ρύθμιση ληξιπρόθεσμων και μη οφειλών και την έγκριση νέων δανείων με εγγύηση του δημοσίου για τις επιχειρήσεις για να τα ακούν και οι κύριοι συνάδελφοι, που μιλούν για ρυθμίσεις. Ήταν μια γενναία ρύθμιση, η οποία δίνει οικονομικό οξυγόνο στις επιχειρήσεις και ρευστότητα στην αγορά.
      Όμως, κύριε Υπουργέ, επειδή δεν πρόλαβαν οι επιχειρήσεις αυτές που έχουν υποβάλει μελέτη, να την καταθέσουν στην ημερομηνία που έπρεπε και είναι εκπρόθεσμες, θα σας παρακαλούσα πάρα πολύ να δώσετε τουλάχιστον μια προθεσμία μέχρι το τέλος Αυγούστου για να μπορέσουν και αυτές οι μικρές, και μεσαίες επιχειρήσεις της ελληνικής περιφέρειας να τις καταθέσουν. 
      Εγώ για μια ακόμη φορά θα πω ότι αναγνωρίζουμε εμείς στην Πέλλα αυτή την απόφαση της Κυβέρνησης. Πιστώνουμε αυτήν τη θετική εξέλιξη στην Κυβέρνηση Καραμανλή και θα το ανταποδώσουμε στην ώρα που πρέπει.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Καρασμάνη.
      Έχει ζητήσει το λόγο ο Υφυπουργός Οικονομίας και Οικονομικών κ. Δούκας.
      Ορίστε, κύριε Υπουργέ, έχετε το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Για δύο λεπτά, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Μην κάνετε δηλώσεις για το χρόνο εκ των προτέρων, γιατί θα αυτοδιαψευστείτε, όχι τίποτε άλλο. Το λέω για την προστασία σας.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Πρώτον, όσον αφορά τις αποζημιώσεις, ναι, επιθυμία μας είναι να τις δώσουμε το ταχύτερο δυνατόν, χωρίς όμως να κάνουμε τα λάθη της περιόδου 2000-2002. 
      Ποια ήταν αυτά τα δύο, ας τα πούμε, λάθη; Το πρώτο είναι ότι πληρώσατε αυτά τα λίγα που πληρώσατε, αλλά τα δώσατε με δανεικά. Ο ΕΛ.Γ.Α. πήρε δάνεια 1,5 δισεκατομμυρίων ευρώ με τριετή περίοδο χάριτος, που σημαίνει ότι αυτά που δόθηκαν τότε, τα πληρώνουμε εμείς σήμερα και έχουμε χρεωθεί για εκείνες τις αποζημιώσεις.
      Το δεύτερο είναι ότι μέσα σε κάποια βιασύνη σας δεν συνεννοηθήκατε καθόλου με την Ευρωπαϊκή Ένωση και όταν της παρουσιάσατε το λογαριασμό αποζημιώσεων, σας είπε: «Μόνοι τα αποφασίσατε, μόνοι τα κάνατε, μόνοι πληρώστε τα», με αποτέλεσμα να χρεωθεί ο  Έλληνας φορολογούμενος πολλά εκατομμύρια ευρώ.
      Όσον αφορά την τροπολογία του εκλεκτού συναδέλφου Υφυπουργού Αθλητισμού, αυτά τα οποία κάνουμε, τα κάνουμε όχι για να βοηθήσουμε τους παράγοντες, αλλά τις ομάδες και τους φιλάθλους. Ο στόχος είναι να ρυθμιστούν χρέη τα οποία είναι ανείσπρακτα. Έχουν χαθεί αυτά τα λεφτά, δεν υπάρχει περίπτωση να εισπραχθούν από κάποιο κρατικό φορέα. Τα χρήματα τα οποία ρυθμίζονται θα δώσουν σε αυτές τις ομάδες και σε αυτά τα νέα στελέχη που προσπαθούν να μπουν στο χώρο του αθλητισμού, όπως ο κ. Ζαγοράκης, τη δυνατότητα να κάνουν μια νέα αρχή με τους φιλάθλους. Εάν υπήρχε κάποια καλύτερη λύση, είμαστε αρκετούς μήνες εδώ και νομίζω ότι θα την είχαμε ακούσει.
      Από όλα αυτά τα οποία ακούσαμε, συνθέσαμε αυτήν την καλύτερη άποψη και απ’ ό,τι κατάλαβα και από τους συναδέλφους των άλλων κομμάτων δεν είχαν ιδιαίτερες αντιθέσεις με αυτό το νομοσχέδιο. 
      Όσον αφορά το επίδομα πληροφορικής, επαναλαμβάνουμε ότι είχε να αυξηθεί πάνω από δέκα χρόνια.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ήταν μικρό το κακό, κύριε Δούκα, ως προς το χρόνο! Εντάξει.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Ήμουν στο χρόνο μου, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ελαφρώς!
      Το λόγο έχει ο κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Νομίζω ότι υπολείπεται ο συνάδελφος κ. Αγοραστός. Εάν είναι μόνο ο κ. Αγοραστός, τότε να μιλήσω μετά, πολύ ευχαρίστως.
      ΠΡΟΕΔΡΕΥΩΝ (Σωτήρης Χατζηγάκης): Βλέπω πραγματικά μία Βουλή πολύ ευγενική σήμερα και δυσκολεύομαι ακόμη και να τη διευθύνω με τόση ευγένεια που υπάρχει!
      Το λόγο έχει ο κ. Αγοραστός.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
      Κύριοι Υπουργοί, κυρία και κύριοι συνάδελφοι, όσον αφορά την τροπολογία του Υφυπουργού κ. Ορφανού, θέλω να πω ότι είναι μια τροπολογία στα πλαίσια της ισονομίας και ισοπολιτείας απέναντι στα αθλητικά σωματεία. Υπήρξαν ρυθμίσεις στο παρελθόν και πολλές από αυτές οδήγησαν τις ομάδες σε εξυγίανση.
      Μία από αυτές τις ομάδες ήταν και η ομάδα της Λάρισας. Η ομάδα της Λάρισας, χρησιμοποιώντας σωστά στο πρώτο στάδιο την εξυγίανση, οργανώθηκε. Στο δεύτερο στάδιο πήρε μια υγιή διοίκηση, μ’ ένα σωστό management και κατάφερε να φθάσει και να πρωταγωνιστήσει στην Α΄ Εθνική, στη φυσική της θέση, και μάλιστα φέτος να πάρει και το κύπελλο Ελλάδας.
      Το τρίτο βήμα, κύριε Υπουργέ -γιατί θα πρέπει να επιβραβεύουμε και τις προσπάθειες των, με υγιείς και σωστές βάσεις, σωματείων, είναι και το γήπεδο της Λάρισας, θέμα που πρέπει σύντομα να το φέρετε στη Βουλή. Έχουν ολοκληρωθεί όλες οι διαδικασίες. Πρέπει να το φέρετε σύντομα, για να επιβραβευθούν και οι ομάδες οι οποίες δημιουργούν μια υποδομή και για να αναβαθμίζεται ο αθλητισμός. Βλέπετε ταυτόχρονα ότι σε καλά γήπεδα, σε γήπεδα τα οποία είναι ποδοσφαιρικά, αλλά σωστά δομημένα, δεν υπάρχει τόσο μεγάλη βία. Σέβεται το περιβάλλον και το σωστό γήπεδο ο κάθε φίλαθλος ατομικά, και το σέβονται όλοι οι φίλαθλοι ομαδικά. 
      Θα ήθελα να πω ότι πραγματικά πρέπει να αδράξουν την ευκαιρία –δεν θέλω να αναφερθώ σε ονόματα- οι υγιείς διοικήσεις και να οδηγήσουν τον αθλητισμό εκεί που πρέπει, να δώσουν κίνητρα στη νεολαία, να έχουν σαν στόχο το «ευ αγωνίζεσθαι», παρόλο που είναι επαγγελματικός ο αθλητισμός, για να μπορέσει να κερδίσει και το άθλημα και οι ομάδες και η κοινωνία.
      Βέβαια, αυτή η τροπολογία είναι σε συνέχεια των νόμων 3262/2004, 3372/2005 και 3479/2006. Συμπληρώνει και ολοκληρώνει οριστικά και αμετάκλητα το δικαίωμα σε αυτούς που θέλουν να αξιοποιήσουν αυτήν την τροπολογία. 
      Γίνεται μία ρύθμιση χρεών προς το δημόσιο. Δεν είναι η πρώτη, αλλά εύχομαι να είναι η τελευταία. Δεν είναι η πρώτη ούτε στον αθλητισμό, αλλά ούτε και στις άλλες ομάδες. Γίνονται ρυθμίσεις, τόσο για τις ανώνυμες εταιρείες, όσο και για τους εργαζομένους, για να αγοράζουν τα ένσημα που υπολείπονται, ώστε να μπορέσουν να βγουν στη σύνταξη και σε διάφορες άλλες περιπτώσεις. Το θέμα είναι, οι ρυθμίσεις αυτές να έχουν προστιθέμενη αξία στην κοινωνία και να αξιοποιούνται από υγιείς ομάδες ή άτομα ή επιχειρήσεις, αλλά ταυτόχρονα να υπάρχει και ένας αυστηρός έλεγχος.
      Ακόμη, στην τροπολογία του Υφυπουργού κ. Ορφανού έρχονται να ικανοποιηθούν οι απαιτήσεις όλων των ποδοσφαιριστών που τελεσίδικα είχαν επιδικαστεί για τις Π.Α.Ε. Άρης και Π.Α.Σ. Γιάννινα. Είναι μια μεγάλη προσπάθεια που γίνεται εδώ και πολλά χρόνια και αξίζουν συγχαρητήρια στον πρόεδρο κ. Αντωνιάδη που βρίσκεται σήμερα εδώ για την επιμονή και την υπομονή –γιατί το έχω παρακολουθήσει από κοντά το θέμα- αλλά και στον Υφυπουργό, ο οποίος με σεβασμό και ενδιαφέρον στάθηκε απέναντι σ’ αυτό το πρόβλημα των ποδοσφαιριστών. Είναι πρωτόγνωρο αυτό.
      Τέλος, έχουμε την οικονομική επιβράβευση από την πολιτεία των παιδιών που μας χάρισαν τη δεύτερη θέση στο παγκόσμιο πρωτάθλημα του μπάσκετ. Είναι σωστή αυτή η επιβράβευση. Βέβαια, οι επιβραβεύσεις, που γίνονται στην Ελλάδα, είναι πρωτόγνωρες και δεν υπάρχουν σε κανένα μέρος του κόσμου.
      Και εύχομαι να αποτελέσουν κίνητρo, αλλά και αυτοί οι οποίοι ευεργετούνται από αυτές, να τις αναγνωρίσουν και να αναγνωρίσουν το σεβασμό και το ενδιαφέρον με το οποίο στέκονται όλοι οι Βουλευτές απέναντι στον αθλητισμό. 
      Όσον αφορά τις τροπολογίες για τις αναπροσαρμογές των επιδομάτων, πρέπει επιτέλους να πάμε σ’ ένα ενιαίο μισθολόγιο, το οποίο να είναι ικανοποιητικό, το οποίο να δίνει τη δυνατότητα στους εργαζόμενους να έχουν ποιότητα ζωής και να μην ερχόμαστε με διαφόρους μισθούς, ανάλογα σε ποια Δ.Ε.Κ.Ο. εργάζεσαι και ανάλογα σε ποιον δημόσιο τομέα εργάζεσαι. Κι άμα πάμε να τις καταγράψουμε αυτές τις κατηγορίες των εργαζομένων, κύριε Υπουργέ, θα δούμε ότι είναι πάρα πολλές. Βέβαια είναι δίκαιο το αίτημα για μεγαλύτερη αύξηση και καλό είναι να τα ικανοποιούμε αυτά τα αιτήματα, αλλά πρέπει να πάμε οπωσδήποτε σ’ ένα ενιαίο μισθολόγιο, για να λήξουν αυτές οι διαφορές και να ξέρει ο καθένας πού βρίσκεται και με ποιους ισόνομους κανόνες λειτουργεί.
      Σας ευχαριστώ για την προσοχή σας και σας καλώ να την ψηφίσετε, γιατί τα περισσότερα τα ψηφίσατε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Αγοραστέ.
      Ο κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα ξεκινήσω με μια παρατήρηση για τον κ. Δούκα. Εύχομαι, πραγματικά, να δικαιωθείτε, κύριε Υφυπουργέ, και οι αποζημιώσεις για τα θύματα των καταστροφικών πυρκαγιών, να δοθούν γρήγορα. Αυτό το τονίζω, διότι το έχουν ανάγκη ευρείες ομάδες του πληθυσμού που είδαν να καταστρέφεται το βιός τους, να καταστρέφονται τα σπίτια τους και να έχουν ανάγκη από άμεσες ενισχύσεις, για να μπορέσουν να ζήσουν. 
      Εκφράζω την ελπίδα να δικαιωθείτε, διότι δυστυχώς όπως οι ίδιοι από αυτές τις περιοχές καταγγέλλουν, αποζημιώσεις παρελθόντων ετών που έπρεπε ήδη να έχουν πληρωθεί -περσινών ας πούμε από παγετούς- δεν έχουν ακόμη καταβληθεί. Ακούω υπευθύνους συνεταιρισμών ή αγροτικών συλλόγων ή αγρότες να τα ισχυρίζονται. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Το 2004.
      ΧΑΡΑΛΑΜΠΟΣ ΚΑΣΤΑΝΙΔΗΣ: Το 2004, γι’ αυτό είπα παρελθόντων ετών.
      Υπογραμμίζω επίσης, κύριε Υφυπουργέ, ότι αλλεπάλληλες δηλώσεις κρατικών αξιωματούχων, όπως παραδείγματος χάριν του Προέδρου των ΕΛ.Γ.Α., δημιούργησαν ασάφειες, για το ποιός θα είναι ο πραγματικός χρόνος καταβολής των αποζημιώσεων.
      Στα Μέσα Μαζικής Ενημέρωσης διεξήχθη χθες συζήτηση, σχετικά με το αν τελικά θα είναι η άνοιξη του 2008 ή νωρίτερα. Αντιλαμβάνεστε, λοιπόν, ότι η κτηθείσα εμπειρία, αλλά και η ασάφεια από αλλεπάλληλες δηλώσεις κρατικών αξιωματούχων, έχουν δημιουργήσει εύλογα ερωτηματικά για το χρόνο καταβολής των αποζημιώσεων, αλλά φυσικά και για την επάρκεια των αποζημιώσεων.
      Εμείς είμαστε εδώ, ως Αξιωματική Αντιπολίτευση, για να σας πούμε ότι θα στηρίξουμε κάθε πρωτοβουλία που δείχνει γενναιότητα της πολιτείας απέναντι σε ανθρώπους που χειμάζονται και φυσικά θα είμαστε εδώ να σας ελέγξουμε, εάν δεν τηρηθούν οι αναγκαίες σύντομες προθεσμίες, ώστε οι άνθρωποι να αναπνεύσουν.
      Κύριε Πρόεδρε, θέλω να θίξω ορισμένα προβλήματα που αφορούν την με ειδικό αριθμό 229 τροπολογία του Υπουργού Οικονομίας, παρόντος πια και μέλους της ηγεσίας του Υπουργείου Οικονομίας, ώστε να μπορούμε να έχουμε μια απάντηση. Καταργείται με την κατατεθείσα τροπολογία ο Γενικός  Διευθυντής του Νομικού Συμβουλίου του Κράτους. Θεωρούμε, κύριε Υπουργέ, ότι αυτή είναι λάθος απόφαση για τους λόγους που θα εξηγήσω και θα σας καλέσω, έστω και αν χρειαστεί μια τελευταία διαβούλευση με τον Υπουργό, να εξετάσετε σοβαρά το ενδεχόμενο να την αλλάξετε.
      Πρώτον, όταν υπάρχουν διοικητικά στελέχη, διοικητικοί υπάλληλοι σε οποιαδήποτε υπηρεσία και μάλιστα σε μια υπηρεσία, η οποία δεν έχει μικρό αριθμό υπαλλήλων, είναι αναγκαίος ο συντονισμός και η διεύθυνση, υπό κάποιον γενικό διευθυντή.
      Δεύτερον, ανάλογη θέση έχουμε στο Ελεγκτικό Συνέδριο.
      Και τρίτον, όταν η τάση της Κυβέρνησης είναι να δημιουργεί -και δημιούργησε- αρκετά μεγάλο αριθμό ειδικών γραμματειών, όπως επίσης και αμειβομένων επιτροπών -όχι πάντοτε δικαιολογημένα- τότε παρίσταται, ως απορίας άξιο ζήτημα, το να θέλουμε την κατάργηση ενός Γενικού Διευθυντή, υπό την εποπτεία και το συντονισμό του οποίου μπορεί να αποδώσει καλύτερα, το Νομικό Συμβούλιο του Κράτους.
      Είναι λάθος, συνεπώς, να καταργηθεί η θέση του Γενικού Διευθυντή του Νομικού Συμβουλίου του Κράτους.
      Δεύτερον, σε ό,τι αφορά το προσωπικό του Χρηματιστηρίου Αξιών Αθηνών. Με τη δεύτερη παράγραφο της συγκεκριμένης τροπολογίας, εξακολουθεί να έχει το δικαίωμα μετατάξεως στο Υπουργείο Οικονομικών ή αλλού μόνο το προσωπικό που υπηρετούσε μέχρι τη δημοσίευση του ν. 2324. Δηλαδή, ουσιαστικά παρέχετε τη δυνατότητα αυτή μόνο στο μόνιμο υπαλληλικό προσωπικό. Αυτό, όμως, είναι και άτοπο και άδικο για τους εξής λόγους: Δεν ισχύει ο ισχυρισμός του συναδέλφου σας κ. Φώλια, ότι οι συμβασιούχοι αορίστου χρόνου που προσελήφθησαν στο Χρηματιστήριο Αξιών Αθηνών, αποτελούσαν προσλήψεις ιδιωτικής εταιρείας –εννοούσε ανώνυμης εταιρείας- διότι η νομική φυσιογνωμία του προσλαμβάνοντος δεν παίζει ρόλο όταν ουσιαστικά αναφερόμαστε σε εργασιακό καθεστώς το οποίο παράγει τα ίδια αποτελέσματα και τις έννομες συνέπειες για το προσωπικό. 
      Στο Χρηματιστήριο Αξιών Αθηνών το προσωπικό, που η εργασιακή του σχέση έχει περιβληθεί τον τύπο της συμβάσεως αορίστου χρόνου, έχει την ίδια ακριβώς μεταχείριση που έχει και το μόνιμο προσωπικό. Αυτό αφορά θέματα εξελίξεων και προαγωγών. Άρα, η υπηρεσιακή κατάσταση, ουδόλως διαφοροποιεί τα πράγματα και συνεπώς δεν πρέπει να προβλεφθεί κάτι, για μια ομάδα προσωπικού, διαφορετικό συγκριτικά με τις υπόλοιπες κατηγορίες, από μια άλλη κατηγορία προσωπικού. Άλλωστε, δεν έχει να χάσει τίποτε το Χρηματιστήριο Αξιών Αθηνών. 
      Πιστεύω ότι εάν υπάρχει πλεονάζον δυναμικό όλων των κατηγοριών, κάτι που θα κριθεί από υπηρεσιακά συμβούλια και από τη διοίκηση, δεν βλάπτει να είναι είτε από τη μια, είτε από την άλλη κατηγορία αυτοί στους οποίους θα δώσετε τη δυνατότητα να κάνουν τη μετάταξη, εφόσον το επιθυμούν. 
      Σας ενημερώνω και για κάτι ακόμη. Πέραν του ισχυρισμού μου ότι το ίδιο δικαίωμα πρέπει να έχουν όλες οι κατηγορίες του προσωπικού, με τη ρύθμιση που εισηγείστε, εξαιρείτε του δικαιώματος και ένα τμήμα του προσωπικού που είχε  τη δυνατότητα στο παρελθόν να μεταταγεί. Μιλάω για το προσωπικό που υπηρετούσε κατά τη δημοσίευση του ν. 3152. 
      Υπάλληλοι ανήκοντες στην κατηγορία των συμβασιούχων αορίστου χρόνου ήδη έχουν μεταταγεί, με βάση προϋπάρξασα θετική ρύθμιση. Από τους υπολειπομένους τώρα, αυτό το αφαιρείτε. Άρα, όταν έχει ήδη εφαρμοσθεί, με καθεστώς ανώνυμης εταιρείας, για τους υπαλλήλους με σύμβαση αορίστου χρόνου, το δικαίωμα της μετατάξεως, είναι απορίας άξιον για ποιον λόγο τώρα το καταργείτε.
      Σας προτείνω, στην καλύτερη περίπτωση, να πείτε ότι το προσωπικό γενικά που υπηρετεί στο Χρηματιστήριο Αξιών Αθηνών, έχει τη δυνατότητα να ασκήσει αυτό το δικαίωμα με τους όρους και τις προθεσμίες που προβλέπετε. Σε κάθε πάντως περίπτωση, δεν μπορείτε να αγνοήσετε ορισμένη ομάδα. Άρα, θα μπορούσατε στην ελάχιστη περίπτωση να προβλέψετε για το προσωπικό που υπηρετούσε στο Χρηματιστήριο Αξιών Αθηνών κατά τη δημοσίευση του ν. 3152/2003. Αυτό είναι το ελάχιστο που μπορείτε να κάνετε. Όμως, η ορθή κατεύθυνση, επαναλαμβάνω, είναι να μην υπάρχει καμμία διάκριση στο εσωτερικό του προσωπικού και όσοι θέλουν να αξιοποιήσουν αυτή τη δυνατότητα, για όσες θέσεις προκύψουν, να μπορούν να το κάνουν.
      Κλείνω, κύριε Πρόεδρε, με κάτι που αποτελεί συνέχεια της παραγράφου 2 του άρθρου 1, και αφορά συνέπειες μετά από τη μεταφορά του όποιου προσωπικού μεταφερθεί. Προβλέπεται, λοιπόν -αλλά είναι μερική η θετική εκφορά- ότι τυχόν αξιώσεις παροχών των υπαλλήλων λόγω της συμμετοχής τους στο Ταμείο Αλληλοβοηθείας παραμένουν ισχυρές. Είναι μερικώς σωστή η διατύπωσή σας. Είναι γνωστό ότι το προσωπικό και μάλιστα οι παλαιότεροι του Χρηματιστηρίου Αθηνών έπαιξαν ιδιαίτερο ρόλο στη σύσταση του Ταμείου Αλληλοβοηθείας και προφανώς θέλουν να έχουν ανάλογη μεταχείριση, όταν θα μετακινηθούν εκτός του Χρηματιστηρίου Αξιών. Επαναλαμβάνω, όσοι είναι αυτοί. 
      Θα πρότεινα, λοιπόν, να υπάρξει ορθότερη διατύπωση ως ακολούθως: «Τυχόν αξιώσεις παροχών των υπαλλήλων εκ του ανωτέρου Ταμείου, ιδίως αξιώσεις που αφορούν τον απαιτούμενο χρόνο για τη θεμελίωση συνταξιοδοτικού δικαιώματος παραμένουν ισχυρές και κατά προτεραιότητα ικανοποιούνται από το Ταμείο». Νομίζω ότι αυτό κάνει ισχυρότερη τη δέσμευση της πολιτείας ότι δεν θα προκύψει κάτι από αυτά τα οποία ορθά κατά την άποψή μου αξιώνουν οι υπάλληλοι που θα μεταφερθούν. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον Κοινοβουλευτικό Εκπρόσωπο του ΠΑ.ΣΟ.Κ. κ. Καστανίδη. 
      Κύριε Τασούλα, θα μιλήσετε; 
      ΚΩΝΣΤΑΝΤΙΝΟΣ ΤΑΣΟΥΛΑΣ: Όχι, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Γκατζής και μετά, κύριε Υπουργέ, θα κλείσετε τη συνεδρίαση. 
      Κύριε Γκατζή, σας δίνω δυο λεπτά, όχι παραπάνω. 
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θα αξιοποιήσω πολύ λιγότερο χρόνο. 
      ΠΡΟΕΔΡΕΥΩΝ (Σωτήρης Χατζηγάκης): Μην κάνετε δηλώσεις εκ των προτέρων. Σας δίνω δυο λεπτά. 
      ΝΙΚΟΛΑΟΣ ΓΚΑΤΖΗΣ: Κύριε Υπουργέ, θα σταθώ και εγώ σ’ αυτό το πρόβλημα των εργαζομένων στο Χρηματιστήριο. Κοιτάξτε να δείτε. Εγώ κατέθεσα και μια διυπουργική απόφαση με την οποία πριν από δυο χρόνια συνέβη, ακριβώς, το ίδιο, αυτό που ζητάμε δηλαδή, να υπάρχει μετάταξη υπαλλήλων αορίστου χρόνου από το Χρηματιστήριο σε δημόσιες υπηρεσίες. Την έχω καταθέσει. 
      Θα ήθελα, επίσης, να σας πω και το εξής. Ενώ υπάρχει κίνδυνος απόλυσης των υπαλλήλων αυτών, αφού δεν θέλετε να κάνετε μετάταξη, στην τροπολογία με αριθμό 1122/229, που έχετε καταθέσει, λέτε στην παράγραφο 4 ότι θα προσλάβετε σαράντα έξι υπαλλήλους, δικηγόρους και άλλο διοικητικό προσωπικό. Γιατί δεν κάνετε και μια επιλογή από αυτούς τους ανθρώπους; Γιατί θέλετε ντε και καλά να πάρετε άλλους, όταν υπάρχουν -και μάλιστα ο κ. Φώλιας απευθύνθηκε με πολλούς επαίνους και με ευνοϊκούς χαρακτηρισμούς σ’ αυτούς- αυτοί οι υπάλληλοι; 
      Θεωρούμε, λοιπόν, ότι πρέπει με κάθε θυσία –και εδώ δεν πρόκειται για θυσία αλλά για δικαιοσύνη- αυτοί οι υπάλληλοι αορίστου χρόνου –γιατί για τους μονίμους το προβλέπετε- να εξασφαλίσουν οπωσδήποτε τα εργασιακά, οικονομικά, ασφαλιστικά και συνταξιοδοτικά τους δικαιώματα. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ. 
      Το λόγο έχει ο Υφυπουργός Αθλητισμού ο κ. Ορφανός, για να κλείσουμε. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, κύριοι συνάδελφοι, κατ’ αρχήν επιτρέψτε μου να εξάρω το υψηλό επίπεδο της συζήτησης με επιχειρήματα, αντιρρήσεις, προτάσεις, κάτι το οποίο δίνει μια διαφορετική εικόνα της Βουλής, η οποία έχει να προσφέρει πολλά, όταν υπάρχει αυτή η ανταλλαγή απόψεων. 
      Πριν μπω σ’ αυτήν την τροπολογία που εισηγούμαι, επειδή ο κ. Γεωργακόπουλος στην τροπολογία που αφορά τα Ολυμπιακά Ακίνητα έθεσε θέμα σχετικά με εκκρεμούσες υποθέσεις και έλειπε ο κ. Δούκας εκείνη τη στιγμή, θέλω να πω το εξής. Στην παράγραφο 2 έχουμε την εξής διατύπωση: «ότι η Ολυμπιακά Ακίνητα αναλαμβάνει την είσπραξη των πάσης φύσεως απαιτήσεων και την εξόφληση των υποχρεώσεων από οποιαδήποτε αιτία και αν προέρχονται, οι δε εκκρεμείς δίκες συνεχίζονται από αυτήν σε οποιοδήποτε δικαστήριο και οποιουδήποτε βαθμού καθ’ υποκατάστασή της στη θέση της Οργανωτικής Επιτροπής Αθήνα 2004». Αυτό που αναφέρατε έχει περιληφθεί στη διατύπωση. Άρα, δεν έχουμε κάποιο πρόβλημα υποκαταστάσεως.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Είτε να πληρώσει. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Τα πάντα. Είτε να πληρώσει είτε να εισπράξει. Και τα δύο, όπως είναι απαραίτητο στα χρηστά ήθη. 
      Να πω ότι η ρύθμιση που έρχεται με την τροπολογία 228 είναι συνέχεια μιας διαδοχικής κίνησης που υπάρχει από το 2004. Θα ήθελα να σας υπενθυμίσω ότι το Σεπτέμβριο του 2004 με το ν. 3262 ελήφθη ένα σύνολο μέτρων, μέτρα τα οποία αφορούσαν αντιμετώπιση της βίας – ήταν στο ξεκίνημά της η μάχη τότε- αντιμετώπιση του ντόπινγκ και οικονομική εξυγίανση, τρεις παράλληλες κινήσεις.
      Στο κομμάτι που αφορά την οικονομική εξυγίανση έχω τα στοιχεία από το Τμήμα του Υπουργείου Οικονομικών, επειδή τέθηκε νωρίτερα ποια είναι τα οφέλη και εξ αυτού θα προκύψει ποια είναι τα οφέλη της ρύθμισης η οποία εισάγεται σήμερα. Μέχρι σήμερα έχουν εισπραχθεί 5.598.497 ευρώ, τα οποία ουσιαστικά ήταν χαμένα. Την εποχή εκείνη δεκάδες επαγγελματικές οργανώσεις -είχαμε συνολικά εξήντα έξι στις επαγγελματικές κατηγορίες ποδοσφαίρου και μπάσκετ- πάνω από σαράντα έπρεπε να διαλυθούν σύμφωνα με το ν. 1892. Το πρόβλημα δεν ήταν να πάρουμε απόφαση να τις διαλύσουμε, όπως τίθεται στη σκέψη κάποιου, είναι με τι τις υποκαθιστάς, διότι δεν είναι ελεύθερη αγορά, δηλαδή μία επιχείρηση, μία ανώνυμη εταιρεία πεθαίνει, γιατί λειτούργησε με άσχημο τρόπο ή οι συνθήκες ήταν αρνητικές ή υποκαθίσταται από κάποια άλλη η οποία βγαίνει. Εδώ δεν έχουμε αυτές οι δυνατότητες, αυτά που υπάρχουν είναι συγκεκριμένα. Δηλαδή, αν πούμε ότι διαλύουμε πέντε μεγάλες ομάδες, δεν έχουμε να τις υποκαταστήσουμε με κάτι άλλο. Υπάρχει, δηλαδή, μία εικόνα. 
      Η απόφαση που ελήφθη τότε ήταν να υπάρχει μία προσαρμογή στην όλη διαδικασία. Έγινε η ρύθμιση, η ρύθμιση απέδωσε και επειδή κάπου στην καινούρια ρύθμιση αναφερόμαστε σε αυτούς που έχουν απώλεια, θέλω να ξέρετε ότι με τα στοιχεία που έχω από τις είκοσι οκτώ ομάδες που μπήκαν στη ρύθμιση, μόνο τέσσερις απώλεσαν τη ρύθμιση. Όλες οι υπόλοιπες πληρώνουν κανονικά τις δόσεις τους επί τρία χρόνια και αυτό γίνεται, γιατί τις παρακολουθούσαμε με ειδικούς λογιστές κάθε μήνα, αν πληρώνουν. Αυτοί οι οποίοι έχασαν τη ρύθμιση είναι τώρα τους τελευταίους δυο-τρεις μήνες περιμένοντας την καινούρια. Δεν την έχασαν, γιατί δεν πλήρωναν, αλλά επειδή περίμεναν την καινούρια και υπήρχαν κάποια προβλήματα. Ο Ηρακλής, παραδείγματος χάριν, δεν πλήρωσε τις τελευταίες του δύο δόσεις. Άρα, λοιπόν, δεν έχουμε κάποιους οι οποίοι ξέφυγαν ή τους αφήσαμε να ξεφύγουν. 
      Ενδιάμεσα λάβαμε και άλλα μέτρα και να υπενθυμίσω ότι το καλοκαίρι του 2005 με το ν. 3372 καταργήσαμε τη δυνατότητα υπαγωγής στο άρθρο 44. Έρχομαι λίγο και στο κομμάτι αυτό της τροπολογίας που αφορά τους πρώην ποδοσφαιριστές του Άρη. Δεν υπάρχει ουρά, δεν υπάρχει κανείς άλλος, έχει τελειώσει η ιστορία, είναι εκτεθειμένοι οι συγκεκριμένοι ποδοσφαιριστές και γι’ αυτό έρχεται η πολιτεία να καλύψει ένα κενό το οποίο υπάρχει, όχι με δική της ευθύνη, όπως ακούστηκε, γιατί το άρθρο 44 εκρίθη στα δικαστήρια και όχι από υπουργική απόφαση. Απλώς κρίναμε ότι η έννοια του δικαίου θα ήταν, αφού έκλεισε αυτή η υπόθεση, να μην υπάρχει μία δυσαρέσκεια σ’ αυτούς οι οποίοι εργάστηκαν και για κάποιο λόγο ανεξάρτητης, δικής τους θέλησης δεν εισέπραξαν τα χρήματα. Το σημείο αυτό, λοιπόν, δείχνει ότι κάναμε ένα ακόμη βήμα, καταργήσαμε αυτήν τη διαδικασία. 
      Έρχομαι στο θέμα του ΠΑΣ ΓΙΑΝΝΕΝΑ. Δεν έρχεται κάθε ομάδα η οποία τίθεται υπό εκκαθάριση για να τους πληρώσουμε, άρα ανοίγουμε καινούργια παρτίδα, απλώς είναι οι τελευταίοι οι οποίοι με απόφαση της Βουλής υπήχθηκαν σε εκκαθάριση και έχουμε να κλείσουμε την όλη διαδικασία, σε αντίθεση με τη ρύθμιση του ν. 2947/2001, η οποία, όχι μόνο υπεισήλθε στην έννοια των χρεών του δημοσίου, αλλά πήγε και στις υποχρεώσεις έναντι τρίτων και έχουμε τώρα αποφάσεις της Ευρωπαϊκής Επιτροπής και των ευρωπαϊκών δικαστηρίων δύσκολα αντιμετωπίσιμες για τις ευθύνες που υπάρχουν σε σχέση μ’ αυτήν τη συγκεκριμένη ρύθμιση. Εμείς δεν αφήνουμε επακόλουθο κανένα. Κλείνουμε τις πληγές, αποδίδουμε το δίκαιο και προχωρούμε. 
      Να πούμε, λοιπόν, ότι το καλοκαίρι του 2006 –γι’ αυτό λέω ότι είναι μια διαδοχή ενεργειών- στον 3479 έχει μπει διάταξη, η οποία λέει ποια συγκεκριμένα πρόσωπα από τις διοικήσεις των αθλητικών ανωνύμων εταιρειών και αθλητικών συλλόγων κατ’ επέκταση, αλλά εκεί οι υποχρεώσεις είναι σαφώς μικρότερες, έχουν τις ευθύνες για τα χρέη που δημιουργούν. Έτσι, λοιπόν –και αυτό πρέπει να γίνει κατανοητό- υπάρχουν τα πρόσωπα στα οποία μπορούμε να χρεώσουμε κακές διαδικασίες. Τώρα, πώς μπορεί να γίνει αυτό; Οι νομικοί της Αίθουσας ξέρουν πάρα πολύ καλά ότι αυτό γίνεται κατ’ έγκληση. Δεν μπορεί αυτόματα κάποιος να υπεισέλθει και να τους πει, εκτός από εκείνα που αφορούν το κράτος, το οποίο, όταν διαπιστώσει ότι κάποιος δεν του τα έδωσε, ψάχνει να βρει τον τρόπο με τον οποίο θα τα εισπράξει.
      Και να σας πω ότι το Υπουργείο Οικονομικών αυτήν τη στιγμή έχει πάνω από 25 πρόσωπα που γνωρίζω εγώ που τους έχει δεσμεύσει τις περιουσίες τους για τέτοιες διαδικασίες. Άρα, λοιπόν, αυτά τα βήματα ένα-ένα οδηγούν σε κλείσιμο όποιου παράθυρου ή όποιας πόρτας μπορούσε να υπάρχει. Σήμερα ερχόμαστε και λέμε ότι κάνουμε μία ρύθμιση η οποία περιέχει καθαρά την έννοια του δικαίου, γιατί δεν χαρίζει ούτε ένα ευρώ. Πρέπει να γίνει κατανοητό. Όσα χρήματα ήταν να πληρώσουν, θα τα πληρώσουν. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: (Δεν ακούστηκε).
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Όχι, καθόλου. Ακούστε με λίγο και έχετε το δικαίωμα να πείτε αυτά που είπατε. Πρέπει όμως να πω και εγώ τις δικές μου σκέψεις.
      Επειδή ακριβώς δεν έχει την ίδια συμπεριφορά με εκείνον ο οποίος πλήρωσε, να πούμε ότι ξέρεις 20% των προσαυξήσεων των προσθέτων φόρων και των προστίμων θα το πληρώσεις, αφού αυτό το φαινόμενο δεν είναι αντιμετωπίσιμο και η επόμενη κίνηση είναι να χαθούν χρήματα για το ελληνικό δημόσιο, ενώ η προηγούμενη ρύθμιση μας έδειξε ότι εισπράττουμε χρήματα, του δίνουμε χρόνο. Γι’ αυτό γίνονται οι εκατόν είκοσι δόσεις, για να μπορεί να είναι βατό στο μέγεθος της οποιασδήποτε ομάδας το ποσό το οποίο θα εισπράττουμε. Γι’ αυτό το συνδέουμε με κάθε είδους χορηγία. Το δημόσιο προεισπράττει όταν ο συμβαλλόμενος είναι κακόπιστος, όταν περάσουν δύο μήνες και δεν έχει πληρώσει τη δεύτερη δόση. Εδώ παρεμβαίνουμε και προηγούμεθα έναντι παντός τρίτου στην είσπραξη. Αυτά προβλέπονται στο συγκεκριμένο νομοθέτημα. Άρα, είναι σίγουρο ότι θα εισπράξουμε τα χρήματα. Είναι πρώτη φορά που μπαίνουν όλες οι ασφαλιστικές δικλίδες για να εισπράξουμε τα χρήματα.
      Ας προχωρήσουμε τώρα λίγο παραπέρα τη διαδικασία. Υπάρχει μια συμπεριφορά. Υπάρχουν και δηλώσεις προέδρου, ο οποίος είπε ξέρετε εγώ δεν πλήρωσα τις υποχρεώσεις μου, γιατί έπρεπε να προηγηθούν κάποια άλλα πράγματα. Όταν λοιπόν δεν πληρώνουν τις τρέχουσες υποχρεώσεις έχει σημασία το πώς δεν θα δημιουργηθεί ξανά χρέος. Εμείς αφήνουμε ένα μέγιστο διάστημα τριών μηνών για τις τρέχουσες υποχρεώσεις και μετά βγαίνουν εκτός ρύθμισης. Και όχι μόνο αυτό, αλλά βάζουμε και το 15% που πρέπει να πληρώσουν στα εθνικά στάδια, το ποσοστό που είναι να πάρουν οι αστυνομικοί για τη φύλαξη και ό,τι υποχρεώσεις υπάρχουν. Όλα αυτά τα βάζουμε μέσα στις υποχρεώσεις που πρέπει να πληρωθούν για να τηρηθεί η ρύθμιση.
      Και αν προχωρήσουμε παραπέρα και δεν τηρηθεί η ρύθμιση για όλους αυτούς τους λόγους, τότε λέμε ότι δεν μπορείτε να κάνετε μεταγραφές, στο οικονομικό μέρος. Διότι ο ν. 3479 στην παράγραφο 12 του άρθρου 29 όταν ξεκαθαρίστηκε το σκηνικό με την Ελληνική Ποδοσφαιρική Ομοσπονδία, είπε ότι οργάνωση και λειτουργία ανήκουν στην Ε.Π.Ο. Όλα τα άλλα θέματα νομιμότητας, οικονομικής διαχείρισης, ασφάλειας ανήκουν στο κράτος. Δεν αφήνουμε λοιπόν κάποιον να μετέχει σ’ ένα πρωτάθλημα την ίδια ώρα που έχει βγει αφερέγγυος σε αυτά που του προσέφερε το κράτος. Παρακολουθούμε. Αυτό είναι που μπαίνει στο τραπέζι. Δεν μπορούμε να επιβραβεύουμε παραβατικές συμπεριφορές κρατώντάς τους μέσα στη ρύθμιση. Και εκεί λέμε πρόστιμο 100.000, οικονομικού χαρακτήρα πάντα. Δεν μπαίνουμε σε διαδικασία αθλητικού δικαιοδοτικού οργάνου και σε όλα τα υπόλοιπα. Άρα, δεν παραβιάζουμε ούτε το αυτοδιοίκητο της Ε.Π.Ο. ούτε τη συμφωνία που έχουμε κάνει με την FIFA στη συγκεκριμένη διαδικασία, η οποία είναι προφανής. Δηλαδή ότι εμείς θα προστατεύσουμε το ελληνικό δημόσιο και την έννοια του δικαίου και αυτά που η Βουλή προς αυτήν την κατεύθυνση θα φροντίσει να ψηφίσει να προστατευτούν.
      Θέλω να πω και κάτι ακόμα, ένα συμπέρασμα σε αυτήν τη συγκεκριμένη σχέση. Η απαγόρευση διενέργειας μετεγγραφών με τη συνακόλουθη κύρωση για κάθε παράβασή της, η απαγόρευση μεταβίβασης μετοχών σ’ αυτούς οι οποίοι είναι αφερέγγυοι και η απαγόρευση συμμετοχής στο πρωτάθλημα, καθώς και οι κυρώσεις της διοργανώτριας αρχής που παραβιάζουν τις παραπάνω υποχρεώσεις αποτελούν οικονομικές και όχι αθλητικές κυρώσεις επιβαλλόμενες για οικονομικά και όχι για αθλητικά παραπτώματα στον υπαίτιο. Ως εκ τούτου ούτε το αυτοδιοίκητο της Ε.Π.Ο. παραβιάζεται ούτε τα συμφωνημένα με τη FIFA αθετούνται. Οποιαδήποτε άλλη ερμηνεία -όχι από εσάς θέλω να είμαι ξεκάθαρος- αυτών των ρυθμίσεων, γίνεται εκ του πονηρού και αποσκοπεί μόνο στη δημιουργία αναστάτωσης στο ελληνικό ποδόσφαιρο. Όμως, εμείς έχουμε υποχρέωση απέναντι στους πολίτες να βάλουμε κανόνες και να τους τηρήσουμε όταν τους δίνουμε αυτήν την ευκαιρία.
      Είναι φανερό ότι είναι η τελευταία ευκαιρία, γιατί έρχεται ως επιστέγασμα ενός συνόλου προσπαθειών με πολύ λιγότερες ομάδες. Θέλω να προσθέσω γιατί γίνεται και συζήτηση –ο παριστάμενος Πρόεδρος του Π.Σ.Α.Π. γνωρίζει πάρα πολύ καλά το θέμα του να μην καταθέτουν εγγυητική στην Επιτροπή Επαγγελματικού Αθλητισμού- ότι από αυτές τις εγγυητικές έχουν εισπραχθεί 8,5 εκατομμύρια ευρώ που δεν πλήρωσε ποδοσφαιριστές, στη έννοια της προστασίας των εργαζομένων, κύριοι συνάδελφοι. 
      Αυτά δεν θέλουμε. Εμείς θα  καθίσουμε στο πλάι επειδή εκείνοι δεν θέλουν τον έλεγχο; Το κράτος έχει υποχρέωση αυτές τις διαδικασίες να τις αναγορεύσει εκεί που τους αναλογούν και να προχωρήσει τη συγκεκριμένη διαδικασία.
      Ακούστηκε η παρατήρηση ότι καμία ρύθμιση δεν τηρήθηκε. Η συγκεκριμένη ρύθμιση, κύριε Γεωργακόπουλε, τηρήθηκε. Και αυτό το λέω γιατί τα παρακολουθούμε. Και τώρα ξέρετε τι κάνουμε; Η Επιτροπή Επαγγελματικού Αθλητισμού κάθε δύο μήνες θα κάνει έκθεση. Θα παρακολουθεί όλες τις ομάδες για το αν έχουν τηρήσει τη ρύθμιση και αν δεν την έχουν τηρήσει, τότε αρχίζουν όλα αυτά που προβλέπει η διαδικασία. 
      Αναφέρετε κάπου στην τοποθέτησή σας αν υπάρχει επιδότηση του κράτους. Το κράτος δεν δίνει ποτέ χρήματα. Στην τοποθέτησή σας υπονοείτε τον Ο.Π.Α.Π.. Ο Ο.Π.Α.Π. όμως είναι ανώνυμη εταιρεία. Κάνει τις χορηγίες για τους δικούς του λόγους και με την προδιάθεση να ενισχύσει ή μη την πορεία του, αλλά αυτό δεν αφορά το κράτος. 
      Αν είναι σαράντα οκτώ ή εκατόν είκοσι οι δόσεις, το εξήγησα. Χρειάζεται χρόνος για να μπορούν να αποπληρώσουν, να είναι ένα προϊόν στο οποίο να μπορούν να ανταποκριθούν. 
      Θέλω να πω και κάτι για το μπάσκετ, για τους αθλητές. Οι καλαθοσφαιριστές δεν ζήτησαν ούτε ένα ευρώ. 
      ΝΙΚΟΛΑΟΣ ΓΚΑΤΖΗΣ: Γιατί τους δίνετε;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Η πολιτεία αυτό αποφάσισε ότι πρέπει να εισηγηθεί στη Βουλή και το εισηγείται. Εφόσον η Βουλή κρίνει ότι είναι λογική αυτή η προσέγγιση, το ψηφίζουμε. Αυτή είναι η δική μας θέση και αυτή μπορείτε να την κρίνετε. Γι’ αυτό βρισκόμαστε εδώ, ώστε να έχει ο καθένας το συγκεκριμένο ρόλο.
      Ακούστηκε ότι θα έπρεπε να πάρουμε τα χρήματα από τον Ο.Π.Α.Π. για τους ποδοσφαιριστές των Ιωαννίνων και του ΑΡΗ. Να εξηγήσω ότι μετά το 2000, αφότου η Ο.Π.Α.Π. Α.Ε. έχει γίνει ανώνυμη εταιρεία και οι συγκεκριμένες προϋποθέσεις λειτουργίας προδιαγράφηκαν στον ιδρυτικό της νόμο, δεν μπορεί το κράτος να έρθει σε ανώνυμη εταιρεία και να πάρει χρήματα. Είναι άλλο θέμα τι κάνει ο Ο.Π.Α.Π. ως διοίκηση και λειτουργία και άλλο εμείς ως Κοινοβούλιο. 
      Θέλω  να πω –για να μην έχει κανείς αντίρρηση- ότι αυτά τα χρήματα –ο  κύριος Δούκας ως διαχειριστής- είναι χρήματα που θα πάρουμε από τον Ο.Π.Α.Π.. Ένα μέρος, αυτά που κερδίζουν, πηγαίνουν στον κρατικό προϋπολογισμό και επανέρχονται στο χώρο του αθλητισμού αλλά με τη σωστή διαδικασία και έτσι όπως απαιτείται. 
      Θέλω να απαντήσω και στο θέμα που έθεσε ο κ. Κουλούρης όσον αφορά την Πετρούπολη, το δεύτερο γήπεδο και τη Νέα Ιωνία. Όσον αφορά την Πετρούπολη έχουμε ολοκληρώσει τη διαδικασία του διαγωνισμού. Υπάρχει μειοδότης και πολύ σύντομα θα υπογραφεί η σύμβαση για να ξεκινήσει. Όσον αφορά δε το δεύτερο κομμάτι, αυτό που αφορά τη Νέα Ιωνία, έχουμε εγκρίνει στο Πρόγραμμα Δημοσίων Επενδύσεων την πρόσθετη χρηματοδότηση και θα αρχίσουμε τις εκροές, έτσι ώστε να τελειώσει η διαδικασία. 
      Κύριε Πρόεδρε, θέλω να βγάλουμε ένα συμπέρασμα. Αυτά τα τριάμισι,περίπου χρόνια άλλαξαν λίγο την εικόνα; Την άλλαξαν. Το 2004 είχαμε έντεκα ομάδες του Λεκανοπεδίου και πέντε της περιφέρειας. Σήμερα είναι αντεστραμμένα τα πράγματα, έχουμε δηλαδή έντεκα ομάδες στην περιφέρεια. Όλοι ξέρουμε τι σημαίνει αυτό και τι δυνατότητες μας δημιουργεί. Εμείς αυτή την προσπάθεια τη στηρίζουμε με κάθε τρόπο. 
      Υπάρχει ένα ακόμα στοιχείο, αν αξίζει τον κόπο να κάνουμε αυτή την τελική κίνηση. Συμφωνώ,  κύριε Καστανίδη, για τελική κίνηση προς κάθε κατεύθυνση και από όλους μας –και τον Κοινοβουλευτικό Εκπρόσωπο κ. Γκατζή- γιατί έχουν μπει δέκα καινούργια πρόσωπα, που το καθένα από αυτά οδηγεί μία από αυτές τις ανάλογες εταιρείες με διαφορετικές προϋποθέσεις. Ας τους δώσουμε την ευκαιρία.
      Εγώ δεν θα σας πω για μεγάλη ομάδα αλλά –βλέπω και τον εισηγητή μας- στο Αγρίνιο στον Παναιτωλικό έχουν μπει δύο καινούργιοι άνθρωποι στο χώρο. Αξίζει να τους κρατήσουμε, να τους δώσουμε τη δυνατότητα. Δεν λέω για τους μεγάλους.
      Και το δεύτερο στοιχείο που θέλω να λάβετε υπ΄όψιν σας είναι ότι με αυτήν την προσπάθεια προσπαθούμε να φτιάξουμε και καινούργια γήπεδα. Δεν είναι μόνον οι μεγάλοι, ο Παναθηναϊκός και η Α.Ε.Κ.. Είναι, παραδείγματος χάριν, η Λάρισα, είναι τα Γιάννενα, είναι οι Σέρρες, είναι ο Ηρακλής, είναι όλοι αυτοί συν τα γήπεδα τα οποία έχουμε ετοιμάσει, με ξεχωριστές μελέτες, στη Λιβαδειά, στον Πανθρακικό της Κομοτηνής κ.λπ.. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Άρα λοιπόν είναι μια κίνηση που έρχεται ομαλά να κλείσει μια πορεία, έτσι ώστε από δω και πέρα να διεκδικούμε, να διακρινόμαστε και στο εξωτερικό, αλλά να έχουμε και ανταγωνιστικότερο πρωτάθλημα.
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ήταν σαφείς οι απαντήσεις που δώσατε.  Ευχαριστούμε. 
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Για τη Λάρισα τι θα γίνει δεν μας είπατε.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, ο συνάδελφος λέει για τη Λάρισα. Θα ήθελα να του πω ότι η νομοτεχνική προετοιμασία έχει ολοκληρωθεί, άρα σύντομα θα φέρουμε το θέμα του γηπέδου της Λάρισας στη Βουλή.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, ο κ. Δούκας δεν θα δώσει απάντηση; 
      ΠΡΟΕΔΡΕΥΩΝ (Σωτήρης Χατζηγάκης): Μισό λεπτό. Μπορεί και να μη δώσει. Ας πράξει όπως θέλει. 
      Κυρίες και κύριοι συνάδελφοι, έχω την τιμή να ανακοινώσω στο Τμήμα ότι οι Υπουργοί Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Αγροτικής Ανάπτυξης και Τροφίμων, Δικαιοσύνης, Πολιτισμού και Μεταφορών και Επικοινωνιών κατέθεσαν σχέδιο νόμου: «Διαχείριση, έλεγχος και εφαρμογή αναπτυξιακών παρεμβάσεων για την προγραμματική περίοδο 2007-2013».
      Παραπέμπεται στη αρμόδια Διαρκή Επιτροπή.
      Κύριε Γεωργακόπουλε, θέλετε  το λόγο για δευτερολογία; Ορίστε, έχετε το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ναι, κύριε Πρόεδρε. Βλέπω όμως ότι απεχώρησε ο Υπουργός Οικονομικών. Δεν είχαμε την τύχη να μας παρακολουθήσει στην πρωτολογία. Πιστεύαμε ότι θα μπορούσαμε να πούμε δύο λόγια στη δευτερολογία. Βλέπουμε ότι απεχώρησε, παρ΄ότι οι τρεις τροπολογίες είναι του Υπουργείου Οικονομικών. 
      ΠΡΟΕΔΡΕΥΩΝ (Σωτήρης Χατζηγάκης): Δεν απεχώρησε. Εδώ είναι.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Βλέπω ότι επανέρχεται ο κύριος Υπουργός. 
      Κύριε Ορφανέ, έρχομαι πρώτα σ’ αυτά τα οποία απαντήσατε. Όπως είδατε, εξαντλήσαμε όλη μας τη διάθεση και προβληματιστήκαμε πάρα πολύ για τη θέση την οποία θα κρατήσουμε απέναντι σ’ αυτήν την τροπολογία την οποία φέρατε. Κρίναμε σκόπιμο τελικά, ακριβώς επειδή, όπως είπατε, υπάρχουν πάρα πολλές ομάδες της επαρχίας, υπάρχουν πάρα πολλά σωματεία αμειβομένων αθλητών που έχουν μικροπροβλήματα –τα μεγάλα προβλήματα τα έχουν συγκεκριμένες μεγάλες Π.Α.Ε.- να πούμε «ναι» σ’ αυτήν την τροπολογία. Όταν όμως είπαμε ότι είναι η τελευταία, το εννοούμε πλέον. Είναι αδιανόητο να συνεχίζει το ελληνικό Κοινοβούλιο αυτή την ευνοιοκρατία απέναντι σε ανώνυμες εταιρείες, έστω και αν είναι αναντικατάστατες, όπως είπατε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Άλλωστε συνήνεσε και ο Υφυπουργός σε αυτό. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Χαίρομαι που δεσμεύεστε κι εσείς, το κόμμα σας, ότι πράγματι αυτή η ρύθμιση είναι η τελευταία. Δεν θα πω, λοιπόν, τίποτε άλλο.
      Μόνο αυτό για το άρθρο 44 θέλω να σας πω. Προσέξτε τις άλλες κατηγορίες επιχειρήσεων που υπάγονται στο άρθρο 44 -αυτό μόνο σας έβαλα ως προβληματισμό- δηλαδή μην τυχόν έρθουν αυτές να ζητήσουν -εφόσον οι ποδοσφαιρικές εταιρείες εξαιρέθησαν- να καλύψει το δημόσιο τις υποχρεώσεις τις οποίες έχει, να καταφύγουν στα δικαστήρια και μετά να ζητάνε από το δημόσιο να πληρώνει τις υποχρεώσεις του. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε συνάδελφε, η γενική έννοια του άρθρου 44 είναι η στήριξη των εργαζομένων. Έτσι έχει μπει στο νόμο. Τώρα ήταν καταχρηστική η εφαρμογή στη συγκεκριμένη περίπτωση.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Συμφωνώ. 
      Εγώ δεν είμαι αντίθετος να πληρωθούν οι ποδοσφαιριστές του Άρη και του Π.Α.Σ. Γιάννινα. Εργάστηκαν οι άνθρωποι. Είχαν υποχρέωση οι επιχειρήσεις αυτές να τους πληρώσουν. 
      Τώρα, όσον αφορά τον Υπουργό Οικονομικών. Κύριε Υπουργέ, επιμένουμε στο εξής: Πρώτον, γιατί καταργείτε τη Γενική Διεύθυνση στο Νομικό Συμβούλιο του Κράτους; Εμείς ένα λόγο βρήκαμε, ότι δεν σας αρέσει αυτός ο οποίος έχει τα προσόντα για να γίνει γενικός διευθυντής. Κρατήσατε οκτώ μήνες κενή τη θέση κι αφού έφθασε στο μη παρέκει καταργείτε τη Γενική Διεύθυνση, για να μη γίνει αυτός γενικός διευθυντής. Μου φαίνεται βέβαια φθηνό ως επιχείρημα, αλλά δυστυχώς αυτή είναι η λογική του πράγματος. 
      Τώρα, όσον αφορά τους εργαζόμενους στο Χρηματιστήριο. Σας διάβασα κι εγώ και ο κ. Γκατζής, ο οποίος μάλιστα κατέθεσε την απόφαση, που γι’ αυτό το προσωπικό το οποίο ζητούμε σήμερα να μπορεί να μεταταγεί το είχατε κάνει με απόφαση που υπογράφετε εσείς ο ίδιος μαζί με τον κ. Ανδρεουλάκο και μπορούσε να μεταταγεί. 
      Επίσης ίσχυε στο νόμο: «Ίδρυση κι Εποπτεία Χρηματιστηρίων και Οργανωμένων Αγορών» στο άρθρο 27, στην παράγραφο 4, που λέει ότι «το προσωπικό της ανώνυμης εταιρείας «Ελληνικά Χρηματιστήρια» και των θυγατρικών της εταιρειών μπορεί με απόφαση του Υπουργού Οικονομίας και Οικονομικών να μεταφέρεται στην Επιτροπή Κεφαλαιαγοράς, για να καλύψει μέχρι πέντε υφισταμένων οργανικών θέσεων». 
      Και συνεχίζει: «Η απόφαση του Υπουργού Οικονομίας και Οικονομικών εκδίδεται…». Να μη σας τα διαβάσω τώρα, αλλά δίνει αυτήν τη δυνατότητα την οποία ζητάμε να ισχύσει και γι΄ αυτούς τους εργαζόμενους οι οποίοι έμειναν. Πιστεύω ότι είναι δίκαιο και λογικό το αίτημα τους και θα ήθελα μία δέσμευση, αν δεν μπορείτε να το περάσετε τώρα ή έχετε κάποια δέσμευση, της Κυβέρνησης ότι αυτοί οι άνθρωποι δεν θα πεταχθούν στο δρόμο. Μας ενδιαφέρει να μη δημιουργήσουμε μια νέα στρατιά ανέργων, οι οποίοι έχουν και δίκιο. Έχουν ρυθμίσει τη ζωή τους τώρα και αύριο υπάρχει περίπτωση να τους πούμε ότι δεν έχετε τη δυνατότητα, δεν μπορείτε να εργαστείτε γιατί σας απέλυσαν, πάτε να βρείτε δουλειά αλλού.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Κωστόπουλος έχει το λόγο.
      ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Πρόεδρε, αυτό το «τελευταία φορά» έχω την αίσθηση ότι ακούγεται παράκαιρα εδώ, δεδομένου ότι εσείς που έχετε χρόνια κοινοβουλευτικής θητείας και άλλοι πολλοί συνάδελφοι, πιστεύω…
      ΠΡΟΕΔΡΕΥΩΝ (Σωτήρης Χατζηγάκης): Πλησιάζω τα τέσσερα χρόνια στην Έδρα! 
      ΑΠΟΣΤΟΛΟΣ ΚΩΣΤΟΠΟΥΛΟΣ: …ότι θα το έχετε ακούσει πολλές φορές. Εγώ θα έλεγα ότι παρουσιάζεται μια χρυσή ευκαιρία στις ποδοσφαιρικές ενώσεις, που πρέπει να την εκμεταλλευθούν και προς αυτήν την κατεύθυνση, κύριε Υφυπουργέ Πολιτισμού, πιστεύω ότι πρέπει να εντείνετε τα μέτρα σας, ούτως ώστε να εξαναγκαστούν, αν θέλετε με πειστικό τρόπο, επιτέλους να μπουν σε μια σειρά, διότι πράγματι είναι αδιανόητο, κάθε φορά να φέρνουμε τέτοιες ρυθμίσεις και  στο τέλος να γίνονται αυτές αναποτελεσματικές. Είναι η χρυσή ευκαιρία να την εκμεταλλευθούν όλοι για την εξυγίανση και το καλό των ποδοσφαιρικών ενώσεων. 
      Κύριε Πρόεδρε, θα έρθω στην τροπολογία με αριθμό 229, που αφορά τους υπαλλήλους του Χρηματιστηρίου Αθηνών. Κύριε Υπουργέ, σε αυτήν την τροπολογία, την οποία έχετε καταθέσει, εάν προστεθεί «το προσωπικό που υπηρετούσε στο Χρηματιστήριο Αθηνών κατά τη δημοσίευση του ν. 3152/2003 και εξακολουθεί να υπηρετεί, μεταφέρεται…» -όχι στο Υπουργείο Οικονομικών όπως το έχετε αλλά- «… σε όλα τα Υπουργεία και στα νομικά πρόσωπα» πιστεύω ότι τακτοποιείται μια εκκρεμότητα η οποία δημιουργείται υπαιτιότητι, αν θέλετε, της πολιτείας. Και η πολιτεία έχει δείξει εδώ με μια σειρά θα έλεγα παρόμοιων αποφάσεων ότι στέκεται δίπλα, κοντά στους εργαζομένους και διασφαλίζει τα εργασιακά και ασφαλιστικά τους δικαιώματα. Πιστεύω ειλικρινά ότι θα πρέπει να το δείτε με απλοχεριά. 
      Και θα μου επιτρέψετε, κύριε Πρόεδρε, να κάνω και μια παρατήρηση για όσα έχουν ακουστεί. Δεν θέλω βεβαίως να επεκταθώ αλλά είναι το θέμα των αποζημιώσεων που πρέπει να καταβληθούν στους πυρόπληκτους. Πιστεύω ότι σε αυτό το θέμα των αποζημιώσεων, ύστερα από το δράμα στο οποίο έχουν περιέλθει χιλιάδες συμπολίτες μας, δεν μπορούμε να ασκούμε αντιπολίτευση. Εγώ είμαι από εκείνους που πιστεύουν ότι οποιαδήποτε κριτική γίνεται πάνω σε αυτό το θέμα πέφτει στο κενό. Και πέφτει στο κενό, κύριε Πρόεδρε, γιατί η Κυβέρνηση παρουσίασε ένα ολοκληρωμένο σχέδιο με σημαντικές αποζημιώσεις. Ο χρόνος βεβαίως που πρέπει να καταβληθούν είναι κρίσιμος και το κρίσιμο είναι ότι τα 3.000 ευρώ θα πρέπει να κατατεθούν, κύριε Υπουργέ, άμεσα, προκειμένου να αντιμετωπιστούν οι καθημερινές ανάγκες, οι οποίες δυστυχώς δεν απαριθμούνται. Είναι πάρα πολλές και δεν απαριθμούνται. Εύχομαι να μην τύχει ποτέ κανένας σε μια τέτοια συμφορά. 
      Από κει και πέρα, βεβαίως, τα 6.000 ευρώ που δίδονται για την αντικατάσταση της οικοσκευής είναι και αυτά αναγκαία και πρέπει και να καταβληθούν άμεσα. Ασφαλώς και το δημόσιο καλύπτει μέρος του κόστους ανέγερσης των κατοικιών τους και πολύ περισσότερο με τη χρηματοδότησή τους μέσω άτοκων δανείων. 
      Όσον αφορά για τις αποζημιώσεις των γεωργικών και κτηνοτροφικών εργασιών, γνωρίζουμε όλοι μας ότι αυτές γίνονται με μια χρονοβόρα διαδικασία μέσω του προγράμματος των Π.Σ.Ε.Α.. Η παράκληση η οποία υποβάλλεται είναι και εδώ να επιταχυνθούν οι διαδικασίες, γιατί δυστυχώς όσα χρήματα και να πάρουν το κενό είναι δυσαναπλήρωτο! 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Τασούλας έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, είναι βέβαιο ότι για κάποιον ο οποίος είναι αμέτοχος γνώσεων των αθλητικών εξελίξεων και των ποδοσφαιρικών πραγμάτων μπορεί να φαντάζει ότι είναι υπερβολικό και τερατώδες, ενδεχομένως, το ότι σε τέτοια φάση γίνεται ρύθμιση χρεών ποδοσφαιρικών ανωνύμων εταιρειών και καλύπτει το δημόσιο τις εργατικές αξιώσεις που έχουν παλιοί ποδοσφαιριστές της ομάδος ΑΡΗΣ Θεσσαλονίκης και της ομάδος του Π.Α.Σ. Γιάννινα.
      Θα ήθελα να πω, κύριε Πρόεδρε, ότι αυτό το νομοσχέδιο κάνει κάτι, το οποίο εγγυάται ότι αυτό το οποίο γίνεται τώρα είναι πράγματι μία τελευταία ευκαιρία για την εξυγίανση του χώρου του ποδοσφαίρου κυρίως. Και δεν το εγγυάται επειδή εμείς θέλουμε μία δικαιολογία, λέγοντας ότι είναι τελευταία φορά, για να το ψηφίσουμε, αλλά το εγγυάται από τις θεσμικές του προβλέψεις.
      Και εξηγούμαι. Ολοκληρώνει αυτό το νομοσχέδιο την εξυγίανση και τη σωτηρία των επαγγελματικών αθλητικών ποδοσφαιρικών ομάδων, η οποία ξεκίνησε το 2004, αλλά για πρώτη φορά και με τρόπο, ο οποίος είναι συγκεκριμένος, συναρτά κατά τρόπο αμετάκλητο τη διατηρησιμότητα, την επιβίωση αυτών των ρυθμίσεων από την εν γένει κανονική οικονομική συμπεριφορά των διοικήσεων αυτών των ομάδων και όχι μόνο από την τήρηση των δόσεων. Ας πούμε, οι ομάδες εκτός από την τήρηση των δόσεων, που έτσι τις εξασφαλίζει το δημόσιο, είναι υποχρεωμένες να δίνουν ποσοστά των εισπράξεων από τα εισιτήρια στα εθνικά γήπεδα που χρησιμοποιούν, στα ασφαλιστικά ταμεία, αλλά νομίζω και στα ασφαλιστικά ταμεία της Αστυνομίας. Εάν αυτά δεν τα τηρούν, κάθε δύο μήνες η Επιτροπή Επαγγελματικού Αθλητισμού παρακολουθεί την τήρηση αυτών των υποχρεώσεων και μπορεί να τιμωρήσει αυτές τις ομάδες που εντάσσουμε σε αυτήν τη ρύθμιση, με το να κηρύξει έκπτωτες τις διοικήσεις ή να βγάλει από τη χηρεία των ομάδων που μετέχουν στα πρωταθλήματα αυτές τις ομάδες που δεν τηρούν αυτές τις υποχρεώσεις.
      Δεν είναι, συνεπώς, μία τελευταία φορά που το λέμε για όσους θα μας ακούσουν ότι κάνουμε μια ρύθμιση και θα πουν «για κοίτα, κάνουν μία ρύθμιση, επειδή θέλουν να πάρουν τις ψήφους των οπαδών και λένε ότι είναι τελευταία φορά για να μας καθησυχάσουν», αλλά είναι πράγματι μία τελευταία ευκαιρία που αξίζει τον κόπο να δοθεί και η οποία αξίζει τον κόπο να δοθεί, όχι για τους προέδρους των εταιρειών, αλλά για το γεγονός ότι το ποδόσφαιρο ιδίως είναι κατ’ εξοχήν λαϊκό άθλημα. Αφορά τον ελληνικό λαό, ο ελληνικός λαός στηρίζει το ποδόσφαιρο και έχει την αξίωση οι ομάδες που μετέχουν στο ποδόσφαιρο να έχουν εξυγιανθεί οικονομικά.
      Οι ρυθμίσεις αυτές αφορούν και την ομάδα των Ιωαννίνων, η οποία πράγματι με τη διαδικασία της εκκαθαρίσεως, που είχε προβλεφθεί, κυριολεκτικά κρατήθηκε στη ζωή. Έπεσε στην τρίτη κατηγορία, ανέβηκε στη δεύτερη κατηγορία και σήμερα, με τη ρύθμιση αυτή, χρέη 670.000 ευρώ, που έχουν έναντι της ομάδος του Π.Α.Σ. Γιάννινα παλιοί ποδοσφαιριστές, τακτοποιούνται.
      Το ίδιο γίνεται και για τον Άρη, όχι όμως λόγω εκκαθαρίσεως, αλλά λόγω του άρθρου 44. Η πολιτεία έβαλε αυτές τις ομάδες σε αυτές τις διαδικασίες. Γι’ αυτόν το λόγο, δεν μπόρεσαν οι παλιοί ποδοσφαιριστές να πληρωθούν. Η πολιτεία έρχεται να καλύψει αυτό το γεγονός, το οποίο δεν δημιουργεί προηγούμενα, δεν δημιουργεί ένα φαύλο κύκλο. Εδώ αρχίζει και εδώ τελειώνει αυτή η διαδικασία.
      Συνεπώς, αυτό το νομοσχέδιο ολοκληρώνει την εξυγίανση του επαγγελματικού αθλητισμού και ιδιαίτερα, του ποδοσφαίρου και την ολοκληρώνει με τρόπο, ο οποίος είναι τελικός και σωστός και υπό παρακολούθηση -δίμηνη παρακολούθηση- αυστηρή και μετρήσιμη.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ τον κ. Τασούλα.
      ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, μπορώ να πάρω το λόγο; Δυο κουβέντες θέλω να πω.
      ΠΡΟΕΔΡΕΥΩΝ (Σωτήρης Χατζηγάκης): Τι να κάνω; Δεν άφησα κανέναν στο παράπονο. Δεν θα σας αφήσω εσάς.
      Ορίστε, έχετε το λόγο.
      ΓΕΩΡΓΙΟΣ ΚΑΡΑΣΜΑΝΗΣ: Ευχαριστώ, κύριε Πρόεδρε. Δεν θα μακρηγορήσω.
      Κύριε Πρόεδρε, εγώ δεν έχω μεγάλη σχέση με τα αθλητικά δρώμενα. Είμαι από το πρωί σε αυτήν την Αίθουσα και έχω ακούσει ορισμένα πράγματα γύρω από αυτήν την τροπολογία του κ. Ορφανού και πίστεψα ότι κάτι συμβαίνει. Όμως, την τελευταία ώρα που άκουσα και τον εισηγητή της Αξιωματικής Αντιπολίτευσης, αλλά και τους υπόλοιπους συναδέλφους, κατάλαβα ότι μερικά πράγματα πάνε σε μια σωστή κατεύθυνση.
      Ειδικότερα, ακούγοντας τον κ. Ορφανό στη δεκαπεντάλεπτη ομιλία του, διαπίστωσα ότι αυτή η τροπολογία είναι μια τροπολογία τολμηρή, διαφανέστατη που δίνει μια νέα ευκαιρία, μια καινούργια προοπτική για το ελληνικό ποδόσφαιρο. Και παρακολουθώντας τα έργα που υλοποιούνται από πλευράς του Υφυπουργού κ. Ορφανού, στην ελληνική Περιφέρεια, μπορώ να πω ότι είναι πάρα πολλά έργα και πολύ σημαντικά. 
      Ο κ. Ορφανός επιτελεί ένα πάρα πολύ σημαντικό έργο. Παρά το ότι πολλές φορές, κατά καιρούς, έχει δεχτεί κτυπήματα κάτω από τη μέση, κρατάει τον αδαμάντινο χαρακτήρα του και προχωρεί και στηρίζει το ελληνικό ποδόσφαιρο. Θερμά συγχαρητήρια! 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κυρίες και κύριοι συνάδελφοι, για τη μαραθώνια συνεδρίαση.
      Κηρύσσεται περαιωμένη η συζήτηση επί των τροπολογιών…..
      ΧΑΡΑΛΑΜΠΟΣ ΚΑΣΤΑΝΙΔΗΣ: Με συγχωρείτε, κύριε Πρόεδρε, αλλά είναι και θέμα δεοντολογίας. Ολόκληρη η Βουλή έθεσε υπ΄όψιν του Υφυπουργού των Οικονομικών, τουλάχιστον κατά την εμβόλιμη συνεδρίαση, σειρά παρατηρήσεων   -χρήσιμων πιστεύω- που αφορούσαν τις τροπολογίες σας. Δεν θα πείτε την παραμικρή κουβέντα;
      ΠΡΟΕΔΡΕΥΩΝ (Σωτήρης Χατζηγάκης): Δεν είναι υποχρεωτικό, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν είπα ότι είναι υποχρεωτικό. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Να πω δύο πράγματα, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Μα, τώρα είμαστε στο κλείσιμο. Θα απαντήσετε άλλη φορά. Τώρα κλείνει η συνεδρίαση. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Δύο λεπτά θα κάνω και ξέρετε ότι τα τηρώ τα δύο λεπτά.
      ‘Οσον αφορά τους υπαλλήλους ιδιωτικού δικαίου του Χρηματιστηρίου που είναι εταιρεία του ιδιωτικού τομέα της οικονομίας, δεν υπάρχει θέμα υπεραρίθμων, τουλάχιστον στο χρονικό ορίζοντα που βλέπουμε μπροστά μας. Εάν υπάρξει θέμα τέτοιο υπεραρίθμων υπαλλήλων στο μέλλον, θα το δούμε στο πνεύμα που έχουν αναφέρει οι κύριοι συνάδελφοι. 
      ΝΙΚΟΛΑΟΣ ΓΚΑΤΖΗΣ: Γιατί μπαίνει, κύριε Δούκα;
      ΠΡΟΕΔΡΕΥΩΝ (Σωτήρης Χατζηγάκης): Αφήστε τώρα, κύριε Γκατζή. Μην κάνουμε κριτική επί της κριτικής. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Θα δούμε πώς θα εξελιχθούν τα πράγματα. 
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε Υπουργέ, και κλείστε παρακαλώ.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): ‘Οσον αφορά το θέμα της κατάργησης της Γενικής Διεύθυνσης Διοικητικής Υποστήριξης στο Νομικό Συμβούλιο του Κράτους είναι σαφής η αιτιολογική έκθεση που έχετε μπροστά σας. Κατ’ αρχάς, είναι πρόταση του ίδιου του Νομικού Συμβουλίου του Κράτους. Δεν είναι δική μας πρόταση.
      Τι λέει; Λέει ότι οι αρμοδιότητες του προϊσταμένου της Γενικής Διεύθυνσης Διοικητικής Υποστήριξης του Νομικού Συμβουλίου είναι περιορισμένες και το εν γένει έργο του δεν εμφανίζει αυτοτέλεια, αφού κατά το άρθρο 14 του ν. 3086/2002 ασκείται σύμφωνα με τις εντολές του Προέδρου του Νομικού Συμβουλίου του Κράτους και σε συνεργασία με αυτόν ή το Νομικό Σύμβουλο. 
      Λέει επίσης ότι η κατάργηση κρίνεται σκόπιμη και επιβεβλημένη και στοιχίζεται με την κατάργηση με άλλες διατάξεις των θέσεων των γενικών διευθυντών των δικαστηρίων, εισαγγελιών, Αρείου Πάγου, Συμβουλίου της Επικρατείας, Εισαγγελίας του Αρείου Πάγου, του Εφετείου Αθηνών, κ.λπ.. Αυτή είναι η απάντηση στο δεύτερο μέρος.
      Στο τρίτο, επαναλαμβάνω ότι θέλουμε -και από πλευράς Υπουργείου Οικονομικών είμαστε έτοιμοι όσον αφορά τις πιστώσεις- να δώσουμε τις αποζημιώσεις σε αυτούς που υπέστησαν πραγματικά καταστροφή από τις πυρκαγιές αυτές το ταχύτερο δυνατό. Αρχίζει η καταγραφή και η ταξινόμηση φυτικών καταστροφών σε καρποφόρα δέντρα, γεωργικών, κτηνοτροφικών, σε σπίτια και σε περιουσίες και θα προχωρήσουμε το ταχύτερο δυνατόν που μας επιτρέπεται να προχωρήσουμε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υφυπουργέ.
      Κηρύσσεται περαιωμένη η συζήτηση επί των τροπολογιών και προχωρούμε στην ψήφισή τους χωριστά.
      Ερωτάται το Τμήμα: Γίνεται δεκτή η τροπολογία με γενικό αριθμό 1121 και ειδικό 228 η οποία θα αποτελέσει ίδιο άρθρο του νομοσχεδίου;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η τροπολογία με γενικό αριθμό 1121 και ειδικό 228 έγινε δεκτή κατά πλειοψηφία και θα αποτελέσει ίδιο άρθρο του νομοσχεδίου.
      Ερωτάται το Τμήμα: Γίνεται δεκτή η τροπολογία με γενικό αριθμό 1122 και ειδικό 229 η οποία θα αποτελέσει ίδιο άρθρο του νομοσχεδίου;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η τροπολογία με γενικό αριθμό 1122 και ειδικό 229 έγινε δεκτή κατά πλειοψηφία και θα αποτελέσει ίδιο άρθρο του νομοσχεδίου.
      Ερωτάται το Τμήμα: Γίνεται δεκτή η τροπολογία με γενικό αριθμό 1123 και ειδικό 230 η οποία θα αποτελέσει ίδιο άρθρο του νομοσχεδίου;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η τροπολογία με γενικό αριθμό 1123 και ειδικό 230 έγινε δεκτή ομοφώνως και θα αποτελέσει ίδιο άρθρο του νομοσχεδίου. 
      
      Ερωτάται το Τμήμα: Γίνεται δεκτή η τροπολογία με γενικό αριθμό 1125 και ειδικό αριθμό 232, η οποία θα αποτελέσει ίδιο άρθρο του νομοσχεδίου;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η τροπολογία με γενικό αριθμό 1125 και ειδικό αριθμό 232 έγινε δεκτή κατά πλειοψηφία και θα αποτελέσει ίδιο άρθρο του νομοσχεδίου.
      Κυρίες και κύριοι συνάδελφοι, εισερχόμαστε στην ψήφιση του ακροτελεύτιου άρθρου.
      Ερωτάται το Τμήμα: Γίνεται δεκτό το ακροτελεύτιο άρθρο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Σωτήρης Χατζηγάκης): Το ακροτελεύτιο άρθρο έγινε δεκτό.
      Συνεπώς το νομοσχέδιο του Υπουργείου Οικονομίας και Οικονομικών «Αγορές χρηματοπιστωτικών μέσων και άλλες διατάξεις» έγινε δεκτό επί της αρχής και επί των άρθρων.
      Κύριοι συνάδελφοι, συμφωνείτε να ψηφίσουμε το νομοσχέδιο και στο σύνολο;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το Τμήμα συμφώνησε.
      Ψήφιση στο σύνολο του νομοσχεδίου του Υπουργείου Οικονομίας και Οικονομικών: «Αγορές χρηματοπιστωτικών μέσων και άλλες διατάξεις».
      Ερωτάται το Τμήμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Οικονομίας και Οικονομικών «Αγορές χρηματοπιστωτικών μέσων και άλλες διατάξεις» έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
      (Να φωτογραφηθεί το νομοσχέδιο)
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Το Τμήμα παρέσχε τη ζητηθείσα εξουσιοδότηση.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 18.45’ λύεται η συνεδρίαση για την Τρίτη 21 Αυγούστου 2007 και ώρα 18.30΄, με αντικείμενο εργασιών του Τμήματος νομοθετική εργασία, σύμφωνα με την ημερήσια διάταξη που θα διανεμηθεί.
      
       
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
Τελευταία Αποθήκευση:	24/9/2007 10:43:00 πμ	Από:	-
Εκτυπώθηκε:	21/8/2007 11:49:00 πμ

