      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΣΥΝΕΔΡΙΑΣΗ ΙΣΤ΄
      Παρασκευή 31 Οκτωβρίου  2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας των Βουλευτών: Γ. Ανωμερίτη, Σ. Βαλυράκη, Ε. Χαϊτίδη και Π. Μαντούβαλου, σελ.
      3. Ανακοινώνεται ότι τη συνεδρίαση παρακολουθούν μέλη του Κέντρου Ανοικτής Περίθαλψης Ηλικιωμένων Βέροιας με δύο συνοδούς τους και μαθητές από το 1ο Δημοτικό Σχολείο Νέας Ερυθραίας Αττικής, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας 3 Νοεμβρίου 2003, σελ.
      4. Συζήτηση επικαίρων ερωτήσεων: 
      α) Προς τον Πρωθυπουργό, σχετικά με την κυβερνητική πρακτική στη διαχείριση των δημόσιων οικονομικών κλπ., σελ.
      β) Προς την Υπουργό Περιβάλλοντος, Χωροταξίας και Δημοσίων Έργων, σχετικά με τις καθυστερήσεις στην κατασκευή των αντιπλημμυρικών έργων κλπ., σελ.
      γ) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με την επίλυση αιτημάτων των μεταναστών που ζουν στη χώρα μας κλπ., σελ.
      δ) Προς τον Υπουργό Ανάπτυξης: i) σχετικά με τη λήψη μέτρων αντιμετώπισης των προβλημάτων στρέβλωσης στην αγορά, τη νόθευση του ανταγωνισμού κλπ., σελ.
      ii) σχετικά με τη χρέωση υψηλών επιβαρύνσεων για τη χορήγηση δανείων και προσωπικών καρτών από τις τράπεζες κλπ., σελ.
      ε) Προς τον Υπουργό Υγείας και Πρόνοιας: i) σχετικά με την κάλυψη της θέσης ιατρού στο αγροτικό ιατρείο Ύδρας, σελ.
      ii) σχετικά με την αντιμετώπιση των λειτουργικών προβλημάτων του Νοσοκομείου και του Κέντρου Υγείας Κυθήρων, σελ.
      στ) Προς τον Υπουργό Εθνικής Παιδείας και Θρησκευμάτων, σχετικά με την κρίση μεταξύ της Ελλαδικής Εκκλησίας και του Οικουμενικού Πατριαρχείου, σελ.
      5) Συζήτηση επερώτησης: προς τον Υπουργό Δημόσιας Τάξης, σχετικά με την αύξηση της εγκληματικότητας και την αποτελεσματική καταπολέμησή της, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Κατάθεση εκθέσεων Διαρκών Επιτροπών:
      1. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Τροποποιήσεις του ν. 1388/1983 «Ίδρυση Εθνικού Κέντρου Δημόσιας Διοίκησης», Ίδρυση Εθνικής Σχολής Τοπικής Αυτοδιοίκησης και άλλες διατάξεις», σελ.
      2. Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Περιβάλλοντος, Χωροταξίας και Δημοσίων Έργων: «Προστασία και διαχείριση υδάτων – Εναρμόνιση με την Οδηγία 2000/60/ΕΚ του Ευρωπαϊκού Κοινοβουλίου και του Συμβουλίου της 23ης Οκτωβρίου 2000», σελ.
      3. Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών: «Κύρωση των Πρωτοκόλλων στη Συνθήκη του Βόρειου Ατλαντικού για την προσχώρηση της Δημοκρατίας της Εσθονίας, της Δημοκρατίας της Λεττονίας, της Δημοκρατίας της Λιθουανίας, της Ρουμανίας, της Δημοκρατίας της Σλοβακίας και της Δημοκρατίας της Σλοβενίας», σελ.
      4. Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Άμυνας: «Ρύθμιση θεμάτων συγχώνευσης εταιρειών Ε.Β.Ο. Α.Ε. – ΠΥΡΚΑΛ Α.Ε.», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      α) Προς τον Πρωθυπουργό:
      ΣΗΜΙΤΗΣ Κ., σελ.
      ΚΩΝΣΤΑΝΤΟΠΟΥΛΟΣ Ν., σελ.
      β) Προς τους Υπουργούς:
      ΘΩΜΑΣ Γ., σελ.
      ΚΑΝΕΛΛΗ Λ., σελ.
      ΚΑΡΑΝΤΖΑΦΕΡΗΣ Γ., σελ.
      ΚΟΥΒΕΛΗΣ Φ., σελ.
      ΚΟΥΛΟΥΡΗΣ Κ., σελ.
      ΜΑΝΤΕΛΗΣ Α., σελ.
      ΜΙΧΑΛΟΛΙΑΚΟΣ Β., σελ.
      ΝΑΣΙΩΚΑΣ ΕΚ., σελ.
      ΠΑΠΑΔΗΜΑΣ Λ., σελ.
      ΣΚΥΛΛΑΚΟΣ Α., σελ.
      ΤΣΑΚΛΙΔΗΣ Ι., σελ.
      ΤΣΙΤΟΥΡΙΔΗΣ Σ., σελ.
      Β. Επί της επερώτησης:
      ΑΝΑΓΝΩΣΤΟΠΟΥΛΟΣ Θ., σελ.
      ΓΑΡΟΥΦΑΛΙΑΣ Γ., σελ.
      ΛΕΒΟΓΙΑΝΝΗΣ Ν., σελ.
      ΜΑΡΚΟΓΙΑΝΝΑΚΗΣ Χ., σελ.
      ΠΑΠΑΚΩΣΤΑ – ΣΙΔΗΡΟΠΟΥΛΟΥ ΑΙΚ., σελ.
      ΠΟΛΥΔΩΡΑΣ Β., σελ.
      ΤΑΣΟΥΛΑΣ Κ., σελ.
      ΦΛΩΡΙΔΗΣ Γ., σελ.

ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Δ΄
ΣΥΝΕΔΡΙΑΣΗ  ΙΣΤ΄
Παρασκευή 31 Οκτωβρίου 2003
	Αθήνα, σήμερα στις 31 Οκτωβρίου 2003, ημέρα Παρασκευή και ώρα 11.02΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ  ΚΑΚΛΑΜΑΝΗ.
	ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
	Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Αναστάσιο Μαντέλη, Βουλευτή Β΄ Αθηνών, τα ακόλουθα:
	Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Αναστάσιος Αθανασιάδης ζητεί την ικανοποίηση συνταξιοδοτικού αιτήματος από τον ΟΓΑ.
2) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Πανελλήνιος Σύλλογος Υπαλλήλων Γενικής Γραμματείας Εθνικής Στατιστικής Υπηρεσίας της Ελλάδος ζητεί τη μη αλλαγή του νομικού πλαισίου της πιο πάνω υπηρεσίας.
3) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Ένωση Αγροτικών Συνεταιρισμών Νομού Δράμας ζητεί τη λήψη μέτρων για την υποστήριξη των παραγωγών του Νομού Δράμας που επλήγησαν από τα φετινά καιρικά φαινόμενα.
4) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Δ/νση Τεχνικών Υπηρεσιών, Δήμου Δράμας, ζητεί τη χορήγηση άδειας εκμετάλλευσης περιπτέρου.
5) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Βικτωρία Σαχανίδου, κάτοικος Δράμας, ζητεί την πρόσληψή της από τη Στρατολογία Καβάλας, Δράμας και Ξάνθης.
6) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Χαλκιδέων ζητεί την ίδρυση Πανεπιστημιακής Σχολής στη Χαλκίδα.
7) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ελυμνίων Νομού Εύβοιας ζητεί την αποκατάσταση των ζημιών στην παραλιακή ζώνη του Δήμου από το έντονα καιρικά φαινόμενα.
8) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Πανελλήνια Ένωση Αναπληρωτών Εκπαιδευτικών ζητεί την επίλυση των εργασιακών προβλημάτων που αντιμετωπίζουν τα μέλη της.
9) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία οι Σύλλογοι Γονέων και Κηδεμόνων 10ου και 12ου Δημοτικών Σχολείων Χαλκίδας διαμαρτύρονται για την εγκατάσταση κεραίας κινητής τηλεφωνίας στην περιοχή Καμάρες.
10) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ελυμνίων Εύβοιας ζητεί την επίλυση των προβλημάτων που αντιμετωπίζουν οι Δασικοί Συνεταιρισμοί Λίμνης – Ροβιών – Κουρκουλών.
11) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Εμπορικός και Βιομηχανικός Σύλλογος Χαλκίδας ζητεί την προάσπιση των συμφερόντων του κλάδου, έναντι της εγκατάστασης και λειτουργίας υπερκαταστημάτων στην περιοχή της Χαλκίδας.
12) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Αυλώνος Εύβοιας διαμαρτύρεται για την απόσπαση Ειρηνοδίκου.
13) Ο Βουλευτής Κέρκυρας κ. ΣΠΥΡΟΣ ΣΠΥΡΟΥ κατέθεσε αναφορά με την οποία Κάτοικοι των Οθωνών Κέρκυρας ζητούν την κατασκευή νέου λιμανιού στη θέση Αυλάκια για την επίλυση των συγκοινωνιακών προβλημάτων του νησιού.
14) Ο Βουλευτής Κέρκυρας κ. ΣΠΥΡΟΣ ΣΠΥΡΟΥ κατέθεσε αναφορά με την οποία ο Δήμος Αχιλλείων Νομού Κέρκυρας ζητεί την ένταξή του στην κατανομή των συμπληρωματικών κεντρικών αυτοτελών πόρων έτους 2003.
15) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία το Τμήμα Πληροφορικής Πανεπιστημίου Ιωαννίνων ζητεί την τροποποίηση διατάξεων του σχεδίου νόμου «Ρύθμιση εκπαιδευτικών θεμάτων και άλλες διατάξεις».
16) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η Ένωση Ιπταμένων Συνοδών και Φροντιστών ζητεί τη διασφάλιση των εργασιακών σχέσεων των μελών της.
17) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Ένωση Ιπταμένων Συνοδών και Φροντιστών ζητεί τη διασφάλιση των εργασιακών σχέσεων των μελών της.
18) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο κ. Αλέξανδρος Βουλγαρίδης, αστυφύλακας κάτοικος Αθηνών, ζητεί την ικανοποίηση αιτήματος απόσπασής του.
19) Ο Βουλευτής Αργολίδας κ. ΓΕΩΡΓΙΟΣ ΤΣΟΥΡΝΟΣ κατέθεσε αναφορά με την οποία η Νομαρχιακή Αυτοδιοίκηση Αργολίδας ζητεί την καταβολή επιδοτήσεων σε δικαιούχους κτηνοτρόφους της περιοχής της.
20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία οι κύριοι Χαράλαμπος Αυγουστινάκης, Σπύρος Βερυγάκης, Γεώργιος Σταυρακάκης, Νίκος Βουτυράκης και Στέφανος – Σταύρος Παπαδάκης ζητούν χορήγηση ισόβιας μηνιαίας χορηγίας ως πρόεδροι και κοινοτικοί σύμβουλοι επί 20ετία.
21) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η Εταιρεία Ελλήνων Σκηνοθετών ζητεί τη νομοθετική ρύθμιση ασφαλιστικών προβλημάτων των Ελλήνων Σκηνοθετών.
22) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο Επαγγελματικός Σύλλογος Ορθοδοντικών Ελλάδος διαμαρτύρεται για τον τρόπο δημιουργίας και λειτουργίας από το ΙΚΑ Περιφερειακών Ορθοδοντικών ιατρείων.
23) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία το Σωματείο Εργαζομένων στο Κέντρο Διημέρευσης Ατόμων με Προβλήματα Όρασης και Πρόσθετες Αναπηρίες «ΕΠΙΚΟΙΝΩΝΙΑ» ζητεί σταθερή χρηματοδότηση για τη συνέχιση της λειτουργίας του.
24) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο κ. Δημήτριος Μαργέτης ζητεί την επίλυση προβλήματος που δημιουργήθηκε από εγκατάσταση κολώνας της ΔΕΗ στην τοποθεσία πρασιές Πόρτο Ράφτη.
25) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Αρτεμισία Μαχαιρίδου, κάτοικος Αγίου Αθανασίου Δράμας, ζητεί την ικανοποίηση συνταξιοδοτικού αιτήματος από το ΙΚΑ.
26) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο κ. Ιωάννης Παπαδόπουλος, κάτοικος Σφηκιάς Ημαθίας, διαμαρτύρεται επειδή απορρίφθηκε το αίτημα της συζύγου του, για τη χορήγηση πολυτεκνικού επιδόματος.
27) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΣΠΥΡΟΣ ΣΤΡΙΦΤΑΡΗΣ κατέθεσαν αναφορά με την οποία ο Δήμαρχος και το Δημοτικό Συμβούλιο Δήμου Παλικής Νομού Κεφαλονιάς ζητούν την καταβολή αποζημίωσης στους παραγωγούς κορινθιακής σταφίδας που οι καλλιέργειές τους καταστράφηκαν από τις πρόσφατες βροχοπτώσεις.
28) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Σύλλογος Υπαλλήλων του Εθνικού Ιδρύματος Αποκατάστασης Αναπήρων ζητεί να καταβληθεί άμεσα στους εργαζόμενους στο ΕΙΑΑ το επίδομα ειδικών συνθηκών 30%.
29) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Ένωση Πληροφορικών Ελλάδος ζητεί την τροποποίηση διατάξεων του σχεδίου νόμου:«Ρύθμιση εκπαιδευτικών θεμάτων και άλλες διατάξεις».
30) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Έλλη Παπαδοπούλου, κάτοικος Δράμας, ζητεί την επίλυση προβλήματος που αντιμετωπίζει από τον ΟΓΑ.
31) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Παρασκευή Σιδηροπούλου, κάτοικος Δράμας, διαμαρτύρεται για την καθυστέρηση αποζημίωσής της από την καταστροφή ελαιοδένδρων, λόγω παγετού, το χειμώνα 2001-2002.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1450/29-7-03 ερώτηση του Βουλευτή κ. Αθηναίου Φλωρίνη δόθηκε με το υπ΄ αριθμ. 7017/4/3620/20-8-03 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Α. Φλωρίνης, σας γνωρίζουμε ότι η ίδρυση, κατάργηση και προαγωγή των Πυροσβεστικών Υπηρεσιών γίνεται σύμφωνα με τον επιχειρησιακό σχεδιασμό του Σώματος, κατόπιν ενδελεχούς μελέτης όλων των παραμέτρων που αφορούν τις ανάγκες και την επικινδυνότητα κάθε περιοχής, καθώς και τις υπηρεσιακές και δημοσιονομικές δυνατότητες, με στόχο βεβαίως την καλύτερη δυνατή πυροπροστασία όλων των περιοχών της χώρας.
     Σύμφωνα με τα ανωτέρω στην παρούσα χρονική περίοδο δεν είναι δυνατή η ίδρυση Πυροσβεστικής Υπηρεσίας στα Νέα Μουδανιά, αλλά η δυνατότητα αυτή θα εξετασθεί μελλοντικά μετά την αύξηση της υπηρετούσας δύναμης του Σώματος και την εξασφάλιση της αναγκαίας υλικοτεχνικής υποδομής.
     Ο Υφυπουργός
     ΠΑΝΤΕΛΗΣ ΤΣΕΡΤΙΚΙΔΗΣ»
     2. Στην με αριθμό 1447/29-7-03 ερώτηση της Βουλευτού κ. Ευαγγελίας Σχοιναράκη - Ηλιάκη δόθηκε με το υπ΄ αριθμ. 81575/ΙΗ/21-8-03 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1447/29.7.03 την οποία κατέθεσε η Βουλευτής κ. Ευαγγ. Σχοιναράκη-Ηλιάκη σχετικά με την ίδρυση Κέντρων Κατάθεσης Μηχανογραφικών Δελτίων υποψήφιων φοιτητών, σας γνωρίζουμε τα ακόλουθα:
     Σύμφωνα με την ισχύουσα νομοθεσία, συνιστάται στην έδρα της οικείας Διεύθυνσης ή Γραφείο Δευτεροβάθμιας Εκπαίδευσης, Επιτροπή Συγκέντρωσης Δικαιολογητικών υποψηφίων για εισαγωγή στις σχολές και στα τμήματα της Τριτοβάθμιας Εκπαίδευσης Κάθε Επιτροπή έχει την αρμοδιότητα να παραλαμβάνει τα δικαιολογητικά των υποψηφίων που αποφοίτησαν από Λύκειο αρμοδιότητας της οικείας Διεύθυνσης ή Γραφείου Δευτεροβάθμιας Εκπαίδευσης.
     Η λειτουργία της Επιτροπής, μόνο στις Διευθύνσεις και στα Γραφεία Δ.Ε., επιβάλλεται, εκτός των άλλων και για την εξασφάλιση της αντικειμενικότητας του συστήματος, εφόσον:
     α) Το μηχανογραφικό δελτίο παραλαμβάνεται ηλεκτρονικά και αυτό προϋποθέτει, όχι μόνο καλή υλικοτεχνική υποδομή, αλλά και στελέχωση των Επιτροπών από προσωπικό με πολύ καλή γνώση Ηλεκτρονικών Υπολογιστών για τη χρήση και εφαρμογή του συγκεκριμένου προγράμματος.
     β) Ελέγχεται η νομιμότητα των υποβαλλόμενων δικαιολογητικών (Απολυτήριο-Βεβαίωση πρόσβασης - κατηγορία ένταξης υποψηφίου 90% ή 10% κ.λπ.), έλεγχος που δε μπορεί να γίνεται στο κάθε Λύκειο, διότι στην περίπτωση αυτή θα συνέπιπτε ο εκδότης των δικαιολογητικών με τον ελεγκτή.
     Ο Υπουργός
     ΠΕΤΡΟΣ Δ. ΕΥΘΥΜΙΟΥ»
     3. Στην με αριθμό 1322/25-7-03 ερώτηση του Βουλευτή κ. Γεώργίου Βλάχου δόθηκε με το υπ΄ αριθμ. 37161/25-8-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Στην συνέχεια του ανωτέρου σχετικού, σας πληροφορούμε ότι η Νομαρχιακή Αυτοδιοίκηση Δυτικής Αττικής έχει υποβάλει για προαξιολόγηση στην Περιφέρεια Αττικής τη μελέτη για την κατασκευή του έργου «Νέα χάραξη βελτίωσης επαρχιακής οδού από Μέγαρα μέχρι Αλεποχώρι - πεδινό τμήμα», που καλύπτει το αστικό τμήμα των Μεγάρων και το πεδινό τμήμα μήκους 12 χλμ.
     Για το υπόλοιπο ορεινό τμήμα, μήκους 7 χλμ., υπάρχει ήδη η προμελέτη του έργου στην Ν.Α. Δυτικής Αττικής, η οποία μέσα στα πλαίσια των οικονομικών της δυνατοτήτων θα εκπονήσει την οριστική μελέτη του παραπάνω τμήματος και των συνοδευτικών αυτής μελετών (γεωτεχνική μελέτη, στατική μελέτη κλπ.).
     Ο Υφυπουργός
     Λ. ΠΑΠΑΔΗΜΑΣ»
     4. Στην με αριθμό 1242/24-7-03 ερώτηση του Βουλευτή κ. Μανώλη Χατζηγιάννη δόθηκε με το υπ΄ αριθμ. Φ.900α/3668/6705 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ΄αριθμ. 1242/24-7-2003 ερώτησης, που κατέθεσε ο Βουλευτής κ. Μανώλης Xατζηγάκης, με θέμα την μη επιλογή του κ. Δημητρίου Βούκια ως ΕΠ.ΟΠ. της Πολεμικής Αεροπορίας, σας γνωρίζουμε τα εξής:
     Ο υποψήφιος κ. Βούκιας Δημήτριος του Ιωάννη κατέθεσε δικαιολογητικά για συμμετοχή ως υποψήφιος ΕΠ.ΟΠ. στην ειδικότητα μουσικός (ΜΟΣ), εκτελεστής κόρνου και, κατόπιν αξιολόγησης των δικαιολογητικών του, σύμφωνα με τα κριτήρια επιλογής του Παραρτήματος 'Α' της σχετικής εγκυκλίου, συγκέντρωσε 460 μόρια. Ειδικότερα:
     α) 210 μόρια από το πτυχίο ΤΕΕ Β΄ Κύκλου.
     β) 250 μόρια από προϋπηρεσία στην ειδικότητα.
     Με τη βαθμολογία αυτή κατέλαβε αρχικά τη θέση του επιτυχόντα στον πίνακα επιτυχόντων- επιλαχόντων του οργάνου, ενώ ο υποψήφιος κ. Ωραιόπουλος Χαράλαμπος του Ιωακείμ, με 281 μόρια, ήταν 2ος επιλαχών.
     Κατόπιν ενστάσεως του υποψήφιου Ωραιόπουλου Χαράλαμπου του Ιωακείμ και τον επανέλεγχο της περίπτωσης από την αρμόδια επιτροπή προέκυψε, ότι η συνολική βαθμολογία του ως υποψηφίου Μουσικού (ΜΟΣ), εκτελεστού κόρνου, διαμορφώθηκε στα 556 μόρια κατατάσσοντάς τον ως επιτυχόντα στο σχετικό πίνακα.
     Κατά το επανέλεγχο, τα δικαιολογητικά του αξιολογήθηκαν πιο συγκεκριμένα ως εξής:
     α) 131 μόρια από το απολυτήριο Λυκείου.
     β) 250 μόρια από προϋπηρεσία στην ειδικότητα.
     γ) 100 μόρια από την ειδική κατηγορία (ως παιδί πολυτέκνου). 
     δ) 75 μόρια από τη θητεία στις Ένοπλες Δυνάμεις.
     Όταν ολοκληρώθηκε η διαδικασία Ψυχοτεχνικών-Υγειονομικών εξετάσεων και αθλητικών δοκιμασιών, συντάχθηκε ο τελικός πίνακας επιτυχόντων-επιλαχόντων της ειδικότητας μουσικού (ΜΟΣ), εκτελεστή κόρνου, όπου, σύμφωνα με τις παραπάνω βαθμολογίες των δύο (2) υποψηφίων, τη θέση του επιτυχόντα στο όργανο κατέλαβε ο κ. Ωραιόπουλος Χαράλαμπος του Ιωακείμ.
     Συμπερασματικά και σύμφωνα με τα κριτήρια επιλογής του Παραρτήματος 'Α' της σχετικής εγκυκλίου, ορθώς ο κ. Βούκιας Δημήτριος του Ιωάννη συμπεριελήφθηκε τελικά ως επιλαχών στον πίνακα επιτυχόντων-επιλαχόντων της ειδικότητας Μουσικού (ΜΟΣ), εκτελεστή κόρνου.
     Τονίζεται, ότι η όλη διαδικασία επιλογής των ΕΠ.ΟΠ έγινε κατ' εφαρμογή της σχετικής προκήρυξης του ΓΕΑ, με δημοσιότητα και απόλυτη διαφάνεια, ως προς τα κριτήρια επιλογής και τον τρόπο μοριοδότησης, που ήταν γνωστός από την αρχή για τον κάθε υποψήφιο. Ο διαγωνισμός κατά γενική ομολογία ήταν απόλυτα επιτυχής και αξιόπιστος.
     Εάν κάποιος υποψήφιος εξακολουθεί να έχει οιανδήποτε αμφιβολία για το σύνολο των μορίων που τελικώς συγκέντρωσε ή για τον τρόπο βαθμολόγησής του, μπορεί να απευθυνθεί τηλεφωνικώς ή εγγράφως στο ΓΕΑ, Κλάδο Β', Διεύθυνση Β1, 2ο Τμήμα (τηλ.:210-6592121, Υπεύθυνος: Μ.Υ. κ. Αν. Σπυριδάκος), προς λεπτομερέστερη ενημέρωσή του.
     Ο Υπουργός
     ΓΙΑΝΝΟΣ ΠΑΠΑΝΤΩΝΙΟΥ»
      5. Στην με αριθμό 1247/24-7-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ΄ αριθμ. Β-4135/18-8-03 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 1247/24-7-03, που κατέθεσε στη Βουλή ο Βουλευτής κ. Κων/νος Τσιπλάκης, σας πληροφορούμε τα εξής:
     Το θέμα των παρανόμως κυκλοφορούντων φορτηγών, αλλοδαπών και ελληνικών, και διενέργειας με αυτά εμπορευματικών μεταφορών κατά παράβαση των ισχυουσών διατάξεων αντιμετωπίζεται με τους ελέγχους που διενεργούνται σε όλη τη χώρα από το ΣΔΟΕ, Λιμενικές, Τελωνιακές, Αστυνομικές Αρχές, καθώς και τα Μικτά Κλιμάκια Ελέγχου των Νομαρχιακών Αυτοδιοικήσεων, όργανα που διαπιστώνουν παραβάσεις και επιβάλλουν ποινές σύμφωνα με τα προβλεπόμενα στις διατάξεις των ν. 2800/2000 και 2801/2000, και τις κατ' εξουσιοδότησή τους κανονιστικές αποφάσεις Γ5/52182/3729/12-9-2000 και Γ5/29480/2304/10-4-2001 αντίστοιχα.
     Οι ανωτέρω κανονιστικές αποφάσεις προβλέπουν επίσης τη διαδικασία επιβολής και είσπραξης προστίμων κατά τη διαπίστωση παραβάσεων από τα ανωτέρω όργανα, τα οποία διαθέτουν και τα σχετικά στοιχεία για τους διεργούμενους ελέγxoυς, και της προς αυτούς συμμόρφωσης
     Ο Υφυπουργός
     ΕΜΜΑΝΟΥΗΛ ΣΟΦ. ΣΤΡΑΤΑΚΗΣ»
      6. Στην με αριθμό 1231/24-7-03 ερώτηση του Βουλευτή κ. Νικολάου Κατσαρού δόθηκε με το υπ΄ αριθμ. Β-4140/18-8-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 1231/24-7-03, που κατέθεσε στη Βουλή ο Βουλευτής κ. Νικόλαος Κατσαρός, σχετικά με τη χορήγηση άδειας Ε.Δ.Χ. αυτοκινήτου, σας πληροφορούμε ότι:
     1. Με τη παράγραφο 1 του άρθρου 24 του ν. 3109/2003 (Α΄ 38) ορίζεται ότι, δεν παραχωρείται δικαίωμα θέσης σε κυκλοφορία νέων Ε.Δ.Χ. αυτοκινήτων μέχρι 31.12.2005.
     2. Από τη διατύπωση αυτή της παραπάνω διάταξης, είναι σαφές ότι διαδικασίες που έχουν ξεκινήσει προ της έναρξης εφαρμογής του ν. 3109/2003 (Α΄ 38) και δεν έχουν υλοποιηθεί με την έκδοση απόφασης του Νομάρχη, περί παραχώρησης δικαιώματος θέσης σε κυκλοφορία Ε.Δ.Χ. αυτοκινήτου, καταλαμβάνονται από την απαγόρευση του νόμου.
     Ο Υπουργός
     ΧΡΙΣΤΟΣ ΒΕΡΕΛΗΣ»
      7. Στην με αριθμό 1226/24-7-03 ερώτηση της Βουλευτού κ. Ιωάννας Στεργίου δόθηκε με το υπ΄ αριθμ. 6174/18-8-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώντας στην με αριθμ.1226/2003 ερώτηση, που κατατέθηκε στη Βουλή από τη Βουλευτή κα. Ι. Στεργίoυ για τα θιγόμενα σ΄ αυτή θέματα, σας πληροφορούμε ότι αρμόδιο να σας απαντήσει είναι το συνερωτώμενο Υπουργείο Εσωτερικών Δημόσιας Διοίκησης και Αποκέντρωσης, καθώς και το Υπουργείο Περιβάλλοντος Χωροταξίας και Δημοσίων Έργων, προς το οποίο κοινοποιούμε φωτοαντίγραφο της ερώτησης.
     Ο Υπουργός
     ΔΗΜΗΤΡΙΟΣ ΡΕΠΠΑΣ»
      8. Στην με αριθμό 1924/20-8-2003 ερώτηση της Βουλευτού κ. Μαρίας Δαμανάκη δόθηκε με το υπ΄ αριθμ. 788/10-9-2003 έγγραφο από τον Υπουργό Δικαιοσύνης η ακόλουθη απάντηση:
     «Απαντώντας στην υπ΄ αριθ. 1924/20-8-2003 ερώτηση που κατέθεσε στη Βουλή των Ελλήνων η Βουλευτής κ. Μ. Δαμανάκη, σας γνωρίζουμε τα εξής:
     Μετά από έντονες προσπάθειες που καταβλήθηκαν από το Υπουργείο Δικαιοσύνης, το Ειρηνοδικείο Αθηνών, το πταισματοδικείο Αθηνών και το Δικαστήριο Ανηλίκων θα αποκτήσουν τη δική τους στέγη. Ειδικότερα:
     Το νέο κτίριο του Ειρηνοδικείου-πταισματοδικείου Αθηνών θα ανεγερθεί στο οικόπεδο του Δικαστικού Μεγάρου Αθηνών που περικλείεται από τη λεωφόρο Αλεξάνδρας και τις οδούς Δέγλερη, Κάλβου και Λουκάρεως και θα καταλάβει μέρος του χώρου επάνω από το ήδη κατασκευασμένο χώρο στάθμευσης αυτοκινήτων.
     Το κτίριο θα έχει συνολική επιφάνεια 6.500 τετραγωνικά μέτρα, η οποία είναι κατά 1.600 τ.μ. μεγαλύτερη αυτής που σήμερα στεγάζει τις υπηρεσίες (4.900 τ.μ.). Το έργο έχει ήδη ενταχθεί στο Πρόγραμμα Δημοσίων Επενδύσεων με εγκεκριμένο προϋπολογισμό ύψους 13.646.368 ευρώ.
     Εκτιμάται ότι η προκήρυξη για τη διενέργεια δημόσιου διαγωνισμού θα γίνει στα μέσα Οκτωβρίου του 2003 και μέχρι το τέλος του Δεκεμβρίου του 2003 θα έχει επιλεγεί ο ανάδοχος του έργου. Το κτίριο αναμένεται να παραδοθεί περί τα τέλη του 2004.
     Τέλος, το Δικαστήριο Ανηλίκων θα είναι η πρώτη δικαστική υπηρεσία που θα μεταστεγαστεί εντός δύο μηνών σε χώρο του Εφετείου Αθηνών και θα καταλάβει έκταση 800 τ.μ. παράλληλα θα λάβει και άλλα 300 τ.μ. από το νέο κτίριο που θα κατασκευαστεί και πλέον θα έχει συνολική επιφάνεια 1.100 τ.μ., υπερδιπλάσια αυτής που έχει σήμερα (500 τ.μ.).
     Θα περιλαμβάνει 1 αίθουσα ακροατηρίου και τα γραφεία προϊσταμένου και της γραμματείας του δικαστηρίου.
     Ο Υπουργός
     ΦΙΛΙΠΠΟΣ ΠΕΤΣΑΛΝΙΚΟΣ»
      9. Στην με αριθμό 362/3-7-03 ερώτηση του Βουλευτή κ. Κωνσταντίνου Κιλτίδη δόθηκε με το υπ’ αριθμ. Β 4003/25-7-03 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης 362/3-7-03 που κατέθεσε στη Βουλή ο Βουλευτής κ. Κων/νος Κιλτίδης, σας πληροφορούμε τα παρακάτω:
      1. Ως γνωστόν, η συμμετοχή του Ελληνικού Δημοσίου στο μετοχικό κεφάλαιο της ανώνυμης εταιρείας Οργανισμός Τηλεπικοινωνιών της Ελλάδος Α.Ε. (ΟΤΕ ΑΕ) έχει μειωθεί και προσδιορισθεί σε ποσοστό 33,761 %.
      Η αλλαγή αυτή στο ιδιοκτησιακό καθεστώς της ΟΤΕ Α.Ε. συνδυάζεται με κανονιστικές διατάξεις, οι οποίες εξαιρούν ρητά την ΟΤΕ ΑΕ από τον δημόσιο τομέα. Σύμφωνα με το νόμο 2733/1999, η εταιρεία ΟΤΕ ΑΕ δεν εμπίπτει πλέον στο πεδίο εφαρμογής του νόμου 2414/1996 («Εκσυγχρονισμός των δημοσίων επιχειρήσεων και Οργανισμών και άλλες διατάξεις») αλλά αποκλειστικά στο νόμο 2190/1920 («Περί ανωνύμων εταιρειών) με τον οποίο έχει πλήρως εναρμονιστεί το ισχύον καταστατικό της εταιρείας ΟΤΕ Α.Ε. Η εταιρεία ΟΤΕ Α.Ε. δεν αποτελεί πλέον δημόσια επιχείρηση, αλλά λειτουργεί αποκλειστικά με κριτήρια ιδιωτικών ανωνύμων εταιρειών, όπως άλλωστε επιτάσσει η πλήρως απελευθερωμένη αγορά των τηλεπικοινωνιών, μετά τον νόμο 2867/2000.
      Στο πλαίσιο αυτό, ο Υπουργός Μεταφορών και Επικοινωνιών δεν έχει αρμοδιότητα εποπτείας, ούτε δυνατότητα ελέγχου των αποφάσεων της διοίκησης της εταιρείας ΟΤΕ Α.Ε.
      2. Η Ε.Ε.Τ.Τ., με την υπ’ αριθμ. 264/140/2002 Απόφασή της «Ορισμός Υπόχρεων Παροχής Καθολικής Υπηρεσίας» (ΦΕΚ 1368/Β/2002), όρισε ως Υπόχρεο Παροχής Καθολικής Υπηρεσίας τον Οργανισμό Τηλεπικοινωνιών Ελλάδος (Ο.Τ.Ε. Α.Ε.), μέχρι τη 31-12-03.
      Η Ε.Ε.Τ.Τ. έχει εκδώσει την με αριθμ. Αποφ. Α.Π.255 / 83 /14-06-02 σύμφωνα με την εξουσιοδότηση του άρθρου 8 παρ. 5 του ν. 2867/2000, όπου καθορίζονται με λεπτομέρεια οι υπηρεσίες που περιλαμβάνονται στην Καθολική Υπηρεσία καθώς και όλα τα γενικότερα ζητήματα που προκύπτουν από την εφαρμογή της.
      Επιπλέον, σύμφωνα με τα παραπάνω ο ΟΤΕ, ως Πάροχος Καθολικής Υπηρεσίας, δεσμεύεται για την τήρηση συγκεκριμένων ποιοτικών δεικτών όσον αφορά συχνότητα βλαβών, ποσοστά αποτυχίας κλήσεων και ποσοστά αποκατάστασης βλαβών.
      Η ΕΕΤΤ στα πλαίσια της προσπάθειά της για την εφαρμογή των διατάξεων περί Καθολικής Υπηρεσίας, βάσει του εποπτικού της ρόλου, έχει ζητήσει εγγράφως από τον Ο.Τ.Ε. να την πληροφορήσει για τις ενέργειες τις οποίες πρόκειται να προβεί για την επίλυση των προβλημάτων των περιοχών που αναφέρονται στην Ερώτηση.
      3. Αποστέλλουμε συνημμένα το αριθμ. 938/385448/15-7-03 έγγραφο του Ο.Τ.Ε. προς το Υπ.Μ.Ε. στο οποίο αναφέρονται τα προβλήματα τηλεφωνικής επικοινωνίας στους οικισμούς Κοκάρτζα, Βακούφι και Χερσότοπου του Ν. Κιλκίς και οι δυνατότητες και τα μέτρα επίλυσής τους.
      Ο Υφυπουργός
      ΕΜΜΑΝΟΥΗΛ ΣΟΦ. ΣΤΡΑΤΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      10. Στην με αριθμό 585/59/8-7-03 ερώτηση του Βουλευτή κ. Απόστολου Ανδρεουλάκου δόθηκε με το υπ’ αριθμ. Υ/ΙΑ/14/4-8-03 έγγραφο από τον Υφυπουργό Τύπου και Μέσων Μαζικής Ενημέρωσης η ακόλουθη απάντηση:
      «Στο πλαίσιο των αρμοδιοτήτων μας και σε απάντηση της ανωτέρω ερώτησης και αίτησης κατάθεσης εγγράφων, σας διαβιβάζουμε συνημμένως το υπ’ αρ. πρωτ. 803/1.8.2003 σχετικό έγγραφο της Ελληνικής Ραδιοφωνίας Τηλεόρασης Α.Ε..
      Ο Υφυπουργός
      ΤΗΛΕΜΑΧΟΣ ΧΥΤΗΡΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      11. Στην με αριθμό 561/8-7-03 ερώτηση των Βουλευτών κυρίων Παναγιώτη Κοσιώνη, Ορέστη Κολοζώφ και Αντωνίου Σκυλλάκου δόθηκε με το υπ’ αριθμ. ΓΠ 67588/1-8-03 έγγραφο από την Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αρ. 561/8-7-2003 ερώτηση που κατατέθηκε στη Βουλή από τους Βουλευτές κυρίους Π. Κοσιώνη, Ο. Κολοζώφ και Α. Σκυλλάκο σχετικά με το Κέντρο Θεραπείας Εξαρτημενων Ατόμων (KEΘΕA), σας γνωρίζουμε τα παρακάτω:
      Το Κέντρο Θεραπείας Εξαρτημένων Ατόμων αποτελεί έναν από τους κύριους φορείς υλοποίησης του Εθνικού Σχεδίου Δράσης για την Αντιμετώπιση της Εξάρτησης από Ουσίες 2002 -2006.
      Οι τροποποιήσεις που εξετάζονται δεν βρίσκονται σε καμιά περίπτωση στην κατεύθυνση της προσβολής της διοικητικής αυτοτέλειας ή της φιλοσοφίας του ΚΕ.Θ.Ε.Α. Για το λόγο αυτόν άλλωστε, πραγματοποιήθηκε και συνάντηση της πολιτικής ηγεσίας του Υπουργείου Υγείας και Πρόνοιας με το Διοικητικό Συμβούλιο αλλά και τους συλλόγους γονέων του ΚΕ.Θ.Ε.Α. Η σχετική ρύθμιση -στην τελική της μορφή- θα εξασφαλίζει και την αυτοδιοίκηση του Φορέα και τη συνέχιση του πολύ σημαντικού έργου του.
      Η Υφυπουργός
      Ε. ΤΣΟΥΡΗ
      12. Στην με αριθμό 564/8-7-03 ερώτηση των Βουλευτών κυρίων Λιάνας Κανέλλη και Αντωνίου Σκυλλάκου δόθηκε με το υπ’ αριθμ. 33847/30-7-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας γνωρίζουμε τα εξής:
      Στη ΣΑΜΠ 085/3 της Περιφέρειας Αττικής περιλαμβάνεται η χρηματοδότηση μελέτης με τίτλο «Μελέτη καταπτώσεων φυσικών και τεχνητών πρανών κατασκευής και βελτίωσης οδού Παλαιάς Επιδαύρου -Κόμβου Καλλονής (νέα χάραξη) - Ενίσχυση σήμανσης και οδικής ασφάλειας» με συνολικό προϋπολογισμό 440.205,43 € και πιστώσεις έτους 2003 ύψους 240.000,0 €. Φορέας υλοποίησης της μελέτης είναι η Ν.Α. Πειραιά.
      Η εν λόγω μελέτη αποσκοπεί στο καθορισμό των τελικών συμπληρωματικών παρεμβάσεων, που θα δώσουν την δυνατότητα ολοκλήρωσης του δρόμου. Η χρηματοδότηση για την κατασκευή του έργου, μετά την ολοκλήρωση της μελέτης, θα γίνει από το Γ΄ ΚΠΣ, σύμφωνα με τις ισχύουσες διαδικασίες της ένταξης και χρηματοδότησης έργων.
      Ο Υφυπουργός
      Λ. ΠΑΠΑΔΗΜΑΣ»
      13. Στην με αριθμό 568/8-7-03 ερώτηση των Βουλευτών κυρίων Λιάνας Κανέλλη και Αντωνίου Σκυλλάκου δόθηκε με το υπ’ αριθμ. 33848/30-7-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης και στα πλαίσια των αρμοδιοτήτων μας, σας γνωρίζουμε τα ακόλουθα:
      Στη ΣΑΜΠ 085/3 της Περιφέρειας Αττικής περιλαμβάνεται η χρηματοδότηση μελέτης με τίτλο «Μελέτη καταπτώσεων φυσικών και τεχνητών πρανών κατασκευής και βελτίωσης οδού Παλαιάς Επιδαύρου -Κόμβου Καλλονής (νέα χάραξη) - Ενίσχυση σήμανσης και οδικής ασφάλειας» με συνολικό προϋπολογισμό 440.205,43 € και πιστώσεις έτους 2003 ύψους 240.000,0 €. Φορέας υλοποίησης της μελέτης είναι η Ν.Α. Πειραιά. Η εν λόγω μελέτη αποσκοπεί στο καθορισμό των τελικών συμπληρωματικών παρεμβάσεων, που θα δώσουν την δυνατότητα ολοκλήρωσης του δρόμου. Η χρηματοδότηση για την κατασκευή του έργου, μετά την ολοκλήρωση της μελέτης, θα γίνει από το Γ΄ ΚΠΣ, σύμφωνα με τις ισχύουσες διαδικασίες της ένταξης και χρηματοδότησης έργων.
      Για τα λοιπά θέματα αρμόδια να απαντήσουν είναι τα συνερωτώμενα Υπουργεία Ανάπτυξης, ΠΕ.ΧΩ.Δ.Ε., Εμπορικής Ναυτιλίας και Γεωργίας
      Ο Υφυπουργός
      Λ. ΠΑΠΑΔΗΜΑΣ»
      14. Στην με αριθμό 593/9-7-03 ερώτηση του Βουλευτή κ. Νικήτα Κακλαμάνη δόθηκε με το υπ’ αριθμ. ΓΠ 67599/1-8-03 έγγραφο από την Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αρ. 593/9-7-2003 ερώτηση που κατατέθηκε στη Βουλή από τον Βουλευτή κ. Ν. Κακλαμάνη σχετικά με τον Οργανισμό Ανάπτυξης Υπηρεσιών Ψυχικής Υγείας, σας γνωρίζουμε τα εξής:
      Το σχέδιο νέου Οργανισμού του Κέντρου Ψυχικής Υγιεινής περιλαμβάνει όλες τις υπηρεσίες που το Κέντρο παρέχει, εκτός από τις Υ.Ε.Ε.Α.. Οι υπηρεσίες αυτές αρχικά λειτουργούσαν ως προγράμματα επαγγελματικής κατάρτισης για άτομα με χρόνια ψυχικά πρoβλήματα. Στη συνέχεια τα περιορισμένου χρόνου προγράμματα αυτά μετατράπηκαν σε μόνιμες μονάδες και οι συμβάσεις εργασίας των εκπαιδευτών μετατράπηκαν σε αορίστου χρόνου.
      Σήμερα έχουν δημιουργηθεί νέα δεδομένα που επιβάλλoυν αλλαγές στις παραπάνω υπηρεσίες. Η επαγγελματική κατάρτιση ατόμων με ειδικές ανάγκες (όπου εντάσσονται και τα άτομα με χρόνια ψυχικά πρoβλήματα) θα πρέπει να γίνεται από πιστοποιημένα Κέντρα Επαγγελματικής Κατάρτισης. Το Κέντρο Ψυχικής Υγιεινής διαθέτει πιστοποιημένο Κέντρο Επαγγελματικής Κατάρτισης που θα υλοποιεί σχετικά προγράμματα.
      Η Υφυπουργός
      Ε. ΤΣΟΥΡΗ»
      15. Στην με αριθμό 676/10-7-03 ερώτηση της Βουλευτού κ. Μαρίας Κόλλια- Τσαρουχά δόθηκε με το υπ’ αριθμ. Φ.90022/17773/3725/29-7-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην παραπάνω ερώτηση η οποία κατατέθηκε στη Βουλή από την Βουλευτή κ. M. Kόλλια - Τσαρούχα σχετικά με τα θιγόμενα σ’ αυτή θέματα, σας γνωρίζουμε τα ακόλουθα τα οποία μας γνώρισε το ΙΚΑ:
      Ο θεσμός του οικογενειακού γιατρού εφαρμόζεται για μια τριακονταετία στο ΙΚΑ σε 14 Μονάδες Υγείας της Αττικής και 6 Μονάδες Υγείας της επαρχίας.
      Από την μέχρι σήμερα εμπειρία κρίνεται απόλυτα ικανοποιητικός με μεγάλο βαθμό αποδοχής από τους χρήστες των Υπηρεσιών του.
      Ο θεσμός λειτουργεί κυρίως με παθολόγους γιατρούς, ενώ τα τελευταία χρόνια έχουν ενταχθεί στο θεσμό και γιατροί Γενικής Ιατρικής σε αναπλήρωση των παλαιότερων αποχωρούντων οικογενειακών γιατρών.
      Σε μια προσπάθεια που έγινε το1998 για επέκταση του θεσμού και σε άλλες περιοχές υπήρξε απροθυμία των γιατρών να ενταχθούν στο θεσμό.
      Σήμερα η Διοίκηση του Ιδρύματος στα πλαίσια του λειτουργικού ανασχεδιασμού του Τομέα Υγείας του ΙΚΑ μελετά την ανάπτυξη-επέκταση του θεσμού.
      Στο επίκεντρο του σχεδιασμού του ΙΚΑ βρίσκεται η ανάπτυξη ολοκληρωμένου δικτύου οικογενειακών γιατρών με βάση τα ισχύοντα Ευρωπαϊκά πρότυπα.
      Η ανάπτυξη αυτή θα είναι σταδιακή δεδομένου ότι είναι πολλοί οι παράγοντες που πρέπει να συντρέχουν για την πλήρη και αποτελεσματική εφαρμογή του θεσμού. Ενδεικτικά αναφέρουμε:
      1. Σήμερα η ισχύουσα αναλογία αριθμού ασφαλισμένων ανά οικογενειακό γιατρό είναι 1 γιατρός ανά 2.500 ασφαλισμένους.
      Με βάση την αναλογία αυτή και με δεδομένο τον αριθμό των ασφαλισμένων του ΙΚΑ, ο οποίος σήμερα ανέρχεται στα 5.500.000, ο αριθμός των οικογενειακών γιατρών που απαιτείται για την επέκταση-στήριξη και λειτουργία του θεσμού είναι μεγάλος. Ο αριθμός αυτός θα καλυφθεί με νέες προσλήψεις γιατρών κατά κύριο λόγο γενικής ιατρικής αλλά και με προγράμματα μετεκπαίδευσης των ήδη υπηρετούντων στο Ίδρυμα γιατρών ειδικοτήτων. 
      2. Το γεγονός ότι ο θεσμός στηρίζεται κυρίως από γιατρούς Παθολόγους και Γενικής Ιατρικής σε συνδυασμό με το γεγονός ότι θα πρέπει να διαθέτουν ιατρείο σε συγκεκριμένες περιοχές δημιουργεί δυσκολίες στην ανάπτυξη του θεσμού.
      Επίσης σας γνωρίζουμε ότι σήμερα στο ΙΚΑ υπηρετούν (105) εκατόν πέντε γιατροί με την ειδικότητα της Γενικής Ιατρικής. Από αυτούς άλλοι υπηρετούν ως οικογενειακοί γιατροί και δέχονται τους ασφαλισμένους στο ιατρείο τους και άλλοι ως θεραπευτές γιατροί στις κατά τόπους Μονάδες Υγείας του ΙΚΑ.
      Όσον αφορά γιατρούς με την ειδικότητα Γενικής Ιατρικής στα ΙΚΑ Ν. Σερρών σας γνωρίζουμε ότι δεν υπηρετεί κανείς γιατρός με αυτή την ειδικότητα.
      Τέλος όσον αφορά το θεσμό γενικών-οικογενειακών γιατρών στο Γενικό Νοσοκομείο Σερρών, στα Κέντρα Υγείας του Ν. Σερρών καθώς και στη Δ/νση Υγείας Νομαρχιακής Αυτοδιοίκησης Σερρών, αρμόδια να σας απαντήσουν στο θέμα αυτό είναι το Υπουργείο Υγείας και Πρόνοιας και η Νομαρχιακή Αυτοδιοίκηση Σερρών προς τα οποία κοινοποιείται η εν λόγω ερώτηση.
      Ο Υφυπουργός
      Ρ. ΣΠΥΡΟΠΟΥΛΟΣ»
      16. Στην με αριθμό 682/10-7-03 ερώτηση του Βουλευτή κ. Παναγιώτη Κουρουμπλή δόθηκε με το υπ’ αριθμ. 67668/1-8-03 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αρ. 682/10-7-2003 ερώτηση που κατατέθηκε στη Βουλή από τον Βουλευτή κ. Π. Κουρουμπλή σχετικά με θεσμικά αιτήματα του κλάδου Χημικών, Βιοχημικών και Βιολόγων των εργαστηρίων Δημόσιων Νοσηλευτικών Ιδρυμάτων, σας γνωρίζουμε ότι:
      Έχει συσταθεί επιτροπή η οποία ασχολείται με την κατάρτιση των Προεδρικών Διαταγμάτων που αφορούν το λοιπό επιστημονικό προσωπικό, εκτός των γιατρών, σύμφωνα με τις διατάξεις του Ν. 2519/97.
      Όσον αφορά τα οικονομικά θέματα, για τη συγκεκριμένη κατηγορία υπαλλήλων έχουν εφαρμογή οι διατάξεις του Ν. 2470/97 και τα αναφερόμενα στην παράγραφο επιπλέον επιδόματα μπορούν να καταβληθoύν μετά από σχετική νομοθετική ρύθμιση.
      Ο Υφυπουργός
      Ε. ΝΑΣΙΩΚΑΣ»
      17. Στην με αριθμό 694/10-7-2003 ερώτηση του Βουλευτή κ. Αθανασίου Μπούρα δόθηκε με το υπ’ αριθμ. 33854/30-7-2003 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης και στα πλαίσια των αρμοδιοτήτων μας, σας γνωρίζουμε τα ακόλουθα:
      Για τον καθαρισμό των ακτών και των δρόμων στην Περιφέρεια Αττικής δημοπρατούνται ήδη 18 εργολαβίες συνολικού προϋπολογισμού 4.300.000,00 € για την συντήρηση του Εθνικού Οδικού Δικτύου, η οποία περιλαμβάνει και καθαρισμό των οδών από ξερά χόρτα. Ειδικότερα για τους δημοτικούς και κοινοτικούς δρόμους, η ευθύνη για τον καθαρισμό τους ανήκει στους οικείους ΟΤΑ και οι σχετικές δαπάνες καλύπτονται στο πλαίσιο των γενικών επιχορηγήσεων του Υπουργείου προς τους ΟΤΑ.
      Σχετικά με την τουριστική προβολή της Αττικής, εντός του μηνός Αυγούστου 2003, αναμένεται η έκδοση της απόφασης ένταξης στο ΠΕΠ Αττικής 2000-2006 Μέτρο 1.3, έργου με τίτλο «Υλοποίηση ολοκληρωμένου επικοινωνιακού προγράμματος για την προβολή και προώθηση του Τουρισμού της Περιφέρειας Αττικής» με προϋπολογισμό 8.236.174,00 € και φορέα υλοποίησης την Δ/νση Τουριστικής Ανάπτυξης της Περιφέρειας Αττικής. Το έργο δημοπρατείται και σύμφωνα με το χρονοδιάγραμμα υλοποίησης του μέχρι το 2006 θα προβάλλει μέσα από διάφορες ενέργειες την Περιφέρεια Αττικής.
      Ο Υφυπουργός
      ΛΑΜΠΡΟΣ ΠΑΠΑΔΗΜΑΣ»
      18. Στην με αριθμό 742/11-7-2003 ερώτηση του Βουλευτή κ. Γεώργιου Τσούρνο δόθηκε με το υπ’ αριθμ. 68561/31-7-2003 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αρ. 742/11-7-2003 ερώτηση που κατατέθηκε στη Βουλή από τον Βουλευτή κ. Γ. Τσούρνο σχετικά με την ίδρυση πτηνοτροφείου στην Αργολίδα, σας γνωρίζουμε τα εξής:
      Όπως μας πληροφόρησε η Δ/νση Υγείας Αργολίδας έχει δοθεί από την πρωτoβάθμια επιτροπή ελέγχου σταυλισμού ζώων και επιχειρήσεων επεξεργασίας ζωικών προϊόντων έγκριση χορήγησης άδειας ίδρυσης πτηνοτροφείου εκτροφής πουλερικών απόδοσης δυναμικότητας 76.040 πτηνών στη θέση «Nτoυρντoυβάνα», Δ.Δ. Φιχτίου, Δήμου Μυκηναίων της «ΟΡΝΙΣ ΑΓΕΕ».
      Ελήφθησαν υπόψη από την ανωτέρω επιτροπή, προκειμένου να γνωμοδοτήσει, οι ισχύουσες Υγειονομικές Διατάξεις καθώς και τα απαιτούμενα δικαιολογητικά που πρoβλέπoνται από το άρθρο 10 της Y1β/2000/29-3-95 Υγειονομικής Διάταξης.
      Όσον αφορά τη χορήγηση άδειας λειτουργίας του πτηνοτροφείου η επιτροπή θα γνωμοδοτήσει κατόπιν κατάθεσης του φακέλου με τα απαραίτητα δικαιολογητικά, λαμβάνoντας υπόψη τις ισχύουσες Υγειονομικές Διατάξεις.
      Ο Υφυπουργός
      Ε. ΝΑΣΙΩΚΑΣ»
      19. Στην με αριθμό 747/11-7-2003 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 7017/4/3547 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσαν οι Βουλευτές κ. κ. Α. Τζέκης και Γ. Χουρμουζιάδης, σας γνωρίζουμε ότι ο εκσυγχρονισμός και η αναβάθμιση της Ελληνικής Αστυνομίας, η καλύτερη λειτουργία των Υπηρεσιών της και η ποιοτική αναβάθμιση του προσφερόμενου έργου αποτελεί για το Υπουργείο μας θέμα πρώτης προτεραιότητας. Για την επίτευξη του στόχου αυτού, οι συνεχείς προσπάθειες, που καταβάλλονται, αφορούν και τη στέγαση των αστυνομικών Υπηρεσιών σε κατάλληλα κτίρια, με σύγχρονους, άνετους και υγιεινούς χώρους εργασίας και διαμονής του προσωπικού και εξυπηρέτησης των προσερχομένων σε αυτές πολιτών.
      Στα πλαίσια αυτά, για τη στέγαση του επιτελείου και των Υπηρεσιών της έδρας της Αστυνομικής Διεύθυνσης Γρεβενών, μεταξύ των οποίων και το Αστυνομικό Τμήμα, έχει ανατεθεί στην Κτηματική Εταιρεία του Δημοσίου η ανέγερση κτιρίου με το σύστημα της αντιπαροχής και η σχετική διαδικασία βρίσκεται σε εξέλιξη.
      Μέχρι να ανεγερθεί το εν λόγω κτίριο η Αστυνομική Διεύθυνση και το Τμήμα Τροχαίας Γρεβενών στεγάζονται σε νεόδμητο μισθωμένο κτίριο, ενώ το Αστυνομικό Τμήμα και το Τμήμα Ασφαλείας στεγάζονται, εδώ και πολλά χρόνια, σε παλιό κτίριο, βάσει του από 4-10-1999 μισθωτηρίου συμβολαίου με μηνιαίο αναπροσαρμοζόμενο μίσθωμα 1.585,00€, που καθορίσθηκε με απόφαση δικαστηρίου.
      Η αύξηση του μισθώματος του κτιρίου που στεγάζονται τα ανωτέρω Τμήματα δεν είναι εφικτή, επειδή το μισθωτήριο συμβόλαιο ισχύει μέχρι την 21-11-2008 και βάσει των όρων αυτού το μηνιαίο μίσθωμα αναπροσαρμόζεται ετήσια με την προσαύξηση του τιμαρίθμου συν μία μονάδα. Το μίσθωμα που καταβάλλεται σήμερα ανέρχεται στο ποσό των 1.809,00 ευρώ το μήνα.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      20. Στην με αριθμό 750/11-7-2003 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 48918/ΕΥΔ και ΠΤΣ 917/31-7-2003 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αρ. πρωτ. 750/11-7-2003 ερώτησης του Βουλευτή κ. Μ. Καρχιμάκη, σας πληροφορούμε τα εξής:
      Στα πλαίσια του Ταμείου Συνοχής Περιόδου 2000-2006, έχει εκδοθεί από το Υπ.Οι.Ο η με αριθ. πρωτ. 43137/ΕΥΔ&ΠΤΣ 723/23-06-2003 «εγκύκλιος για την υποβολή και επιλογή έργων περιβάλλοντος τοπικής σημασίας (ύδρευσης-διαχείρισης απορριμμάτων), για συγχρηματοδότηση από το Ταμείο Συνοχής (3ος Κύκλος), η οποία καθορίζει επακριβώς την επιλεξιμότητα, τα κριτήρια και τις σχετικές προϋποθέσεις που πρέπει να πληρούν τα αιτήματα συγχρηματοδότησης που θα υποβληθούν καθώς και τη διαδικασία αξιολόγησής τους.
      Ο Υφυπουργός
      ΧΡΗΣΤΟΣ ΠΑΧΤΑΣ»
      21. Στην με αριθμό 907/17-7-2003 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. Φ. 90022/17972/807 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Σε απάντηση της ερώτησης 907/17-7-2003, που έχει κατατεθεί στη Βουλή από τον βουλευτή κ. Νικόλαο Ι Νικολόπουλο, σχετικά με το ύψος των συντάξεων του Τ.Ε.Α.Π.Α.Ε. μετά τη συγχώνευσή του στο Ε.Τ.ΕΑ.Μ., όπως αυτό έχει συσταθεί με τις διατάξεις του αρθ. 6 του Ν.3029/2002 και λειτουργεί από 1-6-2003 (τ. Ι.Κ.Α.-Τ.Ε.Α.Μ.), σας γνωρίζουμε τα εξής:
      Σύμφωνα με το άρθρο 19 του Ν. 2434/1996, τα ποσά συντάξεων των συγχωνευομένων φορέων που την προηγούμενη της συγχώνευσης ημέρα είναι μεγαλύτερα από το κατώτατο όριο συντάξεων του Ε.Τ.Ε.Α.Μ. προσαυξημένου κατά 50% εξακολουθούν να καταβάλλονται, διατηρουμένης της επιπλέον διαφοράς ως προσωρινού επιδόματος, συμψηφιζομένου όμως με τις χορηγούμενες αυξήσεις των συντάξεων του Ε.Τ.Ε.Α.Μ. Από 1-1-2003 το κατώτατο όριο συντάξεων του Ε.Τ.Ε.Α.Μ. προσαυξημένο κατά 50% έχει διαμορφωθεί σε 147 ευρώ. Σύμφωνα με τα στοιχεία που μας γνώρισε το Τ.Ε.Α.Π.Α.Ε., η πλειονότητα των συνταξιούχων του κατά την 31-3-2003 λαμβάνουν ακαθάριστο ποσό μηνιαίας σύνταξης άνω των 147 ευρώ.
      Επειδή με βάση τα ανωτέρω, η πλειονότητα των καταβαλλόμενων συντάξεων του Τ.Ε.Α.Π.Α.Ε. θα εμπίπτει μετά τη συγχώνευση στον παραπάνω περιορισμό, στο Υπουργείο μελετάται νομοθετική ρύθμιση, με την οποία θα προβλέπεται, ότι το ποσό της σύνταξης που αντιστοιχεί στο εκάστοτε κατώτατο όριο συντάξεων του Ε.Τ.Ε.Α.Μ. προσαυξημένου κατά 50% θα. αυξάνεται σύμφωνα με τις αυξήσεις των συντάξεων του Ε.Τ.Ε.Α.Μ., χωρίς να επηρεάζεται η καταβολή της επιπλέον διαφοράς των συντάξεων.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      22. Στην με αριθμό 952/18-7-2003 ερώτηση του Βουλευτή κ. Αθανασίου Νάκου δόθηκε με το υπ’ αριθμ.33863/30-7-2003. έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε τα εξής:
      1. Στο Πρόγραμμα Δημοσίων Επενδύσεων ΣΑΜΠ/3 της Περιφέρειας Θεσσαλίας είναι ενταγμένη με προϋπολογισμό 674.981 € η μελέτη Ε.Ο. Δικτύου Κυκλώματος Πηλίου. Στα πλαίσια της εν λόγω μελέτης που βρίσκεται σε εξέλιξη, για το τμήμα Μαλάκι - Κορώπι ολοκληρώθηκε σε επίπεδο οριστικής μελέτης, ενώ για το τμήμα Καλαμάκι - Ζαγορά βρίσκεται στο στάδιο της Αναγνωριστικής Μελέτης.
      2. Όσον αφορά την αποκατάσταση ζημιών στο οδικό δίκτυο του Πηλίου, έχουν εγκριθεί από την Περιφέρεια Θεσσαλίας από την ΣΑΕΠ 017 προς τη Ν.Α Μαγνησίας, οι παρακάτω πιστώσεις για το έτος 2003:
      Αποκατάσταση ζημιών στο οδικό δίκτυο «Περιοχή Ν. Πηλίου» με πίστωση 110.000 €.
      Αποκατάσταση ζημιών στο οδικό δίκτυο «Περιοχή Κεντρικού Πηλίου» με πίστωση 320.000 €.
      Αποκατάσταση ζημιών στο οδικό δίκτυο «Περιοχή Ανατολικού Βορείου Πηλίου» με πίστωση 400.000 €.
      3. Τέλος στο Πρόγραμμα ΕΠΤΑ Νομού Μαγνησίας είναι ενταγμένα συγκοινωνιακά έργα ύψους 8.080.639 €.
      Ο Υφυπουργός
      ΛΑΜΠΡΟΣ ΠΑΠΑΔΗΜΑΣ»
      23. Στην με αριθμό 990/18-7-2003 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 51819/1-8-2003 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του υπ' αριθμ. 990/18-7-2003 εγγράφου σας με το οποίο κοινοποιείται  ερώτηση του Βουλευτή κ. Ν. Ι. Νικολόπουλου, σας γνωρίζουμε τα εξής:
      Με τις υπ’ αριθμ. 10320/5-4-1999, 40747/22-12-2000, 217927/23-12-2002, 2999/10-2-2003 απαντήσεις στις υποβληθείσες υπ’ αριθμ. 8181/630/17-3-1999, 4323/513/30-11-2000 Ερωτήσεις και Αιτήσεις Κατάθεσης Εγγράφων καθώς και τις υπ’ αριθμ. 3542/2-12-2002, 4844/17-1-2003 Ερωτήσεις, που αναφέρονται στην υπαγωγή επένδυσης της εταιρείας «ALFA ΒΕΤΟΝ ΑΦΟΙ ΑΛΑΦΟΓΙΑΝΝΗ ΑΒΕΤΕ» στις διατάξεις του Ν. 1892/90, έχουν κατατεθεί πλήρη στοιχεία και έχουν δοθεί τεκμηριωμένες απαντήσεις γιατί δεν συντρέχουν λόγοι επιβολής κυρώσεων.
      Η υπαγωγή των επενδύσεων στις διατάξεις των αναπτυξιακών νόμων πραγματοποιείται με αντικειμενικά κριτήρια και διαφανείς διαδικασίες (εισήγηση υπηρεσίας, γνωμοδοτήσεις και απόψεις συναρμόδιων φορέων, γνωμοδότηση της αρμόδιας Γνωμοδοτικής Επιτροπής) στα πλαίσια της νομιμότητας. Άλλωστε η εμμονή σε μία επένδυση δεν συνηγορεί υπέρ των γενικεύσεων περί «αδιαφάνειας, κομματισμού και γραφειοκρατικά τερτίπια» στην έγκριση επενδύσεων όταν μάλιστα τεκμηριωμένα αποδεικνύεται ότι και για την επένδυση αυτή ίσχυσε η νόμιμη διαδικασία.
      Τέλος επισημαίνεται ότι οι σχεδιαζόμενες βελτιώσεις του αναπτυξιακού νόμου θα στοχεύουν μεταξύ άλλων στην περαιτέρω απλοποίηση του συστήματος χορήγησης των προβλεπόμενων κινήτρων καθώς και την αύξηση των ιδιωτικών επενδύσεων στην χώρα.
      Ο Υφυπουργός
      ΧΡΗΣΤΟΣ ΠΑΧΤΑΣ»
      24. Στην με αριθμό 1015/21-7-2003 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 51831/1-8-2003 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του υπ’ αριθμ. 1015/21-7-2003 εγγράφου σας με το οποίο κοινοποιείται ερώτηση του Βουλευτή κ. Ν. Νικολόπουλου, σας γνωρίζουμε τα εξής:
      Τα κονδύλια που ορίζονται κατ’ έτος με τις σχετικές αποφάσεις, για την υπαγωγή των επενδύσεων στις διατάξεις του Ν. 2601/98, δεν αποτελούν εξαρχής πιστώσεις ώστε να θεωρείται, σε περίπτωση μη εξάντλησής τους, ότι «παρέμειναν στα αζήτητα» αλλά εκτιμήσεις που αποβλέπουν αφενός στην παροχή ενισχύσεων στο σύνολο των βιώσιμων επενδύσεων και αφετέρου στην ελεγχόμενη επιβάρυνση των Προγραμμάτων Δημοσίων Επενδύσεων των επόμενων τριών- τεσσάρων ετών, όσο δηλαδή διαρκεί η υλοποίηση των εγκεκριμένων επενδύσεων και η παράλληλη καταβολή των ενισχύσεων.
      Οι παραπάνω στόχοι επιτεύχθηκαν όλα τα προηγούμενα χρόνια με συνετή διάθεση των πόρων για την ενίσχυση των επενδύσεων εκείνων που συμβάλλουν ουσιαστικά στην αναπτυξιακή πορεία της χώρας.
      Ο αναπτυξιακός νόμος 2601/98 από την έναρξη εφαρμογής του μέχρι και σήμερα έχει πετύχει απόλυτα τους στόχους του όπως αυτοί προσδιορίζονται στο άρθρο 1 αυτού.
      Το Υπουργείο Οικονομίας και Οικονομικών πραγματοποιεί νομοθετικές παρεμβάσεις για να επιτυγχάνεται η προσαρμογή της αναπτυξιακής πολιτικής στις σύγχρονες απαιτήσεις και να ανταποκρίνεται στα χαρακτηριστικά της εξελισσόμενης κοινωνίας.
      Ο Υφυπουργός
      ΧΡΗΣΤΟΣ ΠΑΧΤΑΣ»
      25. Στην με αριθμό 1054/22-7-2003 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 73414/1-8-2003 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αρ.1054/22-7-2003 ερώτηση που κατατέθηκε στη Βουλή από τον Βουλευτή κ. Δ. Πιπεργιά με θέμα «Λήψη μέτρων για τη μεσογειακή αναιμία και προβλημάτων θυρεοειδούς στους πολίτες της Β. Eύβoιας», σας γνωρίζουμε τα εξής:
      Η 8η  Μαΐου έχει καθιερωθεί από τον ΠΟΥ ως Παγκόσμια Ημέρα αφιερωμένη στη Μεσογειακή Αναιμία. Στο πλαίσιο του εορτασμού αυτής της ημέρας το Υπουργείο Υγείας και Πρόνοιας διοργάνωσε Ημερίδα και εξέδωσε για το σκοπό αυτό σχετική αφίσα, η οποία απεστάλη στα Π εΣΥΠ, στις Δ/νσεις Υγείας των Ν.Α της χώρας και στο ΙΚΑ. Επιπλέον τα ραδιοτηλεοπτικά μέσα πρόβαλαν επαρκώς το θέμα, της Παγκόσμιας Ημέρας Μεσογειακής Αναιμίας.
      Το Υπουργείο Υγείας και Πρόνοιας προσπαθεί συνεχώς για την προώθηση δύο πολύ σπουδαίων θεμάτων:
      1. την οργάνωση και προώθηση στρατηγικών για αποτελεσματική πρόληψη
      2. την παροχή της διαθέσιμης ιατρικής φροντίδας. Τέλος, για την διερεύνηση των πρoβλημάτων του θυρεοειδούς στην Eύβoια, υπάρχουν και ανάλογες δομές (Γ.Ν.Ν. Χαλκίδας, Γ.Ν.-Κ.Υ. Κύμης, Γ.Ν.-Κ.Υ, Καρύστου, οικογενειακοί γιατροί), ώστε να εντοπιστούν τα αίτια που προκαλούν τη νόσο και να δοθούν οι απαραίτητες οδηγίες.
      Ο Υφυπουργός
      Ε. ΝΑΣΙΩΚΑΣ»
      26. Στην με αριθμό 1176/24-7-2003 ερώτηση του Βουλευτή κ. Ευριπίδη Στυλιανίδη δόθηκε με το υπ’ αριθμ. 1071011/950/0006Β έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην 1176/24-7-2003 ερώτηση του Βουλευτή κ. Ευριπίδη Σ. Στυλιανίδη, σχετικά με τα οργανωτικά και λειτουργικά προβλήματα του Τελωνείου Κομοτηνής του Νομού Ροδόπης, σας γνωρίζουμε τα εξής:
      α) Το Υπουργείο Οικονομίας και Οικονομικών δείχνει ιδιαίτερο ενδιαφέρον για την περιοχή του Νομού Ροδόπης. Στο πλαίσιο αυτό και προκειμένου να ανταποκριθεί στις ανάγκες σύγχρονης λειτουργίας των Τελωνειακών Υπηρεσιών, έχει ήδη εντάξει το Τελωνείο Κομοτηνής στο' Ολοκληρωμένο Πληροφορικό Σύστημα Τελωνείων (Ο.Π.Σ.Τ.), από 2-6-2003.
      β) Με σχέδιο Προεδρικού Διατάγματος, το οποίο συντάχθηκε από 3-3-2003 και ήδη ευρίσκεται για νομοθετική επεξεργασία στο Συμβούλιο της Επικρατείας, προωθείται η οργανωτική αναβάθμιση του Τελωνείου αυτού από Τελωνείο Β΄ Τάξης σε Τελωνείο Α΄ Τάξης.
      γ) Υπάρχει έλλειψη προσωπικού Τελωνειακών Υπαλλήλων. Για την κάλυψη λειτουργικών αναγκών σε προσωπικό των Περιφερειακών Τελωνειακών Υπηρεσιών του Υπουργείου Οικονομίας και Οικονομικών (δηλαδή και του Τελωνείου Κομοτηνής) έχει ήδη εγκριθεί η πλήρωση 150 θέσεων του κλάδου Τελωνειακών, κατηγορίας ΠΕ και έχουν σταλεί τα σχετικά στοιχεία στον Α.Σ.Ε.Π. για την έκδοση προκήρυξης. Για το Τελωνείο Κομοτηνής προβλέπεται η πρόσληψη 15 υπαλλήλων.
      Με την έκδοση του παραπάνω Προ Δ/τος και την πρόσληψη προσωπικού θα αντιμετωπιστούν τα σχετικά προβλήματα του Τελωνείου Κομοτηνής.
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
      27. Στην με αριθμό 1679/7.8.03 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 2115/13.8.03 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 7/8/03 ερώτησης και Α.Κ.Ε, του Βουλευτή κ. Ν. Νικολόπουλου, σας γνωρίζουμε ότι η άποψη που διατυπώνεται στην ερώτηση με βάση την οποία ο Υφυπουργός Πολιτισμού ανακοίνωσε ότι δεν θα χρηματοδοτήσει την κατασκευή Ποδηλατοδρομίου στην Πάτρα αλλά στα Τρίκαλα, είναι λάθος.
      Αντίθετα με σαφή δήλωσή του επιβεβαιώνει την αρχική του δέσμευση ότι θα γίνει αντίστοιχη επιχορήγηση προς την Ομοσπονδία Ποδηλασίας για να εγκαταστήσει προκατασκευασμένη Ποδηλατική Πίστα και στην Πάτρα.»
      Ο Υφυπουργός
      ΓΙΩΡΓΟΣ ΛΙΑΝΗΣ»
      28. Στην με αριθμό 498/7.7.03 ερώτηση του Βουλευτή κ. Νικολάου Λέγκα δόθηκε με το υπ’ αριθμ. 66118/31.7.03 έγγραφο από τον Υφυπουργό  Υγείας και Πρόνοιας η ακόλουθη απάντηση:
      «Απαντώντας στην με αρ. 498/7-7-2003 ερώτηση που κατατέθηκε στη Βουλή από τον Βουλευτή κ. Ν. Λέγκα σχετικά με αιτήματα των Νοσοκομειακών Ιατρών, σας γνωρίζουμε τα εξής:
      Το Υπουργείο Υγείας και Πρόνοιας, στα πλαίσια των αρμοδιοτήτων του και σε συνεργασία με τα συναρμόδια Υπουργεία, εξετάζει τα αιτήματα τόσο των νοσοκομειακών γιατρών, όσο και των άλλων λειτουργών της υγείας και λαμβάνει τα απαραίτητα μέτρα προς ικανοποίηση αυτών, στα πλαίσια πάντα της γενικότερης πολιτικής που εφαρμόζει η Κυβέρνηση.
      Αναφορικά με τα ποσοστά των δημόσιων και ιδιωτικών δαπανών για την υγεία, σας πληροφορούμε τα εξής:
      Το ποσοστό ιδιωτικής δαπάνης υπολογίζεται σήμερα στο 44%. Η ιδιωτική δαπάνη εκτινάχθηκε από το 36% το 1989 στο 42% το 1993, αυξήθηκε δηλαδή την τετραετία εκείνη κατά 4,2% ετησίως. Από το 1994 μέχρι σήμερα αυξάνεται μεν αλλά μόλις κατά 0,6% κατ' έτος.
      Μπορεί η αύξηση της ιδιωτικής δαπάνης να έχει αυξηθεί αναλογικά αλλά και οι δημόσιες δαπάνες αυξάνονται ραγδαία, πολύ περισσότερο δε αν ληφθεί υπόψη η μεγάλη αύξηση του ΑΕΠ τα τελευταία χρόνια.
      Παρά τη σημαντική αύξηση των δαπανών και την ποιοτική και ποσοτική αύξηση των υπηρεσιών υγείας αυτές παραμένουν σημαντικός παράγοντας αρνητικής τοποθέτησης των πολιτών απέναντι στην κυβερνητική πολιτική. Είναι αναμφισβήτητο ότι υπάρχουν πρόβλημα πολλά από τα οποία δυσεπίλυτα, όπως είναι γεγονός ότι υπάρχουν συμπτώματα διαφθοράς. Η χώρα μας καθυστέρησε σημαντικά να προχωρήσει σε μεταρρύθμιση του συστήματος, κάτι που στην Ευρώπη είχε αρχίσει ήδη στη δεκαετία του 90.
      Το 2000 εξαγγέλθηκε και σταδιακά υλοποιείται ένα εκτεταμένο μεταρρυθμιστικό πρόγραμμα που περιελάμβανε παρεμβάσεις σε πολλούς τομείς, αλλά κυρίως στον οργανωτικό τομέα του συστήματος με την ίδρυση των ΠεΣΥΠ. Σήμερα, σχεδόν τρία χρόνια μετά, τα πρώτα αποτελέσματα έχουν αρχίσει να γίνονται αισθητά. 
      Τα θετικά αυτά αποτελέσματα θα ενισχυθούν ακόμη περισσότερο όταν ολοκληρωθούν αι παρεμβάσεις που είναι ήδη σε εξέλιξη.
      	Ειδικές δράσεις υλοποιούνται ήδη σε κρίσιμους για την υγεία τομείς, όπως η	αιμοδοσία, η αντικαρκινική πολιτική, οι μεταμοσχεύσεις, τα ναρκωτικά, η ψυχική υγεία.
      Συγχρόνως σχεδιάζονται σήμερα και υλοποιούνται πολιτικές για τα προβλήματα της δημόσιας υγείας που μέχρι σήμερα δεν αντιμετωπίζονταν συστηματικά, όπως το κάπνισμα, η κατανάλωση αλκοόλ, η οδική ασφάλεια, η διατροφή, κα., για προβλήματα που προκαλούνται από τις νέες κοινωνικοπολιτικές συνθήκες όπως η βιοτρομοκρατία.
      Όσον αφορά ειδικότερα θέματα σχετικά με τη λειτουργία του Ν.Γ.Ν. Τρικάλων, έχουμε ζητήσει σχετικά στοιχεία από το ΠεΣΥΠ Θεσσαλίας, με τη λήψη των οποίων θα επανέλθουμε προς ενημέρωσή σας.
      Ο Υφυπουργός
      Ε. ΝΑΣΙΩΚΑΣ»
      29. Στην με αριθμό 553/8.7.03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. Φ 90022/18174/833/31.7.03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Σε απάντηση της ερώτησης 553/8-7-2003 που κατατέθηκε στη Βουλή από τον Βουλευτή κ. Σπήλιο Σπηλιωτόπουλο, σχετικά με την καταβολή συντάξεων σε συνδικαλιστικά στελέχη του Σωματείου Εργατικών Στελεχών Ν. Αχαΐας, σας γνωρίζουμε τα εξής:
      Στα πλαίσια των γενικότερων ομαδοποιήσεων και συγχωνεύσεων που επέβαλε η διαμόρφωση του ασφαλιστικού καθεστώτος της χώρας, ο Κλάδος σύνταξης του Τ.Ε.Α.Ε.Υ.Ε.Ε.Ο., που είχε ιδρυθεί ως ασφαλιστικός φορέας των συνδικαλιστικών στελεχών, έχει συγχωνευθεί από 1-5-1999 στο Ε.Τ.Ε.Α.Μ. (όπως μετονομάσθηκε το Ι.Κ.Α-Τ.Ε.Α.Μ. από 1-7-2003 με τις διατάξεις του άρθρου 6 του Ν. 3029/2002) με τις διατάξεις του άρθρου 26 του Ν. 2676/1999 δεδομένου, ότι οι σημερινές κοινωνικές και πολιτικές συνθήκες δεν δικαιολογούν τη συνέχιση της αυτοτελούς λειτουργίας του.
      Μετά τη συγχώνευση παραμένουν σε ισχύ οι βασικές καταστατικές διατάξεις του συγχωνευθέντος Κλάδου για όσους είχαν αποκτήσει τη συνδικαλιστική τους ιδιότητα πριν τη συγχώνευση, δηλαδή έως και την 30-4-1999, οι οποίοι πλέον καθίστανται ασφαλισμένοι του Ε.Τ.Ε.Α.Μ., διατηρόντας την ασφαλιστική τους σχέση που στηρίζεται στη συνδικαλιστική τους ιδιότητα. Όμως τα πρόσωπα που αποκτούν μετά τη συγχώνευση (1-5-1999) την ιδιότητα του συνδικαλιστικού στελέχους, για την οποία υπήγοντο πριν τη συγχώνευση στην ασφάλιση του τ.Τ.Ε.Α.Ε.Υ.Ε.Ε.Ο., δεν υπάγονται πλέον στην ασφάλιση του Ε.Τ.Ε.Α.Μ. για την ιδιότητά τους αυτή. Τα πρόσωπα αυτά ασφαλίζονται στους οικείους φορείς επικουρικής ασφάλισης μόνον για την απασχόλησή τους.
      Τέλος οι συνταξιούχοι του συγχωνευθέντος Κλάδου έχουν καταστεί πλέον συνταξιούχοι του Ε.Τ.Ε.Α.Μ. και οι συντάξεις τους καταβάλλονται αμετάβλητες, χωρίς τους περιορισμούς που ισχύουν για τους συνταξιούχους που προέρχονται από συγχωνευμένους φορείς και τους διπλοσυνταξιούχους, αυξανόμενες όπως και οι λοιπές συντάξεις που καταβάλλει ο φορέας. 
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      30. Στην με αριθμό . 516/8-7-2003 ερώτηση των Βουλευτών κυρίων Παναγιώτη Κοσιώνη, Αντωνίου Σκυλλάκου και Ορέστη Κολοζώφ δόθηκε με το υπ’ αριθμ. ΓΠ 67539/1.8.2003 έγγραφο από την Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αρ. 516/8-7-2003 ερώτηση που κατατέθηκε στη Βουλή από τους Βουλευτές κ.κ. Π. Κοσιώνη, Α, Σκυλλάκο και Ο. Κολοζώφ σχετικά με το Κέντρο Ψυχικής Υγιεινής (KΨΥ), σας γνωρίζουμε τα εξής:
      Σε ότι αφορά τη στελέχωση του Κέντρου Ψυχικής Υγιεινής, έχει εγκριθεί ήδη η πρόσληψη είκοσι (20) ατόμων από τον Α,Σ.Ε.Π. και αναμένεται η δημοσίευσή της προκήρυξης για τις θέσεις αυτές στο Φ.Ε.Κ. Τεύχος Α,Σ.Ε.Π. Κατόπιν της δημοσίευσης θα ακολουθήσει η διαδικασία υπoβoλής αιτήσεων των ενδιαφερομένων και η επιλογή τους, κατά τα πρoβλεπόμενα στο Ν. 2190/94, όπως τροποποιήθηκε και ισχύει.
      Η περαιτέρω στελέχωση τόσο του «Στουπαθείου» Ειδικού Σχολείου όσο και των άλλων μονάδων του Κέντρου Ψυχικής Υγιεινής, θα είναι εφικτή μετά την έγκριση του νέου Οργανισμού του. Δεν υπάρχει πρόθεση αλλοίωσης του χαρακτήρα του και θα εξακολουθεί να λειτουργεί ως σχολική μονάδα για άτομα με νοητική υστέρηση. Επίσης, προγραμματίζεται τμηματική ανακαίνιση των κτιριακών του εγκαταστάσεων.
      Σύμφωνα με τον προγραμματισμό του Υπουργείου Υγείας και Πρόνοιας, στο πλαίσιο του Άξονα 2 - «Ψυχική Υγεία» του Ε.Π. «Υγεία - Πρόνοια» του Γ΄ Κ.Π.Σ., έχει ανατεθεί στο Κέντρο Ψυχικής Υγιεινής η ανάπτυξη επτά (7) οικοτροφείων αποσυλοποίησης για χρόνιους ασθενείς του Παιδοψυχιατρικού Νοσοκομείου Αττικής και του Ψυχιατρικού Νοσοκομείου Αττικής. Η λειτουργία των δομών αυτών συγχρηματοδοτείται για τους πρώτους δεκαοκτώ (18) μήνες από την Ευρωπαϊκή Επιτροπή και το Ελληνικό Δημόσιο. Μετά τη λήξη της σuγχρηματoδότησης, το κόστος της λειτουργίας τους επιβαρύνει τον τακτικό προϋπολογισμό του Υπουργείου Υγείας και Πρόνοιας.
      Το Κέντρο Ψυχικής Υγιεινής είναι οργανισμός με παραρτήματα σε διάφορα σημεία της xώρας και λειτουργεί κάτω από ενιαία διοίκηση. Δεν πρoβλέπεται η δημιουργία αυτόνομων. Οι εργαζόμενοι στο Κέντρο Ψυχικής Υγιεινής έχουν υπογράψει συμβάσεις αορίστου χρόνου και αμείβονται σε αντιστοιχία με το ενιαίο μισθολόγιο των δημοσίων υπαλλήλων. Σύμφωνα με το αρ. 19 του σχεδίου του νέου οργανισμού, κανένας εργαζόμενoς δεν πρόκειται να απολυθεί ή να χάσει την εργασιακή του σχέση με το Κέντρο Ψυχικής Υγιεινής.
      Είναι γνωστό ότι ο προγραμματισμός του Υπουργείου Υγείας και Πρόνοιας στο πλαίσιο των προγραμμάτων Ψυχαργώς - Α' Φάση και του Άξονα 2 - «Ψυχική Υγεία» του Ε.Π.«Υγεία - Πρόνοια» του Γ΄ Κ.Π.Σ., πρoβλέπει τον μετασχηματισμό των δημόσιων ψυχιατρικών νοσοκομείων της χώρας και την ανάπτυξη ενός δικτύου κοινοτικών δομών ψυχικής υγείας, δίνοντας ιδιαίτερη έμφαση στην κοινωνική επανένταξη των ψυχικά ασθενών. Ο προγραμματισμός αυτός είναι καθ' όλα συμβατός με τις αρχές του Παγκόσμιου Οργανισμού Υγείας και της Παγκόσμιας Εταιρείας Ψυχοκοινωνικής Αποκατάστασης για την ψυχιατρική μεταρρύθμιση. Η ανάπτυξη του δικτύου κοινοτικών υπηρεσιών ψυχικής υγείας υλοποιείται από δημόσιους φορείς και Νομικά Πρόσωπα Ιδιωτικού Δικαίου Μη Κερδοσκοπικού Χαρακτήρα του Τομέα Ψυχικής Υγείας με συγχρηματοδότηση σε πρώτη φάση από το Ε.Κ.Τ. και στη συνέχεια με εθνικούς πόρους. Είναι σαφές ότι η υλοποίηση των έργων που έχουν ενταχθεί στο σχεδιασμό του Υπουργείου Υγείας και Πρόνοιας δεν στηρίζεται ούτε στην επιχειρηματικότητα ούτε στη φιλανθρωπία.
      Η Υφυπουργός
      Ε. ΤΣΟΥΡΗ»
      31. Στην με αριθμό 495/7.7.03 ερώτηση της Βουλευτού κ. Έλσας Παπαδημητρίου δόθηκε με το υπ’ αριθμ. 34288/30.7.03 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της με αριθμ. 495/7-7-2003 ερώτησης, που κατέθεσε η Βουλευτής κα Ε. Παπαδημητρίου, αναφορικά με την οικονομική ενίσχυση των ΟΤΑ α' βαθμού για την πρόβλεψη θέσεων στους Οργανισμούς Εσωτερικής Υπηρεσίας αυτών, σας γνωρίζουμε τα ακόλουθα:
      Σύμφωνα με τις διατάξεις του άρθρου 8 του Ν. 2307/95, το οποίο μνημονεύεται άλλωστε στο αριθμ. 8084/20-2-2003 έγγραφο του Υπουργείου μας, «η σύσταση θέσεων προσωπικού με τους Οργανισμούς Εσωτερικής Υπηρεσίας των ΟΤΑ γίνεται μετά από εκτίμηση των υπηρεσιακών αναγκών και με την προϋπόθεση ότι για την σύσταση κάθε νέας τακτικής θέσης θα πρέπει ο μέσος όρος των τακτικών εσόδων των δύο τελευταίων χρόνων, κάθε ΟΤΑ, να είναι διπλάσιος του ποσού στο οποίο ανέρχεται η ετήσια δαπάνη του βασικού μισθού του καταληκτικού μισθολογικού κλιμακίου των προτεινόμενων θέσεων, πολλαπλασιαζόμενης της δαπάνης αυτής επί δύο».
      Ανεξαρτήτως των ανωτέρω, στην Κοινή Απόφαση των Υπουργών Εσωτερικών, Δημόσιας Διοίκησης και Αποκέντρωσης αναφορικά με την κατανομή των Κεντρικών Αυτοτελών Πόρων έτους 2003, η ολοκλήρωση έκδοσης της οποίας επίκειται με την δημοσίευση αυτής στην εφημερίδα της Κυβέρνησης, έχουν προβλεφθεί, ύστερα από πρόταση της ΚΕΔΚΕ, πιστώσεις που αφορούν στην επιχορήγηση των ΟΤΑ α' βαθμού για την Δημοτική Αστυνομία, την εφαρμογή του Διπλογραφικού Λογιστικού Σχεδίου, την υλοποίηση του προγράμματος φύλαξης σχολικών κτιρίων, την λειτουργία των ΚΕΠ, την κάλυψη των λειτουργικών αναγκών των παιδικών και βρεφονηπιακών σταθμών σύμφωνα με τον Ν. 2880/2001 και την εφαρμογή του προγράμματος« Βοήθεια στο σπίτι».
      Τέλος επισημαίνεται ότι η κατανομή των Κεντρικών Αυτοτελών Πόρων (ΚΛΠ) των Δήμων και Κοινοτήτων γίνεται κάθε έτος, σύμφωνα με τα οριζόμενα στην κείμενη νομοθεσία, με Κοινή Απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών, η οποία εκδίδεται μετά από πρόταση της ΚΕΔΚΕ.
      Ο Υπουργός
      Κ. ΣΚΑΝΔΑΛΙΔΗΣ»
      32. Στην με αριθμό 734/11.7.03 ερώτηση του Βουλευτή κ. Σταύρου Βρέντζου δόθηκε με το υπ’ αριθμ. 7017/4/3543/1.8.03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Σ. Βρέντζος, σας γνωρίζουμε ότι το θέμα της στελέχωσης των αστυνομικών Υπηρεσιών αντιμετωπίζεται μέσα από τις δυνατότητες που παρέχει η ελλειμματική δύναμη του Σώματος της Ελληνικής Αστυνομίας με ορθολογική κατανομή αυτής. Στο πλαίσιο αυτό έχει στελεχωθεί και η Αστυνομική Διεύθυνση Ηρακλείου με δύναμη, η οποία υπερβαίνει την οργανική της, όταν άλλες Αστυνομικές Διευθύνσεις, που αντιμετωπίζουν τα ίδια ή και περισσότερα αστυνομικά προβλήματα, εμφανίζουν σημαντικά ελλείμματα, ενώ έχει ενισχυθεί με 13 αστυνομικούς, οι οποίοι έχουν αποσπασθεί στην Υπηρεσία αυτή, προκειμένου να διευκολυνθούν για τη φοίτησή τους στα Α.Ε.Ι. και Τ.Ε.Ι. του νομού.
      Επίσης, στην εν λόγω Διεύθυνση υπηρετεί και ικανός αριθμός ειδικών φρουρών, του Τμήματος Αστυνομικών Επιχειρήσεων, που ασχολούνται, κυρίως, με την πάταξη της ζωοκλοπής, ενώ, κατά την τρέχουσα θερινή περίοδο, έχει ενισχυθεί και με 60 δόκιμους αστυφύλακες, για την κάλυψη των αυξημένων αναγκών ασφαλείας του αεροδρομίου Ηρακλείου.
      Πέραν αυτών, για την πληρέστερη στελέχωση του συνόλου των αστυνομικών Υπηρεσιών, το Υπουργείο μας, επειδή θεωρεί αναγκαία την ενίσχυση αυτών με προσωπικό ενόψει και της διεξαγωγής των Ολυμπιακών Αγώνων του 2004, αλλά και άλλων αναγκαιοτήτων, όπως η ανάληψη από την Αστυνομία της αρμοδιότητας έκδοσης των διαβατηρίων, μετά από ειδική επεξεργασία των δεδομένων που αφορούν την οργανική δύναμη του Σώματος, ζήτησε την έγκριση πρόσληψης ικανού αριθμού αστυνομικών για το τρέχον και το επόμενο έτος και ειδικών φρουρών για το τρέχον έτος.
      Σε ό,τι αφορά την οργανική δύναμη της Αστυνομικής Διεύθυνσης Ηρακλείου, που καθορίστηκε το 1992 και όχι το 1972, όπως αναφέρεται στην ερώτηση, σας πληροφορούμε ότι η συνολική ανακατανομή όλων των θέσεων του αστυνομικού προσωπικού θα αποτελέσει αντικείμενο ειδικότερης μελέτης από επιτροπή, η οποία έχει συγκροτηθεί για το σκοπό αυτό στο Αρχηγείο της Αστυνομίας, με βάση τα τοπικά προβλήματα και τα νέα υπηρεσιακά και κοινωνικά δεδομένα, σε συνδυασμό και με τον γενικότερο σχεδιασμό αναδιάρθρωσης όλων των περιφερειακών αστυνομικών Υπηρεσιών που πραγματοποιείται, προκειμένου να καταστούν δυναμικότερες και αποτελεσματικότερες στην εκπλήρωση της αποστολής τους.
      Σχετικά με την αστυνόμευση του νομού Ηρακλείου, πρέπει να επισημάνουμε ότι η Αστυνομική Διεύθυνση, με βάση τον υφιστάμενο σχεδιασμό, έχει δραστηριοποιήσει στο έπακρο το προσωπικό της για την αντιμετώπιση των πάσης φύσεως αστυνομικών προβλημάτων, κυρίως κατά τη θερινή περίοδο που αυτά εντείνονται, με θετικά αποτελέσματα. Ωστόσο η προσπάθεια αυτή, σύμφωνα και με τις πρόσθετες εντολές και οδηγίες που έχουν δοθεί, θα συνεχισθεί, σε συνεργασία με τους Ο.Τ.Α. και λοιπούς φορείς του νομού, με στόχο την παγίωση του αισθήματος ασφαλείας των πολιτών.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      33. Στην με αριθμό 700/10.7.03 ερώτηση των Βουλευτών κυρίων Δημητρίου Τσιόγκα, Αντωνίου Σκυλλάκου και Νικολάου Γκατζή δόθηκε με το υπ’ αριθμ. 7017/4/3536/31.7.03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσαν οι Βουλευτές κύριοι Τ. Τσιόγκας, Α. Σκυλλάκος και Ν. Γκατζής, σας γνωρίζουμε ότι η επίλυση των προβλημάτων που αντιμετωπίζουν οι Υπηρεσίες και το προσωπικό του Πυροσβεστικού Σώματος αποτελεί για το Υπουργείο μας θέμα πρώτης προτεραιότητας και καθημερινή μας επιδίωξη, με στόχο την αποτελεσματικότερη λειτουργία των Υπηρεσιών, αλλά και την περαιτέρω βελτίωση της επαγγελματικής, οικονομικής και κοινωνικής θέσης, καθώς και των συνθηκών εργασίας του προσωπικού, ώστε αυτό να επιδοθεί απερίσπαστο στο έργο του, για την αποτελεσματικότερη πυροπροστασία όλης της επικράτειας, καθώς και την αναβάθμιση των παρεχομένων στους πολίτες υπηρεσιών.
      Ειδικότερα, για το θέμα της ενίσχυσης και του εκσυγχρονισμού της υλικοτεχνικής υποδομής των Πυροσβεστικών Υπηρεσιών του νομού Λάρισας, όπως και της λοιπής χώρας, πρέπει να επισημάνουμε ότι τα τελευταία χρόνια έχουν γίνει σημαντικά βήματα με την αύξηση των διατιθέμενων κονδυλίων με χρηματοδότηση, τόσο από εθνικούς πόρους, όσο και από προγράμματα της Ε.Ε. Η προσπάθεια αυτή, τα αποτελέσματα της οποίας είναι ήδη ορατά, συνεχίζεται στο πλαίσιο των εξοπλιστικών προγραμμάτων, που βρίσκονται σε εξέλιξη και υλοποιούνται με γοργούς ρυθμούς, εν όψει και της διενέργειας στη χώρα μας των Ολυμπιακών Αγώνων του 2004, ώστε να ενισχυθούν οι Υπηρεσίες με τα αναγκαία σύγχρονα μέσα και εφόδια και ασφαλώς και αυτές του νομού Λάρισας.
      Σχετικά με την ίδρυση, κατάργηση και προαγωγή των Πυροσβεστικών Υπηρεσιών, σας πληροφορούμε ότι αυτές γίνονται σύμφωνα με τον επιχειρησιακό σχεδιασμό του Σώματος, κατόπιν ενδελεχούς μελέτης όλων των παραμέτρων που αφορούν τις ανάγκες και την επικινδυνότητα κάθε περιοχής, καθώς και τις υπηρεσιακές και δημοσιονομικές δυνατότητες, με στόχο βεβαίως την καλύτερη δυνατή πυροπροστασία όλων των περιοχών της χώρας.
      Σύμφωνα με τα ανωτέρω και δεδομένου ότι άμεση προτεραιότητα για το Αρχηγείο Πυροσβεστικού Σώματος αποτελεί η ίδρυση και λειτουργία νέων Υπηρεσιών σε περιοχές που παρουσιάζουν αυξημένη επικινδυνότητα και δεν καλύπτονται ικανοποιητικά, το αίτημα για προαγωγή του 1 ου Πυροσβεστικού Σταθμού Λάρισας, στην παρούσα φάση, δεν μπορεί να ικανοποιηθεί. Επίσης, η ίδρυση Πυροσβεστικής Υπηρεσίας στην Ανατολική Λάρισα, στην παρούσα χρονική περίοδο, δεν είναι δυνατή για λόγους υπηρεσιακούς και δημοσιονομικούς, ενώ οι περιοχές αυτές καλύπτονται ικανοποιητικά από τα Πυροσβεστικά Κλιμάκια Αγιάς και Φαρσάλων.
      Σε ό,τι αφορά τη λειτουργία Πυροσβεστικών Σταθμών στις βιομηχανικές περιοχές της χώρας, σας πληροφορούμε ότι οι σχετικές προτάσεις προς το Αρχηγείο του Πυροσβεστικού Σώματος για την ίδρυση των Υπηρεσιών αυτών γίνονται από την ΕΤΒΑ, η οποία αναλαμβάνει την κατασκευή των κτιριακών εγκαταστάσεων για τη στέγασή τους και την προμήθεια των πυροσβεστικών οχημάτων και του λοιπού μηχανολογικού εξοπλισμού.
      Ωστόσο, πρέπει να επισημάνουμε ότι ο νομός Λάρισας από πλευράς πυροπροστασίας καλύπτεται σήμερα από τον 1 ο Πυροσβεστικό Σταθμό Λάρισας, τον 2ο Πυροσβεστικό Σταθμό Λάρισας που εδρεύει στις εγκαταστάσεις του Πολεμικού Αεροδρομίου, την Πυροσβεστική Υπηρεσία Ελασσόνας, τα Πυροσβεστικά Κλιμάκια Αγιάς και Φαρσάλων και από την 8η Ε.Μ.Α.Κ. Οι Υπηρεσίες αυτές έχουν στελεχωθεί με το ανάλογο μόνιμο προσωπικό και κατά την αντιπυρική περίοδο ενισχύονται και με εποχικούς πυροσβέστες, ενώ διαθέτουν τον αναγκαίο υλικοτεχνικό εξοπλισμό, προκειμένου να ανταποκρίνονται αποτελεσματικά στις ανάγκες πυροπροστασίας της περιοχής. Ενδεικτικά αναφέρεται ότι, μεταξύ των άλλων, κατέχουν 26 πυροσβεστικά οχήματα, 2 ειδικά πυροσβεστικά οχήματα, 14 βοηθητικά, 1 ερπυστριοφόρο και 1 διασωστικό όχημα, πλήρως εξοπλισμένα.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 3 Νοεμβρίου 2003. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ.4 Καν. Βουλής)
      1. Η με αριθμό 154/29-10-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ  Μπεντενιώτη προς την Υπουργό Περιβάλλοντος, Χωροταξίας και Δημοσίων Έργων, σχετικώς με την υδροδότηση της Αίγινας από την Εταιρεία Ύδρευσης Αποχέτευσης Πρωτεύουσας (ΕΥΔΑΠ).
      2. Η με αριθμό 165/29-10-2003 επίκαιρη ερώτηση του Βουλευτή της Νέας Δημοκρατίας κ. Αριστείδη Τσιπλάκου προς τον Υπουργό Οικονομίας και Οικονομικών, σχετικώς με τη λήψη μέτρων κατά των υπευθύνων για τις ατασθαλίες στη διαχείριση κοινοτικών χρημάτων κλπ. 
      3. Η με αριθμό 168/29-10-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς την Υπουργό Περιβάλλοντος, Χωροταξίας και Δημοσίων Έργων, σχετικώς με τις προθέσεις του Υπουργείου να επιτρέψει την επιδιόρθωση κτιρίων και άλλων οικοδομικών εργασιών στην περιοχή «Γκάζι» της Αθήνας κλπ. 
      4. Η με αριθμό 169/29-10-2003 επίκαιρη ερώτηση του Βουλευτή του Συνασπισμού της Αριστεράς των Κινημάτων και της Οικολογίας κ. Φώτη Κουβέλη προς τους Υπουργούς Ανάπτυξης, Υγείας και Πρόνοιας, σχετικώς με την ανατιμολόγηση των φαρμάκων κλπ. 
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παρ.4 Καν. Βουλής)
      1. Η με αριθμό 157/29-10-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Γιαννακόπουλου προς τον Υπουργό Υγείας και Πρόνοιας, σχετικώς με την κυκλοφορία γενετικά μεταλλαγμένων προϊόντων στην Ευρωπαϊκή Ένωση κλπ. 
      2. Η με αριθμό 158/29-10-2003 επίκαιρη ερώτηση του Βουλευτή της Νέας Δημοκρατίας κ. Γεωργίου Δεικτάκτη προς τον Υπουργό Δικαιοσύνης, σχετικώς με την ίδρυση έδρας Εφετείου στο Ηράκλειο Κρήτης. 
      3. Η με αριθμό 170/29-10-2003 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Εθνικής Παιδείας και Θρησκευμάτων, σχετικώς με τις ελλείψεις σε διδακτικό προσωπικό και βασικών στοιχείων υλικοτεχνικής υποδομής στο Μουσικό Σχολείο Ιλίου κλπ. 
      4. Η με αριθμό 161/29-10-2003 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κ. Ασημίνας Ξηροτύρη-Αικατερινάρη προς τους Υπουργούς Εμπορικής Ναυτιλίας, Αιγαίου, σχετικώς με την πλημμελή ακτοπλοϊκή επικοινωνία με τα νησιά του Αιγαίου κατά τη διάρκεια του χειμώνα κλπ. 
     ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Πρώτη είναι η με αριθμό 160/29-10-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κοσμά Σφυρίου προς τον Υπουργό Ανάπτυξης, σχετικώς με το διαγωνισμό κατασκευής μονάδας παραγωγής ηλεκτρικής ενέργειας στη Νότια Ρόδο,  δεν θα συζητηθεί λόγω κωλύματος του κυρίου Υπουργού και διαγράφεται. 
     Ακολουθούν η με αριθμό 155/29-10-2003 επίκαιρη ερώτηση του Βουλευτή της Νέας Δημοκρατίας κ. Σάββα Τσιτουρίδη και η με αριθμό 166/29-10-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου. Θα τους παρακαλέσω να προηγηθεί η επίκαιρη ερώτηση του Προέδρου του Συνασπισμού της Αριστεράς των Κινημάτων και της Οικολογίας κ. Νικολάου Κωνσταντόπουλου προς τον Πρωθυπουργό, ώστε να αποδεσμευτεί ο Πρωθυπουργός και θα επανέλθουμε. 
     Θα συζητηθεί, λοιπόν, η με αριθμό 153/6/29-10-2003 επίκαιρη ερώτηση του Προέδρου του Συνασπισμού της Αριστεράς των Κινημάτων και της Οικολογίας κ. Νικολάου Κωνσταντόπουλου προς τον Πρωθυπουργό, σχετικώς με την κυβερνητική πρακτική στη διαχείριση των δημόσιων οικονομικών κλπ. 
     Η επίκαιρη ερώτηση του κ. Νικολάου Κωνσταντόπουλου έχει ως εξής: 
     «Η αποκάλυψη της ύπαρξης διπλών βιβλίων και διπλού ταμείου εκτός προϋπολογισμού και εκτός δημοσίου κρατικού ελέγχου για τα κονδύλια από την εκποίηση εθνικής περιουσίας, επιβεβαιώνει με αδιάψευστο τρόπο την εικονική πραγματικότητα των δημοσίων οικονομικών και την έλλειψη διαφάνειας και χρηστής διαχείρισης, την πλασματικότητα του προϋπολογισμού και την αναξιοπιστία ως προς τη διαφύλαξη του δημόσιου συμφέροντος και της εθνικής περιουσίας. 
     Ερωτάται ο κύριος Πρωθυπουργός:
     Θα καταθέσει στο Κοινοβούλιο τα πλήρη στοιχεία και όλη την κίνηση των ειδικών λογαριασμών, που βρίσκονται εκτός προϋπολογισμού, για κάθε χρήση από το 1996 έως σήμερα; 
     Θα καταθέσει τα πλήρη στοιχεία και τους αναλυτικούς λογαριασμούς όλων των εξοπλιστικών προγραμμάτων και στρατιωτικών προμηθειών ώστε να ενημερωθεί το Κοινοβούλιο και να γίνει αξιόπιστη η επικείμενη συζήτηση για τον προϋπολογισμό του 2004;». 
     Ο Πρωθυπουργός κ. Κωνσταντίνος Σημίτης έχει το λόγο. 
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, κανένας από τους ισχυρισμούς του κ. Κωνσταντόπουλου δεν ευσταθεί.
      Είναι οι ειδικοί λογαριασμοί εφεύρημα των κυβερνήσεων του ΠΑΣΟΚ; Όχι. Υπάρχουν εδώ και πενήντα, τουλάχιστον, χρόνια. Καταθέτω τον αναγκαστικό ν. 1500/1950 περί ρυθμίσεως ειδικών λογαριασμών. Αυτός ο νόμος έχει την υπογραφή του τότε Πρωθυπουργού Σοφοκλή Βενιζέλου και οι ειδικοί λογαριασμοί εφαρμόστηκαν και από τις κυβερνήσεις της ΕΡΕ και του Γεωργίου Παπανδρέου και της Νέας Δημοκρατίας. 
      (Στο σημείο αυτό ο Πρωθυπουργός κ. Κωνσταντίνος Σημίτης καταθέτει για τα Πρακτικά τον προαναφερθέντα νόμο, ο οποίος έχει ως εξής:
      
      (Το κείμενο του προαναφερθέντος νόμου υπάρχει στο Τεύχος των Πρακτικών της Βουλής)
      
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Είναι οι ειδικοί λογαριασμοί ελληνικό δημιούργημα, άγνωστο στην Ευρωπαϊκή Ένωση; Καταθέτω έγγραφα της Ευρωπαϊκής Ένωσης, όπου καθορίζεται ο τρόπος χαρακτηρισμού και λογιστικής μεταχείρισης ακριβώς αυτών των ειδικών λογαριασμών, για τους οποίους γίνεται η σημερινή συζήτηση. 
    (Στο σημείο αυτό ο Πρωθυπουργός κ. Κωνσταντίνος Σημίτης καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
    
      (Τα προαναφερθέντα έγγραφα υπάρχουν στο Τεύχος των Πρακτικών της Βουλής)
      
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Άρα, οι ειδικοί λογαριασμοί υπάρχουν και σ΄ άλλες χώρες και αναφέρω ενδεικτικά το Βέλγιο. Δεν υπάρχει τίποτα το καινούργιο ελληνικό. 
      Είναι οι ειδικοί λογαριασμοί μια παλιά πρακτική, την οποία τώρα έμαθε ο κ. Κωνσταντόπουλος; Όχι, βέβαια. Καταθέτω τον ν. 2771/1999. 
      (Στο σημείο αυτό ο Πρωθυπουργός κ. Κωνσταντίνος Σημίτης καταθέτει για τα Πρακτικά τον προαναφερθέντα νόμο, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      Θα δείτε ότι πριν από τέσσερα χρόνια έγινε η συζήτηση στη Βουλή για όλα αυτά τα θέματα και εκσυγχρονίστηκε το πλαίσιο λειτουργίας των υφισταμένων ειδικών λογαριασμών. 
      Αποτελούν οι ειδικοί λογαριασμοί, όπως ισχυρίζεται ο κ. Κωνσταντόπουλος, πράξη αδιαφάνειας; Όχι, βέβαια. Οι ειδικοί λογαριασμοί δημιουργούνται για λόγους διαχειριστικής ευελιξίας και καλύτερης, τονίζω, όχι χειρότερης, παρακολούθησης των λογιστικών πράξεων και αξιολόγησης των συγκεκριμένων προγραμμάτων και δράσεων, γιατί όλα τα στοιχεία γύρω από ένα λογαριασμό συγκεντρώνονται σ΄ ένα σημείο. Αυτό συμβάλλει στην αδιαφάνεια; Όχι, διότι παρέχεται έτσι συγκεκριμένη πληροφόρηση για ένα συγκεκριμένο πρόγραμμα.
      Αποκρύπτουν οι ειδικοί λογαριασμοί ελλείμματα ή πλεονάσματα; Όχι. Διότι τα στοιχεία εσόδων και δαπανών περιλαμβάνονται σ΄ όλες τις εκθέσεις που υποβάλλονται στην EUROSTAT.
      Ελέγχονται οι ειδικοί λογαριασμοί; Ναι, με την ειδική διαδικασία που υπάρχει σε κάθε νόμο και με τη γενική διαδικασία, όπως είναι για παράδειγμα το Ελεγκτικό Συνέδριο που υπάρχει για όλο το δημόσιο λογιστικό. 
      Θα έλθω τώρα στο άλλο ερώτημα, στα θέματα των χρεών. Η Κυβέρνηση έχει δεσμευθεί ότι όλα τα χρήματα των αποκρατικοποιήσεων χρηματοδοτούν τη μείωση του δημοσίου χρέους. 
      Πράγματι, φέτος τα έσοδα των αποκρατικοποιήσεων υπολογίζονται σε 3 δισεκατομμύρια που αντιστοιχούν στο 2% περίπου του ΑΕΠ. 
      Η μείωση, όμως, του δημοσίου χρέους ως ποσοστού του ΑΕΠ αναμένεται να είναι μεγαλύτερη κατά τρεις ποσοστιαίες μονάδες. Το χρέος θα μειωθεί από το 104% στο 101%. 
      Επομένως, όλο το ποσό των αποκρατικοποιήσεων χρηματοδοτεί τη μείωση του χρέους ως ποσοστού του ΑΕΠ.
      Κυρίες και κύριοι συνάδελφοι, χρηστή διαχείριση σημαίνει τη μεγιστοποίηση του χρηματοοικονομικού οφέλους του δημοσίου. Και αυτό το κάνουμε. Το γεγονός ότι τα ποσά από το λογαριασμό των αποκρατικοποιήσεων χρησιμοποιήθηκαν για πληρωμή διαφόρων δαπανών του δημοσίου, που οι περισσότερες ούτως ή άλλως συνδέονται με τη διαδικασία αποκρατικοποιήσεων, είναι αποτέλεσμα αυτής της χρηστής χρηματοοικονομικής διαχείρισης. 
      Η δέσμευσή μας ότι τα έσοδα αποκρατικοποιήσεων χρηματοδοτούν τη μείωση του δημοσίου χρέους δεν πρέπει και δεν μπορεί να αποτυπώνεται, διότι αυτό θα ζημίωνε στην καθημερινή διακίνηση αυτών των χρημάτων, γιατί το δημόσιο πρέπει να έχει  και κέρδος από τα χρήματα τα οποία έχει στα ταμεία. 
      Αποτυπώνεται, λοιπόν, στο αποτέλεσμα. Είναι το αποτέλεσμα τέτοιο, ώστε τα έσοδα των αποκρατικοποιήσεων να μειώνουν το δημόσιο χρέος. Πράγματι, έτσι είναι, διότι καταλήγει η μείωση του δημοσίου χρέους ως ποσοστού του ΑΕΠ σε μεγαλύτερο ποσοστό του ΑΕΠ από τα έσοδα των αποκρατικοποιήσεων. Αυτό αποδεικνύει ότι οι ισχυρισμοί, που προβάλλει ο κ. Κωνσταντόπουλος, είναι άνευ βάσεως. 
      ΠΡΟΕΔΡΟΣ (Απόστολος Κακλαμάνης): Το λόγο έχει ο Πρόεδρος του Συνασπισμού της Αριστεράς των Κινημάτων και της Οικολογίας. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς των Κινημάτων και της Οικολογίας): Κύριε Πρόεδρε, όταν υπάρχει έλλειμμα ειλικρίνειας, όταν τα γεγονότα φωνάζουν, οι πολίτες αυτής της χώρας αξιώνουν, τουλάχιστον, από τους κυβερνήτες τους να τους λένε την αλήθεια και να μην επιμένουν με αυτήν την πεισματική εμμονή στην εικονική πραγματικότητα. 
Κρατάτε και φτιάχνετε ειδικούς λογαριασμούς αδιαφάνειας και προσωπικής διαχείρισης Υπουργών σας, σα να είναι το δημόσιο χρήμα και το κράτος κυβερνητική σας επιχείρηση. 
      Γιατί το κάνετε αυτό; Παρά τις εκσυγχρονιστικές σας ρητορείες, από τους εκατό ειδικούς λογαριασμούς οι σαράντα επτά είναι από το 1994 μέχρι το 2002. Από αυτούς τους σαράντα επτά, οι τριάντα έξι είναι έργο των χειρών σας, είναι δημιούργημα του εκσυγχρονισμού σας. 
      Από τα έσοδα των αποκρατικοποιήσεων, τώρα, μετά την αποκάλυψη ενός και μόνο λογαριασμού, παραδέχεστε ότι τέσσερα δισεκατομμύρια ευρώ μεταξύ 2001 και 2003 δεν πήγαν για το δημόσιο χρέος. Ρωτώ: Γιατί; Ζητώ να πείτε πού πήγαν τα λεφτά που δε γράφονται στον προϋπολογισμό και παροχετεύονται μ’ αυτήν την αδιαφανή διαδικασία. Ποια επιστήμη και ποια πολιτική ηθική λέει αυτά που λέτε σήμερα, ότι δηλαδή, για λόγους καλύτερης διαχείρισης, κρατάμε έξω από τον προϋπολογισμό δαπάνες του δημοσίου χρήματος; 
      Δώστε μία εξήγηση για τα 17 δισεκατομμύρια ευρώ, που δόθηκαν σε μία τετραετία για τα εξοπλιστικά προγράμματα, όσα περίπου μαζεύτηκαν από τις αποκρατικοποιήσεις. Δώστε στη Βουλή τον πίνακα αυτών των αγορών, ποιοι τις εισηγήθηκαν, ποιοι τις αξιολόγησαν, με ποιους συνηλλάγη η Γενική Γραμματεία Εξοπλιστικών Προγραμμάτων, για να μην τρώνε και πίνουν οι έμποροι, οι μεσάζοντες και οι διαπλεκόμενοι στην υγεία του κορόιδου ελληνικού λαού. 
	Επίσης, σας ρώτησα συγκεκριμένα:
      Αν κριτήριο για σας είναι το αποτέλεσμα, το αποτέλεσμα αποκαλύφθηκε και με τον πλαστό προϋπολογισμό και με την έκθεση της Κεντρικής Ευρωπαϊκής Τράπεζας και των άλλων αρμόδιων οργάνων της Ευρωπαϊκής Ένωσης. Μεγαλώνει το χρέος, αυξάνονται τα ελλείμματα, υπάρχουν κρυφές δαπάνες, υπάρχει άτακτη διαχείριση και κρατικοδίαιτη διαφθορά και διαπλοκή, ακόρεστο πολιτικό χρήμα, υπάρχουν ψεύτικοι λογαριασμοί και ανειλικρινής προϋπολογισμός. 
      Πάνω σ’ αυτά τα ψευδή και ανειλικρινή στηρίζετε την εξαγγελία σας για τις χάρτες και τα πακέτα. Αυτό έρχεστε σήμερα να πείτε ότι είναι η χρηστή διαχείριση, για την οποία υπερηφανεύεστε; Γενικό ξεσάλωμα είναι, όχι χρηστή διαχείριση. Αν εμμένετε μέχρι τέλους σ’ αυτό το ήθος και ύφος της διαχείρισης του δημοσίου χρήματος, τότε σας λέω ότι δεν εθελοτυφλείτε, αλλά ότι εγκληματείτε σε βάρος του τόπου. 
	Σας λέω και κάτι ακόμα: Είναι επικίνδυνος και γραφικός αυτός ο ναρκισσισμός εξουσίας, ο οποίος την άτακτη διαχείριση την «αποθεώνει» ως χρηστή και εθνοφελή διαχείριση. Κρίμα!
	ΠΡΟΕΔΡΟΣ (Απόστολος Κακλαμάνης): Ο κ. Πρωθυπουργός έχει το λόγο.
	ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, άκουσα την έξαρση λόγων του κ. Κωνσταντόπουλου, αλλά θα περίμενα να φέρει και ορισμένα στοιχεία. Εγώ κατέθεσα στοιχεία από τα οποία προκύπτει ότι είναι πάγια πρακτική των ελληνικών κυβερνήσεων από το 1950 και μετά και ότι είναι και πρακτική των κυβερνήσεων της Ευρωπαϊκής Ένωσης για ειδικά προγράμματα και δράσεις, ώστε να υπάρχει μεγαλύτερη διαφάνεια, να υπάρχει ένας ειδικός λογαριασμός και να μη χάνονται τα έσοδα και τα έξοδα στο γενικό «κορβανά» των δημοσίων δαπανών.
	Ας πάρουμε άλλα παραδείγματα. Ας πάρουμε τα παραδείγματα του λογαριασμού κτηνοτροφίας και δασών που υπάρχει στο Υπουργείο Γεωργίας. Δεν είναι αυτός ένας ειδικός λογαριασμός; Δεν έχει το δικό του προϋπολογισμό χωριστά; Δεν υπόκειται σε δικό του έλεγχο; Έχει έσοδα και έξοδα τα οποία άλλοτε είναι του προϋπολογισμού και άλλοτε δεν είναι κι έτσι μπορεί να ελέγχεται καλύτερα. Αυτό ισχύει και για τις αποκρατικοποιήσεις. Κανένα στοιχείο, λοιπόν, μόνο λόγια.
	ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς των Κινημάτων και της Οικολογίας): Δώστε την κίνηση των λογαριασμών. Εσείς έχετε την κίνηση των λογαριασμών. Καταργείστε το Γενικό Λογιστήριο.
	ΠΡΟΕΔΡΟΣ (Απόστολος Κακλαμάνης): Κύριε Κωνσταντόπουλε, σας παρακαλώ, μη διακόπτετε.
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Θα έλθω τώρα, κύριε Κωνσταντόπουλε, σ΄ αυτό που είπατε. Η κίνηση των λογαριασμών υπάρχει σ΄ όλες τις εκθέσεις που κάνει το Γενικό Λογιστήριο του Κράτους και μπορείτε να ζητήσετε και πληροφορίες για τον κάθε λογαριασμό.
      Θα έλθω τώρα στα εξοπλιστικά προγράμματα. Στα εξοπλιστικά προγράμματα οι λογαριασμοί καταγράφονται πλήρως στους προϋπολογισμούς είτε άμεσων πληρωμών είτε χρεολυσίων εξυπηρέτησης παλαιών δανείων είτε νέων δανείων που εντάσσονται στο συνολικό δανεισμό του ελληνικού δημοσίου. Στον ισολογισμό του κράτους του 2001, για να αναφέρω ένα παράδειγμα, υπάρχουν εκτενείς αναφορές στα θέματα αυτά. Καταθέτω τον ισολογισμό του 2001.
      (Στο σημείο αυτό ο Πρωθυπουργός κ. Κωνσταντίνος Σημίτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Άλλωστε, εσείς κάνατε μία ερώτηση και δόθηκε μία απάντηση στον κύριο Λαφαζάνη. Εδώ περιέχονται όλα τα εξοπλιστικά προγράμματα. Καταθέτω την απάντηση στην ερώτηση του κ. Λαφαζάνη.
      (Στο σημείο αυτό ο Πρωθυπουργός κ. Κωνσταντίνος Σημίτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Εγώ να σας ρωτήσω: Τι θέλετε παραπάνω; Υπάρχει καμιά κυβέρνηση στην Ευρωπαϊκή Ένωση η οποία έχει καταθέσει στη Βουλή και δημοσιεύσει μ’ αυτόν τον τρόπο, όλους τους χειρισμούς που κάνει σε σχέση με τα εξοπλιστικά προγράμματα; Αυτό δεν γίνεται για αυτονόητους λόγους. Μπορείτε να πάτε οποτεδήποτε –και το γράψαμε αυτό στην απάντηση- στο Υπουργείο Εθνικής Άμυνας, να τα ψάξετε και να τα δείτε. Διότι η Ελλάδα έχει κάποια θέματα –και εσείς πρέπει να ενδιαφέρεσθε γι’ αυτό- τα οποία δεν μπορεί να δημοσιοποιήσει όπως  τι όπλα αγοράζει, πώς, από πού κλπ. Αυτό το καταλαβαίνει ο κάθε πολίτης. Αν θέλετε πηγαίνετε να τα βρείτε, αντί να φωνάζετε εδώ στη Βουλή.
      Κυρίες και κύριοι συνάδελφοι, θέλω να σας αναφέρω ότι έχουμε βάλει μπροστά μια διαδικασία βελτίωσης και εκσυγχρονισμού του λογιστικού συστήματος, η οποία κινείται και από υπαλλήλους του Υπουργείου Οικονομικών και από το Οικονομικό Πανεπιστήμιο Αθηνών και από ορκωτούς ελεγκτές του ιδιωτικού τομέα. Θέλουμε αποτελεσματικότητα και διαφάνεια. 
      Εγώ λοιπόν θα συνοψίσω. Είναι ψευδές ότι οι ειδικοί λογαριασμοί αποτελούν πρακτική αδιαφανούς διαχείρισης ή διπλών βιβλίων ή διπλών ταμείων, όπως είπε ο κ. Κωνσταντόπουλος.  Διπλά βιβλία και διπλά ταμεία είναι βαρείς χαρακτηρισμοί, είναι αναφορές στο ότι γίνονται  από την Κυβέρνηση παράνομες πράξεις. Αυτό ισχυρίζεστε. Και δεν πιστεύω ότι μπορείτε να προβάλλετε τέτοιες αναφορές εδώ χωρίς αποδεικτικά στοιχεία. Διπλά βιβλία δεν υπάρχουν. Υπάρχει η άγνοιά σας. Αγνοείτε παντελώς τον τρόπο με τον οποίο πραγματοποιούνται οι λογιστικές εγγραφές και χειρίζονται οι δημόσιες υπηρεσίες τα λογιστικά του δημοσίου. Αγνοούσατε την ύπαρξη της νομοθεσίας, αγνοούσατε τους νόμους τους οποίους κατέθεσα, γιατί τότε θα έπρεπε να τους γράψετε στην ερώτησή σας και να ρωτήσετε εάν αυτά τα οποία μέμφεστε είναι σύμφωνα με αυτούς τους νόμους ή όχι. 
      Υπάρχει η εμπαθώς αρνητική, θα έλεγα, προδιάθεσή σας. Όταν δεν καταλαβαίνετε κάτι δεν μπορείτε να συμβουλευτείτε, να ρωτήσετε να σας εξηγήσουν, αλλά καταφεύγετε σε μια ερώτηση για να δημιουργήσετε εντυπώσεις. Δεν επιδιώκετε να μάθετε και πέφτετε δραματικά έξω. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς των Κινημάτων και της Οικολογίας): Μόνο που δεν μπορεί κανείς…
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης):  Τέλος, υπάρχει η μονοδιάστατη πληροφόρησή σας γιατί όλα αυτά που λέτε στην ερώτησή σας και αυτά τα οποία επαναλαμβάνετε εδώ, δεν προκύπτουν από τα στοιχεία. Νομίζω κύριε Κωνσταντόπουλε, ότι διαβάζετε μόνο τις εφημερίδες της δεξιάς.
      (Χειροκροτήματα από την πτέρυγα του ΠΑΣΟΚ)
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς των Κινημάτων και της Οικολογίας): Και εσείς νομίζω ότι ακολουθείτε την πεπατημένη. 
      ΠΡΟΕΔΡΟΣ (Απόστολος Κακλαμάνης): Δεύτερη είναι η με αριθμό 155/29-10-2003 επίκαιρη ερώτηση του Βουλευτή της Νέας Δημοκρατίας κ. Σάββα Τσιτουρίδη προς την Υπουργό Περιβάλλοντος, Χωροταξίας και Δημοσίων Έργων, σχετικώς με τις καθυστερήσεις στην κατασκευή των αντιπλημμυρικών έργων κλπ.
      Η ερώτηση του κ. Σάββα Τσιτουρίδη έχει ως εξής:
      «Ενώ ο Οκτώβριος προχωρά η επερχόμενη περίοδος βροχοπτώσεων βρίσκει τη χώρα και ιδιαίτερα την Αττική απροετοίμαστη για την αντιμετώπιση πλημμυρικών φαινομένων. Είναι χαρακτηριστικό ότι έφθασε ένα πρώτο κλίμα δυσμενών καιρικών φαινομένων για να υπάρξουν εικόνες καταστροφής και παράλυσης σε πολλά σημεία της χώρας. 
      Στην Αττική μέχρι το 1998 η ΕΥΔΑΠ είχε την αρμοδιότητα καθαρισμού των ρεμάτων και φρεατίων. Μετά τη μετοχοποίησή της οι αρμοδιότητες για τα όμβρια πέρασαν στο ΥΠΕΧΩΔΕ και ορισμένα στους δήμους. Το ζήτημα όμως ότι με δεδομένη την απαράδεκτη πολυνομία, οι συναρμόδιοι φορείς καθυστερούν να κάνουν τη δουλειά τους και εξ αυτού οι κίνδυνοι μεγαλώνουν. Ενώ το ΥΠΕΧΩΔΕ αρμόδιο  πλέον για το θέμα, δεν δημοπράτησε κανένα αντιπλημμυρικό έργο για τον καθαρισμό και την προστασία των κεντρικών οδικών αρτηριών και τα σημαντικά ρέματα. Η ΕΥΔΑΠ δεν χρηματοδοτήθηκε από το ΥΠΕΧΩΔΕ για να αρχίσει καθαρισμό φρεατίων και οι δήμοι παραμένουν χωρίς ενίσχυση. Απαράδεκτη είναι η κατάσταση και στη Θεσσαλονίκη. Ενώ αρμόδιος φορέας για τα έργα αντιπλημμυρικής προστασίας είναι από το 2001 το ΥΠΕΧΩΔΕ, μέχρι σήμερα δεν υπάρχει ούτε το προσωπικό ούτε τα μέσα για την αντιμετώπιση της αντιπλημμυρικής προστασίας της πόλης. 
      Κατόπιν των ανωτέρω ερωτάται η Υπουργός ΠΕΧΩΔΕ.
      1. Γιατί κανένα απολύτως αντιπλημμυρικό έργο δεν δημοπράτησε φέτος το ΥΠΕΧΩΔΕ και γιατί καθυστερούν ανεπίτρεπτα οι καθαρισμοί ρεμάτων και φρεατίων στην Αθήνα, στη Θεσσαλονίκη και σ΄ άλλες ευαίσθητες περιοχές της χώρας;
      2.Γιατί δεν χρηματοδοτήθηκαν ακόμα οι ΟΤΑ για τα αντιπλημμυρικά έργα αρμοδιότητάς τους;»
      Ο Υφυπουργός Περιβάλλοντος, Χωροταξίας και Δημοσίων Έργων κ. Τσακλίδης έχει το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε λυπάμαι, αλλά οι ισχυρισμοί του κυρίου συναδέλφου στην ερώτηση είναι αναληθείς. 
      Η Αττική φέτος είναι καλύτερα από ποτέ προετοιμασμένη για την αντιμετώπιση πλημμυρών. Πολλά έργα έχουν γίνει και άλλα είναι στο στάδιο κατασκευής. Επίσης δεν είναι σωστά πληροφορημένος ο συνάδελφος σε ό,τι αφορά τον καθαρισμό των φρεατίων και των ρεμάτων.
      Από τις αρχές του χρόνου έχουμε διαθέσει 3 εκατομμύρια ευρώ και έχουν συσταθεί πέντε εργολαβίες για τον καθαρισμό των φρεατίων. Αυτές είναι εργολαβίες του ΥΠΕΧΩΔΕ. Από εκεί και πέρα πρέπει να ξέρετε ότι η αρμοδιότητα ανήκει πλέον στο ΥΠΕΧΩΔΕ για τους κεντρικούς δρόμους και αρτηρίες και τα φρεάτια που ανήκουν στην αρμοδιότητα των δήμων είναι και ευθύνη δική τους να τα καθαρίζουν και να τα συντηρούν.
      Έχουμε δώσει 200.000 ευρώ στην ΕΥΔΑΠ η οποία έχει προμηθευτεί ένα μεγάλο μηχάνημα κατάλληλο για καθαρισμό και συντήρηση φρεατίων και ήδη υλοποιείται το έργο αυτό. 
      Επίσης έχουμε δώσει 800.000 ευρώ στην ΕΥΔΑΠ για τις ανάγκες των δήμων –αυτό είναι μια πιο γρήγορη διαδικασία γιατί δεν μπορεί το ΥΠΕΧΩΔΕ να χρηματοδοτήσει απευθείας τους δήμους- για τον καθαρισμό και τη συντήρηση των φρεατίων των δήμων. 
      Ακόμα έχουμε δώσει 300.000 ευρώ στη Νομαρχία Πειραιά η οποία ανέλαβε να καθαρίσει τα φρεάτια στην περιοχή ευθύνης της νομαρχίας. 
      Πρέπει να σας πω ακόμα ότι έχουμε δημοπρατήσει έργα από την αρχή του χρόνου μέσω των νομαρχιών τις οποίες χρηματοδοτήσαμε με 3.500.000 ευρώ, για τον καθαρισμό των ρεμάτων. Και επίσης δημοπρατούμε εντός των ημερών ως ΥΠΕΧΩΔΕ άλλες πέντε εργολαβίες για τον καθαρισμό φρεατίων.
      Επομένως όσα λέτε στην επίκαιρη ερώτησή σας ότι δεν χρηματοδοτήθηκαν οι δήμοι ή οι νομαρχίες ή ότι δεν γίνονται έργα για τον καθαρισμό των φρεατίων νομίζω ότι είναι αναληθή.
      Από εκεί και πέρα γίνονται πάρα πολλά σημαντικά έργα. Για παράδειγμα ο Κηφισός πέρυσι άντεχε τριακόσια κυβικά μέτρα το δευτερόλεπτο. Φέτος με τα έργα που έγιναν αντέχει οκτακόσια με εννιακόσια κυβικά μέτρα το δευτερόλεπτο και συνεχώς η κατάσταση βελτιώνεται ώστε μέχρι την άνοιξη να έχουμε δυνατότητα παροχετευτικότητας χίλια τετρακόσια κυβικά μέτρα το δευτερόλεπτο. 
      Επίσης και για τη Θεσσαλονίκη και για την Αθήνα γίνονται μελέτες –master plan- ώστε να δούμε τι παρεμβάσεις χρειάζονται. Στη Θεσσαλονίκη ήδη τελείωσε το master plan, έχει υποβληθεί και ελέγχεται από την αρμόδια υπηρεσία και στην Αθήνα τελειώνει το πρώτο τρίμηνο του 2004. 
      Όσον αφορά τις ολυμπιακές εγκαταστάσεις και συγκεκριμένα για παράδειγμα στο Φαληρικό Όρμο κατασκευάζονται έργα αντιπλημμυρικά προϋπολογισμού 10 δισεκατομμυρίων. Οι περιοχές Μοσχάτου, Φαλήρου και ένα μέρος της Καλλιθέας είναι περιοχές χαμηλές και τα νερά μαζεύονται εκεί και δεν μπορούν να φύγουν προς τη θάλασσα. Γίνεται όμως ένα κανάλι παράλληλο προς την Ποσειδώνος και δύο κανάλια κάθετα μέσα στη θάλασσα για να μαζεύουν τα νερά αυτών των περιοχών. Τα υπόλοιπα θα τα πω στη δευτερολογία μου κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Ο κ. Τσιτουρίδης έχει το λόγο.
      ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε τα ποσά που ακούσαμε από τον κύριο Πρωθυπουργό για την αντιπλημμυρική θωράκιση της χώρας υπολείπονται κατά πολύ –έστω μιας μικρής υπέρβασης- ενός δημοσίου έργου την οποία αφειδώς δίνει η Κυβέρνηση σε μεγαλοεργολάβους σ΄ όλη τη χώρα. 
      Αν είστε ικανοποιημένος με τα ψίχουλα που δίνετε για την αντιπλημμυρική θωράκιση και έρχεστε στη Βουλή, κύριε Υφυπουργέ, να μας πείτε ότι αυτά τα ποσά είναι επαρκή, μάλλον δεν είστε καλά ενημερωμένος.  
      Μετά λοιπόν την αδιαφάνεια, την προσωπική διαχείριση και το γενικό ξεσάλωμα που υπάρχει στη δημοσιονομική διαχείριση δεν επείσθη από το πυροτέχνημα του κ. Σημίτη ότι τάχα ο κ. Κωνσταντόπουλος διαβάζει δεξιές εφημερίδες, να έρθουμε σ΄ ένα χώρο που η ανεπάρκεια, η ανευθυνότητα και η ανικανότητα της πολιτείας πλημμυρίζουν τη χώρα. 
      Είμαστε απροετοίμαστοι να αντιμετωπίσουμε πλημμυρικά φαινόμενα. Με καιρικά φαινόμενα που τις περισσότερες φορές ούτε τόσο ακραία ούτε τόσο έκτακτα είναι στην Αθήνα, στη Θεσσαλονίκη και στην υπόλοιπη χώρα βλέπουμε εικόνες ντροπής. Ό,τι γίνεται στον τομέα της αντιπλημμυρικής προστασίας γίνεται με καθυστερήσεις, ανεπαρκώς χωρίς κανένα κεντρικό σχεδιασμό. Χαρακτηριστικό παράδειγμα ο Κηφισός τον οποίο ανέφερε ο κύριος Υπουργός. Θα τελείωνε το 1998 με 55 δισεκατομμύρια δραχμές. Άλλαξε το σχεδιασμό η κ. Παπανδρέου, επανήλθε στην αρχική μελέτη το έργο και θα τελειώσει το 2004 με 120 δισεκατομμύρια δραχμές τουλάχιστον, χωρίς να ξέρουμε πού θα φθάσει το κόστος.
      Τα προβλήματα βεβαίως εντείνονται και στην Αθήνα και στην υπόλοιπη χώρα με την ουσιαστική δρομολόγηση για εκχώρηση της ΕΥΔΑΠ σε εργολαβικά συμφέροντα. Μέχρι το 1998 η ΕΥΔΑΠ είχε την αρμοδιότητα καθαρισμού. Με την μετοχοποίησή της οι αρμοδιότητες πέρασαν στο ΥΠΕΧΩΔΕ, το οποίο πότε έδωσε αυτά τα χρήματα στην ΕΥΔΑΠ για να τα δώσει στους δήμους; Ακόμη δίνετε και φθάνουμε στο Νοέμβριο. Αυτή είναι η επάρκειά σας. 
      Θα τελειώσω, κύριε Πρόεδρε, λέγοντας ότι η ίδια κατάσταση είναι και στη Θεσσαλονίκη. Είναι απαράδεκτη. Το ΥΠΕΧΩΔΕ μέχρι σήμερα δεν έχει ούτε το προσωπικό ούτε τα μέσα για να αντιμετωπίσει τα αντιπλημμυρικά προβλήματα της συμπρωτεύουσας αφού έχει πάρει τις αρμοδιότητες από την ΕΥΔΑΠ.
      Όλα τα παραπάνω αποδεικνύουν ένα πολύ μεγάλο πρόβλημα. Με τα νέα επιστημονικά υδρολογικά, κλιματολογικά και περιβαλλοντικά δεδομένα και σε συνδυασμό με τη διαρκή αποψίλωση των περιαστικών δασών απαιτείται μία ολοκληρωμένη αντιπλημμυρική πολιτική, σε όλην τη χώρα και ειδικά στην Αττική που ετοιμάζεται να κάνει Ολυμπιακούς Αγώνες. Αποσπασματικά μέτρα, κυβερνητικά κλιμάκια και ανεπαρκείς και καθυστερημένες αποζημιώσεις δεν αποτελούν πολιτική. Και όσο δεν υπάρχει μια τέτοια πολιτική οι ευθύνες βεβαίως βαρύνουν και το ΥΠΕΧΩΔΕ και την Κυβέρνηση συνολικώς και τον Πρωθυπουργό προσωπικώς. Ευχαριστώ.
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής σαράντα μέλη του Κέντρου Ανοικτής Περίθαλψης Ηλικιωμένων Βεροίας με δύο συνοδούς τους.
      Η Βουλή τους καλωσορίζει.
      (Χειροκροτήματα απ΄όλες τις πτέρυγες της Βουλής)
      Το λόγο έχει ο Υφυπουργός ΠΕΧΩΔΕ κ. Τσακλίδης.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, έχει γίνει πολλές φορές κουβέντα στη Βουλή γι’ αυτά τα θέματα. Έχω πει και άλλες φορές στον κ. Τσιτουρίδη ότι την περίοδο 1989-1994 η Νέα Δημοκρατία διέθεσε μόνο 15 δισεκατομμύρια για αντιπλημμυρικά έργα. Εμείς στα εννιά χρόνια διαθέσαμε 400 δισεκατομμύρια για την αντιπλημμυρική προστασία της Αθήνας. Επίσης, σ’ αυτήν τη φάση έχουμε  ολοκληρώσει και το «master plan» να δούμε ακριβώς τι άλλες παρεμβάσεις πρέπει να κάνουμε.
      Τώρα, κύριε Τσιτουρίδη, λέτε για εργολαβικά συμφέροντα, μεγαλοεργολάβους κλπ. Τα λέτε πολλές φορές αυτά. Ξέρετε πολύ καλά ότι στις αναθέσεις δημοσίων έργων δεν μπορεί να υπάρξει καμία απολύτως ανθρώπινη παρέμβαση. Μέχρι τώρα ήταν ο μαθηματικός τύπος. Κανείς πλέον, ούτε Υπουργός ούτε κανείς άλλος δεν μπορεί να παρεμβαίνει. Γιατί συνεχίζετε να τα λέτε αυτά;
      Από την άλλη μεριά είπατε ότι ο Κηφισός θα τελείωνε το 1998. Ποιος το είπε αυτό;
      ΣΑΒΒΑΣ ΤΣΙΤΟΥΡΙΔΗΣ: Ο κ. Λαλιώτης το είπε.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Το ένα τμήμα του Κηφισού δημοπρατήθηκε λόγω περιβαλλοντικών προβλημάτων το 2001. Πώς θα τελείωνε το 1998; Είχαμε προσφυγές για το ένα τμήμα στα δικαστήρια, στο Συμβούλιο της Επικρατείας, στην Ευρωπαϊκή Ένωση. Έτσι τελείωσε η περιβαλλοντική μελέτη το 2000. Πώς να τελειώσει λοιπόν το έργο το 1998; Γιατί τα λέτε αυτά;
      ΣΑΒΒΑΣ ΤΣΙΤΟΥΡΙΔΗΣ: Εσείς τα λέτε.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Εμείς τα λέγαμε; Χωρίς να έχουν υπάρξει δημοπρατήσεις λέγαμε ότι θα τελειώσει το 1998;
      ΣΑΒΒΑΣ ΤΣΙΤΟΥΡΙΔΗΣ: Ας μην τα λέγατε.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε συνάδελφε, ακούστε τώρα την απάντηση και μη διακόπτετε.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Τώρα έχουμε ολοκληρωμένη πολιτική.
      Λέτε ακόμη, κύριε συνάδελφε, ότι δεν δημοπρατήθηκε κανένα έργο. Σας λέγω μερικά. Σας λέγω ότι στον Φαληρικό Όρμο έργα της τάξεως των 10 δισεκατομμυρίων είναι μόνο αντιπλημμυρικά έργα. Στην Βάρης-Κορωπίου και στη μαραθώνια διαδρομή έχουν διατεθεί άλλα ακόμη 10 δισεκατομμύρια μόνο για αντιπλημμυρικά έργα. Επίσης, για την κατασκευή φρεατίων υδροσυλλογής σε υπάρχοντες αγωγούς της βορείου Αττικής δημοπρατήθηκε το έργο αξίας 600.000 ευρώ. Συνέχιση διευθέτησης του Σαρανταποτάμου, έργο προϋπολογισμού 1.800.000 ευρώ. Διευθέτηση χειμάρρου Αγίου Γεωργίου και συμβαλλόντων ρεμάτων κλπ. στο Θριάσιο πεδίο έργο προϋπολογισμού 18.642.000 ευρώ και υπάρχει και μια σειρά από άλλα έργα που δημοπρατήθηκαν φέτος.
      Επίσης, κάνουμε το «master plan» και στην Αθήνα και στη Θεσσαλονίκη. Στη Θεσσαλονίκη δημοπρατείται ένα αντιπλημμυρικό στο Σέιχ Σου με προϋπολογισμό 5 δισεκατομμύρια. Όπου το σύστημα είναι παντορροϊκό, πρέπει να ξέρετε ότι στην Αθήνα έχει την ευθύνη η ΕΥΔΑΠ για τον καθαρισμό φρεατίων και στη Θεσσαλονίκη η ΕΥΑΘ. Εκεί που δεν είναι παντορροϊκό, την ευθύνη την έχει το ΥΠΕΧΩΔΕ και οι δήμοι. Στη Θεσσαλονίκη λοιπόν η ΕΥΑΘ έχει αναλάβει να συντηρεί και το αποχετευτικό ομβρίων και εκτός αρμοδιότητάς της και θα τη χρηματοδοτήσουμε σύντομα με μια σύμβαση που υπογράφουμε.
      Επίσης, κύριε Τσιτουρίδη, στον Κηφισό την άνοιξη θα έχουμε χίλια τετρακόσια κυβικά μέτρα το δευτερόλεπτο. Δεν αρκούμαστε σ’ αυτό. Κάνουμε ήδη ένα μεγάλο έργο, την εκτροπή του Ποδονίφτη και ολοκληρώνουμε τις μελέτες για το μεγάλο ρέμα της Ραφήνας και του Ερασίνου, που είναι πολλά δισεκατομμύρια που θα δημοπρατηθούν το 2004, ώστε να πάρουμε και εκατόν πενήντα – διακόσια κυβικά μέτρα που πάνε τώρα στον Κηφισό να πάνε μέσα από την εκτροπή του Ποδονίφτη στο ρέμα της Ραφήνας σε τέσσερα-πέντε χρόνια. Και δεν αρκούμαστε ούτε σ’ αυτό. Κάνουμε μελέτες για φράγματα ανάσχεσης στην ορεινή περιοχή του Κηφισού για τη βελτίωση του υδροφόρου ορίζοντα και για να συγκρατούμε εισροή στον Κηφισό διακόσια κυβικά νερού το δευτερόλεπτο.
      Πώς λέτε λοιπόν ότι δεν έχουμε πρόγραμμα; Και έργα κάνουμε και προγραμματισμό ολοκληρωμένο έχουμε για τα επόμενα χρόνια.
      ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί η τρίτη με αριθμό 166/29-10-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την επίλυση αιτημάτων των μεταναστών που ζουν στη χώρα μας κλπ.
      Η επίκαιρη ερώτηση του κ. Αντωνίου Σκυλλάκου έχει ως εξής:
      «Η μεταναστευτική πολιτική που εφαρμόζει η Κυβέρνηση στα πλαίσια των κατευθύνσεων της πολιτικής της Ευρωπαϊκής Ένωσης έχει σαν άμεση συνέπεια να βρίσκονται εκτός της διαδικασίας νομιμοποίησης πάνω από το 80% των μεταναστών που ζουν και εργάζονται ήδη στη χώρα μας. Δικαιολογημένη είναι λοιπόν η αγανάκτηση και η ανησυχία των μεταναστών που διεκδικούν όλοι αυτοί που δουλεύουν στην ελληνική οικονομία να είναι νόμιμοι και να μην τους εκμεταλλεύονται οι εργοδότες σαν «μαύρη εργασία». Γι’ αυτό ζητούν: Να γίνει νομοθετική ρύθμιση που θα καταργεί τις διατάξεις που εμποδίζουν τη νομιμοποίηση και να νομιμοποιηθούν όλοι οι μετανάστες που βρίσκονται αυτήν τη στιγμή στην Ελλάδα χωρίς άλλες προϋποθέσεις. Να απλοποιηθούν οι διαδικασίες νομιμοποίησης και να δημιουργηθεί ενιαίος φορέας χορήγησης άδειας παραμονής και εργασίας. Η σύμβαση εργασίας και τα ένσημα να αποτελούν απαράβατη υποχρέωση και δικαίωμα των μεταναστών αλλά να μην αποτελούν προϋπόθεση για την ανανέωση της άδειας παραμονής. Να καταργηθεί το παράβολο των 150 ευρώ για την ανανέωση της άδειας παραμονής. Να νομιμοποιηθούν οι μετανάστες της τρίτης ηλικίας χωρίς όρους και προϋποθέσεις και να δίνεται άδεια παραμονής στα παιδιά των αλλοδαπών που συμπληρώνουν το δέκατο όγδοο έτος ηλικίας τους. Η άδεια παραμονής και εργασίας να ισχύει για τρία χρόνια. Να δίνεται πολιτικό άσυλο σ΄ όλους τους πολιτικούς πρόσφυγες που έρχονται από εμπόλεμες περιοχές και κινδυνεύει η ζωή τους σε περίπτωση απέλασης.
      Ερωτάται ο κύριος Υπουργός εάν έστω τώρα η Κυβέρνηση προτίθεται να ικανοποιήσει τα δίκαια αιτήματα των μεταναστών που ζουν στη χώρα μας.»
      Θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Λάμπρος Παπαδήμας.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, ο ερωτών συνάδελφος ουσιαστικά ελέγχει την Κυβέρνηση, γιατί εφαρμόζει μια πολιτική που έχει συναποφασιστεί στην Ευρωπαϊκή Ένωση. Θα πρέπει να καταλάβουμε κάποια στιγμή ότι η Ευρωπαϊκή Ένωση είμαστε εμείς. Η Ελλάδα και σ’ αυτήν την πολιτική των μεταναστών και στις άλλες πολιτικές συνδιαμορφώνει τις οδηγίες που εκδίδονται από την Ευρωπαϊκή Ένωση. Και μάλιστα έχουμε καταφέρει στο θέμα της μετανάστευσης να συνδιαμορφώσουμε οδηγίες με δική μας άσκηση βέτο επί σειρά συνεδριάσεων επί σειρά μηνών και στην Προεδρία πρόσφατα να περάσουμε ευνοϊκές για τους μετανάστες οδηγίες της Ευρωπαϊκής Ένωσης. Δεν είμαστε ξεκομμένοι λοιπόν από την Ευρωπαϊκή Ένωση. Η πολιτική που εφαρμόζουμε είναι ενιαία. Ο κάθε μετανάστης που εισέρχεται μέσα στη χώρα μας σε λίγο αποτελεί έναν ελεύθερα κινούμενο στην αγορά εργασίας της Ευρωπαϊκής Ένωσης. Το σε λίγο είναι μια πενταετία. Επομένως, έχουμε και ευθύνη απέναντι των άλλων κρατών, όπως έχουν και αυτοί ευθύνη έναντι ημών. 
      Γι’ αυτό το λόγο έχουμε ένα συγκεκριμένο θεσμικό πλαίσιο για τη νομιμοποίηση, αποφασίσαμε κάποια στιγμή να νομιμοποιήσουμε όλους τους μετανάστες που βρίσκονταν στη χώρα μας το 2001 και το κάναμε. Από εκεί και πέρα, αν κάποιοι επέλεξαν να μην κυνηγήσουν τη διαδικασία της νομιμοποίησης, να είναι παράνομοι ή να φύγουν απ’ τη χώρα, δεν έχει καμία ευθύνη η Κυβέρνηση γι’ αυτό.
      Δεν μπορεί να μην ακολουθείται η διαδικασία, για τους νέους μετανάστες, της νομιμοποίησης που επιβάλλει ο ν. 2910 για τους νεοεισερχόμενους. 
      Εξάλλου, απ’ ό,τι λέτε στην επίκαιρη ερώτησή σας, οι ίδιοι οι μετανάστες διεκδικούν να είναι νόμιμοι και να μην αποτελούν αντικείμενο εκμετάλλευσης μιας μαύρης εργασίας. Μα, αυτό θέλει και η Κυβέρνηση. Αυτό θέλει η Κυβέρνηση! Η Κυβέρνηση δεν επιδιώκει οι μετανάστες να προσφέρουν μαύρη εργασία, γιατί τότε θα φρόντιζε να μη νομιμοποιήσει. Αυτή τη στιγμή, όμως, το μόνο αποδεικτικό στοιχείο και ο μόνος τρόπος είναι αυτοί οι μετανάστες, που νόμιμα ζουν στη χώρα μας, να έχουν ασφαλιστική ενημερότητα, δηλαδή να έχουν τα ένσημα από τη δουλειά τους. 
      Και υπάρχουν δικαιολογητικά για περιόδους που δεν μπορούσαν να εργαστούν είτε γιατί απολύθηκαν είτε γιατί αρρώστησαν και επομένως τα ένσημα δεν είναι στάνταρ ότι πρέπει να είναι τόσα κάθε χρόνο. Και με πενήντα ένσημα κάποιος, εάν ο υπόλοιπος χρόνος παραμονής του στη χώρα δικαιολογείται από ασθένεια ή από απόλυση από τον εργοδότη, είναι πάλι σύννομος και μπορεί να πάρει ασφαλιστική ενημερότητα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Μιλάτε για το παράβολο. Το παράβολο ισχύει σε όλες τις χώρες της Ευρωπαϊκής Ένωσης. Σε εμάς ξέρετε –και έχουν ψηφιστεί διατάξεις στη Βουλή κατά καιρούς- ότι το παράβολο, στο σύνολό του σχεδόν, ουσιαστικά λειτουργεί ανταποδοτικά. Δηλαδή πηγαίνει σε δράσεις και ενέργειες που αφορούν και τη νομιμοποίηση των μεταναστών, αλλά και τη βελτίωση των συνθηκών ζωής τους και την ενσωμάτωση την κοινωνική.
      Μιλάτε για νομιμοποίηση των μεταναστών της τρίτης ηλικίας. Ασφαλώς αν είναι νόμιμοι οι μετανάστες αυτοί νομιμοποιούνται και παίρνουν και άδεια αορίστου χρόνου παραμονής. Δεν προβλέπεται, όμως, στην οικογενειακή συνένωση να φέρνει ο μετανάστης τους ανιόντες. Η οδηγία για την οικογενειακή συνένωση, που ισχύει σε όλη την Ευρώπη, αφορά σύζυγο και τέκνα. Και υπάρχει αυτήν τη στιγμή η δυνητική ευχέρεια στα κράτη-μέλη να επιλέξουν αν θα είναι και ανιόντες ή άλλοι κατιόντες πέραν των παιδιών. Αυτό, όμως, μέχρι σήμερα, απ’ ότι τουλάχιστον ξέρω, δεν το έχει εφαρμόσει καμία χώρα.
      Μιλήσατε για τα παιδιά άνω των δεκαοκτώ ετών.
      ΠΡΟΕΔΡΕΥΩΝ (Κωνσταντίνος Γείτονας): Στη δευτερολογία σας τα υπόλοιπα, κύριε Υπουργέ.
      Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Για να ξεκαθαρίσουμε τη συζήτηση πρέπει να δούμε αν θέλετε να συνεχιστεί η μαύρη εργασία σε βάρος των μεταναστών ή δεν θέλετε. 
      Παρά τα μεγάλα λόγια και τις υποσχέσεις που δίνετε, η πείρα δείχνει ότι και με τις προηγούμενες διαδικασίες πάνω από το 80% των μεταναστών δεν είχε πάρει πράσινη κάρτα. Το ίδιο συμβαίνει και με τις διαδικασίες που ακολουθούνται μέχρι σήμερα, με τον καινούργιο γύρω νομιμοποίησης. Ούτε το 20% δεν θα φτάσει αυτοί που θα νομιμοποιηθούν. Ποιόν υπηρετείτε μ΄ αυτήν την πολιτική; Τους εργοδότες που δεν τους ασφαλίζουν και τους δίνουν μεροκάματο πολύ κάτω από τις συλλογικές συμβάσεις εργασίας. 
      Αυτή είναι η ουσία του ζητήματος και από εκεί ξεκινάει και η δική σας πολιτική και οι δικές σας προθέσεις και της Ευρωπαϊκής Ένωσης. Δεν είναι διαφορετική η Ευρωπαϊκή Ένωση. Όλοι μαζί τα συναποφασίζετε σε βάρος των μεταναστών.
      Και μπαίνει το εξής θέμα: Είναι δυνατόν να βρίσκεται κάποιος στην Ελλάδα και να μπορεί να ζήσει αν δεν έχει ένα μεροκάματο; Εκ προοιμίου, λοιπόν, όλοι οι μετανάστες εργάζονται. Αν δεν θέλετε όλοι, το 99,9% εργάζεται. Αλλιώς δεν θα μπορούσαν να επιβιώσουν εδώ πέρα. Για ποιο λόγο βάζετε τέτοιες προϋποθέσεις ώστε κανένας ή ένα πολύ μικρό ποσοστό μόνο να μπορεί να πάρει την πράσινη κάρτα; 
      Για την τρίτη ηλικία είπατε ότι υπάρχουν περιθώρια. Δεν μιλάμε για εκείνους που θα εργάζονταν. Δηλαδή πρέπει να εργάζονται και εκείνοι και να έχουν σύμβαση εργασίας και ένσημα και όταν είναι εβδομήντα και ογδόντα χρονών, επειδή έφεραν τον πατέρα τους για να ζήσουν όλοι μαζί; Και λέτε ότι υπάρχουν περιθώρια σε ορισμένα κράτη.  Γιατί δεν τα αξιοποιείτε εσείς αυτά τα περιθώρια; 
      Το ίδιο ισχύει και για τα παιδιά. Γιατί δεν δίνετε συμβολικό παράβολο; Να βάλετε 15 ευρώ, 5 ευρώ και όχι 150 ευρώ, αν σας επιβάλλει η Ευρωπαϊκή Ένωση την ύπαρξη παραβόλου.
      Υπάρχουν δύο τρέχοντα ζητήματα. Οι προθεσμίες έληξαν χθες, στις 30 του μηνός. Πολλοί, όμως, μετανάστες βρίσκονται εκτός, διότι το ΙΚΑ δεν ήθελε επιτροπές για να νομιμοποιήσει τα ένσημά τους και γιατί οι νομαρχίες καθυστερούν λόγω φόρτου εργασίας να τους δώσουν τις βεβαιώσεις και τα δικαιολογητικά που χρειάζονται. Και θα μείνουν εκτός. Πρέπει να δώσετε νέες παρατάσεις.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μόνο ένα δευτερόλεπτο, κύριε Πρόεδρε. 
      Πέρυσι το άσυλο που δώσατε σε μετανάστες ως Κυβέρνηση δεν ξεπερνούσε το 1% των αιτήσεων. Ήταν το χαμηλότερο σ΄ όλη την Ευρώπη. Ενώ πρόπερσι έφτανε –και για ανθρωπιστικούς λόγους αν προσθέσουμε- το 20%. Είναι το φρούριο που στην Ελλάδα και στην υπόλοιπη Ευρώπη χτίζεται για μην παίρνει πολιτικό άσυλο κανένας είτε διωκόμενος είτε από εμπόλεμες χώρες.
     Έχετε βαρύτατες ευθύνες.
     ΠΡΟΕΔΡΕΥΩΝ (Κωνσταντίνος Γείτονας): Ο κ. Υπουργός έχει το λόγο.
     ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, εδώ θα πρέπει να ξεκαθαρίσουμε εάν πραγματικά θέλουμε τη χώρα να είναι ξέφραγο αμπέλι. Γιατί ουσιαστικά αυτό ζητάει ο συνάδελφος: όσοι βρίσκονται στη χώρα αυτήν τη στιγμή να νομιμοποιηθούν.
	Αυτό τι σημαίνει; Ότι μπορεί να μπήκαν στη χώρα με τουριστική visa δεκάδες χιλιάδες. Αυτοί λοιπόν θα πρέπει να νομιμοποιηθούν ότι είναι οικονομικοί μετανάστες που βρίσκονται στη χώρα μας κι επομένως τους έχει ανάγκη η χώρα μας για να δουλέψουν.
	Η διαδικασία για νομιμοποίηση μετανάστη είναι συγκεκριμένη από δω και πέρα εκτός αυτών που είχαν νομιμοποιηθεί με την έκδοση προσωρινής άδειας παραμονής. Μετακαλείται από τον εργοδότη κι έτσι μόνον έρχεται και πιάνει δουλειά στη χώρα. Έχει ισχυρό συμβόλαιο, το οποίο καταθέτει κι έτσι έρχεται να εργαστεί στη χώρα.
	Βάζετε όμως κι ένα άλλο σημαντικό θέμα: όσοι κίνησαν τη διαδικασία της νομιμοποίησης έγκαιρα χωρίς δική τους ευθύνη και δεν ανταποκρίθηκε ο κρατικός μηχανισμός –είπατε κάποια παραδείγματα, ΙΚΑ, κλπ.- εμείς φροντίζουμε γι’ αυτούς τους ανθρώπους που ήταν σύννομοι, που είχαν άδεια παραμονής, που θέλησαν να την ανανεώσουν και καθυστέρησαν κάποιες δημόσιες υπηρεσίες να τους δώσουν τα χαρτιά, να μην έχουν κανένα πρόβλημα. Αυτοί δεν θα έχουν πρόβλημα.
	Πέραν αυτού, να σας ενημερώσω ότι σήμερα, το αργότερο τη Δευτέρα, κατατίθεται στη Βουλή ένα νομοσχέδιο με σημαντικές διατάξεις για τους μετανάστες, που διευκολύνουν την όλη διαδικασία έκδοσης άδειας. Εσείς λέτε τρία χρόνια για την ανανέωση της άδειας παραμονής, εμείς θα την πάμε στα δύο χρόνια. Είναι ένα πρώτο βήμα. Και όταν κυρώσουμε πλέον και την Οδηγία που θα εκδοθεί από την Ευρωπαϊκή Ένωση για την πενταετία, μετά την πενταετία θα μπορεί να γίνεται αορίστου χρόνου και να μην υφίστανται οι άνθρωποι αυτήν την ταλαιπωρία.
	 Δεν θέλουμε από κανέναν μαθήματα ευαισθησίας. Έχουμε και την πρέπουσα ευαισθησία και την κατανόηση απέναντι στα προβλήματα που έχουν οι μετανάστες λόγω του ότι δεν γνωρίζουν πολύ καλά τη γλώσσα. Γι’ αυτό δώσαμε αυτές τις παρατάσεις που έφτασαν τους δεκαοκτώ μήνες για τη νομιμοποίηση. Το ίδιο κάνουμε και σήμερα. Περνάμε διατάξεις που μπορούν να διευκολύνουν όσους, χωρίς να έχουν τη πρόθεση να περάσουν στην παρανομία, θέλουν να συνεχίσουν να είναι νόμιμοι και δεν μπόρεσε να ανταποκριθεί το κράτος έγκαιρα.
      Θα ήθελα επίσης να σας ενημερώσω, επειδή το θέσατε σαν θέμα, ότι τα παιδιά άνω των δεκαοκτώ μέχρι είκοσι δύο ετών μπορούν να παραμείνουν νόμιμα στη χώρα μας.
     ΠΡΟΕΔΡΕΥΩΝ (Κωνσταντίνος Γείτονας): Καλώς.
     Επίκαιρες ερωτήσεις δεύτερου κύκλου:
     Πρώτη είναι η με αριθμό 156/29-10-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αναστάσιου Μαντέλη προς τον Υπουργό Ανάπτυξης, σχετικώς με τη λήψη μέτρων αντιμετώπισης των προβλημάτων στρέβλωσης στην αγορά, τη νόθευση του ανταγωνισμού κλπ.
     Η επίκαιρη ερώτηση του κ. Αναστάσιου Μαντέλη έχει ως εξής:
     «Οι πολίτες με αγανάκτηση βλέπουν τις τιμές των καταναλωτικών αγαθών να αυξάνονται, παρά τις προσπάθειες της Κυβέρνησης να χαλιναγωγήσει. Οι μηχανισμοί διόγκωσής τους, όπως οι διάφορες ψευδώνυμες εκπτώσεις, συνεχίζονται. Τα μεγάλα σούπερ-μάρκετ εκβιάζουν παραγωγούς και βιοτέχνες, αποσπούν μεγάλες εκπτώσεις πάνω από 50% που δεν τις εμφανίζουν σε τιμολόγια, αλλά σε πιστωτικά σημειώματα με διάφορα ονόματα, ώστε να μην τις επωφελούνται οι πολίτες, αλλά τα ίδια και να εισπράττουν υπερκέρδη.
     Οι παραγωγοί και οι βιοτέχνες για να αντεπεξέλθουν στον εκβιασμό υπερτιμολογούν τα προϊόντα τους, αλλά ανεβάζοντας τις τιμές δεν μπορούν να ανταγωνιστούν τα εισαγόμενα και κλείνουν. Ο μικρός καταστηματάρχης δεν μπορεί να εκβιάσει για μεγάλες εκπτώσεις, αγοράζει και πωλεί σε υψηλές τιμές, δεν μπορεί να ανταγωνιστεί τα σούπερ-μάρκετ και κλείνει. Τελικά τα σπασμένα τα πληρώνει ο καταναλωτής που ούτως ή άλλως αγοράζει σε υψηλές τιμές.
     Επειδή ο φαύλος αυτός κύκλος θα μπορούσε να είχε αποφευχθεί με την αναγραφή των εκπτώσεων στα τιμολόγια ώστε να επιδρά στη μείωση των τιμών, να επωφελείται ο καταναλωτής και ουδείς των ενδιαμέσων να έχει συμφέρον να στρεβλώσει την αγορά,
     Γι’ αυτό ερωτάστε:
     Τι μέτρα προτίθεσθε να λάβετε για να αντιμετωπίσετε αυτήν τη στρέβλωση της αγοράς και τη νόθευση του ανταγωνισμού;
     Προτίθεστε να εφαρμόσετε την Α2-2587/9-7-1998 υγειονομική διάταξη που υποχρεώνει την αναγραφή των εκπτώσεων στα τιμολόγια και την οποίαν έχετε αυτοαναιρέσει;»
     Θα απαντήσει ο Υφυπουργός Ανάπτυξης κ. Κουλούρης.
     Ορίστε, κύριε Υπουργέ, έχετε το λόγο.
      ΚΙΜΩΝ ΚΟΥΛΟΥΡΗΣ (Υφυπουργός Ανάπτυξης): Ευχαριστώ, κύριε Πρόεδρε, και ευχαριστώ και το συνάδελφο κ. Μαντέλη, που μου δίνει τη δυνατότατα να απαντήσω σε δύο-τρία πράγματα, τα οποία θεωρώ πάρα πολύ επίκαιρα και πάρα πολύ σοβαρά αυτήν την περίοδο.
      Είναι γεγονός ότι η απελευθέρωση της αγοράς, που έχει συντελεστεί από το 1992, έχει στερήσει από την εκάστοτε κυβέρνηση, από τον εκάστοτε Υπουργό Εμπορίου, τη δυνατότητα να παρέμβει με αγορανομικές διατάξεις ή με την πολιτική των διατιμήσεων, που ίσχυε παλαιότερα.
      Επίσης, με το ν. 703/77 για τον ελεύθερο ανταγωνισμό, όπως έχει τροποποιηθεί, δηλαδή το νόμο για τις μονοπωλιακές, ολιγοπωλιακές καταστάσεις ή εκείνες τις καταστάσεις που μια επιχείρηση εκμεταλλεύεται τη δεσπόζουσα θέση της στην αγορά, που ένας κλάδος ασκεί εναρμονισμένες πρακτικές, η Επιτροπή Ανταγωνισμού έχει υποχρέωση να επέμβει. Μέχρι τώρα, τρεις μήνες που είμαι σε αυτό το Υπουργείο, έχω παραπέμψει δύο μεγάλους κλάδους στην Επιτροπή Ανταγωνισμού.
      Θέλω, λοιπόν, να πω ότι είμαστε αναγκασμένοι να ισορροπήσουμε, με βάση αυτό το πλαίσιο, ανάμεσα σε ρυθμίσεις που από τη μια μεριά δεν πρέπει να οδηγήσουν στην αστυνόμευση της αγοράς, χωρίς ωστόσο από την άλλη μεριά να αφήσουμε τον ελεύθερο ανταγωνισμό να καταντήσει ασυδοσία των τιμών.
      Ειλικρινά δεν έχω καταλάβει επί της ουσίας την ερώτηση του κυρίου συναδέλφου. Ίσως δεν έχει ενημερωθεί ότι η διάταξη που επικαλείται, η αγορανομική διάταξη 6/78, ισχύει στο σύνολό της. Δεν υπάρχει κάτι που δεν ισχύει. Ισχύει πλήρως. 
      Τι δεν μπορεί, όμως, πρακτικά να γίνει; Είναι δυνατόν στο τιμολόγιο που εκδίδει μία βιομηχανία στο σούπερ μάρκετ να αναγράφεται έκπτωση επί του ετήσιου τζίρου, που θα το ξέρουμε στο τέλος του χρόνου; Ή μήπως είναι δυνατόν να λέει μία βιομηχανία σε ένα σούπερ μάρκετ «Επειδή μου βάζεις στο ράφι αυτό το προϊόν σου, εγώ σου κάνω έκπτωση;» Αυτά δεν γίνονται, κύριε Μαντέλη. Δεν μπορούν να γίνουν! 
      Κατά τα άλλα, να είστε σίγουρος ότι διατηρούμε στο ακέραιο την αποφασιστικότητά μας να χτυπήσουμε ό,τι φαινόμενο αισχροκέρδειας παρουσιάζεται. Είμαι αποφασισμένος να προχωρήσω μέχρι τέλους για να υπερασπιστώ το εισόδημα των ανθρώπων του μόχθου. Δεν κάνω εκπτώσεις σε αυτό και δεν μπορεί κανείς να μας εγκαλέσει πως δεν κάνουμε το καθήκον μας. Δουλεύουμε με συνέπεια, με αποφασιστικότητα, με δύναμη, με τόλμη, γιατί δεν μας κρατάει κανείς.
      ΓΕΩΡΓΙΟΣ ΚΑΡΑΤΖΑΦΕΡΗΣ: Στον εισαγγελέα το Carrefour! Μη φοβάστε. Δεν είναι η λαϊκή αγορά το πρόβλημα.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Καρατζαφέρη. Μην παρεμβαίνετε στη συζήτηση. Δεν έχετε το λόγο.
      Ο κ. Μαντέλης έχει το λόγο.
      ΑΝΑΣΤΑΣΙΟΣ ΜΑΝΤΕΛΗΣ: Κύριε Υπουργέ, παρακολουθώ τον αγώνα σας και θέλω να τον στηρίξω, δίνοντάς σας τα εργαλεία για να τον κάνετε.
      Όμως, ο νόμος για το θεμιτό ανταγωνισμό και την ελεύθερη αγορά του 2000 επιβάλλει ρητά στα τιμολόγια να περιλαμβάνονται οι εκπτώσεις. Τα σούπερ μάρκετ, ιδιαίτερα τα πολυεθνικά, επιβάλλουν υπέρογκες εκπτώσεις πάνω από 50% και επιπλέον υποχρεώνουν τους βιοτέχνες και τους παραγωγούς να τους δίνουν και χρηματικές καταβολές σε μετρητά είτε για να μπει το προϊόν στο σούπερ μάρκετ είτε για να μπει στο ράφι είτε για να προωθηθεί είτε για χίλιους δύο λόγους.
      Όλο αυτό μετακυλίεται  στο κόστος των προϊόντων, εκτοξεύονται οι τιμές ψηλά, το πληρώνουν και οι άλλοι επαγγελματίες, αλλά αυτός που τελικά το πληρώνει, είναι ο καταναλωτής. Αυτό είναι ευθέως αντίθετο με το νόμο για τον ανταγωνισμό.
      Σας φέρνω στη μνήμη -θα την καταθέσω και για τα Πρακτικά- ότι για να αντιμετωπιστεί το φαινόμενο στις 10 Σεπτεμβρίου υπέγραψε συμφωνία ο τότε Υπουργός Ανάπτυξης κ. Χριστοδουλάκης με τους εμπόρους των σούπερ μάρκετ και με το Σύνδεσμο Βιομηχανικών Τροφίμων και συμφώνησαν ρητά να μεταφέρουν στο τιμολόγιο ή σε αντίστοιχη μείωση της τιμής του τιμοκαταλόγου των προμηθευτών, το ποσοστό των υπερβολικών παροχών και εκπτώσεων που επιτυγχάνουν. Συνομολογούν περί υπερβολικών παροχών και εκπτώσεων και αναλαμβάνουν, πέρα από το νόμο, με συμφωνία που υπέγραψαν με το Υπουργείο Ανάπτυξης, να μεταφέρουν αυτές τις εκπτώσεις.
      Σε εκτέλεση αυτής της συμφωνίας σας καταθέτω επίσης πώς μετέφερε την υλοποίηση της συμφωνίας ο Σύνδεσμος των σούπερ-μάρκετ με έγγραφό του στις 8 Οκτωβρίου 2001 προς τον Σύνδεσμο Ελληνικών Βιομηχανιών και στον Ελληνικό Σύνδεσμο Επωνύμων Προϊόντων. Τι λέει; Πρώτον, όχι ότι θα μεταφέρουν τις εκπτώσεις αλλά όπου αυτές θεωρούν ότι είναι δυνατόν να γίνουν και μέρος μόνο των παροχών. Συνοδεύεται με έναν κατάλογο διακοσίων δεκαπέντε επιχειρήσεων που αναγράφουν τις εκπτώσεις. Από αυτές τις διακόσιες δέκα επιχειρήσεις μόνο δεκαπέντε εμφανίζουν έκπτωση 10%. Μόνο τριάντε πέντε εμφανίζουν έκπτωση 5%. Μόνο δεκαπέντε εμφανίζουν έκπτωση 3%. Εκατόν σαράντα πέντε εμφανίζουν έκπτωση 0% όταν οι εκπτώσεις είναι πάνω από 50%. 
      ΠΡΟΕΔΡΕΥΩΝ (Κωνσταντίνος Γείτονας): Kύριε Μαντέλη, να καταθέσετε αυτά τα στοιχεία για να Πρακτικά.
      ΑΝΑΣΤΑΣΙΟΣ ΜΑΝΤΕΛΗΣ: Χρειάζεται να επιβληθεί ο νόμος, κύριε Υπουργέ, και νομίζω ότι αυτό πρέπει να κάνετε.
      (Στο σημείο αυτό ο Βουλευτής κ. Αναστάσιος Μαντέλης καταθέτει για τα Πρακτικά τα προαναφερθέντα έγγραφα, τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913», εξήντα ένας μαθητές και τρεις δάσκαλοι από το 1ο Δημοτικό Σχολείο Νέας Ερυθραίας Αττικής. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο κύριος Υπουργός.
      ΚΙΜΩΝ ΚΟΥΛΟΥΡΗΣ (Υφυπουργός Ανάπτυξης): Να διαβεβαιώσω το συνάδελφο κ. Μαντέλη ότι για την εφαρμογή του νόμου δουλεύουμε και είμαστε αδιαπραγμάτευτοι προς κάθε κατεύθυνση. 
      Θα χαιρόμουν μάλιστα να μου έδινε και επιπλέον στοιχεία, από τα όσα περιέρχονται στον ίδιο, για να μπορώ να είμαι περισσότερο αποτελεσματικός.
      ΠΡΟΕΔΡΕΥΩΝ (Κωνσταντίνος Γείτονας): Τα κατέθεσε, κύριε Υπουργέ, οπότε είναι στη διάθεσή σας.
      ΚΙΜΩΝ ΚΟΥΛΟΥΡΗΣ (Υφυπουργός Ανάπτυξης): Επί της ουσίας λοιπόν θέλω να σας πω ότι η αγορανομική διάταξη 6/1998 ισχύει. Είναι υποχρεωμένη η βιομηχανία να αναγράφει τις εκπτώσεις. Τις άλλες που μου λέτε δεν έχει καμία άλλη δυνατότητα το Υπουργείο, πέρα από την παραπομπή στην Επιτροπή Ανταγωνισμού. 
      ΑΝΑΣΤΑΣΙΟΣ ΜΑΝΤΕΛΗΣ: Είναι σωστό αυτό, πολύ σωστό, κύριε Υπουργέ.
      ΚΙΜΩΝ ΚΟΥΛΟΥΡΗΣ (Υφυπουργός Ανάπτυξης): Αυτό λέω. Άρα λοιπόν από τη μια μεριά εφαρμόζουμε το νόμο και από την άλλη και η Επιτροπή Ανταγωνισμού πρέπει να κάνει τη δουλειά της και το καθήκον της.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η δεύτερη με αριθμό 164/29-10-2003 επίκαιρη ερώτηση του Βουλευτή της Νέας Δημοκρατίας κ. Βασιλείου Μιχαλολιάκου προς τον Υπουργό Υγείας και Πρόνοιας, σχετικώς με την κάλυψη της θέσης ιατρού στο Αγροτικό Ιατρείο Ύδρας, κλπ.
      H επίκαιρη ερώτηση του κυρίου συναδέλφου έχει ως εξής: 
      «Η Κυβέρνηση ισχυρίζεται ότι φροντίζει για την περίθαλψη του λαού και την κάλυψη των αναγκών του. Παρά τους ισχυρισμούς αυτούς, ακόμη και περιοχές κοντά στην πρωτεύουσα νιώθουν την εγκατάλειψη.
      Συγκεκριμένα, οι κάτοικοι της Ύδρας αντιμετωπίζουν σοβαρότατο πρόβλημα ιατρικής περίθαλψης, αφού οι ασφαλισμένοι στο ΙΚΑ, ΤΕΒΕ και ΟΓΑ, καθώς και οι συνταξιούχοι του νησιού παραμένουν για έναν περίπου μήνα ακάλυπτοι λόγω εκκενώσεως της θέσεως του αγροτικού ιατρού.
      Καθίσταται λοιπόν επιβεβλημένο να καλυφθεί άμεσα η κενή θέση του αγροτικού ιατρού με την αποστολή επικουρικού έως ότου μεταβεί εκεί αυτός που σύμφωνα με τις ισχύουσες διαδικασίες θα διαδεχθεί τον ήδη αποχωρήσαντα.
      Επιπλέον, είναι αναγκαίο να αποκτήσει το τοπικό ιατρείο δύο μόνιμους αγροτικούς ιατρούς λόγω ειδικών συνθηκών.
      Ερωτάται ο κύριος Υπουργός Υγείας
1) Πότε θα καλυφθεί η θέση του ιατρού στο αγροτικό ιατρείο Ύδρας;
2) Προτίθεται να ικανοποιήσει το αίτημα των κατοίκων της Ύδρας για δημιουργία δύο θέσεων αγροτικών ιατρών στο νησί με άμεση κάλυψή τους;»
Θα απαντήσει ο Υφυπουργός Υγείας και Πρόνοιας κ. Έκτορας Νασιώκας.
Ορίστε, κύριε Υπουργέ, έχετε το λόγο.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ευχαριστώ πολύ, κύριε Πρόεδρε.
      Η Κυβέρνηση φροντίζει για την υγεία του ελληνικού λαού. Αυτό δεν σημαίνει ότι δεν υπάρχουν και δυσλειτουργίες. Πράγματι, την 11η Σεπτεμβρίου 2003 παραιτήθη για προσωπικούς λόγους η ιατρός Βιρτζίλη Σιμόνα, η οποία κατείχε την θέση του αγροτικού ιατρού προς εκπλήρωση της υποχρεωτικής υπηρεσίας υπαίθρου. Στις 10 Οκτωβρίου, ένα μήνα μετά, τοποθετήθηκε νέος ιατρός ο οποίος μετακινήθηκε στο «Τζάνειο» για τρεις μήνες και εκεί θα πάει στις 9-1-2004. Για να καλυφθεί αυτό το διάστημα μετακινήθηκε και μένει εκεί η αγροτική ιατρός του Κέντρου Υγείας Γαλατά, η Κωνσταντίνου Αικατερίνη, η οποία διαμένει στην Ύδρα και καλύπτει την Ύδρα. 
      Τώρα, κύριε συνέδελφε, για το πολυδύναμο ιατρείο της Ύδρας είπαμε ότι καλύπτεται με αγροτικό γιατρό μέχρι να έρθει ο αγροτικός γιατρός που έχει εκεί τη θέση, δηλαδή στις 9-1-2004, σε καθημερινή βάση. Δεύτερον, υπάρχει η παιδίατρος, η νοσηλεύτρια και η παρασκευάστρια. Βέβαια θεωρούμε αυτήν την κάλυψη ανεπαρκή. Εμείς συμφωνούμε ότι χρειάζεται κάτι παραπάνω για να ανταποκρίνεται ιδιαίτερα σε χρονικές περιόδους που οι συνθήκες είναι δυσκολότερες για το νησί είτε από πληθυσμιακή κατάσταση, δηλαδή τουρισμός, είτε λόγω χειμώνα. 
      Έτσι λοιπόν υπάρχει μια θέση επιμελητού Α΄ ή Β΄ γενικής ιατρικής ή παθολογίας, την οποία δεν προκηρύξαμε ακόμα. Τώρα όμως θα προσλάβουμε επικουρικό ιατρό γενικής ιατρικής ή παθολογίας μέχρι να προκηρυχθεί η μόνιμη θέση της ίδιας ειδικότητας και για να καλυφθεί πλήρως ο οργανισμός. Και κρίνουμε ότι είναι επαρκής ο οργανισμός όταν έχει μονιμο γιατρό γενικής ιατρικής ή παθολογίας, έναν αγροτικό γιατρό υπηρεσίας υπαίθρου,  έναν παιδίατρο και το υπόλοιπο προσωπικό. Κρίνουμε ότι μ’ αυτόν τον τρόπο αντιμετωπίζονται  και τώρα και θα αντιμετωπίζονται  καλύτερα στο μέλλον οι ανάγκες  του πολυδύναμου περιφερειακού ιατρείου της Ύδρας. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Μιχαλολιάκος έχει το λόγο.
      ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, ειλικρινώς λυπούμαι γιατί οι συνεργάτες του κυρίου Υπουργού τον ενημέρωσαν ψευδώς. Δεν μπορώ να βρω επιεικέστερη διατύπωση. 
      Επειδή εκτιμώ την ευαισθησία σας, είμαι βέβαιος ότι θα διατάξετε αμέσως μετά από δω  ένορκο διοικητική εξέταση. 
      Δεν υπάρχει αναπλήρωση σε καθημερινή βάση. Αν έγινε χθες τη νύχτα …
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): ‘Όχι στις 10 Σεπτεμβρίου…
      ΒΑΣΙΛΕΙΟΣ ΜΙΧΑΛΟΛΙΑΚΟΣ: Δεν ίσχυε μέχρι χθες το βράδυ και το ξέρω γιατί ήμουν στην Ύδρας για ένα μήνα. Το αγροτικό ιατρείο της Ύδρας ήτο κενό, δεν είχε κανένα γιατρό –αυτή είναι η αλήθεια- και εδώ και δύο βδομάδες έχει Δευτέρα Τετάρτη και Παρασκευή από το πρωί μέχρι το μεσημέρι και εφόσον το επιτρέψουν οι καιρικές συνθήκες.
      Δεν είμαι άνθρωπος των σκληρών διατυπώσεων και η ερώτησή μου δεν έχει το κίνητρο να αποκαλύψει τις ανεπάρκειες του συστήματος. ‘Εχουμε άλλους τρόπους. Έχει το κίνητρο να ενισχύσει, αν θέλετε, προθέσεις που μπορεί να έχετε πει και σεις. 
      Η Ύδρα, η όμορφη Ύδρα, με τη μεγάλη προσφορά και στους εθνικούς αγώνες και στην τουριστική ανάπτυξη της χώρας δεν είναι αυτό που φαίνεται. Πίσω από τη βιτρίνα της κοσμικής ΄Υδρας –με την οποία κοσμική ‘Υδρα δεν έχουν σχέση οι Υδραίες και οι Υδραίοι, αλλά οι ξένοι, οι νεόπλουτοι της Ελλάδας ή του υπόλοιπου κόσμου-  υπάρχουν οι Υδραίες και οι Υδραίοι, οι υπερήλικες, οι άρρωστοι, οι ασφαλισμένοι του ΙΚΑ, οι εργάτες, οι αγρότες, οι ψαράδες, οι οποίοι δικαιούνται από το κράτος μια στοιχειώδη παροχή υπηρεσιών υγείας  και αν μη τι άλλο δικαιούνται αληθινή ενημέρωση. 
      Θέλω να ελπίζω ότι αυτά που εξαγγείλατε θα υλοποιηθούν. Αλλά για να τα εξαγγέλλετε σήμερα το 2003 σημαίνει ότι συνομολογείτε ότι δεν υπάρχουν. Ελπίζω λοιπόν ότι σύντομα σε μια άλλη ευκαιρία συζήτησης που θα κάνουμε, θα έχετε να μας πείτε πράξεις, γεγονότα. Να μην καλύπτετε εκείνους τους υπηρεσιακούς παράγοντες που σας ενημέρωσαν ψευδώς με αποτέλεσμα να εκθέσουν εσάς και το Κοινοβούλιο.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Νασιώκας έχει το λόγο.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε συνάδελφε, εγώ τα είπα αυτά και πιστεύω ότι είναι έτσι. Αλλά αν δεν είναι έτσι κάτι και μιλάω για τη μετακίνηση της κ. Αικατερίνας Κωνσταντίνου, η οποία είναι δεύτερη αγροτικός στο Κέντρο Υγείας Γαλατά και έχει μετακινηθεί τώρα σε καθημερινή βάση και διαμένει στην ‘Υδρα, ή αυτό έγινε χθες ή προχθές, θα το ελέγξω. Σας αναφέρω αυτά που λένε γραπτώς οι υπηρεσίες του ΠΕΣΥ. Αυτό όμως δεν σημαίνει ότι εξαγγέλλουμε σήμερα κάτι το οποίο δεν γίνεται. ‘Εγινε κάτι που δεν ήταν αναμενόμενο.  Μια ξαφνική παραίτηση ενός αγροτικού γιατρού δεν είναι κάτι το αναμενόμενο, διότι οι αγροτικοί ιατροί θέλουν να καλύπτουν υπηρεσία υπαίθρου, διαφορετικά έχουν πρόβλημα γιατί δεν μπορούν να κάνουν άλλες δουλειές. Η συγκεκριμένη συνάδελφος έφυγε. Επειδή δεν μπορούμε να στείλουμε αμέσως εκεί έναν αγροτικό γιατρό αν δεν τον έχουμε εκπαιδεύσει τρεις μήνες –και αυτό όπως ξέρετε στις κανονικές διαδικασίες ξεκινάει πέντε μήνες νωρίτερα όταν προσλαμβάνεται  ο γιατρός, εκπαιδεύεται και πηγαίνει στην ώρα του- γι’ αυτό δημιουργήθηκε το κενό. Θα το ελέγξω και αυτό.
      Να σας πω το δεύτερο. Όσον αφορά τον επικουρικό γιατρό, κινήθηκε η διαδικασία. Είναι αίτημα του ΠΕΣΥΠ. Μόλις τον βρούμε, θα πάει εκεί. Και θα είναι ο επιπλέον γιατρός που δίνει την αναβάθμιση, μέχρι να προκηρυχθεί η θέση ενός ακόμη γιατρού που προβλέπει ο Οργανισμός και που είναι άδεια. Η διαδικασία του επικουρικού θα γίνει  τώρα, αμέσως. Αυτό για να κλείσω, πρώτον, γιατί είμαστε συνάδελφοι, δεύτερον, γιατί είμαστε συμφοιτητές. Επειδή κι εγώ σας εκτιμώ πάρα πολύ, αυτά που λέω είναι έτσι, αλλά αν δεν είναι έτσι, θα έρθω εγώ να σας πω  ότι ενημερώθηκα πως ήταν έτσι και ότι τελικά δεν ήταν. Ευχαριστώ.
      ΒΑΣΙΛΕΙΟΣ ΜΙΧΑΛΟΛΙΑΚΟΣ: Γι’ αυτό κι εγώ θα χαρώ αν επιλυθεί επί των ημερών σας.
      ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 167/29.10.2003 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Υγείας και Πρόνοιας, σχετικώς με την αντιμετώπιση των λειτουργικών προβλημάτων του Νοσοκομείου και του Κέντρου Υγείας Κυθήρων.
      Η επίκαιρη ερώτηση της κυρίας συναδέλφου έχει ως εξής:
      «Σοβαρά προβλήματα έχει το Νοσοκομείο Κυθήρων και το Κέντρο Υγείας Ποταμού. Το κτίριο είναι πολύ παλιό και μικρό για τις ανάγκες των κατοίκων του νησιού, αφού διαθέτει μόνο εικοσιδύο κρεβάτια. Έχει επτά θέσεις γιατρών (παθολόγος, χειρούργος, αναισθησιολόγος, μικροβιολόγος, ακτινολόγος, γυναικολόγος και οδοντίατρος) και αυτήν τη στιγμή δεν διαθέτει μικροβιολόγο, παθολόγο και χειρούργο ενώ ο καρδιολόγος είναι ιδιώτης που συνεργάζεται με το νοσοκομείο. Επιπλέον το νοσοκομείο δεν έχει παιδίατρο με αποτέλεσμα τα εκατοντάδες παιδιά του νησιού να στερούνται νοσοκομειακής περίθαλψης με αρνητικότατες συνέπειες και μεγάλους κινδύνους για την  υγεία και τη ζωή τους. Ενδεικτικό της κατάστασης που υπάρχει είναι ότι στη Χώρα, όπου συγκεντρώνονται πάνω από πεντακόσια παιδιά στα σχολεία όλων των βαθμίδων, δεν υπάρχει κανένας παιδίατρος.
      Ερωτάται ο κύριος Υπουργός: αν θα πάρει άμεσα μέτρα για την αντιμετώπιση των προβλημάτων που υπάρχουν στη λειτουργία του Νοσοκομείου και του Κέντρου Υγείας Κυθήρων, ώστε οι κάτοικοι να έχουν όσο το δυνατόν σωστή και πλήρη νοσοκομειακή περίθαλψη»
      Ο Υφυπουργός  Υγείας και Πρόνοιας κ. Νασιώκας έχει το λόγο.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Το Νοσοκομείο-Κέντρο Υγείας Κυθήρων είναι ένα μικρό νοσοκομείο με εικοσιδύο θέσεις, με ανεπτυγμένες δεκαεπτά, που έχει κάλυψη 36% στον παθολογικό τομέα και 59% στο χειρουργικό.
Όσον αφορά τις ελλείψεις, πέραν των γιατρών που υπηρετούν, ήδη ολοκληρώθηκαν οι διαδικασίες –κάνουμε έντονη παρέμβαση στο συγκεκριμένο κέντρο- ώστε ο διευθυντής παθολογίας και ο διευθυντής παιδιατρικής έχουν κριθεί, πέρασαν από ΣΚΕΙΟΠΝΥ, ανακοινώθηκε στις Εφημερίδες της Κυβερνήσεως ο διορισμός τους και είναι θέμα ημερών για να παραλάβουν υπηρεσία. 
     Για το διευθυντή μικροβιολόγο –ο ήδη υπάρχων είναι επικουρικός τώρα-  έχει γίνει προκήρυξη, έχουν μπει οι αιτήσεις, έχουν κριθεί και είναι στη διαδικασία επιλογής. Δεν έχουμε τελική κρίση. Για τη θέση του Χειρούργου -και χειρουργό έχουμε, επικουρικό- έχει προκηρυχθεί μία θέση χειρούργου επιμελητού Α’. Έχουμε μαιευτήρα και γίνονται γέννες. Πράγματι δεν έχει προκηρυχθεί θέση καρδιολόγου, υπάρχει ένας ιδιώτης συνάδελφος που συνεργάζεται με το νοσοκομείο και χρειάστηκε το τελευταίο οκτάμηνο μόνο δύο φορές. Με το νομοσχέδιο που θα ψηφιστεί την επόμενη εβδομάδα θα φέρουμε διάταξη, σύμφωνα με την οποία θα μπορούν οι συνάδελφοι ειδικοτήτων, όταν υπάρχει οποιοδήποτε κενό σε νησιά του Αιγαίου και του Ιονίου, να κάνουν συμβάσεις. Είναι πολύ σημαντικό ότι οι έμπειροι παθολόγοι μας μπορούν να καλύπτουν και τέτοια περιστατικά.
     Όσον αφορά το κτίριο, έχει ολοκληρωθεί η μελέτη, είμαστε σε συνεργασία με τη Νομαρχία Πειραιώς για εκσυγχρονισμό του κτιρίου. Η νομαρχία το έχει αναλάβει από το δικό της προϋπολογισμό, περιμένουμε την τελική έγκριση πίστωσης για να κτιστεί. Οι μηχανικοί της νομαρχίας που κάνουν αυτοψία –την περασμένη εβδομάδα το επισκέφθηκε και ο νομάρχης- θα προχωρήσουν και θα προγραμματιστεί ο παραπέρα χρονικός ορίζοντας κτιριακής επέμβασης στο νοσοκομείο.
     Έχουμε ασθενοφόρο. Υπαρχει καθημερινή επικοινωνία με τη Νεάπολη, παρ’ όλο που το νοσοκομείο υπάγεται στο Γ’ ΠΕΣΥ Αττικής. Η συνεργασία και η σύνδεση γίνεται με το ΠΕΣΥΠ Πελοποννήσου, με το Νομό Λακωνίας και το Κέντρο Υγείας Νεάπολης, τα Νοσοκομεία Μολάων και της Σπάρτης.
     Βεβαίως έχουν εγκριθεί οι ζητηθείσες υπερωρίες του προσωπικού για να καλύπτονται οι δραστηριότητες που είναι σημαντικές για μας, για το νοσοκομείο των Κυθήρων.
     Πρόκειται για ένα μικρό, αλλά πολύ αποτελεσματικό νοσοκομείο με πολύ καλούς γιατρούς και προσωπικό.
      Και με τη προσθήκη αυτών των πέντε γιατρών που βρίσκονται στην τελική διαδικασία για την ορκωμοσία, νομίζω ότι θα αναβαθμιστεί επιπλέον. 
     ΠΡΟΕΔΡΕΥΩΝ (Κωνσταντίνος Γείτονας): Η κ. Κανέλλη έχει το λόγο.
     ΛΙΑΝΑ ΚΑΝΕΛΛΗ: Χαίρομαι που ο Υπουργός διαπιστώνει ότι η ερώτηση έχει νόημα, διότι αυτά τα κενά υπάρχουν. Το κολοσσιαίο κενό είναι ο παιδίατρος. Αν δεν ορκιστεί ή κάτι τον καθυστερήσει δεν μπορείτε να ξαναμπείτε σε τέτοιες διαδικασίες. Τα Κύθηρα έχουν ένα μικρό νοσοκομείο με είκοσι δύο κρεβάτια. Και ξεχνάμε τους τρεις μήνες της τουριστικής περιόδου. 
     Γνωρίζετε ότι στα Κύθηρα υπάρχει και το γηροκομείο. Τα πράγματα είναι δύσκολα. Εσείς επικαλεστήκατε τη Νεάπολη. Έχουμε υποβάλει ερωτήσεις, αλλάω δεν έχουν απαντηθεί. Μας είπατε ότι αναγνωρίζετε την ικανότητα των γιατρών του νοσοκομείου. Σας λέω όμως ότι ένας ασφαλισμένος για χάπια 20 ευρώ                       πρέπει να πάρει το πλοίο και να πάει στον Πειραιά για να σφραγίσει τα χαρτιά και στη συνέχεια να γυρίσει να πάρει τα λεφτά. Έλεος! Δεν αντέχουν οι ασφαλισμένοι του ΙΚΑ. Το νοσοκομείο και ο διευθυντής έχουν αποδεχθεί να οριστεί ένας γιατρός ως ελεγκτής γιατρός του ΙΚΑ, ώστε για τα μικρά πράγματα να μη φεύγει ο κάτοικος το χειμώνα για να πάει στον Πειραιά. Υπάρχουν άνθρωποι που πήγαν στον Πειραιά δίνοντας 140 ευρώ από την τσέπη σου για φάρμακα 20 ευρώ ή για μια μικροβιολογική εξέταση, που μπορεί να την κάνουν στο Νοσοκομείο των Κυθήρων αλλά για να πάρουν τα παραστατικά πρέπει να πάνε στον Πειραιά και να ξαναγυρίσουν. 
     Ας μη χρειαστεί να ξανατραγουδήσουμε τα Κύθηρα ποτέ δεν θα τα δούμε! 
     ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
     ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Και βέβαια δεν θα ξαναχρειαστεί. Ο παιδίατρος και ο παθολόγος βρίσκονται στην τελική διαδικασία. Είναι θέμα ημερών. Θα δώσουν σημαντική βοήθεια και ιδιαίτερα ο παιδίατρος.
     ΛΙΑΝΑ ΚΑΝΕΛΛΗ: Να μας ειδοποιήσετε. 
     ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Βεβαίως. 
     Ο μικροβιολόγος βρίσκεται στην τελική διαδικασία επιλογής. 
     Ήμουν στη Νεάπολη πριν από λίγες ημέρες. Γνωρίζω ότι μετακινούνται ασθενείς προς τα εκεί. Το να μετακινηθούν προς τον Πειραιά πράγματι είναι δύσκολο. 
     Βάλατε ένα θέμα ΙΚΑ. Όπως ξέρετε το ΙΚΑ ανήκει σε άλλο Υπουργείο. Οι γιατροί του ΕΣΥ της περιοχής γράφουν κανονικά συνταγές. Ο έλεγχος όλων των ταμείων για τα φάρμακα μέχρι 60 ευρώ δεν χρειάζεται. Για πάνω από 60 ευρώ μόνο το ΙΚΑ σταμάτησε να ελέγχει. Πράγματι όμως υπάρχει θέμα εξετάσεων, εισαγωγών και αδειών. Εμείς προτιθέμεθα να το κάνουμε αλλά αυτήν τη δυνατότητα την έχει μόνο το ΙΚΑ δηλαδή το άλλο Υπουργείο. Θα το μεταφέρω σαν αίτημα για να το εξετάσουμε. Δηλαδή δεν είναι θέμα που μπορούμε να το κάνουμε με δική μας πράξη.
     ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό 162/29.10.2003 επίκαιρη ερώτηση του Βουλευτή του Συνασπισμού της Αριστεράς των Κινημάτων και της Οικολογίας κ. Φώτη Κουβέλη προς τον Υπουργό Ανάπτυξης, σχετικώς με τη χρέωση υψηλών επιβαρύνσεων για τη χορήγηση δανείων και προσωπικών καρτών από τις τράπεζες κλπ. 
     Η επίκαιρη ερώτηση του κ. Κουβέλη έχει ως εξής:
      «Η χορήγηση καταναλωτικών δανείων από τις τράπεζες και οι αγορές μέσω πιστωτικών καρτών έχουν ευρεία διάδοση στο καταναλωτικό κοινό, χωρίς αυτό να γνωρίζει λεπτομερειακά τους όρους και το ακριβές ποσοστό επιβάρυνσης του δανείου ή των αγορών που διενεργεί μέσω των πιστωτικών καρτών ή των δανείων που κάνει χρήση. 
      Στη διαδικασία των δανειακών διευκολύνσεων, παράλληλα με τα τραπεζικά πιστωτικά ιδρύματα, δραστηριοποιούνται και άλλοι ιδιωτικοί πιστωτικοί οργανισμοί, οι οποίοι ενώ υπόσχονται χαμηλό συνολικό ετήσιο πραγματικό ποσοστό επιβάρυνσης (ΣΕΠΠΕ), ο χρήστης, λόγω ελλιπούς ενημέρωσης, χρεώνεται με συνολικό ποσοστό επιβάρυνσης υπερβολικά προσαυξημένο, το οποίο κυμαίνεται από 14% έως 23%. 
      Επειδή το καθεστώς αυτό επιβαρύνει σημαντική κατηγορία συμπολιτών και κλονίζει την εμπιστοσύνη στο πιστωτικό σύστημα, ερωτάται ο αρμόδιος Υπουργός:
* Σε ποιες ενέργειες θα προβεί για την επαρκή και άμεση ενημέρωση των καταναλωτών, αναφορικά με τους όρους που περιέχει η πιστωτική σύμβαση, κατά την υπογραφή της; 
* Ποια μέτρα θα λάβει για να προστατευθούν οι χρήστες των πιστωτικών υπηρεσιών από το υφιστάμενο πλέγμα (σύστημα) δανειακής πίστης;» 
Θα απαντήσει ο Υφυπουργός Ανάπτυξης κ. Κίμων Κουλούρης. 
Κύριε Υφυπουργέ, έχετε το λόγο. 
      ΚΙΜΩΝ ΚΟΥΛΟΥΡΗΣ (Υφυπουργός Ανάπτυξης): Ευχαριστώ, κύριε Πρόεδρε, όπως ευχαριστώ και το συνάδελφο κ. Κουβέλη για την ευκαιρία που μου δίνει να πούμε μερικά πράγματα και από αυτό το Βήμα σχετικά με την πολιτική που ακολουθείται από τις τράπεζες και αφορά τους δανειολήπτες. 
      Έχω μιλήσει και άλλες φορές, και δεν έχω πειστεί ώστε να αλλάξω άποψη και γνώμη, σχετικά με το γεγονός ότι οι τράπεζες πρέπει να λειτουργήσουν περισσότερο βοηθώντας το δανειολήπτη, βοηθώντας ώστε να έχουμε ανακούφιση των πολιτών, παρά να λειτουργούν πολλές φορές έχοντας ως γνώμονα μόνο το κέρδος τους. Καταλαβαίνουμε ότι οι τράπεζες αποτελούν κερδοσκοπικά ιδρύματα, αλλά σε καμία περίπτωση δεν θα πρέπει να γίνονται καταχρήσεις. 
      Είναι, λοιπόν, γεγονός ότι τα δάνεια που παίρνουν οι πολίτες κυρίως για καταναλωτικά αγαθά, καθώς και για πληρωμές που γίνονται με πιστωτικές κάρτες, έχουν ένα επιπλέον ειδικό επιτόκιο, το ονομαζόμενο ΣΕΠΠΕ. Αυτό το επιτόκιο πέραν του τόκου, περιλαμβάνει και τα γενικά λειτουργικά έξοδα της τράπεζας σε ετήσια βάση. 
      Με μαθηματικό τύπο υπολογίζεται το ποσό που επιβαρύνεται ο δανειολήπτης. Αυτό το επιτόκιο για την προστασία του καταναλωτή, την καταναλωτική πίστη και την ενημέρωσή του, πρέπει οπωσδήποτε οι τράπεζες να το γνωστοποιούν στο δανειολήπτη σε κάθε δηλωτικό έντυπο, σε κάθε διαφήμιση, ακόμα και σε τηλεφωνική ενόχληση που πολλές φορές κάνουν οι τράπεζες στους ενδιαφερόμενους. Μάλιστα, είχα και εγώ μία προσωπική εμπειρία. Με πήρε μία τράπεζα και μου ζήτησε ακριβώς να αποδεχτώ ένα τέτοιο δάνειο, οπόταν έχουμε πράγματι στοιχεία παραπλανητικής διαφήμισης. 
      Ο θιγόμενος δεν έχει άλλο δρόμο από το να προσφύγει στον Τραπεζικό Διαμεσολαβητή ή στη Γενική Γραμματεία Καταναλωτή, στο Κέντρο 1720. Στο παρελθόν, είχαμε πολύ περισσότερα παράπονα. Τώρα, δηλαδή μετά τις επιστολές, εγκυκλίους και διαμαρτυρίες που έχουν γίνει από το Υπουργείο Ανάπτυξης προς την Τράπεζα της Ελλάδος και τα πιστωτικά μας ιδρύματα, τα παράπονα έχουν μειωθεί. 
      Θα έλεγα ότι τώρα και εμείς έχουμε καλύτερη εικόνα και ο καταναλωτής έχει πολύ καλύτερη ενημέρωση και πληροφόρηση. Όμως, το πρόβλημα παραμένει υπαρκτό και το αναγνωρίζω. Προς αυτή, λοιπόν, την κατεύθυνση θα εντείνουμε ακόμη περισσότερο τις προσπάθειές μας. 
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Κουβέλης. 
      ΦΩΤΗΣ ΚΟΥΒΕΛΗΣ: Κύριε Πρόεδρε, το υφιστάμενο πρόβλημα στις σχέσεις τραπεζών-πολιτών συνομολογείται και από τον κύριο Υπουργό και αυτό είναι κάτι σημαντικό. 
      Ωστόσο, κύριε Υπουργέ, δεν φτάνει η ομολογία ότι υπάρχει πρόβλημα στις σχέσεις των πολιτών-καταναλωτών με τις τράπεζες. Αυτό το πρόβλημα θα πρέπει να αντιμετωπιστεί και δεν αντιμετωπίζεται παρά την ύπαρξη της σχετικής νομοθεσίας, διότι δεν προβλέπονται αυστηρές κυρώσεις ή και οι προβλεπόμενες κυρώσεις δεν επιβάλλονται. 
      Σας ενημερώνω, κύριε Υπουργέ -και το γνωρίζετε- ότι χωρίς να το ξέρει ο δανειολήπτης τα στεγαστικά δάνεια επιβαρύνονται, κύριε Πρόεδρε, έως και με 3.000 ευρώ. Αυτό το επιτόκιο των πιστωτικών και καταναλωτικών δανείων έχει φτάσει και το ποσοστό 23% έως 24%. 
      Έχουμε την εμφάνιση, κύριε Υφυπουργέ –και σας προειδοποιώ- εταιρειών πώλησης εξ αποστάσεως πιστωτικών υπηρεσιών και θα πρέπει να δείξετε το ενδιαφέρον σας για να προστατεύσετε τον καταναλωτή. Γνωρίζετε πολύ καλά ότι η μεγάλη πλειοψηφία του ελληνικού λαού, συνεπεία του χαμηλού εισοδήματος το οποίο έχει, για να εξασφαλίσει καταναλωτικά αγαθά, προσφεύγει στις γνωστές κάρτες και στα καταναλωτικά δάνεια. Μεγάλη πλειοψηφία του ελληνικού λαού είναι αιχμάλωτη τέτοιων καταναλωτικών δανείων και πιστωτικών καρτών. Και υπάρχει κοινωνική υποχρέωση εκ μέρους της Κυβέρνησης να αξιώσει την εφαρμογή του νόμου και περαιτέρω να θεσπίσει και διατάξεις οι οποίες θα προβλέπουν κυρώσεις για τα πιστωτικά ιδρύματα, τα οποία δεν συμπεριφέρονται με το νόμιμο οφειλόμενο τρόπο απέναντι στους καταναλωτές. Δεν γνωστοποιούνται, κύριε Υφυπουργέ, τα στοιχεία, ή πολλές φορές αναγράφονται με έναν τρόπο εξαιρετικά δυσδιάκριτο για το μέσο πολίτη. Και αυτά δεν είναι υποχρέωση του οποιουδήποτε να τα εξασφαλίζει, είναι υποχρέωση της Κυβέρνησης. Αν πράγματι έχετε την πρόθεση να συγκρουστείτε με αυτά τα πιστωτικά ιδρύματα, τις τράπεζες, για να εξυπηρετήσετε τα συμφέροντα του πολίτη-καταναλωτή, δηλαδή της μεγάλης πλειοψηφίας του ελληνικού λαού, οφείλετε να πάρετε συγκεκριμένα μέτρα.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
       ΚΙΜΩΝ ΚΟΥΛΟΥΡΗΣ (Υφυπουργός Ανάπτυξης): Κύριε Πρόεδρε, το είπα και στην πρωτολογία μου, δεν υπάρχει αμφιβολία ότι πολλά πιστωτικά ιδρύματα λειτουργούν  με τέτοιον τρόπο, που ουσιαστικά να βάζουν σαν πρώτη προτεραιότητά τους το κέρδος και όχι την κοινωνική τους ευθύνη. Αναγνώρισα πέρα για πέρα αυτό το γεγονός.
      Το Υπουργείο Ανάπτυξης, κύριε Κουβέλη, και ειδικότερα η Γενική Γραμματεία Καταναλωτή, λειτουργεί προς την κατεύθυνση εφαρμογής της κείμενης νομοθεσίας και ειδικότερα του ν.2251/1994 περί προστασίας των καταναλωτών και σε συνεργασία με το Εθνικό Συμβούλιο Καταναλωτών προσπαθεί –θα περιοριστώ σ’ αυτή την έκφραση, δεν μπορώ να πω δυστυχώς τίποτα δυνατότερο- να αντιληφθούν τα πιστωτικά ιδρύματα, ως έχουν υποχρέωση, ότι οφείλουν να εφαρμόζουν την κοινή υπουργική απόφαση 983/1991.
      Γνωρίζετε πολύ καλά πώς λειτουργεί το τραπεζικό μας σύστημα. Είναι ανώνυμες εταιρείες, έχουν μετόχους, υπόκεινται στον έλεγχο της Κεντρικής Τράπεζας. Το Υπουργείο δεν έχει τη δυνατότητα άμεσης παρέμβασης. 
      ΦΩΤΗΣ ΚΟΥΒΕΛΗΣ: Νομοθετικής παρέμβασης.
      ΚΙΜΩΝ ΚΟΥΛΟΥΡΗΣ (Υφυπουργός Ανάπτυξης): Σύμφωνοι, αλλά οι νόμοι υπάρχουν, κύριε Κουβέλη, το είπατε και εσείς πριν. 
      Το ζήτημα είναι ότι εποπτεύονται από την Κεντρική Τράπεζα. Αν –πιστέψτε με- είχαμε τη δυνατότητα να εποπτεύουμε εμείς, σαν Υπουργείο Ανάπτυξης, την Τράπεζα και να εποπτεύουμε και την εφαρμογή των νόμων, θα ήμασταν πάρα πολύ αυστηροί και πάρα πολύ αποτελεσματικοί. Σε κάθε όμως περίπτωση, μέσα από αυτήν τη συζήτηση, θέλω να στείλουμε ένα σαφές μήνυμα στους καταναλωτές: Να μη διστάζουν να καταγγέλλουν. Η γραμμή 1720 αναβαθμίζεται, γίνεται ένα κέντρο Προστασίας του Καταναλωτή. Εκεί να δεχθούμε καταγγελίες και να κάνουμε το καθήκον μας, προστατεύοντας τον καταναλωτή που πράγματι, όπως είπατε, ιδιαίτερα τα τελευταία χρόνια, έχει μία ροπή δανεισμού μέσα από τις διαφημίσεις βεβαίως των τραπεζών, και συνάπτει δουλείες που  πολύ δύσκολα αντιμετωπίζει. Και εγώ το συμμερίζομαι πέρα για πέρα. Σας ευχαριστώ. 
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι: 
      1. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Τροποποιήσεις του ν.1388/1983 «Ίδρυση Εθνικού Κέντρου Δημόσιας Διοίκησης», Ίδρυση Εθνικής Σχολής Τοπικής Αυτοδιοίκησης και άλλες διατάξεις».
      2. Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Περιβάλλοντος, Χωροταξίας και Δημοσίων Έργων: «Προστασία και διαχείριση υδάτων - Εναρμόνιση με την Οδηγία 2000/60/ΕΚ του Ευρωπαϊκού Κοινοβουλίου και του Συμβουλίου της 23ης Οκτωβρίου 2000».
      3. Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών: «Κύρωση των Πρωτοκόλλων στη Συνθήκη του Βόρειου Ατλαντικού για την προσχώρηση της Δημοκρατίας της Βουλγραρίας, της Δημοκρατίας της  Εσθονίας, της Δημοκρατίας της Λετονίας, της Δημοκρατίας της Λιθουανίας, της Ρουμανίας, της Δημοκρατίας της Σλοβακίας και της Δημοκρατίας της Σλοβενίας».
      4. Η Διαρκής Επιτροπής Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Άμυνας: «Ρύθμιση θεμάτων συγχώνευσης εταιρειών Ε.Β.Ο. Α.Ε. – ΠΥΡΚΑΛ Α.Ε.».
      Επίσης, κυρίες και κύριοι συνάδελφοι, έχω την τιμή να σας ανακοινώσω ότι οι συνάδελφοι Βουλευτές κύριοι Γεώργιος Ανωμερίτης (Β’ Αθηνών), Σήφης Βαλυράκης (Ν. Χανίων) και Ευγένιος Χαϊτίδης (Ν. Σερρών) ζητούν άδεια ολιγοήμερης απουσίας στο εξωτερικό. 
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς η Βουλή ενέκρινε τις ζητηθείσες άδειες.
      Προχωρούμε τώρα στη συζήτηση της πέμπτης με αριθμό 163/29-10-2003, επίκαιρης ερώτησης του Ανεξάρτητου Βουλευτή κ. Γεωργίου Καρατζαφέρη προς τον Υπουργό Εθνικής Παιδείας και Θρησκευμάτων, σχετικώς με την κρίση μεταξύ της Ελλαδικής Εκκλησίας και του Οικουμενικού Πατριαρχείου, κλπ.
      Η επίκαιρη ερώτηση του κυρίου συναδέλφου έχει ως εξής:
      «Τα δείγματα γραφής της Κυβέρνησης για την Ορθοδοξία παραμένουν ακόμη νωπά με την απαγόρευση αναγραφής του θρησκεύματος στις ταυτότητες, αλλά και παλαιότερα με την εκκλησιαστική περιουσία. 
      Όμως σήμερα το θέμα είναι σοβαρότερο. Ελλοχεύει μια κρίση που μπορεί να οδηγήσει σε εθνικά αδιέξοδα. Πολιτικοί βάζουν λάδι στη φωτιά ενισχύοντας τη μία πλευρά και μειώνοντας την άλλη. 
      Επειδή το θέμα έχει πάψει να είναι πλέον μόνον εκκλησιαστικό και η εξέλιξη απασχολεί μεγάλο κομμάτι του Ελληνισμού, 
      και επειδή εκατέρωθεν σύμβουλοι, υποστηρικτές και ενδιάμεσοι εκτοξεύουν φράσεις που μπορεί να υποθηκεύσουν επιχειρήματα αιώνων για εθνικά δίκαια επί των «νέων χωρών»,
      ερωτάται ο Υπουργός:
      Η Κυβέρνηση θα λειτουργήσει πυροσβεστικά, σβήνοντας μία φωτιά που τείνει να γίνει ανεξέλεγκτη ή θα κρατηθεί μακριά, κρυπτόμενη από την πραγματικότητα, φοβούμενη μην τσουρουφλιστεί;»
      Το λόγο έχει ο Υφυπουργός Εθνικής Παιδείας και Θρησκευμάτων κ. Γεώργιος Θωμάς.
      ΓΕΩΡΓΙΟΣ ΘΩΜΑΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, είναι γνωστό ότι η Κυβέρνηση του ΠΑΣΟΚ έχει δώσει σαφή δείγματα στήριξης της Εκκλησίας και διευκόλυνσης του έργου της, με πλήρη σεβασμό στην ιστορία της, στην αποστολή της, αλλά και στους διακριτούς ρόλους. 
      Τεράστια χρηματικά ποσά τα τελευταία χρόνια -θα έλεγε κανείς όσα δεν είχαν διατεθεί τα τελευταία εκατό χρόνια- έχουν διατεθεί για τη στήριξη του έργου της Εκκλησίας, για την αναστήλωση μονών και εκκλησιών. Ξεχασμένα εκκλησάκια που δεν έχουν ενορίες η πολιτεία ουσιαστικά έρχεται και τα «υιοθετεί», τα αναστηλώνει και τα επαναφέρει στη λατρευτική χρήση. Μονές που είχαν ερημωθεί, -είχαν απομακρυνθεί οι μοναχοί-, είχαν εγκαταλειφθεί, ξαναέρχονται στη ζωή με τη στήριξη του κράτους. Και τελευταία, κι ο θρησκευτικός τουρισμός δεν μπορούμε να πούμε ότι είναι μόνο μια οικονομική δραστηριότητα, αλλά είναι και μια δραστηριότητα τόνωσης του θρησκευτικού τουρισμού. 
      Ακόμη, και στο τελευταίο πακέτο θυμίζω τα μέτρα απαλλαγής από τη φορολογία των μικρών ναών στα μικρά χωριά. Είναι ένα μέτρο ενίσχυσης της Εκκλησίας ένα μέτρο στήριξης της Εκκλησίας και της Ορθοδοξίας. 
      Επομένως θα έλεγα ότι «ναι, τα δείγματα είναι νωπά» και είναι θετικά δείγματα στήριξης αυτού του έργου και σεβασμού των διακριτών ρόλων, γιατί ακριβώς αυτός ο σεβασμός ενισχύει την Εκκλησία.
      Στο πλαίσιο αυτό η Κυβέρνηση, πράγματι με βαθύ σεβασμό στους διακριτούς ρόλους Εκκλησίας-Πολιτείας, παρακολουθεί από την πρώτη στιγμή και την τελευταία κρίση, τις τελευταίες εξελίξεις. Στέλνει σαφή μηνύματα διαλόγου και καταλλαγής και προς τις δύο πλευρές, τους δύο κορυφαίους θεσμούς της Ορθοδοξίας, το Οικουμενικό Πατριαρχείο και την Εκκλησία της Ελλάδας, και πιστεύει και στοχεύει στην εξεύρεση λύσης στο πλαίσιο της Πράξης του 1928 και του λειτουργικού status που έχει διαμορφωθεί τα τελευταία εβδομήντα πέντε χρόνια.
      Είναι αδιανόητο για εμάς μια Εκκλησία, που στο διάβα των αιώνων είχε και τη δύναμη και το σθένος αλλά και τη φώτιση να αντιπαλέψει φανατικούς εχθρούς και να απαντήσει και να επιλύσει δυσκολότατα θεολογικά ερωτήματα, να μην μπορέσει σήμερα να βρει το δρόμο της συνεννόησης. Είμαστε σίγουροι ότι η λύση θα βρεθεί, όπως αρμόζει στην ορθόδοξη πίστη και στην παράδοση της Εκκλησίας μας.
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, είμαι υποχρεωμένος να θυμίσω, με αφορμή την ερώτησή σας, αυτό που κι εγώ έχω πει, ότι «οι πολιτικοί δεν έχουν θέση στον Άμβωνα, αλλά ούτε και οι ιερωμένοι στο Βήμα της Βουλής». Να σεβαστούμε το διακριτό ρόλο Εκκλησίας- Πολιτείας και αυτό θα είναι η καλύτερη προσφορά. 
      Ορίστε, κύριε Καρατζαφέρη, έχετε το λόγο.
      ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, θα έλεγα ότι εάν αυτό το είχατε πει στην Κυβέρνηση πριν από τρεις εβδομάδες που έστησε αυτό το παιχνίδι, τότε δεν θα είχαμε σήμερα αυτήν την ερώτηση. Όμως την έχουμε αυτήν την ερώτηση γιατί η Κυβέρνηση ανέβασε αυτό το θέμα πιστεύοντας ότι την εξυπηρετεί πολιτικά, κομματικά. 
      Και μη μου πείτε ότι δεν μπορείτε να ελέγξετε αυτό που συμβαίνει στα κανάλια. Είδατε πώς τροφοδοτήθηκε, ακούσατε δηλώσεις δώθε και εκείθε. Ακούσαμε εμετικούς, προσβλητικούς χαρακτηρισμούς για τον Πατριάρχη. Είδαμε απαξία από την άλλη πλευρά για το πρόσωπο του Αρχιεπισκόπου και ερχόσαστε σήμερα να μας κάνετε τον τιμητή της Ορθοδοξίας. Δεν μπορείτε να το κάνετε! 
      Εδώ σε αυτήν την Αίθουσα πριν από δεκαπέντε χρόνια καταδικάσατε την Εκκλησία. Να σας θυμίσω τι έγινε με τον αείμνηστο Τρίτση και τον Ανδρέα Παπανδρέου τότε με την περιουσία; Ενθυμείσθε ότι βγήκαν όλοι οι ιερείς της χώρας σε πορείες; Ενθυμείσθε το τι έγινε στην πλατεία Συντάγματος και στη Θεσσαλονίκη πριν τρία χρόνια με τη λαοσύνταξη του Αρχιεπισκόπου; Και ερχόσαστε να μας πείτε ότι εσείς είστε αρωγοί της Ορθοδοξίας; Εσείς δεν δημιουργήσατε πριν από δύο χρόνια αυτό το μείζον θέμα; Ποιος ήταν η αιτία να γίνουν οι λαοσυνάξεις σε Θεσσαλονίκη και Αθήνα; Ποιος προσπάθησε να  βάλει στη γωνία τον Αρχιεπίσκοπο και την Ιερά Σύνοδο;
      Τι μας λέτε, κύριε Υπουργέ; Μας είπατε ότι δώσατε πέντε δραχμές σε κάτι εξωκλήσια και εξασφαλίσατε με αυτήν την πράξη σας άφεση αμαρτιών; Να σας θυμίσω ότι δώσατε οκτακόσια εκατομμύρια για να κάνετε υποδαπέδιο θέρμανση εις το τζαμί των Τρικάλων; Σε ποια εκκλησία δώσατε οκτακόσια εκατομμύρια; Να σας θυμίσω ότι εδώ αναγείρετε το μεγαλύτερο τζαμί από κάθε άλλη χώρα της Ευρώπης ταυτοχρόνως με Ισλαμικό Κέντρο; Κάνατε ένα Διορθόδοξο Κέντρο εδώ στην Αθήνα; Σας πρότεινα στον Ιππόδρομο να γίνει κάτι τέτοιο.
      Δεν μπορείτε να μιλάτε για Ορθοδοξία! Είστε οι τελευταίοι που μπορούν να ομιλούν για Ορθοδοξία. Την έχετε πολεμήσει μέσα σε αυτά τα είκοσι χρόνια περισσότερο από οποιαδήποτε Κυβέρνηση της Ελλάδας από την απελευθέρωση!
      Αυτά τα ξέρει ο κόσμος. Είναι ιστορικά δεδομένα και ήλπιζα να μην τα χρησιμοποιήσετε στην πρωτολογία σας.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Κωνσταντίνος Γείτονας): Καλώς. 
      ΓΕΩΡΓΙΟΣ ΚΑΡΑΤΖΑΦΕΡΗΣ: Έρχομαι, τώρα επί της ουσίας. Έρχομαι επί του θέματος που καίει.
      ΠΡΟΕΔΡΕΥΩΝ (Κωνσταντίνος Γείτονας): Δηλαδή, μέχρι τώρα γιατί μιλούσατε;
      ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, δεν μπορεί και δεν επιτρέπεται να παίζετε αυτά τα παιχνίδια, να ανεβάζετε τους τόνους. Δεν είναι «υπόθεση Τσενάι» -που χρησιμοποιήσατε την τελευταία εβδομάδα πάλι για κομματικούς λόγους- η Εκκλησία. Έπρεπε να την αφήσετε σε ηρεμία να βρει τη λύση. Αλλά τους χωρίσατε αυτήν τη στιγμή και είναι πολύ δύσκολο και βρουν λύση. Και βεβαίως όλα αυτά περί «Νέων Χωρών» δίνουν τροφή σε εκείνους που επιβουλεύονται τη Μακεδονία, δίνουν επιχειρήματα στους Σκοπιανούς.
      Άρα, λοιπόν, προσοχή και μην εκμεταλλεύεστε την Εκκλησία για να μπορέσετε να αδράξετε ψήφους εν όψει των εκλογών! Είναι πολύ επικίνδυνο παιχνίδι γιατί το θέμα της Εκκλησίας δεν είναι τώρα μόνο εκκλησιαστικό, αλλά δυστυχώς εσείς το μετατρέψατε και σε εθνικό. Προσοχή, λοιπόν, στους χειρισμούς γιατί θα τους βρούμε μπροστά μας εμείς και η επόμενη γενιά.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΓΕΩΡΓΙΟΣ ΘΩΜΑΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, όχι εκατοντάδες εκατομμύρια, δισεκατομμύρια έχουν δοθεί για να στηριχθεί το έργο της Εκκλησίας και ιδιαίτερα για τη συντήρηση, την αναστήλωση, την προστασία των λατρευτικών χώρων –θα έλεγα- για τη διάσωση της εκκλησιαστικής αρχιτεκτονικής. 
      Θα ήθελα να γίνει μια ερώτηση, για να έλθουν τα στοιχεία στη Βουλή να δούμε πόσα δισεκατομμύρια έχουν δοθεί. Μόνο στο Άγιο Όρος τα τελευταία χρόνια έχουμε δώσει δεκάδες δισεκατομμύρια. Και πράγματι είναι μόνο αυτή η Κυβέρνηση που έχει δώσει τόσα χρήματα για τη συντήρηση του κειμηλιακού πλούτου, για τη συντήρηση της παράδοσής μας, για την στήριξη του έργου της Εκκλησίας.
      Έρχομαι τώρα στο συγκεκριμένο θέμα. Από την πρώτη στιγμή, κύριε Πρόεδρε, και ο Κυβερνητικός Εκπρόσωπος και ο Υπουργός Παιδείας και ο Υπουργός Εξωτερικών έχουν τονίσει ότι δεν επιτρέπεται σε αυτό το ζήτημα, σε αυτό το τόσο λεπτό και ευαίσθητο ζήτημα, δίπλα σε αυτήν την εκκλησιαστική διαμάχη να στηθεί μια άλλη διαμάχη, μια πολιτική, μια κομματική εμπλοκή και διαμάχη. Μια τέτοια εξέλιξη –έχει τονιστεί- όχι απλά θα είναι αρνητική, όχι απλά δεν θα συμβάλει στην εκτόνωση της κρίσης αλλά θα περιπλέξει ακόμα περισσότερο τα πράγματα. Και το έχουμε τονίσει προς κάθε κατεύθυνση!
      Πιστεύουμε ότι η Εκκλησία της Ελλάδας και το Οικουμενικό Πατριαρχείο έχουν μια διαδρομή και μια ιστορία, η οποία δεν υφίσταται μόνο ως μνήμη αλλά λειτουργεί και ως μια παρακαταθήκη και ως μια δύναμη ενότητας και συναντίληψης για το μέλλον. Και εμείς ακριβώς στηρίζουμε αυτήν τη παρακαταθήκη, στηρίζουμε αυτή την συναντίληψη.
      Σας ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην ημερήσια διάταξη των 
     ΕΠΕΡΩΤΗΣΕΩΝ
      Θα συζητηθεί η υπ’ αριθμόν 12/16.10.2003 επερώτηση των Βουλευτών της Νέας Δημοκρατίας κυρίων Χρήστου Μαρκογιαννάκη, Θεόδωρου Αναγνωστόπουλου, Γεώργιου Γαρουφαλιά, Αικατερίνης Παπακώστα-Σιδηροπούλου, Κωνσταντίνου Τασούλα, Θεόφιλου Βασιλείου, Αθανάσιου Δαβάκη, Ευάγγελου Πολύζου, Ιωάννη Λαμπρόπουλου, Θεόδωρου Κατσίκη και Βύρωνα Πολύδωρα προς τον Υπουργό Δημοσίας Τάξης, σχετικώς με την αύξηση της εγκληματικότητας και την αποτελεσματική καταπολέμησή της.
      Για τη σημερινή συζήτηση ορίζονται ως Κοινοβουλευτικός Εκπρόσωπος του ΠΑΣΟΚ ο Βουλευτής Κυκλάδων κ. Νικόλαος Λεβογιάννης και ως Κοινοβουλευτικός Εκπρόσωπος της Νέας Δημοκρατίας ο Βουλευτής Β΄ Αθηνών κ. Βύρων Πολύδωρας.
      Το λόγο έχει ο πρώτος των επερωτώντων κ. Χρήστος Μαρκογιαννάκης.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κυρία και κύριοι συνάδελφοι, τα πρώτα ανησυχητικά σημάδια για το τι επρόκειτο να επακολουθήσει σε σχέση με την εγκληματικότητα φάνηκαν πριν από το μέσο περίπου της δεκαετίας του ’90 και παρά το ότι ήταν εμφανές το τι θα ακολουθήσει και δυστυχώς οι αμυντικοί μηχανισμοί της πολιτείας κατά του εγκλήματος ήταν διαρθρωμένοι κατά τρόπο που μπορούσαν να αντιμετωπίσουν το πρόβλημα, όπως αυτό εμφανιζόταν στη δεκαετία του ’50 ή του ’60, εν τούτοις ουδείς συγκινήθηκε. Αποτέλεσμα ήταν μετά από λίγο να διαπιστώσουμε ότι το έγκλημα καλπάζει, το οργανωμένο έγκλημα ανθεί, η ανασφάλεια επικράτησε και η διαφθορά έγινε καθεστώς. 
      Οι προκάτοχοί σας, κύριε Υπουργέ, στις αρχές παρακολούθησαν το φαινόμενο αμήχανα και με σπασμωδικά μέτρα προσπάθησαν να το αντιμετωπίσουν. Ο δε αμέσως προηγούμενος Υπουργός κ. Χρυσοχοΐδης, τον οποίο διαδεχθήκατε, έκανε –είναι αλήθεια- μία συγκινητική προσπάθεια εξωραϊσμού και συγκάλυψης, όσο μπορούσε, του φαινομένου. Στατιστικά στοιχεία, τα οποία δεν είχαν καμία σχέση με την πραγματικότητα, έδειχναν συνεχώς μειούμενη την εγκληματικότητα, ενώ στην πραγματικότητα συνέβαινε ακριβώς το αντίθετο. Μάλιστα, όταν κατατροπώθηκε και η τρομοκρατία, τότε φτάσαμε στο αποκορύφωμα του θριάμβου. 
      Η πλέον ασφαλής μέθοδος για να αποκρύψουμε την πραγματικότητα είναι η μεθόδευση η οποία υπάρχει, σε σχέση με τις αναφορές τις οποίες κάνουν οι διοικητές των υπηρεσιών. Όταν εξαρτάται η υπηρεσιακή τους εξέλιξη από τη μείωση της εγκληματικότητας που θα εμφανίσουν στην περιοχή τους, είναι ανθρώπινο και λογικό -άλλωστε προτρέπονται προς τούτο- να κάνουν ό,τι μπορούν και με αλχημείες να εμφανίζουν τα πράγματα ότι πάνε κάθε τόσο και καλύτερα, ενώ η πραγματικότητα είναι τελείως διαφορετική. 
      Είναι δε χαρακτηριστικό ότι σε πάρα πολλές υπηρεσίες –μας έχει αναφερθεί προσωπικά στον τομέα Δημόσιας Τάξης της Νέας Δημοκρατίας- τηρείται ένα περίφημο βιβλίο το οποίο ονομάζεται «κούκος», σε άλλες δε υπηρεσίες είναι το βιβλίο «ΜK», δηλαδή βιβλίο «Μη Καταγγελλομένων», όπου μεθοδεύεται περίπου το εξής: Πηγαίνει κάποιος πολίτης και καταγγέλλει μία κλοπή, δεν γνωρίζει ποιος είναι ο δράστης, τον ρωτάνε: «ποιος είναι ο δράστης, ε, αφού δεν τον γνωρίζεις, άστο, το σημειώνουμε κάπου εδώ και αν τυχόν βρεθεί κάποια στιγμή, θα δούμε τι θα γίνει». Αυτό έχει ως αποτέλεσμα βέβαια να εμφανίζονται τα πράγματα τελείως διαφορετικά απ’ ό,τι είναι. 
      Έλα όμως που κι εδώ ισχύει αυτό που είπε ο Αβραάμ Λίνκολν, ότι μπορεί να κοροϊδεύεις πολλούς για λίγο χρόνο, λίγους για πολύ χρόνο, αλλά όλους για πάντα δεν μπορεί να γίνει. Κι έτσι, αρχές του 2003 αναγκάστηκε επιτέλους το Υπουργείο Δημόσιας Τάξης –τα στοιχεία ήταν τόσο συντριπτικά- να εμφανίσει την πραγματικότητα που έδειξε, τι; Έδειξε ότι δυστυχώς πάλι η εγκληματικότητα άρχισε να παίρνει τα πάνω της και μάλιστα σε ποια εγκλήματα; Δυστυχώς στη βαριά εγκληματικότητα, σε κακουργήματα, στις ληστείες, στις κλοπές σε βαθμό κακουργήματος, στα ναρκωτικά και τόσα άλλα.
      Και τα στοιχεία τα οποία δίνονται στη δημοσιότητα, και τώρα είναι ανακριβή, διότι πρόσφατα είδαμε δημοσιεύματα που δείχνουν ότι γίνονται αλχημείες και παρεμβάσεις στο Υπουργείο Δημόσιας Τάξης. Πρόσφατη έρευνα, η οποία έγινε από έγκυρο διεθνή οργανισμό, κατέδειξε ότι οι Έλληνες πολίτες αισθάνονται ως οι πλέον ανασφαλείς πολίτες μεταξύ δεκαέξι χωρών στις οποίες έγινε η έρευνα. 
Παρ’ ότι δηλαδή μπορεί η εγκληματικότητα στην Ελλάδα να είναι μικρότερη από την εγκληματικότητα που υπάρχει στις άλλες χώρες, εν τούτοις οι Έλληνες αισθάνονται περισσότερο ανασφαλείς από κάθε άλλον. 
      Μάλιστα, δεν πρέπει να κάνουμε σύγκριση με τις άλλες χώρες, διότι δεν μπορεί να πει κάποιος ότι η εγκληματικότητα στην Ελλάδα δεν είναι μικρότερη από αυτήν που υπάρχει στην Ιταλία ή τη Γαλλία. Τη σύγκριση πρέπει να την κάνουμε με το χθες. Θα πρέπει να βλέπουμε πώς ήταν χθες η Ελλάδα και πώς είναι σήμερα. Θα βλέπουμε, δυστυχώς, ότι η σύγκριση αυτή οδηγεί σε σημερινά συντριπτικά αρνητικά συμπεράσματα.
      Εμείς θα ρωτήσουμε για κάποια συγκεκριμένα θέματα τον κύριο Υπουργό και θέλουμε να μας δώσει απαντήσεις επ’ αυτών. Είναι αλήθεια ή δεν είναι ότι έχει αυξηθεί δραματικά η βαριά κακουργηματική εγκληματικότητα; Είναι αλήθεια ή δεν είναι ότι η εξάπλωση των ναρκωτικών είναι ραγδαία; Είναι αλήθεια ή δεν είναι ότι κάθε μέρα στις εφημερίδες βλέπουμε το δελτίο ληστειών της ημέρας και, δυστυχώς, το τραγικό είναι ότι περνάει στα «ψιλά»; Κάποτε μία ληστεία μπορεί να ήταν πρωτοσέλιδο. Σήμερα περνάει στα «ψιλά», διότι και η κοινωνία μας έχει υποστεί το «μιθριδατισμό», συνήθισε πλέον.
      Είναι αλήθεια ή δεν είναι, κύριε Υπουργέ, ότι η Ελλάδα είναι πρώτη στην Ευρώπη στη διαφθορά και ανεβαίνει με καλπασμό στην παγκόσμια κλίμακα; Η διαφθορά είναι συνυφασμένη απόλυτα με την εγκληματικότητα, διότι ο διεφθαρμένος δημόσιος λειτουργός θα κλέψει, θα πλαστογραφήσει, θα διαπράξει εγκλήματα κατά της περιουσίας του κράτους, θα δωροδοκηθεί. Επομένως διαφθορά σημαίνει εγκληματικότητα. 
      Η Ελλάδα είναι πρώτη στην Ευρώπη. Πρόσφατα τα είδαμε αυτά. Είναι αλήθεια ότι η εγκληματικότητα των ανηλίκων έχει μία τρομακτική έξαρση που σημαίνει ότι υποθηκεύουμε στο θέμα αυτό και το αύριο της πατρίδας. 
      Είναι αλήθεια ή δεν είναι, κύριε Υπουργέ, ότι υπάρχουν περιοχές στην Ελλάδα, όπου οι κάτοικοι κυριολεκτικά βρίσκονται σε απόγνωση, όπου ισχύει «το άβατο» για το ελληνικό κράτος, για τις δυνάμεις καταστολής; Αναφέρομαι στη βορειοδυτική Αττική –Ζεφύρι, Μενίδι- στους δήμους της νοτιοανατολικής Αττικής, όπου εκεί η περιουσία δεν έχει καμία αξία πλέον, δεδομένου ότι είναι στο έλεος των συμμοριών και των κακοποιών.
      Είναι αλήθεια ή δεν είναι, κύριε Υπουργέ, ότι συμμορίες λυμαίνονται την Αθήνα, εκβιάζοντας και εκπληρώνοντας συμβόλαια θανάτου; Έχουν μοιράσει την Αττική σε «βιλαέτια» και η κάθε μία οικογένεια, η κάθε μία φαμίλια είναι ο φόβος και ο τρόμος των συγκεκριμένων περιοχών.
    ( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ ) 
    Θα ήθελα να επισημάνω κάτι, το οποίο μου έκανε εντύπωση. Πριν από μερικές ημέρες είχα κάνει μία ερώτηση στον Υπουργό Δημόσιας Τάξης ότι εν έτει 2003, έκαναν την εμφάνισή τους στην οδό Πανεπιστημίου και οι «παπατζήδες», αυτοί οι γραφικοί της δεκαετίας του 1950-1960. Ουδείς συγκινείται, ουδείς τους συλλαμβάνει. Ξέρετε ποια απάντηση πήρα; Ακούστε απάντηση: Δεν μπορούμε να κάνουμε τίποτα, διότι υπάρχει μία αμφισβήτηση στην ερμηνεία του νέου νόμου που ψηφίστηκε γύρω από τα τυχερά παίγνια, κατά πόσον εφόσον δεν χρησιμοποιούνται χαρτοπαίγνια –ή κύβοι, δεν θυμάμαι ακριβώς- είναι αξιόποινο αδίκημα. Φαίνεται δηλαδή ότι οι απατεώνες, οι οποίοι κυκλοφορούν στο δρόμο και εξαπατούν τα θύματά τους, πρέπει να χρησιμοποιούν κύβους ή χαρτοπαίγνιο, για να πάει η Αστυνομία να τους συλλάβει.
    Για του λόγου μου το αληθές, ότι δηλαδή τα πράγματα έχουν φθάσει σε μία ανεξέλεγκτη κατάσταση, θέλω να σας πω, κύριε Υπουργέ, το εξής: Το τελευταίο σαρανταοκτάωρο είχαμε τρεις ειδεχθείς ανθρωποκτονίες από άγνωστους δράστες που καταμαρτυρούν ότι εδώ στην Ελλάδα η κάθε συμμορία και το κάθε ξεκαθάρισμα λογαριασμών μπορεί να το έχουμε στην ημερήσια διάταξη του Τύπου. 
    Συγκεκριμένα, στα Γερμανικά Ασπροπύργου Ρωσοπόντιος εκτελέστηκε από άγνωστο μέσα στο αυτοκίνητό του την ώρα που επέστρεφε στο σπίτι του. Στο Ηράκλειο Κρήτης, τριαντάχρονος πορτιέρης νυχτερινού κέντρου εκτελέστηκε από άγνωστο την ώρα που ήταν στην πόρτα και έκανε την όποια δουλειά του. Τρίτον, στη Μεσσηνία εβδομηνταπεντάχρονη δολοφονήθηκε από άγνωστο δράστη.
    Το δράμα εδώ είναι το εξής: Ως επί το πλείστον, αυτού του είδους οι εγκληματικές ενέργειες παραμένουν ανεξιχνίαστες, διότι δεν είναι μόνο η τρομακτική αύξηση της εγκληματικότητας που έχουμε, αλλά το μεγάλο δράμα είναι ότι οι πράξεις αυτές ως επί το πλείστον μένουν και ανεξιχνίαστες. Πού οφείλεται αυτό; Θα μας το πείτε εσείς.
      Και το ερώτημα είναι, τι φταίει; Γιατί μη μου πείτε ότι δεν φταίει κανείς. Ποια είναι η αιτία που φθάσαμε σ’ αυτό; Γιατί για να φθάσουμε σε ένα σημείο ώστε ο μέσος Έλληνας πολίτης να είναι και να αισθάνεται ο πλέον ανασφαλής σε όλη την Ευρώπη, ασφαλώς κάτι φταίει. Ας μην το ρίξουμε στις συγκυρίες και να πούμε ότι δεν ευθύνεται κανείς. Διότι οι κυβερνήσεις, κύριε Υπουργέ, είναι για να προβλέπουν, να προλαμβάνουν και να αντιμετωπίζουν τα προβλήματα και όχι μοιρολατρικά να τα κοιτάζουν από απόσταση.
      Εμείς, λοιπόν, θα σας πούμε κάποιες από τις αιτίες, που κατά την εκτίμησή μας έχουν οδηγήσει τα πράγματα εκεί και το λίγο, ελάχιστο χρόνο που θα είστε ακόμη στην εξουσία, δείτε τι μπορείτε να κάνετε, διότι έχουμε και τους Ολυμπιακούς Αγώνες και η χώρα πρέπει να αποκτήσει μια διαφορετική εικόνα και σε κάθε περίπτωση τα Σώματα Ασφαλείας να έχουν διαφορετικές δυνατότητες, προκειμένου να αντιμετωπίσουν τα προβλήματα τα οποία αντιμετωπίζουν.
      Πρώτα απ’ όλα επιβάλατε επί μακρόν τον κομματισμό, αυτήν την κατάρα της Δημόσιας Διοίκησης. Ιδιαίτερα δε στα Σώματα Ασφαλείας κάνατε και πρωταθλητισμό. Αποκεφαλίσατε άξια, ικανά, ηθικά στελέχη, που πήγαν νωρίς-νωρίς στο σπίτι τους και παρέμειναν ως επί το πλείστον οι κομματικοί, οι ασπόνδυλοι και εκείνοι γενικώς οι οποίοι προσκυνούσαν. 
      Επί ημερών σας γίνονταν κατά παραγγελία οι λίστες, όπου συνάδελφοι χρωμάτιζαν συναδέλφους και βάσει αυτών των περιγραφών γίνονταν στη συνέχεια και οι προαγωγές, οι κρίσεις και οι αποστρατείες.  Θυμάστε πάρα πολύ καλά τι έγινε με τις λίστες Σολτάτου. 
      Εγώ δεν λέω ότι όλοι αυτοί που υπηρετούν σήμερα ανήκουν στην κατηγορία αυτών που είπα προηγουμένως. Ασφαλώς υπάρχουν και κάποιοι οι οποίοι ξέφυγαν. Αλλά ως κλίμα, ως νοοτροπία, επεκράτησε επί μακρόν, με αποτέλεσμα να διαβρωθεί ο ιστός της Ελληνικής Αστυνομίας και να επικρατήσει η αντίληψη και η πεποίθηση ότι όλα γίνονται με βάση τον κομματισμό και τίποτα περισσότερο. Γι’ αυτό άλλωστε και τα κρούσματα διαφθοράς στην Αστυνομία είναι τόσα πολλά, γι’ αυτό χάθηκε η εμπιστοσύνη του πολίτη σε πολλές περιπτώσεις για την Αστυνομία. 
      Και επ’ ευκαιρία θα ήθελα να σας ρωτήσω –αν δεν είστε πρόχειρος να απαντήσετε κάποια άλλη στιγμή- πόσες ένορκες διοικητικές εξετάσεις βρίσκονται επί έτη στα συρτάρια και δεν έχουν προχωρήσει, διότι ακριβώς κάποιο χέρι βρίσκεται που τις κρατάει εκεί και δεν αφήνει να φθάσουν στα συμβούλια, προκειμένου να τιμωρηθούν ενδεχομένως εκείνοι οι οποίοι εμπλέκονται σε βαριά πειθαρχικά αδικήματα;
      Ένα δεύτερο πρόβλημα, εκτός από τον κομματισμό, είναι το πρόβλημα της διάρθρωσης της Αστυνομίας. Αντί να κοιτάξετε πώς με μια σωστή διάρθρωση θα μπορέσετε να κάνετε την Αστυνομία περισσότερο αποτελεσματική, εσείς κάνατε πειραματισμούς, οι οποίοι περισσότερο στόχο δεν είχαν το να έχουμε ένα αποτέλεσμα, αλλά το πώς θα εντυπωσιάσετε. Κάνατε τα περίφημα πολυδύναμα, τα οποία απέτυχαν παταγωδώς και ακόμα τυπικά ισχύουν χωρίς να τα καταργείτε, φέρατε τον «αστυνόμο της γειτονιάς» που μάλιστα ο κύριος Πρωθυπουργός πήγε και εγκαινίασε με πολλή δημοσιότητα κάποια υπηρεσία. Δεν έχει γίνει τίποτα ούτε ως προς αυτό. ‘Εχετε κάνει τις πεζές περιπολίες που είναι λίαν αμφιβόλου αποτελεσματικότητας και ρωτήστε τους αστυνομικούς διευθυντές, αν κάποια στιγμή επισκεφθείτε κάποιον από αυτούς.
      Η ερώτησή μας είναι η εξής: Γιατί αποδυναμώθηκε ο τομέας της ασφάλειας σε βάρος του τομέα τάξης; Δυστυχώς οι υπηρεσίες ασφαλείας είναι απόλυτα αποδυναμωμένες, με αποτέλεσμα εν όψει της φύσεως της εγκληματικότητας και των βαρέων εγκλημάτων που παραμένουν ανεξιχνίαστα, να μην υπάρχουν πληροφορίες και να μην υπάρχει δυνατότητα διείσδυσης ούτε στις οικογένειες που λυμαίνονται όπως είπα προηγουμένως την Αττική, ούτε στο οργανωμένο έγκλημα, με αποτέλεσμα να έχουμε μια απόλυτη αναποτελεσματικότητα. 
      Γιατί από τους σαράντα πέντε χιλιάδες άνδρες της Ελληνικής Αστυνομίας περίπου οι μισοί βγαίνουν στο δρόμο, παρέχουν καθήκοντα καθαρώς αστυνομικά και οι υπόλοιποι είναι σε προστασίες ιδιωτών -κατηγγέλθη ότι υπάρχει καναλάρχης ο οποίος συνοδεύεται περίπου από δεκαπέντε- επιδόσεις, γήπεδα, καρεκλοκένταυροι κλπ.; Οι μισοί περίπου από αυτούς, οι οποίοι υπηρετούν κάθονται σε γραφεία ή παρέχουν υπηρεσίες που δεν έχουν καμία σχέση με τα καθήκοντά τους.
      Απασχολείτε εκατοντάδες αστυνομικούς σε αστυνομικούς σταθμούς που έχουν ένα ή δύο άτομα. Ποια υπηρεσία παρέχει αυτός ο αστυνομικός σταθμός; Γιατί δεν έχετε το θάρρος, γιατί φοβάσθε το πολιτικό κόστος και δεν τους καταργείτε; 
      Αγαπητοί συνάδελφοι, υπάρχουν σήμερα αστυνομικές υπηρεσίες –και μάλιστα δεν είναι λίγες, αλλά οι περισσότερες- οι οποίες λειτουργούν με δραματικά μειωμένο προσωπικό. Θα αναφέρω χαρακτηριστικά το Αστυνομικό Τμήμα Ομονοίας. Από τους διακόσιους εβδομήντα δύο αστυνομικούς που θα έπρεπε να υπηρετούν, τελικά υπηρετούν μόνον εκατόν σαράντα δύο για μία περιοχή με πληθυσμό τριακόσιες χιλιάδες, με τα γνωστά προβλήματα της Ομόνοιας και με οργανόγραμμα προ εικοσαετίας ή και τριακονταετίας.
      Στο Αστυνομικό Τμήμα Αγίου Παντελεήμονος από εκατόν σαράντα εννιά υπηρετούν ογδόντα. Η περιοχή έχει πληθυσμό διακόσιες πενήντα χιλιάδες Ελλήνων και τριακόσιες χιλιάδες αλλοδαπών.
      Στο Αστυνομικό Τμήμα της Σίφνου, όπου κάνει ο κύριος Πρωθυπουργός τις διακοπές του, υπηρετούν τρία άτομα. Το βράδυ κλείνει ο σταθμός και έχουμε εκτροπή του τηλεφώνου στη Μήλο. Αν κάποιος έχει κάποιο πρόβλημα στη Σίφνο, θα πάρει τηλέφωνο και θα βγει ο τηλεφωνητής της Μήλου. Μετά, θα ειδοποιηθεί μέσω του κινητού τηλεφώνου ο αστυνομικός που είναι στο σπίτι του το βράδυ στη Σίφνο για να πάει να κάνει τη δουλειά του.
      ΝΙΚΟΛΑΟΣ ΛΕΒΟΓΙΑΝΝΗΣ: Δεν είναι έτσι τα πράγματα.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Το ίδιο συμβαίνει και στην Αλόννησο, όπου ο Αντιδήμαρχος παίζει το ρόλο του τροχονόμου. 
      Το ίδιο συμβαίνει και σε πολλές άλλες υπηρεσίες. Έχουμε περιπτώσεις, όπου το περιπολικό έχει μόνο ένα άτομο. Οι διοικητές επιβαίνουν στα περιπολικά, για να κάνουν τη δουλειά τους κλπ..
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, θα σας παρακαλούσα να μου δώσετε και τρία λεπτά από τη δευτερολογία μου.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εντάξει, κύριε Μαρκογιαννάκη.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Έρχομαι τώρα στην υλικοτεχνική υποδομή, όπου το κατάντημα του ελληνικού κράτους είναι απίστευτο. Βλέπετε τους αστυνομικούς να αγοράζουν με δικά τους χρήματα τα περίστροφα που έχουν. 
      Κατηγγέλθη και καταγγέλλεται από τους συνοριοφύλακες ότι τα άρβυλα, οι στολές, τα διάφορα μέσα που χρησιμοποιούν, τα αγοράζουν οι ίδιοι. 
      Οι διάφορες υπηρεσίες στην περιφέρεια γίνονται επαίτες στους δήμους ή σε οικονομικά ισχυρούς παράγοντες των περιοχών, με τις γνωστές δουλείες, προκειμένου να προμηθευτούν βασικά πράγματα που είναι απόλυτα αναγκαία για να κάνουν τη δουλειά τους. 
      Κύριε Υπουργέ, ένα άλλο επίκαιρο θέμα είναι τα επεισόδια που έγιναν, πριν από λίγες ημέρες, έξω από το Υπουργείο Οικονομίας. Είστε απόλυτα υπεύθυνοι για αυτά τα επεισόδια. Οι αστυνομικοί έχουν ένα αίτημα για αναγνώριση του επαγγέλματός τους ως επικινδύνου και ανθυγιεινού.
      Εγώ δεν μπαίνω στην ουσία αυτού του θέματος. Είναι, πράγματι, ένα μέγα πρόβλημα που θέλει συζήτηση. Μπορεί να έχει παρενέργειες που κάνει τον οποιονδήποτε έχει την ευθύνη του Υπουργείου να είναι πολύ σκεπτικός.
      Όμως, εσείς οι ίδιοι, κύριε Υπουργέ της Δημόσιας Τάξης, συγκεκριμένα ο προκάτοχός σας Υπουργός, στις 17 Ιουνίου εξέδωσε ένα δελτίο Τύπου που λέει το εξής: «Η Κυβέρνηση υλοποιώντας τη δέσμευσή της, σε ό,τι αφορά τη θεσμοθέτηση του επαγγέλματος του ένστολου προσωπικού των Σωμάτων Ασφαλείας, ως επικινδύνου, προχωρεί στη σύνταξη σχετικού σχεδίου νόμου σε συνεργασία με τους εκπροσώπους του, το οποίο θα ολοκληρωθεί μέχρι τέλους του τρέχοντος μηνός, προκειμένου να κατατεθεί προς ψήφιση.
      Με τη θεσμοθέτηση αυτή η Κυβέρνηση αποδεικνύει για μία ακόμη φορά έμπρακτα το ενδιαφέρον της για την επίλυση δικαίων αιτημάτων των ένστολων πολιτών, ανταποκρινόμενη  ταυτόχρονα και στην απαίτηση της ελληνικής κοινωνίας για τη διασφάλιση των ανθρώπων εκείνων που καθημερινά εκτίθενται σε πολλαπλούς κινδύνους, ώστε να προστατεύονται αποτελεσματικά τα έννομα αγαθά της».
      Κύρια Πρόεδρε, καταθέτω αυτό το δελτίο Τύπου για τα Πρακτικά της Βουλής.
      (Στο σημείο αυτό ο Βουλευτής κ. Χρήστος Μαρκογιαννάκης καταθέτει για τα Πρακτικά το προαναφερθέν δελτίο Τύπου, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Μετά απ’ αυτήν τη ρητή υπόσχεση, έρχεσθε και υπαναχωρείτε. Για να υπαναχωρείτε, βρίσκεσθε επομένως σε αταξία. Θα έπρεπε να συνεχίσετε το διάλογο, για να δείτε πως θα βρεθεί μία φόρμουλα, γιατί υπάρχουν εναλλακτικές προτάσεις που παρέχουν τη δυνατότητα πλέον για μία σοβαρή συζήτηση.
      Αντ’ αυτού, τι κάνατε; Δώσατε εντολή, διότι μόνο η πολιτική ηγεσία θα είχε το θάρρος να δώσει τέτοια εντολή να χρησιμοποιηθούν τα χημικά και ένστολοι να επιτεθούν εναντίον ένστολων, με αποτέλεσμα να διασύρετε τη χώρα διεθνώς ενόψει Ολυμπιακών Αγώνων. 
      Επιπλέον, διχάσατε την Αστυνομία. Αστυνομικοί εναντίον αστυνομικών, ΜΑΤ εναντίον των υπολοίπων ανδρών των Σωμάτων Ασφαλείας. Και μη μου πείτε ότι δεν δόθηκε εντολή από εσάς, με επίκληση χουντικής διάταξης. Μην πείτε όχι, γιατί έχω την κασέτα.
      Στη συνέχεια, αντί να παραδεχθείτε το λάθος σας και να βρείτε μία οποιαδήποτε άλλη δικαιολογία, μιλήσατε για ένστολη στάση, για ευθύνες της Νέας Δημοκρατίας, λες και η Νέα Δημοκρατία είναι κυβέρνηση και τόσα άλλα που έδειξαν τη σύγχυσή σας.
      Θα ήθελα να σας ρωτήσω το εξής: Αν υπήρξε οποιαδήποτε παρανομία εκ μέρους εκείνων που διαδήλωναν, οι παριστάμενοι εισαγγελείς δεν θα είχαν σχηματίσει δικογραφία και δεν θα είχαν ασκήσει διώξεις, πράγμα που δεν έγινε και το ξέρετε πάρα πολύ καλά; 
      Άρα όσα μας λέτε είναι προφάσεις εν αμαρτίαις και τίποτα περισσότερο.
      Ένα δεύτερο παράδειγμα που δείχνει ότι συμπεριφέρεσθε κατά τρόπο απροκάλυπτα υβριστικό σε αυτούς που υπηρετούν στα Σώματα Ασφαλείας, είναι το εξής: Κύριοι συνάδελφοι, εξεδόθη μία κοινή απόφαση του Υπουργού Δημόσιας Τάξης, του Υπουργού Εσωτερικών Δημόσιας Διοίκησης και Αποκέντρωσης και του Υπουργού Οικονομικών, με την οποία δίδεται ένα επίδομα για εκείνους που από το πολιτικό προσωπικό εργάζονται πέραν του πενθημέρου.
      Μετά από ένα μήνα ακριβώς ήρθαν οι ίδιοι οι Υπουργοί και έβγαλαν ανακλητική απόφαση. Ανακάλεσαν την προηγούμενη με την αιτιολογία ότι υπήρξε συνεννόηση με την ΑΔΕΔΥ και ότι έχει επέλθει ένας ευρύτερος διακανονισμός των αποδοχών, οπότε δεν υπάρχει τέτοιο θέμα. Εν συνεχεία έρχεται ο κ. Παπασπύρου της ΑΔΕΔΥ και σας διαψεύδει πως έχετε συζητήσει το ο,τιδήποτε μαζί του. 
      Βλέπετε, λοιπόν, ότι φάσκετε και αντιφάσκετε, λέτε και ξελέτε. Δίνετε κάτι και στη συνέχεια το παίρνετε πίσω. Το αποτέλεσμα είναι να είστε αναξιόπιστοι, να έχετε δημιουργήσει εκνευρισμό στα Σώματα Ασφαλείας, με συνακόλουθο να έχουμε μία ανωμαλία, η οποία δημιουργεί πρόβλημα στη λειτουργικότητα και αποτελεσματικότητα των Σωμάτων Ασφαλείας.
      Κύριοι συνάδελφοι, έχω πολλά να πω ακόμα, αλλά επιφυλάσσομαι να τα πω στη δευτερολογία μου. Εκείνο το οποίο θα συνιστούσα στον κύριο Υπουργό, είναι τους λίγους μήνες που έχετε μπροστά σας να σοβαρευτείτε επιτέλους και να καταλάβετε ότι το έγκλημα δεν αφορά ούτε τη Νέα Δημοκρατία, ούτε το ΠΑΣΟΚ, αφορά ολόκληρο τον ελληνικό λαό και εννοείτε ότι είστε κυβέρνηση ολόκληρου του ελληνικού λαού. Έχουμε μπροστά μας ένα πολύ σοβαρό πρόβλημα, τους Ολυμπιακούς Αγώνες, για να διορθώσετε όσα προλάβετε να διορθώσετε και να κάνετε ό,τι προλάβετε να κάνετε, προκειμένου το χάος το οποίο θα αφήσετε να είναι όσο γίνεται μικρότερο από εκείνο το οποίο διαφαίνεται. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Θεόδωρος Αναγνωστόπουλος έχει το λόγο.
      ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Κυρία Πρόεδρε, συμμετέχω στη συζήτηση της σημερινής επερώτησης επειδή θεωρώ ότι τα θέματα ασφάλειας και τηρήσεως των νόμων είναι μία από τις σπουδαιότερες εκφάνσεις σ’ ένα δημοκρατικό πολίτευμα. Το δυσάρεστο είναι ότι δυσκολεύεται κανένας να πει ότι στη δημοκρατία που ζούμε λειτουργεί ο νόμος και η τάξη. Το λέω αυτό, διότι παρατηρώ μία σειρά προχειροτήτων από το Υπουργείο. Βέβαια στο σημερινό Υπουργό δεν μπορώ να καταλογίσω πολλά πράγματα, καινούργιος είναι στο Υπουργείο. Αλλά όλα όσα εφαρμόσθηκαν  δείχνουν έναν ερασιτεχνικό τρόπο, άσκησης πολιτικής. 
      Θα σας πω κάτι πολύ απλό. Έγινε με τον τρόπο που έγινε η ενοποίηση των Σωμάτων προ είκοσι ετών, διότι έπρεπε να είναι ένα το Σώμα, να υπάρχει μία ενιαία διοίκηση. Καταργείται η Αγροφυλακή, γιατί και αυτή περίσσευε και αφού έγιναν όλα αυτά αρχίζουμε μετά να δημιουργούμε συνοριοφύλακες, ειδικούς φρουρούς, πολυδύναμα, μικροδύναμα, ο αστυνομικός της γειτονιάς κλπ.
      Κύριε Υπουργέ, αυτά δεν δείχνουν πρόγραμμα, δεν δείχνουν προοπτική, δεν δείχνουν σοβαρότητα. Θα σας παρακαλέσω να επιληφθείτε σε όλα αυτά, να δείτε ποιο είναι το στοιχείο εκείνο που επιβάλλεται να λειτουργήσει στη σημερινή μας κοινωνία, ώστε να αρχίσει ο κόσμος να κοιμάται ήσυχος. Είμαι βέβαιος ότι και στο Κιλκίς, όπως και στην Καρδίτσα ο κόσμος που πάει να κοιμηθεί το βράδυ είναι ανήσυχος. Σε όλα τα χωριά της Ελλάδος έπιασαν τώρα δουλειά οι σιδεράδες βάζοντας σίδερα στα παράθυρα των σπιτιών. Αυτά είναι πρωτοφανή πράγματα στην εποχή μας. 
      Εκτιμώ, λοιπόν, ότι η ευθύνη της Κυβερνήσεως είναι πολύ  μεγάλη στα θέματα αυτά. Άλλωστε, παρά το γεγονός ότι τόσα χρόνια υπήρχε αθρόα εισροή οικονομικών μεταναστών, δεν αλλάξατε τίποτα στο σωφρονιστικό σύστημα. Δεν είναι βέβαια δική σας αρμοδιότητα, αλλά συλλαμβάνονται διάφοροι μικροκλέφτες, μπαίνουν στη φυλακή και γίνονται μεγαλοκλέφτες. Σαν να περνάνε από κολλέγιο.
      Όλα αυτά, λοιπόν, ενώ τα ζούμε, ενώ εξελίσσονται, ενώ προχωρούν, βλέπω ότι εσείς είστε αδιάφοροι και σας βεβαιώνω ότι ανησυχούμε. Πέρα από αυτό, με τη γενικότερη πολιτική σας δημιουργήσατε στους άνδρες και στις γυναίκες των Σωμάτων Ασφαλείας μία ανασφάλεια. Συνέχεια όλο μη και μη. Όταν ο αστυνομικός λειτουργεί μέσα στα πλαίσια του νόμου, των κανονισμών και του Συντάγματος, οφείλει να ενεργεί. Γι’ αυτό και βλέπετε ότι γίνεται η δίκη των τρομοκρατών και δεν υπάρχει ένας αστυνομικός μάρτυρας. Φοβάται να πάει. Αυτά είναι καταντήματα. Λάβετέ τα όλα αυτά υπόψη επιτέλους. Δεν είναι απλά πράγματα. Δεν είναι και ώρα για εξωραϊσμούς. 
      Θα θυμίσω ότι επί κυβερνήσεως της Νέας Δημοκρατίας, προ δέκα περίπου ετών, επισκέφθηκε τότε το Υπουργείο Δημοσίας Τάξεως –όχι επί δικής μου υπουργίας- ο κ. Μητσοτάκης και είπε δύο καλές κουβέντες στους αστυνομικούς. Μεταξύ των άλλων τους είπε: «Παιδιά προσέξτε, γιατί εσείς θα διαφυλάσσετε την ασφάλεια των πολιτών, του κράτους».
	Την άλλη μέρα «χάλασε ο κόσμος». «Αστυνομικό κράτος», είπε ο Μητσοτάκης. «Εσείς είστε το κράτος», είπε ο Μητσοτάκης. Μ’ αυτήν τη λογική και μ’ αυτόν τον τρόπο αποδυναμώσατε την αυτοπεποίθηση των αστυνομικών.
	Πέραν τούτου, ακολουθείτε την κακή τακτική των υποσχέσεων. Αυτοί οι άνθρωποι κάνουν μία δύσκολη δουλειά και δεν ακούν ένα «ευχαριστώ». Μία, τους λέτε ότι θα πάρουν και δεν τους δίνετε; Μία, υπογράφετε αποφάσεις και τις ανακαλείτε; Με ποιον τρόπο θα φτάσουν τα πράγματα σ’ ένα καλύτερο σημείο;
	Θέλω να σας πω ότι η εγκληματικότητα έχει φθάσει πλέον σε ακραία σημεία. Σας υπενθυμίζω ότι φθάσαμε στο σημείο να μπει εισαγγελέας στο Υπουργείο Δημοσίας Τάξεως, ο κ. Γεράκης, χωρίς να ειδοποιήσει την πολιτική ηγεσία και έψαξε. Δεν ξέρουμε τι έψαξε και τι βρήκε. Δε μάθαμε ποτέ αν προέκυψε πόρισμα. Δεν μάθαμε τι έγινε επί κάποιου προκατόχου σας, για τον οποίο λέγονται «σημεία και τέρατα». 
      Όταν, λοιπόν, αυτά τα θέματα δεν αντιμετωπίζονται και δεν επιβάλλονται ποινές, τότε η κατάσταση «αποχαλινώνεται». Ξέρετε τι γίνεται σήμερα από το σοβαρότερο μέχρι το μικρότερο επίπεδο παρανομίας;
	Πληροφορούμουν προχθές ότι και τα «παιδιά των φαναριών» «αγοράζουν» τα πόστα στα φανάρια από διάφορες «οικογένειες». Αυτά απαιτούν νέους τρόπους αντιμετώπισης της κάθε είδους παρανομίας.
      Ένα από τα παράδοξα που ζήσαμε το τελευταίο διάστημα ήταν ότι δημιουργήθηκε θέμα με τα ηλεκτρονικά παιχνίδια. Αντί να ζητήσετε να τιμωρούνται εκείνοι που παρανομούσαν, κλείσατε όλα τα μαγαζιά, διότι δεν είχατε εμπιστοσύνη στα ιδιωτικά όργανα. Είναι σα να βρέθηκε ένα εστιατόριο που φτιάχνει κακό φαγητό και κλείνετε όλα τα εστιατόρια. Έτσι λειτουργείτε. 
      Οφείλετε να παρέμβετε να κάνετε κάποιου άλλου είδους ρυθμίσεις, ώστε να βελτιωθούν τα πράγματα. Υπάρχει ο κομματισμός που επεκαλέσθη ο κ. Μαρκογιαννάκης. Συνέβησαν ακραία πράγματα. Έφυγαν αξιόλογοι άνθρωποι. Βεβαίως υπάρχουν και πολλοί άλλοι αξιόλογοι άνθρωποι, δε λέω ότι δεν υπάρχουν. Όμως, η αδικία στην εξέλιξη, η αδικία στον τρόπο με τον οποίο αντιμετωπίζονται οι αξιωματικοί και οι αστυφύλακες, δημιουργεί κακή διάθεση για την άσκηση αυτού του λειτουργήματος, αυτής της δουλειάς.
	Έχω, λοιπόν, την εντύπωση ότι πρέπει να ενισχύσετε μερικούς τομείς. Ο πρώτος αναφέρθηκε τηλεγραφικά από τον κ. Μαρκογιαννάκη. Είναι το σύστημα πληροφοριών. Αστυνομία χωρίς πληροφορίες, Αστυνομία χωρίς ασφάλεια δεν μπορεί να λειτουργήσει, διότι δεν μπορεί να είναι πανταχού παρούσα.
	Όμως, εσείς εφαρμόσατε την τακτική ότι, αν θελήσει κάποιος άνθρωπος να δώσει μία πληροφορία, είναι ρουφιάνος, είναι χαφιές, είναι συνεργάτης. Μα, πώς θα ασφαλιστούν οι υπόλοιποι κάτοικοι; Απαλλαγείτε απ’ αυτά τα κόμπλεξ, απ’ αυτούς τους συνειρμούς, απ’ αυτές τις φορτίσεις που έχετε και λειτουργήστε στην εποχή μας.
	Εμείς κάναμε τον πρώτο νόμο για τους αλλοδαπούς, διότι πέσαμε πάνω στη «γέννηση» του προβλήματος, το 1989. Ρυθμίσαμε τότε κάποια πράγματα. Από τότε άλλαξαν πολλά. Βλέπω πως ό,τι γίνεται, γίνεται προς το χειρότερο. Ποτέ δεν καθίσατε όλοι μαζί να δείτε από τους αλλοδαπούς –που όλοι τους βλέπουμε με συμπάθεια- πόσους αντέχει η κοινωνία και η οικονομία μας. Καθόμαστε τώρα και περνάμε την κάθε μέρα με μεγαλοστομίες για το τι έγινε με τον αλλοδαπό μαθητή με τη σημαία και άλλα παρόμοια.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Γι’ αυτό, κύριε Υπουργέ, θα σας παρακαλέσω, επειδή είμαι βέβαιος για τις καλές σας προθέσεις, να δείξετε ιδιαίτερη προσοχή στα θέματα ασφαλείας. Όταν ο πολίτης αισθάνεται ανασφαλής, όταν βλέπει ότι ο νόμος δε λειτουργεί, τότε γίνεται κι αυτός κακός πολίτης.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Αναγνωστόπουλε, θα πάρετε το χρόνο της δευτερολογίας σας;
      ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Κυρία Πρόεδρε, έχετε δίκιο, έκανα κατάχρηση. Τελειώνω. 
      Εκτιμώ, λοιπόν, ότι σας δίνεται ένα πεδίο για να βελτιώσετε μερικά πράγματα. Είναι απαραίτητο και επιβεβλημένο να «κτυπήσετε συναγερμό» στην Κυβέρνηση πάνω στα θέματα της αρμοδιότητάς σας.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Γαρουφαλιάς έχει το λόγο.
      ΓΕΩΡΓΙΟΣ ΓΑΡΟΥΦΑΛΙΑΣ: Κυρία Πρόεδρε, κύριε Υπουργέ, είναι γεγονός ότι η ελληνική κοινωνία ζει την καθημερινότητά της κυριολεκτικά μέσα σ’ ένα αίσθημα πλήρους ανασφάλειας. Αυτό δε χρειάζεται εμείς να το αναδεικνύουμε καθημερινά. Τα μέσα ενημέρωσης, ο ηλεκτρονικός και ο γραπτός Τύπος καθημερινά αναδεικνύουν τα τεράστια προβλήματα που υπάρχουν είτε εδώ, στην ευρύτερη περιφέρεια της Αττικής είτε ανά την Ελλάδα.
      Με επισκέψεις που κάναμε μαζί με τον κ. Μαρκογιαννάκη στον τομέα της δημόσιας τάξης, στους σαράντα τρεις από τους πενήντα έξι νομούς της Ελλάδας διαπιστώνουμε ότι τα προβλήματα λίγο-πολύ για όλες τις αστυνομικές δυνάμεις που υπάρχουν κακώς κατανεμημένες και με πολύ πρόχειρο τρόπο ανά την Ελλάδα είναι σχεδόν τα ίδια.
     Και  στο γραφείο του κυρίου Πρωθυπουργού βλέπω ότι ανακοινώνεται από το Γ΄ Τμήμα της Διεύθυνσης Γενικής Αστυνόμευσης ενημερωτικό δελτίο κάθε ημέρας. 
     Απ΄ ό,τι βλέπω πιθανόν να μην ενημερώνεστε για την εικόνα που η μικροεγκληματικότητα παρουσιάζει αυτό το διάστημα ή τουλάχιστον τις τελευταίες δεκαπέντε μέρες, γιατί διαφορετικά θα έπρεπε να ανησυχείτε ιδιαίτερα και να έχετε κάνει αρκετές συσκέψεις και σκέψεις αναδιάρθρωσης και αναδιαμόρφωσης του τρόπου με τον οποίο λειτουργούν τα τμήματα τάξης που υπάρχουν τουλάχιστον εδώ στην Αττική και στο Κέντρο της Αθήνας.  Απ’ ό,τι συμβαίνει όμως στην Αττική –και αν θέλετε μπορώ να σας καταθέσω τα σχετικά έγγραφα στα Πρακτικά- η μικροεγκληματικότητα που οργιάζει επισημαίνεται κατά κύριο λόγο και από τις αναφορές του Υπουργείου προς εσάς για όλους τους νομούς της Ελλάδας. Επισημαίνω όμως την Αττική σαν κορυφαίο σημείο του προβλήματος σε κλοπές που γίνονται σε πορτοφόλια και τσάντες μέσα στα μέσα μεταφοράς σε διάφορες περιοχές της Αθήνας, στα μεγάλα εμπορικά κέντρα και σας πληροφορώ ότι το 70% αυτών των συμβάντων δεν φθάνει στην Αστυνομία για να το δηλώσει από τους πολίτες γιατί σε παρελθόντες περιπτώσεις που έχει ξανασυμβεί στους ίδιους πολίτες κάποιο γεγονός πήγαν στην Αστυνομία, δήλωσαν το συμβάν, αλλά ουδέποτε είδαν λύση ή κάποια ανταπόκριση από τις δυνάμεις στις οποίες δηλώθηκε το συμβάν. Ουδέποτε κανένας τους ενημέρωσε για το τι τελικά έγινε και για ποιο ήταν το μέλλον του συμβάντος από το οποίο είχαν ταλαιπωρηθεί.
     Οι ληστείες στα καταστήματα μέρα με τη μέρα αυξάνονται. Τις περασμένες μέρες στη ΔΕΗ μεγάλα ποσά έφυγαν από τα ταμεία. Με τα πόδια έφυγε ο ληστής που έκανε την παρέμβαση και ουδείς βρέθηκε να τον σταματήσει την ώρα που έπρεπε. Και ξέρετε γιατί; Γιατί την Ομάδα «Ζ» που κάποτε είχατε και τη διαφημίζατε από το διαδίκτυο ως ειδική μονάδα της Αστυνομίας, την καταντήσατε σε μια απελπισμένη ομάδα παιδιών. Σας θυμίζω ότι όταν γίνονταν οι κρίσεις για να μεταταγούν αστυνομικοί στην Ομάδα «Ζ», υπήρχε μία ουρά από αστυνομικούς που ενδιαφερόταν να ακολουθήσουν αυτόν τον δρόμο και να ενταχθούν στην ομάδα αυτή. 
     Όταν πρόσφατα με την εγκύκλιό σας ψάξατε για νέα στελέχη της ομάδας, επειδή το κατάντημα της ομάδας είναι να ασχολούνται μόνο οι αστυνομικοί με το να μεταφέρουν έγγραφα από υπηρεσία σε υπηρεσία και χωρίς ουσιαστική αποτελεσματικότητα και η εγκατάλειψη επίσης των μηχανών της Ελληνικής Αστυνομίας με τα τεράστια προβλήματα που υπάρχουν είναι επίσης δεδομένη, το ενδιαφέρον των νέων αστυνομικών που θα ήθελαν να υπηρετήσουν στην Ομάδα «Ζ», βλέποντας την εγκατάλειψη αυτήν την αποφεύγουν. Και το αποτέλεσμα είναι να μην υπάρχουν νέα στελέχη για να την ανανεώσετε, να την πλαισιώσετε και να την χρησιμοποιήσετε όπου είναι χρήσιμη και ωφέλιμη να παρέμβει και να βοηθήσει στη μικροεγκληματικότητα που καλπάζει.
     Έρχομαι τώρα για το Κέντρο «100». Προχθές το βράδυ ερχόμενος από τη Λάρισα είδα μία ομάδα τριών περιπολικών κάπου στην Αττική οδό. Σταμάτησα να πω μια καλησπέρα στους αστυνομικούς και να δω πώς τα φέρνουν πέρα με την υπηρεσία τους τη νύχτα και την ημέρα. Διαπίστωσα, λοιπόν, με τα ίδια μου τα μάτια ότι τα αυτοκίνητα που χρησιμοποιούν στην  Άμεσο Δράση τα παιδιά που μέρα νύχτα είναι στους δρόμους και που τα θέλουμε κοντά μας για να είναι συνεργάτες του πολίτη και να τον βοηθούν, είναι στα κακά τους χάλια. Τα λάστιχα έχουν να αλλαχτούν από τη μέρα  που πήραν τα αυτοκίνητα. Για παγοδρόμιο θα μπορούσα να πω ότι έκαναν τα ελαστικά τους, η δε συντήρησή τους είναι υποτυπώδης.
     Τα αυτοκίνητα, λοιπόν, που έχουν στη διάθεσή τους είναι και παμπάλαια και με αδυναμίες να παρέμβουν σε πολύ γρήγορα αυτοκίνητα που έχουν στη διάθεσή τους όλοι οι εγκληματίες που αυτήν τη στιγμή κινούνται ανέλεγκτα είτε είναι Έλληνες είτε είναι φίλοι Ελλήνων κακοποιών στοιχείων είτε είναι αλλοδαποί είτε είναι οικονομικοί μετανάστες που επειδή δεν έχουν τρόπο να ζήσουν αναγκάζονται να παρεμβαίνουν μ’ αυτόν τον απρεπή τρόπο. Έχετε  εγκαταλείψει και την πιο μάχιμη ομάδα στο έλεος του Θεού. Ασχοληθείτε κάποτε και μ’ αυτά τα πράγματα που έχουν σχέση με την καθημερινότητα του πολίτη.
      Πρέπει να εμπνέετε την εμπιστοσύνη των αστυνομικών προς τους πολίτες, έτσι ώστε να υπάρχει μια πολύ στενή και καλύτερη συνεργασία μεταξύ αστυνομίας και πολιτών πράγμα που θα οδηγήσει στην τόνωση και ενίσχυση του αισθήματος ασφαλείας των πολιτών, αλλά και στην αποτελεσματικότερη επιτέλεση των καθηκόντων των αστυνομικών που νιώθουν ότι τους έχετε εγκαταλείψει.
      Ο τρόπος με τον οποίο ενεργήσατε κατά τη διάρκεια της διαμαρτυρίας τους έξω από το Υπουργείο Οικονομίας, βάζοντας σε αντιπαράθεση τους μισούς αστυνομικούς εναντίον των άλλων μισών, δηλώνοντας μάλιστα εδώ στον ιερό χώρο της Βουλής ότι οι άνθρωποι αυτοί έκαναν ένοπλη στάση, ήταν απαράδεκτος. Σε ποια εποχή είσαστε, κύριε Υπουργέ, και μιλάτε για ένοπλες στάσεις; Θυμηθήκατε το 1967; Ο κύριος Πρωθυπουργός κάποια μέρα εδώ και πάλι σ’ αυτόν τον ιερό χώρο μας παρουσίασε το βιβλίο του Παπαδόπουλου για να το μάθουμε εμείς οι νεότερες γενιές! Εσείς τώρα μας μιλάτε για ένοπλη στάση των αστυνομικών, λες και βρισκόσαστε στην εποχή του 1967! Πέραν του ότι επαναφέρατε στη μνήμη των πολιτών αυτές τις εποχές, το κυριότερο είναι ότι τις επαναφέρατε σε κακό χώρο. Το ελληνικό Κοινοβούλιο δεν είναι χώρος για τέτοιας υφής αντιπαραθέσεις. Δεν σας τιμούν, κύριε Υπουργέ, αυτές οι τοποθετήσεις που πιστεύω ότι τελούν εν αδίκω. Θα έπρεπε ίσως, μετά τη λανθασμένη τοποθέτηση μιας στιγμής δύσκολης θα έλεγα που περάσατε εξαιτίας των γεγονότων, να ανακαλέσετε αυτές τις τοποθετήσεις. Γιατί ξέρετε τι πετύχατε τώρα;  Μία αμαύρωση της εικόνας της Ελληνικής Αστυνομίας έξω από τα σύνορά μας. Φαντάζομαι ότι το καταλάβατε και ο ίδιος γιατί ήμουνα παρών στη συνέντευξη που δώσατε με την κ. Αγγελοπούλου για τους Ολυμπιακούς Αγώνες, όπου δυο, τρεις ξένοι δημοσιογράφοι σας έκαναν ερωτήσεις μεταξύ των οποίων μία πολύ συγκεκριμένη. Σας ρώτησαν: «Κύριε Υπουργέ, είναι δυνατόν με τα προβλήματα που δημιουργήσατε στο προσωπικό της Ελληνικής Αστυνομίας να βγάλετε σε πέρας τους Ολυμπιακούς Αγώνες; Ποια συνεργασία θα έχετε μ’ αυτούς τους ανθρώπους όταν τους συμπεριφέρεστε μ’ αυτό τον τρόπο;»
      Είδα ότι ήρθατε σε πολύ δύσκολη θέση για να απαντήσετε. Εύχομαι, λοιπόν,  τα λάθη του παρελθόντος να σας διδάξουν και να αλλάξετε στρατηγική απέναντι στους Έλληνες αστυνομικούς.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μπορείτε να μου δώσετε ένα λεπτό από τη δευτερολογία μου κυρία Πρόεδρε;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ήδη πήρατε δύο λεπτά από τη δευτερολογία σας, ενώ το σύνολό της είναι τρία λεπτά. Παρακαλώ τελειώστε σ’ ένα λεπτό και θα πάρετε ένα λεπτό από τη δευτερολογία σας.
      ΓΕΩΡΓΙΟΣ ΓΑΡΟΥΦΑΛΙΑΣ: Ευχαριστώ, κυρία Πρόεδρε.
      Με αυτήν τη λογική, λοιπόν, όταν εσείς σε ερωτήσεις Ελλήνων και ξένων δημοσιογράφων δυσκολεύεστε να απαντήσετε για το πως θα αντιμετωπίσετε ένα κορυφαίο γεγονός που θα λάβει χώρα στην Ελλάδα, δηλαδή τη διεξαγωγή των Ολυμπιακών Αγώνων που είναι το εθνικό μας στοίχημα και που θέλουμε όλοι να πετύχει, καταλαβαίνετε σε πόσο δεινή θέση βρίσκεστε. Γι’ αυτό νομίζω ότι είναι ιδανική ευκαιρία να δείτε και πάλι με σοβαρότητα και μεγάλη περίσκεψη πως πρέπει να αντιμετωπιστεί ένα πάγιο αίτημα των αστυνομικών, που ήταν αιτία για να δημιουργηθούν τα επεισόδια.
      Υπάρχουν εναλλακτικές προτάσεις. Καθήστε στο τραπέζι του διαλόγου με τους αστυνομικούς. Ίσως είναι η καταλληλότερη των περιπτώσεων να βελτιώσετε την εικόνα που δημιουργήσατε και ίσως η καλύτερη των περιπτώσεων να ξανακερδίσετε την υποστήριξη της Αστυνομίας. Δυστυχώς μια που δεν λειτουργείτε ουσιαστικά και ποιοτικά σαν πολιτικός ηγέτης –βέβαια έχετε και το δίκιο του χρόνου μια και έχετε λίγο χρόνο μέχρι σήμερα στη διάθεσή σας για να κάνετε παρεμβάσεις- εάν δεν προβείτε σε άμεσες παρεμβάσεις πιστεύω ότι το η συνεργασία και το μέλλον σας στο συγκεκριμένο Υπουργείο –αν και θα είναι μικρό το διάστημα που θα το υπηρετήσετε- θα είναι δυστυχώς αποτυχημένο. Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει η κ. Παπακώστα.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κυρία Πρόεδρε, αγαπητοί συνάδελφοι, σε έρευνα που πραγματοποιήθηκε για λογαριασμό του Υπουργείου Δημόσιας Τάξη για τα έτη 2001-2002 προέκυψε το αποτέλεσμα ότι οι Έλληνες νιώθουν ανασφάλεια σε ποσοστό 35%, όταν ακριβώς στις άλλες χώρες της Ευρωπαϊκής Ένωσης το ποσοστό αγγίζει περίπου το 23%.
      Για την αντιμετώπιση, λοιπόν, αυτού του φαινομένου η Κομισιόν, πρέπει να σας πω, κυρία Πρόεδρε, ύστερα από πρότασή της, μετά από αίτημα των ΗΠΑ, αποφάσισε -και βεβαίως το αποδέχθηκαν ομόφωνα οι Υπουργοί Δημόσιας Τάξης της Ευρωπαϊκής Ένωσης- την εισαγωγή των βιομετρικών στοιχείων στα ταξιδιωτικά έγγραφα κυρίως των μεταναστών τρίτων χωρών που θέλουν να εγκατασταθούν σε χώρες της Ευρωπαϊκής Ένωσης. Και αυτό το γεγονός βεβαίως επιβεβαιώνει την ανεπάρκεια του Υπουργείου Δημόσιας Τάξης να αντιληφθεί προς τα πού βαδίζουν οι καιροί. Και το λέγω αυτό, κυρία Πρόεδρε, διότι είχα την ευκαιρία και την τιμή να είμαι εισηγήτρια στο νομοσχέδιο για τα διαβατήρια, όπου είχα εισηγηθεί αυτήν την εισαγωγή των βιομετρικών στοιχείων και στα νέα δικά μας διαβατήρια, που θα αποτελούσε ένα ανάλογο μέτρο κατά της εγκληματικότητας, που δυστυχώς, αν και επικροτήθηκε, απερρίφθη μετ’ επαίνων.
Πρέπει να σας πω -και είναι δυστύχημα για την πολιτική ηγεσία του Υπουργείου Δημοσίας Τάξεως- ότι δυστυχώς η εισήγησή μου αυτή για τις υπηρεσίες έκδοσης των διαβατηρίων ήταν πραγματικά στη σωστή κατεύθυνση, με αποτέλεσμα η σχετική διάταξη να χαρακτηριστεί ως αντισυνταγματική από το Συμβούλιο της Επικρατείας.
      Θέλω να δώσω ένα άλλο στοιχείο στη Βουλή των Ελλήνων σχετικά με τον τρόπο με τον οποίο η Κυβέρνηση και ειδικά το Υπουργείο Δημόσιας Τάξης αντιμετωπίζει το μείζον ζήτημα της εγκληματικότητας. Σύμφωνα με απόρρητη έκθεση της Ελληνικής Αστυνομίας που δημοσίευσε «ΤΟ ΒΗΜΑ» στις 8-10-2003 το οργανωμένο έγκλημα στην Αττική παίρνει ολοένα και μεγαλύτερες διαστάσεις με κυριότερη δραστηριοποίηση στις δολοφονίες, στο λαθρεμπόριο ναρκωτικών, τσιγάρων και πετρελαίου, στο εμπόριο ανθρώπων που είναι μια σύγχρονη μορφή δουλεμπορίου που δεν τιμά τη χώρα μας -και είναι εξόχως ανησυχητικά τα στοιχεία τα οποία προκύπτουν και αμαυρώνουν μ’ αυτήν την παράνομη δραστηριότητα τη διεθνή εικόνα της χώρας μας- και στο ξέπλυμα βρόμικου χρήματος. Μάλιστα, πρέπει να σας πω, κύρια Πρόεδρε, ότι την τελευταία διετία καταγράφηκαν εκατόν δέκα πέντε υποθέσεις δράσεις οργανωμένων κυκλωμάτων με τη συμμετοχή εξακοσίων ογδόντα ατόμων έναντι εξήντα τρεις υποθέσεων με τριακόσιους δέκα οκτώ εμπλεκόμενους την περίοδο 1999-2000. 
      Αναρωτιέμαι: Άραγε πόσες περιόδους χάριτος θέλει το Υπουργείο Δημοσίας Τάξεως για να τροποποιήσει το ν. 2168 για τα όπλα; Αναρωτιέμαι: Πόσες εξαγγελίες ψήφισης νόμων θα μας κάνει ακόμα για τη λαθρομετανάστευση, για τον εκσυγχρονισμό της ΕΥΠ; Αναρωτιέμαι: Πότε θα υλοποιηθεί η διά βίου εκπαίδευση των αστυνομικών; Αναρωτιέμαι: Πότε θα προχωρήσουμε στην αναδιάρθρωση και αναδιοργάνωση των υπηρεσιών; Αναρωτιέμαι: Πότε θα γίνουν πράξη οι ακαδημίες στη βόρεια και νότια Ελλάδα. Και βεβαίως αναρωτιέμαι: Οι περιπτώσεις στις οποίες η Κυβέρνηση επικοινωνιακά έχει φροντίσει να δώσει τον όρο «μικροέγκλημα», λ.χ. η περίπτωση της ηλικιωμένης που σύρεται στο δρόμο, γιατί της αρπάζουν την τσάντα, η περίπτωση των γονιών με τους ανηλίκους που ανησυχούν για τις οργανωμένες συμμορίες, οι οποίες κλέβουν κινητά και χρήματα στις γειτονιές της Αθήνα, είναι αυτά μικροεγκλήματα; Αναρωτιέμαι: Προς τα πού βαδίζει η Κυβέρνηση; Η κλοπή του αυτοκινήτου μας, η απειλή με μαχαίρι από διερχόμενους χαρακτηρίζεται επικοινωνιακά μικροεγκληματικότητα.
      Πρέπει να σας πω ότι έρευνα της υπηρεσίας επιμελητών ανηλίκων την οποία δημοσίευσε η «ΑΥΡΙΑΝΗ» στις 10/7/2003 μας αναφέρει ότι το ποσοστό αύξησης κλοπών που προέρχεται από ανηλίκους δεκατριών - δεκαεπτά ετών αυξήθηκε κατά 50%. Κατά τη συνάντηση αξιωματικών της Αστυνομίας από βαλκανικές χώρες στη Θεσσαλονίκη τον Ιούλιο αποκαλύφθηκαν οι σοβαρότατες διαστάσεις των οικονομικών εγκλημάτων στη χώρα και η διακίνηση ναρκωτικών. Στοιχεία του Υπουργείου Δημόσιας Τάξης για το πρώτο εξάμηνο καταδεικνύουν την άνοδο της εγκληματικότητας σε σχέση με το 2002 στις κλοπές, στις ληστείες, στις κλοπές των αυτοκινήτων.
      Αναρωτιέμαι, κυρία Πρόεδρε: Πόσο αξιόπιστη μπορεί να είναι μια πολιτική ηγεσία του Υπουργείου Δημόσιας Τάξης η οποία διχάζει τα Σώματα Ασφαλείας, το έμψυχο υλικό, που έχει στα χέρια της; Αναρωτιέμαι: Πόσο καλά μπορούν να κάνουν οι αστυνομικοί, άνδρες και γυναίκες, τη δουλειά τους, όταν η πολιτεία στρέφεται κατά του κράτους. Αναρωτιέμαι: Πόσο αξιόπιστος μπορεί να είναι ένας Υπουργός, που αποτελεί κατά την εκτίμησή μου παγκόσμια πολιτική πρωτοτυπία να υπογράφει, για παράδειγμα, απόφαση αποζημίωσης για παροχή εργασίας πέραν του πενθημέρου στους πολιτικούς υπαλλήλους του Υπουργείου Δημοσίας Τάξης ως Υφυπουργός Οικονομικών και τέσσερις εβδομάδες αργότερα ως πολιτικός προϊστάμενος για τη δημόσια τάξη να αποσύρει την υπογραφή του; Κατέθεσα ερώτηση για το θέμα αυτό, αλλά η απάντηση που πήρα ήταν μη απάντηση και λυπούμαι βαθύτατα, γιατί το αντικείμενο της επερώτησης της Νέας Δημοκρατίας δεν αποτελεί προϊόν κομματικής αντιπαλότητας αλλά αγωνίας, ανησυχίας και ανασφάλειας της ελληνικής κοινωνίας.
      Σας ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Τασούλας.
      ΚΩΝΣΤΑΝΤΙΝΟΣ ΤΑΣΟΥΛΑΣ: Δεν έχω, κυρία Πρόεδρε, την υπερφίαλο αξίωση στο πεντάλεπτο που παρέχεται να περιγράψω, ακόμα και αν ήμουν πολύ περισσότερο ευφραδής, το πρόβλημα της εγκληματικότητας και του αισθήματος της ανασφάλειας που διακατέχει τους Έλληνες πολίτες σήμερα. Δεν έχω όμως και την αφέλεια να πιστεύω ότι μέσα στο εξάμηνο που απομένει, στην καλυτέραν χρονικήν των περιπτώσεων, εις τον κύριον Υπουργόν και στην Κυβέρνησή του θα μπορέσουν να αντιμετωπίσουν αυτά που σήμερα εμείς εδώ καταλογίζουμε στην Κυβέρνηση. 
      Αυτό, όμως, δεν είναι λόγος ούτε εμείς να μην καταγγέλλουμε την κατάσταση που επικρατεί στο θέμα της δημοσίας τάξεως και ασφαλείας. Και δεν είναι λόγος κυρίως, κύριε Υπουργέ, στο διάστημα που σας απομένει να μη δώσετε τον καλύτερο εαυτό σας, έστω και εν είδει εμπράκτου μετανοίας, για τη βελτίωση ορισμένων παραμέτρων, οι οποίες έχουν ξεχαρβαλωθεί και έχουν οδηγήσει εις το  να υπάρχει σήμερα στον ελληνικό λαό αυτό το αίσθημα της ανασφάλειας.
      Δεν είναι, συνεπώς, καθόλου περιττό αυτό που γίνεται εδώ σήμερα. Απεναντίας αντιπροσωπεύει τη μεταφορά της εκτιμήσεως που έχει η κοινωνία για ένα θέμα που την αφορά άμεσα και διατρανώνει την αξίωση της κοινωνίας η Κυβέρνηση να λάβει, έστω και την ύστατη στιγμή, ορισμένα μέτρα που θα πείσουν ότι επιτέλους βαδίζουμε σε αυτόν τον τομέα προς τη σωστή κατεύθυνση. 
      Λένε, κύριε Υπουργέ, ότι έχουν τα κείμενα τη μοίρα τους. Και παρατηρώντας τον τελευταίο καιρό την Κυβέρνηση του ΠΑΣΟΚ να επικαλείται δικαστικές αποφάσεις που κηρύσσουν απεργίες παράνομες και καταχρηστικές και βλέποντας Υπουργούς της Κυβερνήσεως να ομιλούν για τη μη τήρηση των νόμων και το μη σεβασμό ορισμένων κατηγοριών πολιτών έναντι των οργάνων της τάξεως –και πολύ ειρωνικά βέβαια ως εικόνα έχουμε και την εικόνα των αστυνομικών, οι οποίοι συμπλέκονται με αστυνομικούς- δεν μπορώ παρά να ανασύρω αυτήν την περίφημη έκφραση ότι έχουν τα κείμενα τη μοίρα τους. Και θα ομολογήσω με μελαγχολία πράγματι ότι όλη αυτή η ιστορία που είχατε ξεκινήσει επί δεκαετίες με το να ιδεολογικοποιήσετε την παρουσία της Αστυνομίας και να την αντιμετωπίσετε ως προέκταση ενός καθεστώτος που δεν υπήρχε και ως προέκταση και θεματοφύλακα μιας δήθεν καταπιέσεως, αυτό τελικά δεν ήταν άμοιρο συνεπειών. 
      Και μπορεί εκ πρώτης όψεως κοινωνιολογικώς ή και ψηφοθηρικώς αυτό να απέδωσε, αλλά σήμερα αυτό σας εκδικείται. Και, δυστυχώς, δεν εκδικείται μόνο εσάς, γιατί τότε δεν θα είχε πολλή σημασία. Εκδικείται και το σύνολο της ελληνικής κοινωνίας, η οποία στερείται των υπηρεσιών μιας Αστυνομίας η οποία να έχει το σθένος και την αποφασιστικότητα να κάνει τη δουλειά της χωρίς να νιώθει ότι πρέπει να προφυλάξει τον εαυτό της από το μένος και μιας δημοσιότητας, η οποία είναι δυσάρεστη γι’ αυτήν, αλλά και από μία μόδα που υπάρχει ως κεκτημένη ταχύτητα και η οποία δεν θέλει την Αστυνομία να είναι αποφασιστική, να είναι αυστηρή και να θεωρεί ότι έχει πολιτική και κοινωνική κάλυψη όταν κάνει τη δουλειά της με τη δέουσα αυστηρότητα. 
      Σήμερα, λοιπόν, όλα αυτά τα φαινόμενα, τα οποία περιγράφηκαν και όλα τα φαινόμενα τα οποία κατατείνουν στο να είναι η χώρα μας μία χώρα που δεν επιτρέπει στους πολίτες της να είναι και να νιώθουν ασφαλείς, πιστεύω ότι είναι η εκδίκηση μιας πολιτικής επιλογής που κάνατε επί σειρά δεκαετιών και που σήμερα δεν είναι πολύ εύκολο για τη δική σας παράταξη να το διορθώσετε. 
      Δεν μπορώ να φαντασθώ, κύριε Υπουργέ, ότι θα δείξετε ενδιαφέρον μέσα στο εξάμηνο, που το πολύ έχετε στη διάθεσή σας, ώστε ο οργανισμός λειτουργίας ας πούμε μιας ευαίσθητης εθνικά περιφέρειας, όπως η περιφέρεια των Ιωαννίνων, το οργανόγραμμα λειτουργίας της Αστυνομίας, που έχει ηλικία άνω των τριάντα ετών, να εκσυγχρονιστεί. 
      Δεν μπορώ να φαντασθώ ότι προλαβαίνετε τώρα να ενισχύσετε μία παραμεθόριο περιοχή, που είναι δείγμα περιοχής που έχει ανάγκη αστυνομικής παρουσίας και να καλύψετε τις ανάγκες που υπάρχουν όχι εκ των ενόντων με αναδιατάξεις δυνάμεων, όπως έγινε πρόσφατα με τη λειτουργία του τελωνείου της Μέρτζανης που αντί να σταλούν νέοι αστυνομικοί έγινε ανακατανομή των λίγων υπαρχόντων αστυνομικών στο Νομό Ιωαννίνων.
      Και δεν μπορώ κυρίως να φαντασθώ ότι θα έχετε την ετοιμότητα –για να χρησιμοποιήσω μία ουδέτερη έκφραση- να αναγνωρίσετε ότι η Αστυνομία επιτελεί κοινωνικό έργο.
Και ήταν πολύ άδικο να την ταυτίσουμε δεκαετίες τώρα με καθεστώτα-«φαντάσματα» και με καταπιέσεις-«φαντάσματα», τα οποία όμως, ενώ ήταν «φαντάσματα», όσον αφορά στην πραγματικότητα αυτής της περιγραφής, δεν είναι καθόλου «φαντάσματα» ως προς τις μακροπρόθεσμες συνέπειες που είχαν στο επίπεδο λειτουργίας της Αστυνομίας.
      Και σήμερα φτάνουμε στο σημείο εγώ μεν να ομολογώ ότι αδυνατώ να περιγράψω σε πέντε ή επτά λεπτά όλη την εικόνα της ανασφάλειας που διακατέχει τον ελληνικό λαό, εσείς δε –και αυτό είναι ακόμη πιο βέβαιο από τη δική μου αδυναμία- να μην μπορείτε –φοβούμαι- στο εξάμηνο που σας απομένει να διορθώσετε τίποτε από όσα καταγγέλλονται, τίποτε από όσα πρέπει να διορθωθούν, αλλά να προσπαθείτε μ’ έναν τρόπο, ο οποίος ανάγεται στη δική σας ευφράδεια να αντιμετωπίσετε την επερώτηση σαν μια απλώς κοινοβουλευτική άσκηση, ενώ στην πραγματικότητα το θέμα είναι πολύ σοβαρό και πολύ κρίσιμο από το να περιορίζεται στο να είναι μια απλή κοινοβουλευτική άσκηση για σας.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Υπουργός Δημόσιας Τάξης έχει το λόγο.
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Αγαπητοί συνάδελφοι, προσπάθησα να ενημερωθώ από τις προηγούμενες συζητήσεις πόσες φορές έχει γίνει η συζήτηση αυτή στη Βουλή. Το δικαιολογημένα ή όχι είναι ζήτημα που το κρίνει πάντα ο λαός σε σχέση με το πώς λειτουργούμε στη Βουλή. Είδα ότι έχει γίνει αρκετές φορές και έχουμε μια εμμονή από τους συναδέλφους της Νέας Δημοκρατίας στην ανάδειξη ενός ζητήματος που πιστεύω ότι δεν έχει τα χαρακτηριστικά, τα οποία κάθε φορά προσπαθούν να αναδείξουν. Τα πράγματα είναι αρκετά διαφορετικά κι εν πάση περιπτώσει αυτό που πράγματι με προβληματίζει είναι μία αναφορά δική τους.
      Άκουσα προηγουμένως τις ομιλίες, οι οποίες έχουν μείνει στο εξής στοιχείο: Με βάση τα στοιχεία της Interpol η Ελλάδα έχει μια εξαιρετικά χαμηλή θέση στον τομέα της εγκληματικότητας στο χώρο της Ευρωπαϊκής Ένωσης. Τα στοιχεία αυτά δημοσιεύονται τακτικά και θα έλεγα είναι μόνιμα στην ιστοσελίδα της Interpol. 
      Εκεί, λοιπόν, φαίνεται -για να μιλήσω συγκεκριμένα- ότι στο θέμα των ανθρωποκτονιών, για παράδειγμα, η Ελλάδα είναι δέκατη στη σειρά, στα εγκλήματα κατά της γενετήσιας ελευθερίας η Ελλάδα είναι δέκατη τρίτη, στις βιασμούς είναι δέκατη πέμπτη –τελευταία- στις κλοπές συνολικά είναι δέκατη πέμπτη –τελευταία- στις διακεκριμένες κλοπές είναι επίσης δέκατη πέμπτη –τελευταία- στις κλοπές και διαρρήξεις μαζί είναι δέκατη τέταρτη, στις ληστείες και κλοπές με βία είναι δέκατη πέμπτη, στις κλοπές των αυτοκινήτων είναι ένατη, στις άλλες κλοπές είναι πάλι δέκατη πέμπτη, στις απάτες είναι δέκατη πέμπτη, στις σωματικές βλάβες είναι έβδομη –εδώ έχουμε τα τροχαία- στις παραβιάσεις των ναρκωτικών είναι ενδέκατη και συνολικά κατέχει τη δέκατη θέση.
      Άρα, λοιπόν, από άποψη αποτύπωσης της κατάστασης είναι, θα έλεγα, μια εξαιρετικά καλή επίδοση. Και το ερώτημα που νομίζω αναδείχθηκε προηγουμένως είναι –συγκράτησα τα λόγια του κ. Μαρκογιαννάκη- πώς, ενώ υπάρχει αυτό το αποτέλεσμα, αυτή είναι η πραγματικότητα -αυτά τα στοιχεία δεν μπορούν να αμφισβητηθούν μεταξύ των δεκαπέντε χωρών της Ευρωπαϊκής Ένωσης γιατί εκεί υπάρχουν συγκεκριμένοι κανόνες μέσα από τους οποίους γίνονται οι αναφορές και οι έλεγχοι- πώς, ενώ έχουμε από τους χαμηλότερους δείκτες εγκληματικότητας στην Ευρώπη, έχουμε τον υψηλότερο, όπως λέτε, δείκτη ανασφάλειας στους πολίτες. Αυτό λέτε. 
      Αυτό περιμένετε να το απαντήσει η Κυβέρνηση ή θα έπρεπε να σκεφθείτε κι εσείς ότι συζητώντας εδώ κάθε τόσο ζητήματα που προσπαθούν να δείξουν ότι η Ελλάδα είναι ένα ξέφραγο αμπέλι όπου ο καθένας κλέβει, ληστεύει ό,τι ώρα θέλει, μπαίνει οπουδήποτε, αυτό τελικά ενισχύει το αίσθημα ανασφάλειας και μέσα από την πολλαπλασιαστική δύναμη των μέσων; Διότι βεβαίως όταν τα μέσα στο πολύ εύκολο ρεπορτάζ της μιας κλοπής ή της μιας ληστείας ή της μιας τσάντας αυτό το εμφανίζουν ως ένα γενικευμένο φαινόμενο, αντιλαμβάνεστε όλοι ότι εύκολα δημιουργείται πράγματι η πεποίθηση σ’ αυτόν που βλέπει ότι «εντάξει, δεν συνέβη σε μένα, αλλά τελικά συμβαίνει». Τα στοιχεία όμως μας λένε άλλα. Και με τα στοιχεία αυτά είδα κι εσείς να συμφωνείτε, να λέτε ότι, ενώ πράγματι η εγκληματικότητα είναι χαμηλή στο πλαίσιο της Ευρωπαϊκής Ένωσης, έχουμε έναν υψηλό δείκτη ανασφάλειας.
      Άρα εδώ χρειάζεται μια πολύ μεγάλη προσοχή. Νομίζω ότι αδικούμε τον εαυτό μας όλοι όταν έχουμε πετύχει αυτά τα πράγματα και τα έχουμε πετύχει -πρέπει να σας πω- μέσα από μια διαχρονική πορεία.
      Έρχομαι τώρα να σας θέσω το εξής ερώτημα: Όταν παρουσιάζετε αυτήν την εικόνα, για την οποία άλλα λένε τα στοιχεία, δεν θέλετε στην πραγματικότητα να πείτε ότι τελικά η Ελληνική Αστυνομία δεν κάνει καλά τη δουλειά της; Όμως, αυτό δεν το λέτε ευθέως, αλλά λέτε κάτι άλλο. Λέτε ότι η πολιτική ηγεσία του Υπουργείου Δημόσιας Τάξης δεν κάνει καλά τη δουλειά της. Δηλαδή τελικά ο Υπουργός και οι σαράντα πέντε χιλιάδες αστυνομικοί κάνουν καλά τη δουλειά τους αλλά έχουν αυτά τα πολύ άσχημα αποτελέσματα. Δηλαδή ο Υπουργός δεν συλλαμβάνει, δεν είναι ανά πάσα στιγμή σε κάθε κλοπή, οι σαράντα πέντε χιλιάδες αστυνομικοί κάνουν  πολύ καλά τη δουλειά τους, παρ’ όλα αυτά έχουμε αυτά τα αποτελέσματα. Στην πραγματικότητα, όμως, λέτε ότι η Αστυνομία δεν κάνει καλά τη δουλειά της και προσπαθήσατε να εξηγήσετε γιατί δεν κάνει καλά τη δουλειά της.
      Επειδή δεν θέλω να αδικώ κανένα συνάδελφο και να παρεξηγώ τα λόγια του, κράτησα μερικές σημειώσεις από την ομιλία του κ. Μαρκογιαννάκη. Ελπίζω μετά από αυτά που θα πω να συνειδητοποιηθεί τι ειπώθηκε. 
      Είπε ότι εμφανίζονται στατιστικά στοιχεία, τα οποία στην πραγματικότητα αποτυπώνουν μια άλλη ευνοϊκή κατάσταση και ότι αυτά τα στατιστικά στοιχεία τελικά «μαγειρεύονται» από τους αξιωματικούς των αστυνομικών τμημάτων, οι οποίοι για λόγους που αφορούν στην περαιτέρω εξέλιξή τους δεν θέλουν να εμφανίσουν τα πραγματικά στοιχεία της περιοχής τους.
      Άρα, λοιπόν, λέτε ότι όλοι οι αξιωματικοί, διοικητές, υποδιοικητές των αστυνομικών τμημάτων στην πραγματικότητα συνεργούν σε μια μεγάλη απάτη. Και όχι μόνο είναι απάτη, αλλά είναι και ψευδής βεβαίωση, διότι στα βιβλία τους ή δεν βεβαιώνουν ή βεβαιώνουν ψευδώς και στην περιοχή τους γίνονται κάποια πράγματα, που ενώ θα έπρεπε να εμφανίζονται δεν εμφανίζονται.
      Ξέρετε τι είπατε; Ότι όλοι οι διοικητές, υποδιοικητές και αξιωματικοί στην Ελλάδα είναι απατεώνες, διότι μετέρχονται αυτών των μέσων, προκειμένου να εμφανίσουν μια καλύτερη εικόνα για τον εαυτό τους, επειδή προσδοκούν μια εξέλιξη.
      Είπατε συγκεκριμένα: «Τι να κάνουμε; Είναι ανθρώπινο και λογικό να κάνουν αλχημείες». Κύριε Μαρκογιαννάκη, όταν ένας αξιωματικός κάνει αλχημείες, απάτες και ψευδείς βεβαιώσεις, δεν νομίζω ότι δρα ανθρώπινα και λογικά. Δρα παράνομα! Εάν, λοιπόν, έχετε την αντίληψη ότι όλοι αυτοί μετέρχονται αυτών των μεθοδεύσεων, αυτό δεν είναι ούτε ανθρώπινο ούτε λογικό. Είναι παράνομο!
      Και έρχομαι τώρα να ασχοληθώ με την αντίφαση που διακρίνει τη σκέψη σας. Αυτούς τους δικαιολογείτε, εάν πράγματι τους αποδίδετε αυτές τις ενέργειες, μπορεί να κάνει ο αστυνομικός οποιαδήποτε απάτη, αλλά για το ότι κάνει ο αστυνομικός απάτες, είναι υπεύθυνος ο Υπουργός. Και τις κάνει συλλήβδην. Θέλει, λοιπόν, μια προσοχή.
      ΒΥΡΩΝ ΠΟΛΥΔΩΡΑΣ: Σοφιστείες!
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Σημείωσα τις λέξεις, κύριε Πολύδωρα.
      ΒΥΡΩΝ ΠΟΛΥΔΩΡΑΣ: Είναι πώς το αντιλαμβάνεστε.
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Προφανώς! Αλλά περιμένω πραγματικά με ενδιαφέρον την απάντησή σας, για να δω πόσο ανθρώπινο και λογικό είναι κάποιος αστυνομικός να πλαστογραφεί.
      ΒΥΡΩΝ ΠΟΛΥΔΩΡΑΣ: Εγώ θα σας απαντήσω τίμια και όχι με σοφιστείες.
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Περιμένω, κύριε Πολύδωρα, την απάντησή σας.
      Αναφερθήκατε, επίσης, σε κάποιες αιτίες που προκαλούν αυτήν την αδυναμία των Σωμάτων Ασφαλείας και ειδικά της Ελληνικής Αστυνομίας να κάνουν σωστά τη δουλειά τους. Μιλήσατε για κομματισμό. Είπατε ότι υπήρξαν σωρηδόν «αποκεφαλισμοί» στο παρελθόν και απέμειναν –χρησιμοποιώ τις λέξεις σας- οι κομματικοί και οι ασπόνδυλοι. 
      Πρώτον, πιστεύετε ότι αυτοί που διοικούν σήμερα την Ελληνική Αστυνομία ενεργούν με βάση μια κομματική εντολή και είναι ΠΑΣΟΚ; Δεύτερον, πιστεύετε ότι είναι ασπόνδυλοι; Προσέξτε! Οι άνθρωποι αυτοί έχουν ονοματεπώνυμο και ακούν αυτά που λέτε, γιατί αυτοί που διοικούν δεν είναι πολλοί. Οι κατέχοντες τη θέση του Επιτελείου του Αρχηγείου της Ελληνικής Αστυνομίας, οι υποστράτηγοι, οι ταξίαρχοι και οι διευθυντές, είναι αυτοί που απέμειναν από τους αποκεφαλισμούς; Πήραμε κεφάλια και απέμειναν! Ποιοι απέμειναν;
      Θα σας πω και κάτι άλλο. Αποφεύγω πάντα όταν μιλώ για δημοσίους υπαλλήλους να προσδιορίζω, έστω και εάν αυτοί αυτοπροσδιορίζονται, την κομματική τους τοποθέτηση. Μπορείτε, όμως, να μου πείτε, πώς μετά από τόσα χρόνια κομματισμού, αποκεφαλισμού κλπ. τι γίνεται στις εκπροσωπήσεις των Ενώσεων των Αστυνομικών;
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Αυτό σας ενόχλησε;
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Όχι, δεν με ενοχλεί καθόλου. Δημοκρατία έχουμε. Το ΠΑΣΟΚ έφερε αυτήν τη δημοκρατία, το ΠΑΣΟΚ κατοχύρωσε το συνδικαλισμό στα Σώματα Ασφαλείας…
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πρόκοψε!
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): …αλλά μπορείτε να μου πείτε πώς ο κομματισμός και ο αποκεφαλισμός οδήγησε στο να κυριαρχούν οι άνθρωποι που συμπαθούν την παράταξή σας; Πώς έγινε αυτό; Οι πολιτικές αυτές ή φέρνουν ένα αποτέλεσμα όπως το περιγράψατε ή δεν δικαιολογείται αυτό που υπήρχε. Άρα, λοιπόν, δεν έγιναν αυτά που λέτε εσείς.
      Εγώ δεν θα αμφισβητήσω ότι όλοι μας έχουμε μία ευθύνη γιατί στο παρελθόν τα Σώματα Ασφαλείας θεωρούνταν πάντα ένας χώρος ελκυστικός για κομματική χειραγώγηση. Αλλά νομίζω ότι πρέπει να παραδεχθούμε ότι τα τελευταία χρόνια έγινε μια συστηματική θεσμική προσπάθεια προκειμένου να απαλλαγούν τα Σώματα Ασφαλείας από αυτόν τον κομματικό εναγκαλισμό με την έννοια των προαγωγών, των εξελίξεων. Αυτό δεν μπορούν να το αμφισβητήσουν. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Από πότε, κύριε Υπουργέ, νομίζετε ότι έγινε αυτό;
      ΓΕΩΡΓΙΟΣ ΦΛΩΡΙΔΗΣ (Υφυπουργός Δημόσιας Τάξης): Εγώ δεν θέλω να αδικήσω κανέναν. Γι’ αυτό βλέπετε ότι αποφεύγω να μιλώ με έναν τρόπο, ο οποίος αμφισβητεί την ιστορική πραγματικότητα. Αλλά, εν πάση περιπτώσει, νομίζω ότι φτάσαμε κάπου. Και αυτό πρέπει να το προστατεύσουμε. Αυτό είναι μείζον, γιατί πραγματικά για να λειτουργήσουν σωστά τα Σώματα Ασφαλείας θα πρέπει να απαλλαγούν, όπως έχουν απαλλαγεί, από τον κομματικό εναγκαλισμό, από τις κομματικές εντολές κλπ.. Νομίζω ότι έχουμε φθάσει εκεί και βεβαίως αυτό έγινε θεσμικά, έγινε μέσα από τη Βουλή, έγινε με νόμους, έγινε με προεδρικά διατάγματα, τα οποία κατοχύρωσαν ένα πράγμα πρώτα και αυτό το έκανε η Κυβέρνηση του ΠΑΣΟΚ, πρώτον  την εισαγωγή στα Σώματα Ασφαλείας. Πότε έγινε αυτό; Το 1994 με νόμο που εισηγήθηκε ο κ. Παπαθεμελής σταμάτασαν πια να μπαίνουν με τους τρόπους που έμπαιναν παλαιότερα. Και ξέρετε πώς έμπαιναν. Οι ίδιοι πολλές φορές αυτοσαρκαζόμενοι λένε ότι μπήκαν με έναν τενεκέ τυρί και με έναν τενεκέ λάδι. Οι ίδιοι το λένε. Εγώ δεν το λέω αυτό.
      Το 1994 είπαμε, λοιπόν, ότι θα μπαίνουν με τις πανελλήνιες εξετάσεις. Αμφισβητεί κανένας τον τρόπο με τον οποίο μπαίνουν πια οι αστυνομικοί  στο Σώμα; Δεύτερον, αμφισβητεί κανείς τον τρόπο με τον οποίο τοποθετούνται οι αστυνομικοί, εξερχόμενοι των σχολών; Ξέρετε πολύ καλά ότι το διάταγμα προβλέπει ότι τοποθετούνται με βάση τη σειρά εξόδου και τη δήλωση του τόπου συμφερόντων απολύτως αδιάβλητα.  Δεν παρεμβαίνει κανείς εκεί. Ξέρετε πώς μετατίθενται; Πάλι με το διάταγμα το οποίο προβλέπει τις μεταθέσεις απολύτως μοριοποιημένες. Μπορεί κανείς να παρέμβει στις μεταθέσεις αστυνομικών; Κανείς.
      Επομένως, λοιπόν, αυτά είναι θεσμικές παρεμβάσεις που έκαναν οι δικές μας κυβερνήσεις ακριβώς για να απαλλάξουν τα Σώματα από αυτού του είδους τις λειτουργίες που λέτε εσείς, οι οποίες μπορεί να υπήρχαν στο παρελθόν -και εγώ δεν τις αμφισβητώ- και επί των δικών μας κυβερνήσεων, αλλά τώρα τα πράγματα έχουν μπει σε μια σειρά και έχουν μπει εδώ και αρκετά χρόνια. Αυτά που σας περιγράφω δεν είναι τωρινά. Αλλά, εν πάση περιπτώσει, νομίζω ότι οι εξελίξεις  οδήγησαν σε μια Αστυνομία, η οποία αυτήν τη στιγμή έχει και υψηλό ηθικό ή οτιδήποτε άλλο.
      Δεύτερον ήταν η οικονομική τους αναβάθμιση, γιατί έγινε μια συζήτηση γι’ αυτό. Τώρα προσέξτε να δείτε, δεν μπορείτε να αποφεύγετε να πάρετε θέση. Και αν δεν πάρετε σήμερα, θα κληθείτε να πάρετε από εμάς. Αν δεν πάρετε, δικό σας θέμα.
      ΒΥΡΩΝ ΠΟΛΥΔΩΡΑΣ: Εμείς έχουμε πάρει ξεκάθαρη θέση. Εσείς δεν παίρνετε. Εσείς υπαναχωρείτε.
      ΓΕΩΡΓΙΟΣ ΦΛΩΡΙΔΗΣ (Υφυπουργός Δημόσιας Τάξης): Θα σας πω τώρα αμέσως, κύριε Πολύδωρα.
      Για την οικονομική τους αναβάθμιση, το 1997 έχουμε το καινούριο τους μισθολόγιο, το οποίο είναι το ίδιο με των Ενόπλων Δυνάμεων. Εκεί προβλέφθησαν στην συνέχεια και μισθολογικές προαγωγές. Όλα αυτά οδήγησαν στη μέση αύξηση της τελευταίας τετραετίας, η οποία είναι από 45% έως 85% στις αποδοχές τους εν συνόλω. Και για να έχουμε γνώση μόνο του τελευταίου εξαμήνου, θα παρακαλέσω να ακούσετε το εξής: Από την 1-7-2003 με την αύξηση που κάναμε στο πενθήμερο και το νυχτερινό, έχουν ένα συν στις αποδοχές τους κατά 35.000 δραχμές. Εγώ ανακοίνωσα μετά από συνάντηση μαζί τους την αύξηση ενός άλλου επιδόματος κατά 20.000  δραχμές. Πάμε στις 55.000 δραχμές. Ανακοίνωσε ο κ. Χριστοδουλάκης την αύξηση του μισθολογίου από 1-1-2004, η οποία δίδει αυξήσεις από 10.000 έως 30.000 δραχμές.
      Μόνο επομένως οι αυξήσεις του τελευταίου εξαμήνου είναι, αγαπητοί συνάδελφοι, 75.000 δραχμές. Κοντά σε όλα αυτά δώσαμε και την πλασματική πενταετία σε αυτούς που έχουν εισαχθεί στο Σώμα από το 1984 έως το 1992, πλασματική πενταετία ξέρετε τι σημαίνει. Δουλεύω τριάντα χρόνια και βγαίνω με τριάντα πέντε, δηλαδή με πλήρη σύνταξη. 
      Εδώ επειδή ακούγονται διάφορα, θέλω να σας θυμίσω κάτι. Όσον αφορά το συνταξιοδοτικό τους καθεστώς, δε νομίζω ότι μπορούμε να αγνοήσουμε το καθεστώς που παραλάβαμε εμείς το 1993. Μήπως θυμάστε ποιο ήταν αυτό, διαμορφωμένο με το νόμο του 1992 του κ. Σιούφα, όπως συνηθίσαμε να το λέμε; Ήταν τα λεγόμενα πεντηκοστά. Στην πραγματικότητα ουδείς επρόκειτο με τον ασφαλιστικό νόμο της Νέας Δημοκρατίας να βγει σε κανονική σύνταξη ποτέ. Ποιος θα έκανε πενήντα χρόνια; Δε θυμάστε ότι εκείνος ο νόμος προέβλεπε ότι η αναπλήρωση του συντάξιμου μισθού θα είναι στο 60%;
      Αυτήν τη συνταξιοδοτική αγριότητα εμείς το 1995 την καταργήσαμε και τα πεντηκοστά έγιναν ξανά τριακοστά πέμπτα. Το 60%  με την τελευταία ασφαλιστική μεταρρύθμιση πήγε στο 70% για όσους έχουν εισέλθει από το 1980 στα Σώματα Ασφαλείας και μετά. Όλα αυτά τι είναι;
      Έρχομαι τώρα στο προκείμενο. Εδώ ο κ. Μαρκογιαννάκης αναφερόμενος στο θέμα του επικινδύνου και ανθυγιεινού είπε «δεν μπαίνω στην ουσία». Πρέπει να μπείτε στην ουσία, όπως θα μπω και εγώ τώρα. Είχαμε ανακοινώσει από το Υπουργείο Οικονομικών ότι η ικανοποίηση του αιτήματος αυτού συνιστά μια κοινωνική πρόκληση για τους λόγους που θα σας πω τώρα.
      Με βάση τα ισχύοντα στο ασφαλιστικό μας σύστημα…
      ΒΥΡΩΝ ΠΟΛΥΔΩΡΑΣ: Δεν εκδώσατε έγγραφο;
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Εκδώσαμε έγγραφο με υπογραφές και παρακαλώ να διαβάσετε την ανακοίνωση του Υπουργείου Οικονομικών του περασμένου Ιουλίου.
      ΒΥΡΩΝ ΠΟΛΥΔΩΡΑΣ: Την έχουμε καταθέσει εδώ.
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Ξέρω πολύ καλά τι έχετε καταθέσει.
      Είχαμε πει τότε ότι με βάση τα ισχύοντα στο ασφαλιστικό μας σύστημα, η τυχόν αποδοχή του αιτήματος αυτού θα σήμαινε τα εξής απλά πράγματα: Ο χρόνος υπηρεσίας μετρά διπλάσιος και άρα θα είχαμε με βάση το δέκατο όγδοο έτος εισαγωγής τους στο Σώμα αυτήν τη στιγμή συνταξιούχους στην ηλικία των τριάντα επτά ετών.
      Βεβαίως αντιλαμβάνεστε ότι αυτό το αίτημα δεν μπορεί να τίθεται μόνο για τα Σώματα Ασφαλείας. Θα πρέπει να τεθεί και για τις Ένοπλες Δυνάμεις, δεν μπορούμε να τους ξεχωρίσουμε. Και αν γίνει για τους εν ενεργεία με βάση τις πάγιες γνωμοδοτήσεις του Ελεγκτικού Συνεδρίου, αυτό πηγαίνει και στους συνταξιούχους κατευθείαν. 
      Ξέρετε το κόστος αυτού του ζητήματος; Είναι 500 δισεκατομμύρια. Πρέπει, λοιπόν, να πούμε στους Έλληνες φορολογούμενους ότι θα πρέπει να ξηλωθούν, γιατί δεν υπάρχει άλλος τρόπος να βρεθούν τα λεφτά. Κι αυτό για να έχουμε συνταξιούχους στην ηλικία των τριάντα επτά ετών παντού. Βεβαίως θα πάμε σε μία τρομακτική αύξηση των συντάξεων, αλλά και των αποδοχών τους.
      ΒΥΡΩΝ ΠΟΛΥΔΩΡΑΣ: Αυτό δεν το λένε ούτε οι αστυνομικοί.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριε Πολύδωρα.
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Η Πανελλήνια Ομοσπονδία των Αστυνομικών Υπαλλήλων ανέθεσε σε μια δική της επιστημονική επιτροπή ένα ινστιτούτο αστυνομικών μελετών, που η ίδια συνέστησε -και κάποια μέλη απ’ αυτήν την επιτροπή είναι πρώην σύμβουλοι του Ελεγκτικού Συνεδρίου- για να γνωμοδοτήσει επί του αιτήματος. Θα σας διαβάσω τη γνωμοδότηση και θα σας την καταθέσω.
      Η αναγνώριση της ιδιότητας αυτής, την οποία εισηγούνται οι κατά τα άλλα αξιότιμοι εισηγητές εδώ της επιστημονικής επιτροπής, λέει ότι συνεπάγεται τα εξής: Άμεση αύξηση 20% επί του βασικού μισθού του βαθμού τους, για τους έχοντες βαθμό μέχρι του Υπαστυνόμου Α΄ και του βασικού μισθού του Αστυνομικού Διευθυντή για τους έχοντας το βαθμό αυτό ή παραπάνω. Η αύξηση αυτή πρέπει να συνυπολογίζεται στο συντάξιμο μισθό και ακόμη να υπολογίζεται ο χρόνος υπηρεσίας τους στο διπλάσιο του πράγματι διανυθέντος για την άσκηση παντός δικαιώματος. Αυτό, λοιπόν, τους λέει η δική τους επιστημονική επιτροπή ότι συνεπάγεται η αναγνώριση αυτού του πράγματος.
      Σας λέω ότι αυτό η δική μας Κυβέρνηση δεν το αποδέχεται.
      Επειδή, λοιπόν, εσείς δεν πρέπει να πείτε «δεν μπαίνω στην ουσία» και αν δεν μπορείτε να μπείτε σήμερα, κάποια στιγμή θα χρειαστεί να μπείτε, θα πρέπει να μας απαντήσετε αν αυτό το δέχεστε. Γιατί μετά υπάρχει ένας απλός τρόπος. Εμείς δεν το δεχόμαστε και είμαστε ξεκάθαροι. Εάν εσείς το δέχεστε, φέρτε μια τροπολογία στη Βουλή, να μιλήσουμε εδώ και να ψηφίσουμε ονομαστικά και να απευθυνθούμε στους Έλληνες πολίτες και στους Έλληνες φορολογούμενους και να τους πούμε ότι εδώ υπάρχει μία τροπολογία της Νέας Δημοκρατίας, η οποία οδηγεί σ’ αυτό το καθεστώς και να μας κρίνει ο κόσμος. Έτσι να δούμε ποιος θέλει να επιβαρύνει τον ελληνικό λαό με 500 δισεκατομμύρια δραχμές σ’ ένα θέμα που συνιστά, όπως σας είπα, κοινωνική πρόκληση όπως τίθεται.
      Από εκεί και πέρα σας εξήγησα ποιες ήταν οι δικές μας πολιτικές επάνω στην οικονομική και συνταξιοδοτική κατάσταση των μελών των Σωμάτων Ασφαλείας. Τα πεντηκοστά της Νέας Δημοκρατίας τα κάναμε τριακοστά πέμπτα και το 60% το πήγαμε στο 70% και τους χορηγήσαμε μια πλασματική πενταετία τώρα και επίσης τους χορηγήσαμε διαρκείς μισθολογικές προαγωγές και αυξήσεις στα επιδόματα τέτοιες που στην πραγματικότητα οδήγησαν σε κάποιες περιπτώσεις σχεδόν στο διπλασιασμό του μισθού τους. Αυτή είναι η δική μας πολιτική απέναντι στα Σώματα.
      Ο κ. Μαρκογιαννάκης είπε ότι έχουμε επανειλημμένα κρούσματα διαφθοράς στην Αστυνομία. Το καταγράφω αυτό, είναι μια άποψη. Πρέπει να σας πω ότι πράγματι στο παρελθόν, ακόμη και το πρόσφατο, υπήρχαν κρούσματα διαφθοράς πολλά. Όμως εμείς πήραμε την πρωτοβουλία να δημιουργήσουμε την Υπηρεσία Εσωτερικών Υποθέσεων. Και η Υπηρεσία Εσωτερικών Υποθέσεων έκανε μία εξαιρετική δουλειά και αυτήν τη στιγμή έχει πετύχει σε πολύ μεγάλο βαθμό να έχει περιορίσει έως εξαφανίσει τη διαφθορά στα Σώματα Ασφαλείας. Σίγουρα την έχει περιορίσει εξοντωτικά. Και αυτό ήταν μια μεγάλη επιτυχία και έγινε μέσα από μία θεσμική τομή που ήταν η δημιουργία αυτής της Υπηρεσίας.
      Εγώ σχεδόν κάθε μέρα από τότε που πήγα στο Υπουργείο, υπογράφω μία απόταξη από το παρελθόν. Αυτό δεν είναι καθόλου ευχάριστο για τον Υπουργό, αλλά αυτή ήταν μια πραγματικότητα του παρελθόντος. Είμαστε αλλού πια όπου τα κρούσματα αυτά έχουν μειωθεί πολύ.
      Τα τελευταία χρόνια η Αστυνομία έχοντας να αντιμετωπίσει ένα τρομακτικό πρόβλημα στην ελληνική κοινωνία, που ήταν η αλλοίωση της σύνθεσής της μέσα από την αθρόα εισαγωγή των οικονομικών μεταναστών, πιστεύω αγαπητοί συνάδελφοι, ότι τα κατάφερε. Και αν θέλετε τα κατάφερε πολύ καλύτερα από τις αστυνομίες των άλλων ευρωπαϊκών χωρών, που ενδεχομένως να μην είχαν την πίεση που είχαμε εμείς.
      Αυτήν την επιτυχία της Ελληνικής Αστυνομίας δεν πρέπει κανείς να την αγνοήσει και ούτε είναι δίκαιο. Γιατί ο κ. Μαρκογιαννάκης είπε ότι η σύγκριση πρέπει να γίνεται με το παρελθόν. Μακάρι να μπορούσαμε να συγκριθούμε με το παρελθόν, διότι η σύγκριση γίνεται επί ομοίων πραγμάτων. Μακάρι η Ελλάδα να ήταν η Ελλάδα πριν του 1990 δηλαδή, χωρίς 1 εκατομμύριο οικονομικούς μετανάστες. Τότε θα κάναμε συγκρίσεις.
      ΒΥΡΩΝ ΠΟΛΥΔΩΡΑΣ: Δεν ήρθαν με το αλεξίπτωτο. 
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Σήμερα μιλάμε για μια χώρα που δέχθηκε ένα μεταναστευτικό ρεύμα που είναι το 10% του πληθυσμού της και αυτό επέφερε κάποιες αλλαγές. Αυτά κλήθηκε να αντιμετωπίσει η Ελληνική Αστυνομία μέσα από μια σύγχρονη αντιεγκληματική πολιτική. Κατ’ αρχάς η Ελληνική Αστυνομία προικίστηκε με το μεγαλύτερο εξοπλιστικό πρόγραμμα στην ιστορία της. Μόνο το πενταετές πρόγραμμα 1999-2003 είναι περίπου 100 δισεκατομμύρια δραχμές και δεν αναφέρομαι στο πρόγραμμα των Ολυμπιακών Αγώνων. Δεν αμφισβητώ ότι τα χιλιάδες οχήματα που πήραμε και δεν τα είχε η Ελληνική Αστυνομία μπορεί να εμφανίζουν προβλήματα συντήρησης. Αλλά οι προμήθειες για την ανανέωση του εξοπλισμού της Ελληνικής Αστυνομίας είναι διαρκείς. Ο ελληνικός λαός γιατί το αποφασίσαμε εμείς και το δέχεται, πληρώνει πολλά χρήματα για να ενισχύσει την ΕΛΑΣ με τον εξοπλισμό που της είναι απαραίτητος. Ήμασταν πολλά χρόνια πίσω, όμως, σήμερα είμαστε σε καλό σημείο. Η προσπάθεια συνεχίζεται. Θεωρώ σωστή την παρατήρησή σας για την Ομάδα «Ζ» και για τις μηχανές. Όπως σπεύδω να θεωρήσω σωστή την παρατήρηση για το θέμα της ασφάλειας, για τη δομή της ασφάλειας στην Αττική κ. Μαρκογιαννάκη. Και επειδή έχετε δίκιο σ’ αυτό και εμείς δεν αγνοούμε την πραγματικότητα, το επόμενο δεκαήμερο ανακοινώνουμε τη νέα δομή αμέσου εφαρμογής της ασφάλειας στην Αττική. Είναι η εξής: Τμήματα ασφαλείας στο μεγαλύτερο αριθμό δήμων της Αττικής. 
      Οι συζητήσεις αυτές δεν είναι άγονα αντιπαραθετικές, αλλά θετικά αντιπαραθετικές στο σημείο που έχουμε σημεία να συγκλίνουμε.  Δε διστάζω να αναγνωρίσω ότι υπάρχει θετική επισήμανση στο θέμα της ασφάλειας της Αττικής, η οποία έχει το 75% της εγκληματικότητας όλης της χώρας. Άρα με βάση αυτήν την εμπειρία, η οποία προέκυψε από τη δημιουργία των πέντε Υποδιευθύνσεων Ασφαλείας στην Αττική και τη δημιουργία γραφείων Ασφαλείας στα Αστυνομικά Τμήματα –γιατί αυτή ήταν η δομή- θεωρούμε ότι πρέπει να κατευθυνθεί αλλού. Πηγαίνουμε σε ένα πρόγραμμα όπου θα ανακοινωθούν και τα τμήματα και οι συνθέσεις κάθε τμήματος σε όλη την Αττική, ώστε πραγματικά η ασφάλεια να είναι παντού ως μία μονάδα, η οποία θα έχει τη δική της δυνατότητα και τη δική της λειτουργία και τα Τμήματα Ασφαλείας να υπάγονται στις διευθύνσεις και τις υποδιευθύνσεις και κατ΄επέκταση στη Διεύθυνση Ασφαλείας Αττικής. Οι βελτιωτικές προσπάθειες γίνονται διαρκώς.
       Θα ήθελα να μην εκφράζεστε απαξιωτικά για κάποια μέτρα αντιεγκληματικής πολιτικής, τα οποία είχαν αποτελέσματα. Είναι άλλο αν μερικές φορές δεν καταφέρνουμε αυτά να λειτουργούν με τον τρόπο που θα έπρεπε γιατί η Αστυνομία καλείται κάθε μέρα να καλύπτει του κόσμου τις έκτακτες καταστάσεις, αλλά δεν είναι κακό πρόγραμμα ο αστυνομικός της γειτονιάς. Είναι εξαιρετικό πρόγραμμα. Αυτό που θα περίμενε κανείς να πει είναι ότι το πρόγραμμα πρέπει να διευρυνθεί. Αλλά αγαπητοί συνάδελφοι, ένα να μην ξεχνάτε. Ότι αυτήν την ώρα ένα πολύ μεγάλο δυναμικό της ΕΛΑΣ και κυρίως ένα εξαιρετικά καλό δυναμικό στο επίπεδο των αξιωματικών ασχολείται –γιατί έτσι πρέπει να γίνει- με το θέμα της ασφάλειας των Ολυμπιακών Αγώνων. Δεν μπορούμε να τα κάνουμε όλα αυτήν τη στιγμή. Αυτήν τη στιγμή θα κάνουμε πράγματα που μπορούμε, για να είμαστε αξιόπιστοι. Επομένως άλλο είναι να λέμε ότι ένα πρόγραμμα είναι κακό και άλλο ότι το πρόγραμμα είναι μεν καλό, αλλά δεν υλοποιείται σωστά.
      Θα δεχθώ τις παρατηρήσεις που λένε ότι ο αστυνομικός της γειτονιάς θέλει επέκταση.  Σας λέω ότι τώρα δεν υπάρχουν διαθέσιμες δυνάμεις γι’ αυτό. Διαλέξαμε αυτήν τη στιγμή τις δυνάμεις να τις πάμε στη δομή της καινούργιας ασφάλειας.
      ΓΕΩΡΓΙΟΣ ΓΑΡΟΥΦΑΛΙΑΣ: Ξεκίνησε;
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Ξεκίνησε, ο αστυνομικός της γειτονιάς λειτουργεί σε σαράντα πέντε γειτονιές. Αλλά δεν μπορούμε να το επεκτείνουμε σε άλλες σαράντα πέντε που θα θέλαμε.  Εκεί που όμως λειτουργεί, λειτουργεί. Υπάρχει ένας κανόνας που λέει ότι όσοι επιλέγησαν για τον αστυνομικό της γειτονιάς, σε καμία περίπτωση δεν μπορούν να χρησιμοποιηθούν αλλού. Είναι ίσως το μόνο κομμάτι που παραμένει ανέγγιχτο, όσες ανάγκες κι αν έχει η ΕΛΑΣ στην καθημερινή της δραστηριότητα. Και βεβαίως και οι πεζές περιπολίες και οι εποχούμενες περιπολίες.  Όλα αυτά ήταν μέτρα αντιεγκληματικής πολιτικής που απέδωσαν, όπως και οι Ομάδες Πρόληψης και Καταστολής Εγκλήματος. Απέδωσαν αυτά, όπως και το Ειδικό Σώμα στην Κρήτη. Απέδωσε και αυτό.
      Επανερχόμαστε στο ζήτημα των ειδικών φρουρών ή των συνοριακών φυλάκων. Μιλήσαμε εκτενέστερα στο νομοσχέδιο για τη νομιμοποίησή τους.
      Είναι Σώματα τα οποία κλήθηκαν από τη χώρα να αντιμετωπίσουν μιαν έκτακτη κατάσταση, η οποία έθετε σε κίνδυνο την εσωτερική μας ασφάλεια και συνοχή. Τα πήγαμε περίφημα. Είναι κομμάτια της Ελληνικής Αστυνομίας και εργάζονται με φρόνηση και αποτελεσματικότητα για να επιτελέσουν το δύσκολο έργο τους.
      Ο κ. Μαρκογιαννάκης μίλησε για την αύξηση της βαριάς εγκληματικότητας. Επειδή είχαμε την εξάρθρωση της «17ης Νοέμβρη» αδικήθηκε μια πολύ μεγάλη επιτυχία της Ελληνικής Αστυνομίας, δηλαδή η εξάρθρωση όλου του συστήματος των νονών της Αττικής. Έγιναν σαράντα τέσσερις συλλήψεις και προφυλακίσεις. Δεν πρέπει όμως να κάνουμε κριτική στην Αστυνομία επειδή αρκετοί από αυτούς σήμερα είναι ελεύθεροι. Άλλοι αποφάσισαν την απελευθέρωσή τους. Είναι, όμως, αδύναμοι να κάνουν οτιδήποτε. Άρα η βαριά εγκληματικότητα κτυπήθηκε συντριπτικά.
      Μιλήσατε ακόμη για εγκληματικές πράξεις που δεν εξιχνιάζονται. Σας λέω ότι στις ανθρωποκτονίες το ποσοστό εξιχνίασης είναι 80% έως 82% ετησίως, το μεγαλύτερο στην Ευρώπη. Οι αστυνομικοί μας τα καταφέρνουν. Δεν πρέπει να τους αδικούμε λέγοντας ότι δεν πάνε καλά.
      Θεωρώ ότι αδικούμε την προσπάθεια σαράντα πέντε χιλιάδων ανθρώπων όταν εμφανίζουμε μια πολύ άσχημη εικόνα για την εγκληματικότητα στη χώρα μας. Έχουν κληθεί να την αντιμετωπίσουν μέσα από συγκεκριμένα σχέδια αντεγκληματικής πολιτικής. Τους αδικούμε όταν παρουσιάζουμε μια τέτοια εικόνα της Ελλάδας. Καταλαβαίνω ότι μέσα από αυτό θέλετε να πείτε ότι η Κυβέρνηση φταίει. Δεν είναι όμως αυτή η εικόνα. Είναι μια άλλη εικόνα που προκύπτει μέσα από τεράστιες προσπάθειες, μέσα από τεράστια σχέδια και μετά από μια πορεία που μας έκανε όλους σοφότερους. Χρειάζεται μεγαλύτερη προσοχή. Η Νέα Δημοκρατία δεν χρειάζεται να καταβάλει προσπάθειες για να αδικεί τον εαυτό της και τη χώρα.
       ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος της Νέας Δημοκρατίας κ. Πολύδωρας, έχει το λόγο.
      ΒΥΡΩΝ ΠΟΛΥΔΩΡΑΣ: Κύριοι συνάδελφοι, θα αποφύγω τις αξιολογικές κρίσεις και τους χαρακτηρισμούς όσον αφορά την απάντηση του Υπουργού. Θα ακολουθήσω έναν παράδοξο τρόπο απαντήσεως δηλαδή θα ζητήσω να συνεργασθούμε για την εξάλειψη της εγκληματικότητας και μέσα από αυτήν την Αίθουσα.
      Σας προτρέπω να φτιάξετε ένα καλό σχέδιο για τους Ολυμπιακούς Αγώνες. Να διατάξετε τις δυνάμεις κατά το βέλτιστο τρόπο έτσι ώστε να επιτύχουμε το βέλτιστο αποτέλεσμα, δηλαδή την απόλυτη ασφάλεια. 
      Καλέστε μας να εκφέρουμε τη γνώμη μας εάν θέλετε. Εμείς δεσμευόμαστε το σχέδιο ενεργό. Ερχόμαστε με τη βοήθεια του Θεού και με την εντολή του λαού την άνοιξη στη διακυβέρνηση της χώρας. Θα συνεχίσουμε την εφαρμογή του σχεδίου χωρίς να προκαλέσουμε αναταράξεις. Γι’ αυτό θέλουμε να έχουμε ένα λόγο εάν η δημοκρατική σας ευαισθησία και η υπευθυνότητά σας το καλεί. Θα έλεγα με δημοκρατική ευαισθησία ενός κοινού στόχου να συνεργασθούμε για την παραγωγή του βέλτιστου σχεδίου.
Εμείς θα τηρήσουμε όποιο σχέδιο παραχθεί, προκειμένου να εξασφαλιστεί η ασφάλεια των Ολυμπιακών Αγώνων. 
	Νομίζω ότι πρόκειται για στάση ευθύνης της Νέας Δημοκρατίας την οποία εσείς, ως Κυβέρνηση, θα πρέπει να εκτιμήσετε. Επίσης πιστεύω ότι αυτό που προέχει είναι αυτό που θεωρούμε ως εθνικό στόχο, να μην αποτελεί μόνο ρητορική έκφραση. Προσερχόμεθα σε συνεργασία. 
	Η επερώτησή μας, εκ των πραγμάτων, θέλει να κατατείνει στο να εξαλειφθεί η περιρρέουσα εγκληματικότητα η οποία αποτελεί τοις πράγματι το ψυχολογικό ή και τεχνικό φυτώριο για το κακό την κρίσιμη day, την κρίσιμη ημέρα.
	Στην απάντησή σας είπατε -και μου προξενεί κατάπληξη και κοίταξα και τα στατιστικά στοιχεία- ότι αυτήν την επερώτηση την έχουμε φέρει πολλές φορές προς συζήτηση στη Βουλή. Και εμένα μου προκαλεί κατάπληξη το γεγονός ότι παρίσταται ανάγκη να έρθει ξανά προς συζήτηση στη Βουλή η συγκεκριμένη επερώτηση, γεγονός που σημαίνει ότι εσείς δε λαμβάνετε σοβαρά υπόψη τα μηνύματα, τις αιτιάσεις, τους κινδύνους και τις επισημάνσεις που εμείς κάνουμε στις επερωτήσεις μας. Θέλω να κάνω έκκληση. Δεν είναι θέμα στατιστικής. Το είπαν όλοι οι συνάδελφοι. Επαναλαμβάνω ότι δεν είναι θέμα στατιστικής, αλλά θέμα ουσίας! 
	Σήμερα που μιλάμε, επανήλθε το λογοπαικτικό «Η ληστεία της ημέρας» στις τηλεοράσεις και τα Μέσα Μαζικής Επικοινωνίας. Πρόκειται για επιδείνωση και χειροτέρευση της κατάστασης. Το φαινόμενο αυτό εξαλείφθηκε μόνο πρόσκαιρα από τις ειδήσεις και τα λογοπαίγνια των Μέσων Μαζικής Επικοινωνίας, αλλά τώρα επανήλθε.
	Οι συνάδελφοι –νομίζω συγκεκριμένα η κ. Παπακώστα- σας εξήγησαν τη διάκριση ανάμεσα στην εγκληματικότητα, την παραβατικότητα και τη βαριά εγκληματικότητα. Μάλιστα ο κ. Μαρκογιαννάκης ήταν αναλυτικός όσον αφορά τη βαριά εγκληματικότητα. 
	Παραπονιέμαι και διαμαρτύρομαι! Δεν είναι του επιπέδου μας ούτε του δικού σας ούτε του δικού μας να κάνετε το χονδροειδές τέχνασμα, να φέρετε δηλαδή τη Νέα Δημοκρατία σε αντιπαράθεση με τους σαράντα πέντε χιλιάδες αστυνομικούς. Αναρωτιέστε δηλαδή, τι είναι αυτό που επικαλούμαστε και γιατί αφήνουμε στο απυρόβλητο την Αστυνομία και βάλουμε κατά της πολιτικής ηγεσίας. Νομίζατε, λοιπόν, ότι είχατε βρει ένα στέρεο επιχείρημα για να μας κονιορτοποιήσετε.
      Σας απαντώ, λοιπόν, κύριε Υπουργέ, ότι αυτό ισχύει. Ισχύει το γεγονός ότι ευθύνεται η πολιτική ηγεσία και ότι το μεγαλύτερο μέρος -όχι το σύνολο, γιατί υπάρχουν και οι παράσπονδοι και οι επίορκοι και εκείνοι που δεν κάνουν σωστά το καθήκον τους- των αστυνομικών είναι τοις πράγμασι στο απυρόβλητο. Το μεγαλύτερο μέρος των αστυνομικών δεν έχουν όντως ευθύνη, κύριε Υπουργέ. Και δεν λαϊκίζουμε, ούτε μας ενδιαφέρει ποιος θα τους προσεταιριστεί. Μάλιστα, ήταν και πολύ κακό, «έπιασε πάτο», όπως λέμε, το επιχείρημά σας για τις συνδικαλιστικές παρατάξεις. Που σημαίνει τι; Φακελώνετε ποιος είναι ποιος; Και αν όχι, τότε γιατί το επικαλείσθε; Εγώ, για παράδειγμα, δεν ξέρω τι συμβαίνει με τα συνδικάτα. Δεν ξέρω τι γίνεται με τις συνδικαλιστικές παρατάξεις και μάλιστα αδιαφορώ συνειδητά. Δεν θέλω να ξέρω τι γίνεται. 
      ΝΙΚΟΛΑΟΣ ΛΕΒΟΓΙΑΝΝΗΣ: Ο πρόεδρός τους ήταν υποψήφιός σας! 
      ΒΥΡΩΝ ΠΟΛΥΔΩΡΑΣ: Τί σημασία έχει αυτό;  
      ΓΕΩΡΓΙΟΣ ΓΑΡΟΥΦΑΛΙΑΣ: Δεν ήταν ποτέ!
      ΒΥΡΩΝ ΠΟΛΥΔΩΡΑΣ: Τί σημασία έχει αυτό; Άλλωστε, δεν ήταν και ποτέ! 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριοι συνάδελφοι. Ο επόμενος ομιλητής θα το διευκρινίσει. 
      ΒΥΡΩΝ ΠΟΛΥΔΩΡΑΣ: Μη με πιστεύετε! Εγώ ήθελα να σταματήσει τον κατήφορο ο κύριος Υπουργός και εσείς πάτε ολόκληρο Κόμμα στον κατήφορο! Σας ξαναλέω ότι δεν ενδιαφερόμαστε. Αδιαφορούμε για το «who is who» μέσα στο συνδικάτο.
      Μάλιστα, δράττομαι της ευκαιρίας να σας πω ότι η Νέα Δημοκρατία δεν ακολουθεί τις γραμμές του συνδικάτου. 	Η Νέα Δημοκρατία με ορθολογισμό, με αναγωγή στο επιδιωκόμενο, το άριστο αποτέλεσμα, με το ευδιοίκητο στην Αστυνομία και με το πώς να είναι συμφιλιωμένη η Αστυνομία με την κοινωνία, με αυτές τις αρχές, προσδιορίζει τις θέσεις της για τον τομέα της δημόσιας τάξεως.
      Είπε ο κ. Αναγνωστόπουλος ότι δεν υπάρχει νόμος και τάξη, ενώ είναι για εφαρμογή του νόμου και της τάξεως το όργανο, η αστυνομία, το Υπουργείο Δημοσίας Τάξεως. Δεν άκουσα με την παρρησία που διατείνεστε ότι διαθέτετε να πείτε «κάναμε λάθος για την κατάργηση των τμημάτων ασφαλείας». Δεν παθαίνετε τίποτα με το να το πείτε. Το ΠΑΣΟΚ τα κατήργησε. Ήταν μια ολόκληρη ιδεολογία μήπως και γίνει χαφιές ο υπάλληλος, ο συλλέκτης της πληροφορίας που λέει ο Θεόδωρος Αναγνωστόπουλος. 
      Πείτε «κάναμε λάθος» -είναι μια άλλη εκτίμηση, ζούσαμε έξω από την κυβέρνηση, τώρα που μπήκαμε μέσα και γίναμε και καθεστώς κάπως αλλιώς βλέπουμε τα πράγματα- «που καταργήσαμε την αγροφυλακή». Δεν είδατε πόσο γλαφυρά και παραστατικά σας είπε ο κ. Αναγνωστόπουλος τις αντινομίες, της πολιτικής σχεδίασης και της διοικητικής εφαρμογής; 
      Οικονομικά: Δεν είναι καλά τα οικονομικά της Αστυνομίας. Δεν αμφισβητώ τους αριθμούς ότι κάνατε αύξηση, δεν είναι καλά τα οικονομικά. Και ξέρετε ότι χρειάζεται για να ζήσουν τις οικογένειές τους να εργάζονται και σε δεύτερη δουλειά. Είναι κοινό μυστικό. 
      Το επίδομα: Ο κ. Μαρκογιαννάκης πήγε στη συνέλευση και είπε τη θέση της Νέας Δημοκρατίας. 
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Δεν ήμουν εκεί να την ακούσω. 
      ΒΥΡΩΝ ΠΟΛΥΔΩΡΑΣ: Θα τη διατυπώσω εγώ. 
      Δε μιλάμε γι’ αυτό το κατασκεύασμα που μας πηγαίνει σε δημοσιονομικό εκτροχιασμό είτε από σας είτε από τους αστυνομικούς υπαλλήλους, επικαλούμενων μαζί με την έκθεση της επιστημονικής υπηρεσίας είναι εκτός συζητήσεως. Και εμείς που μιλάμε με τους αστυνόμους μας λένε ότι δεν είναι θέμα συζήτησης αυτό. Απαιτείται φόρμουλα η οποία να μη τους παραπέμπει –και θα το κάνουμε, δεσμευόμαστε ως Νέα Δημοκρατία, αν δεν μπορείτε εσείς- …
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Τροπολογία …
      ΒΥΡΩΝ ΠΟΛΥΔΩΡΑΣ: Μη μου λέτε τροπολογία, είναι σοβαρότατο το θέμα. Πάλι λογοπαίγνιο θα κάνουμε; 
      Απαιτείται φόρμουλα ώστε να αποσυνδέεται από το συνταξιοδοτικό, από τα τριάντα πέντε χρόνια που θα βγουν στη σύνταξη και να είναι σοβαρό επίδομα για την αιτία της επικινδυνότητας και μάλιστα αποχωριζόμενο από τη φύση του επαγγέλματος, διότι η φύση του επαγγέλματος –να το καλύψουμε και αυτό νομικά- είναι επικίνδυνη. Αλλά είναι οι πρόσθετες διαδικασίες εκεί που εκτίθεται ο αστυνόμος. Επί παραδείγματι, μπορεί να έχεις αστυνόμο γραφείου ο οποίος δεν θα λάβει το επίδομα της επικινδυνότητας. Αυτό, ύστερα από διάλογο, από συνεννόηση βρίσκεται η γραμμή επικοινωνίας και το ξέρετε πολύ καλά. Και είχε βρεθεί η γραμμή επικοινωνίας σε τέτοιο βαθμό ώστε να δώσετε υποκριτικά, λαϊκίστικα και γενναιόδωρα έγγραφο ότι σας το δίνουμε από το τέλος του μηνός. Το κατέθεσε ο κ. Μαρκογιαννάκης. Σοβαρευτείτε επιτέλους! Δεν μπορείτε να παίζετε το κρυφτούλι κατ’ αυτόν τον ευτελή τρόπο σαν μικρά παιδιά. Σας μιλάμε για ένα επίδομα δυνατό και νέο που να αντιστοιχεί με το επικίνδυνο του καθήκοντος και ταυτόχρονα να είναι αποχωρισμένο από το συνταξιοδοτικό και τα άλλα επακόλουθα. Πόσο πιο τίμια να μιλήσουμε; Εσείς θέλατε: «Ελάτε να σας κοροϊδέψουμε, έχουμε πολλές καραμέλες στο σακούλι, σας το δίνουμε και εγγράφως». Λυπούμαστε για σας. Μάλιστα ο προκάτοχός σας έπαιξε και διαφορετικά: «Εγώ είμαι ο προστάτης των αστυνόμων, ο Χριστοδουλάκης τα φταίει».
  Και αφού αυτό πήγαινε, πήγαινε και τρεναριζόταν για κάμποσο καιρό, στο τέλος, τον περασμένο Ιούνιο, φθάσατε να κάνετε εκείνη την τελευταία επίδειξη λαϊκισμού και ασυνέπειας με το έγγραφό σας. Και φθάσατε στο σημείο –σχολιάστηκε επαρκώς, δεν το σχολιάζω εγώ- να εκθέτετε τη χώρα και την Ελληνική Αστυνομία διεθνώς με το να βάζετε αστυνόμους εναντίον αστυνόμων και να ομιλείτε περί στάσεως. 
      Η λογική των γεγονότων με πείθει, κύριε Υπουργέ, ότι εξαιτίας του κακού συστήματος διοικήσεως για το οποίο υπάρχει πολιτική ευθύνη, εξαιτίας της δομής της διοικήσεως, εξαιτίας της διάρθρωσης και διάταξης των δυνάμεων, εξαιτίας του επιτελικού σχεδίου που υπάρχει σε όλα τα κεφάλαια -τέλεια και αποκλειστική πολιτική ευθύνη- υπάρχει σήμερα η αύξηση της εγκληματικότητας και με την άδηλη μορφή, αυτή που λέμε ότι εκφεύγει από τα στοιχεία, ότι δεν γράφεται στα βιβλία. Όχι ότι είναι οι αστυνόμοι και οι αξιωματικοί υπεύθυνοι για το ότι έκρυψαν το έγκλημα, αλλά διότι δεν έχουν αστυνόμο να πάει στο διαρρηγνυόμενο σπίτι. Δεν έχουν αστυφύλακα. Και είναι εκατοντάδες, χιλιάδες τα επεισόδια, τα περιστατικά στην Αττική. «Τώρα μου σπάνε το σπίτι». Προτροπή: «Μην πηγαίνεις κοντά». Και δεν γράφεται καν. «Τώρα που σου λέω, αστυνόμε». «Μα, δεν έχω ούτε περιπολικό, ούτε άνδρες ούτε υπαλλήλους για την παρέμβαση».
      Σας λέει ο κ. Γαρουφαλιάς: «Οι μοτοσικλετιστές –και το ξέρω, γιατί πονάω το θέμα, είμαι κι εγώ δικυκλιστής- επισκευάζουν μόνοι τους τις μοτοσικλέτες». Δεν έχουν λάστιχα τα οχήματα της Αμέσου Δράσεως.
       (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Η ύπαιθρος δεν αστυνομεύεται. Σας είπε ο κ. Τασούλας για τους μεθοριακούς φρουρούς. Σταθήκαμε δίπλα σας για την τακτοποίηση του θέματος των μεθοριακών φρουρών. Ανοίγω μια παρένθεση. Διατάξτε τις δυνάμεις καλά, ώστε να μην παίζουμε με το αμετάθετο, που το κάνετε μεταθετό. Φτιάξτε το οργανόγραμμα έτσι που προκύπτουν οι ανάγκες, να δούμε τι γίνεται με τους συνοριακούς φρουρούς στα νησιά, στη θάλασσα, στα εκτεταμένα σύνορα και άστε το Γιαννιώτη να φυλάει εκεί. Γιατί είναι και του διοικητικού δικαίου ζήτημα ότι όταν ζήτησε να έρθει -και συναινέσαμε όλοι- ως συνοριακός φρουρός για τα Γιάννενα, παραδείγματος χάρη, ήταν και το αμετάθετο ένα από τα στοιχεία που εκδήλωσε ενδιαφέρον. Εμπιστεύτηκε τη διοίκηση. Είναι η αρχή του διοικητικού δικαίου, της δικαιολογημένης εμπιστοσύνης προς τη διοίκηση. Αυτήν την παραβιάζετε τώρα όταν στη θέση του αμετάθετου φέρνετε το μεταθετό. 
     Θέλω να σας πω δύο ελάσσονα ζητήματα, που χαρακτηρίζουν όμως την υπόθεση. Έχω ένα κείμενο από το Δήμαρχο Κηφισιάς. Έχω άλλα κείμενα από τους περισσότερους δήμους της περιφέρειάς μου, της Β΄ Αθηνών, δηλαδή: Καλλιθέα, Περιστέρι, Ταύρο, Αιγάλεω, τα οποία μιλούν για την ανασφάλεια με διακριτικότητα και λένε «προστατέψτε μας». Οι πολίτες νιώθουν το αίσθημα της ανασφάλειας. 
     Είπατε εν παρενθέσει κάτι άλλο, το οποίο είναι πάρα πολύ κακό, ότι εμείς είμαστε υπεύθυνοι για την ανασφάλεια. Αν με τέτοια σοφίσματα θέλετε να βγείτε πέρα στη διοίκηση, δηλαδή στην πολιτική ευθύνη του Υπουργείου Δημοσίας Τάξεως, είστε σε λάθος δρόμο. Η ανασφάλεια είναι ο στόχος που θα έπρεπε να χτυπήσετε, να χτυπήσουμε, και γεννάται αυτοφυώς.
     Καταθέτω αυτό το έγγραφο από το Δήμο Κηφισιάς –το έχετε λάβει- για την ανασφάλεια που νιώθουν οι κάτοικοι. 
     (Στο σημείο αυτό ο Βουλευτής κ. Βύρων Πολύδωρας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Σας θυμίζω ότι υπάρχουν άπειρες εστίες αβάτου: Ζεφύρι, Καλλιθέα, Εσταυρωμένος Αιγάλεω, Μπουρνάζι, Νέο Ηράκλειο. Στο κέντρο: Ομόνοια, Κουμουνδούρου, Κολωνός, Μεταξουργείο. Νότια προάστια: οι μαφίες της Αργυρούπολης και της Ηλιούπολης. Και θέλετε να είμαστε απαθείς; Είμαστε απαθείς γιατί δεν θέλουμε να πυροδοτήσουμε την κατάσταση. Αλλά οργανώστε, με τους άξιους αστυνόμους και υπαλλήλους της Αστυνομίας, την άμυνα κατά του εγκλήματος.
«Η ληστεία της ημέρας» επανήλθε. Φτιάξτε ένα κλίμα εμπιστοσύνης. Το έχετε διαταράξει, δε θεραπεύεται πλέον.
      Μια λεπτομέρεια. Υπάρχει στο Υπουργείο σας ένα τραγικό περιστατικό. Αναφέρομαι στο νεαρό που τον πυροβόλησε ένας αστυνομικός σ’ ένα ατυχές συμβάν, το Σωτήρη Κατσιώτη. Δεχθείτε τον πατέρα και το παιδί που είναι στο αναπηρικό καροτσάκι. Συνομιλήστε…
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Έγινε χθες αυτό.
      ΒΥΡΩΝ ΠΟΛΥΔΩΡΑΣ: Ευχαριστώ.
      Συνομιλήστε, λοιπόν, κάντε τη μέγιστη δυνατή θεραπεία από πλευράς διοικήσεως και πολιτείας για κάτι που είναι ομολογημένο κακό και έχουμε ένα παιδί -έναν εύρωστο έφηβο, όταν ήταν δεκαεπτά ετών- στο καροτσάκι τώρα. Δεν θέλουμε να φύγουμε από την ελπίδα ότι μπορεί να γίνει καλά κάποτε, αλλά η πολιτεία, το Υπουργείο έχει ευθύνη και ευχαριστώ που έγινε χθες η συνάντηση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Παναγιώτης Σγουρίδης): Καλώς.
      ΒΥΡΩΝ ΠΟΛΥΔΩΡΑΣ: Καταλήγω, κύριε Πρόεδρε, με το εξής. Δεχθείτε την επερώτησή μας ως βήμα συνεργασίας. Σας είπα ευθέως για τους Ολυμπιακούς Αγώνες. Καλέστε μας να συνεννοηθούμε για το σχέδιο. Εμπιστευθείτε μας, διότι θα είναι ένα σχέδιο που θα τηρηθεί. Δεν το αλλάζουμε. 
      Προχωρούμε παραπέρα. Ενισχύστε την Αστυνομία. Φτιάξτε καλά –όσο μπορείτε- τη διάταξη, διάρθρωση των δυνάμεων δομές, υποδομές και μέσα και λάβετε σοβαρά υπόψη σας το επιχείρημά μας και τη θέση μας για επίδομα επικινδύνου και ανθυγιεινού που λέει η κοινή ρητορική, το οποίο το προσαρμόζουμε για την επικινδυνότητα του καθήκοντος χωρισμένο από την υπόθεση του ασφαλιστικού και συνταξιοδοτικού.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Λεβογιάννης Νικόλαος, Κοινοβουλευτικός Εκπρόσωπος του ΠΑΣΟΚ έχει το λόγο.
      ΝΙΚΟΛΑΟΣ ΛΕΒΟΓΙΑΝΝΗΣ: Κύριε Πρόεδρε, βήμα συνεργασίας χαρακτηρίζει ο συνάδελφος κ. Πολύδωρας την επερώτηση της Νέας Δημοκρατίας. Από όλους τους συναδέλφους που παρακολούθησα τις ομιλίες τους εγώ δεν διαπίστωσα να υπάρχουν προτάσεις πέρα μιας γενικότερης έκκλησης για τους Ολυμπιακούς Αγώνες. 
      Εγώ διαπίστωσα πλήρη μηδενισμό του έργου που έχει γίνει σε αυτό τον τομέα, πλήρη αμφισβήτηση, αγνόηση –θα έλεγα- και των σημερινών συνθηκών στη σημερινή κοινωνία, στις σημερινές μεγαλουπόλεις, συνθήκες –εν πάση περιπτώσει- που πρόσφατες διεθνείς εκθέσεις και στατιστικές δείχνουν ότι στη χώρα μας είναι αρκετά καλύτερες από άλλες περιοχές της Ευρωπαϊκής Ένωσης. Αναφέρθηκε και ο κύριος Υπουργός σε αυτές τις εκθέσεις.
      Βέβαια πρέπει να ασκούμε την κριτική μας σε όποιο τομέα, σε όποιο κυβερνητικό έργο λαμβάνοντας υπόψη και τις συνθήκες. Δεν μπορούμε να αμφισβητήσουμε ότι έχει επιτελεστεί τουλάχιστον στον τομέα αυτό σπουδαιότατο έργο. Μα, είναι μικρό το γεγονός ότι η μάστιγα της τρομοκρατίας που ταλαιπωρούσε τη χώρα μας και τη δυσφημούσε τόσα χρόνια αντιμετωπίστηκε με τέτοιο μάλιστα τρόπο –θα έλεγα- ήρεμο χωρίς να δημιουργηθούν προβλήματα;
      Το φαινόμενο της λαθρομετανάστευσης. Είναι νέο φαινόμενο στη χώρα μας, σε μια χώρα με εκτεταμένα σύνορα, θαλάσσια και χερσαία, σε μια χώρα, σε ένα λαό που δεν είμαστε της νοοτροπίας άλλων –σφραγίζουμε, στήνουμε πολυβόλα, βουλιάζουν καράβια κλπ.- που νιώθουμε όλοι μας, όλος ο ελληνικός λαός τον ανθρώπινο πόνο. Σε αυτόν τον τομέα δεν έχει επιτελεστεί σημαντικό έργο; Δεν έχει περιοριστεί και η λαθρομετανάστευση; Είμαι από μια νησιωτική περιοχή και γνωρίζω τι συμβαίνει με τα θαλάσσια σύνορα. Δεν έχει περιοριστεί και η λαθρομετανάστευση και η εγκληματικότητα σ’ ένα ποσοστό που έχει προκύψει από αυτή; 
      Υπάρχει πρόβλημα σε αυτό τον τομέα αναμφισβήτητα. Αλλά μπορούσε να μην υπάρχει; Και σε ποια χώρα δεν υπάρχει σε σχέση με τους λαθρομετανάστες; Πρόκειται για ένα μεγάλο φαινόμενο στις μέρες μας, όμως καταφέραμε να αποκτήσουμε πολύ σύντομα και νομοθεσία και πολιτική σ’ έναν τομέα που δεν είχαμε –αν θέλετε- και καμία εμπειρία καθότι είμαστε εξαιτίας πολιτικών άλλων εποχών χώρα που έδιωχνε τα παιδιά της σε μεγάλο βαθμό στα ξένα. Σήμερα συμβαίνει το αντίθετο.
      Δεν αντιλαμβάνομαι τα περί κομματισμού. Ομολογώ ότι δεν τα αντιλαμβάνομαι και εκπλήσσομαι. Και επειδή είμαι κυβερνητικός Βουλευτής, ειλικρινά σας λέω ότι δεν μπορούμε να μεταθέσουμε κανέναν αστυνομικό, έστω κι αν διαπράττει ανοσιουργήματα, γιατί υπάρχουν και τέτοια φαινόμενα. 
      Θα σας αναφέρω, αγαπητοί συνάδελφοι, επειδή κάποιοι αναφέρθηκαν και σε παραδείγματα στις Κυκλάδες, ένα συγκεκριμένο περιστατικό. Στην Ίο, στη Νιο, σ’ αυτό το κατεξοχήν τουριστικό νησί, ένας χαμηλόβαθμος διοικητής εκεί επί τέσσερα χρόνια λειτουργούσε ως δικτάτορας και ως σερίφης. Διέλυε το καλοκαίρι τον τουρισμό. Έμπαινε πάνοπλος μέσα στα κέντρα χωρίς λόγο και σταματούσε τα πάντα. Ξέρετε πόσες προσπάθειες κάναμε για να μετακινηθεί; Δεν το καταφέραμε. Πήγε το Σώμα των Αδιάφθορων. Δεν τολμούσε κανένας να πάει να καταθέσει σε βάρος του ... 
      ΧΡΗΣΤΟΣ ΜΑΡΚΟΓΙΑΝΝΑΚΗΣ:  Δεν μπορούσε να μεταθέσει η Κυβέρνηση έναν αστυνομικό; 
      ΝΙΚΟΛΑΟΣ ΛΕΒΟΓΙΑΝΝΗΣ: Και αυτό γιατί; Διότι  υπάρχει αυτή η νομοθεσία η οποία είναι πολύ αυστηρή, θα έλεγα εγώ υπερβολική, κύριε συνάδελφε, που δεν μπορεί να μετακινηθεί κανένας παρά μόνο με τη θέλησή του ή αν υπάρχει σε βάρος του βαρύτατο πειθαρχικό παράπτωμα. 
      ΒΥΡΩΝ ΠΟΛΥΔΩΡΑΣ: Μήπως συγκρούονταν φατρίες του ΠΑΣΟΚ; Συμβαίνει και αυτό. 
      ΝΙΚΟΛΑΟΣ ΛΕΒΟΓΙΑΝΝΗΣ: Όχι, σας διαβεβαιώ γι’ αυτό. Ήταν αίτημα ολόκληρης της κοινωνίας. Κι όμως δεν μπόρεσε να μετακινηθεί. Πρέπει να υπάρξει σοβαρότατο πειθαρχικό παράπτωμα ... 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Όταν μπαίνουν με τα πιστόλια στα μαγαζιά, δεν είναι πειθαρχικό παράπτωμα;
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι, μη διακόπτετε. 
      ΝΙΚΟΛΑΟΣ ΛΕΒΟΓΙΑΝΝΗΣ: Να σας πω και κάτι άλλο, κύριε συνάδελφε;
      Πρόσφατα συνάδελφοί σας έχουν καταθέσει ερωτήσεις εδώ στη Βουλή για όργανα της τάξης σε νησιά που διέπραξαν βιαιοπραγίες σε βάρος πολιτών και κατατέθηκαν ερωτήσεις υπέρ των βιαιοπραγιών. Μην έρχεστε εδώ, λοιπόν, να ασκείται κριτική γιατί υπάρχει αξιοκρατία και δεν υπάρχει κομματισμός, η οποία αξιοκρατία φθάνει σε ακραία όρια πολλές φορές: Να μην μπορεί να μετακινείται ένας ο οποίος κάνει παράβαση καθήκοντος και καταταλαιπωρεί τους πολίτες. Εξηντάχρονη γυναίκα χωρίς να έχει κανένα παράπτωμα, τις έβαλε χειροπέδες ο λιμενικός, την πήγε στο τμήμα και συνάδελφός σας κατέθεσε ερώτηση διότι –λέει- ασκήθηκε πολιτικός διωγμός! Συνέβη και δεύτερο περιστατικό προχθές. Όχι, δύο μέτρα και δύο σταθμά εν όψει των εκλογών προκειμένου να κερδίσουμε κάποιες ψήφους. 
      Δεν είναι αξιοκρατία το ότι πλέον εδώ και πάρα πολλά χρόνια από το 1994 μέσω των πανελληνίων εξετάσεων στελεχώνονται οι σχολές των αστυνομικών, των αξιωματικών, των πάντων; Χωράει πουθενά καμιά παρέμβαση; Και επομένως τα στελέχη της Αστυνομίας μπορεί  κανείς να τα χαρακτηρίσει και να τους προσδώσει πολιτική χροιά και ταμπέλα; 
      Εν πάση περιπτώσει, δεν είδα να αποδοκιμάζετε τις συμπεριφορές και τα επεισόδια που προκλήθηκαν στο Σύνταγμα –που αναφερθήκατε και ασκήσατε κριτική στον Υπουργό για τις δηλώσεις του- από συνδικαλιστές. 
      Για πέστε μου, σας παρακαλώ, τη φράση «έχουμε και εμείς όπλα» γνωστού συνδικαλιστική του χώρου σας –ήθελε να είναι υποψήφιος στις προηγούμενες εκλογές και το ξέρετε- …
      ΒΥΡΩΝ ΠΟΛΥΔΩΡΑΣ: Δεν την ευλογούμε ποτέ. 
      ΝΙΚΟΛΑΟΣ ΛΕΒΟΓΙΑΝΝΗΣ: Δεν είδα να την καταδικάζετε. Ήταν όμως μία φράση που μας συγκλόνισε όλους. Αυτό δεν έχει χαρακτηριστικά άλλων εποχών; Δεν έχει χαρακτηριστικά που μπορεί κανείς να χρησιμοποιήσει και τη φράση «στάση» και όλα τα άλλα που είπε ο κύριος Υπουργός δικαιολογημένα εκείνες τις μέρες; Και πέστε μου αν η κοινωνία συμφώνησε με αυτές τις πρακτικές και δεν τις καταδίκασε. 
      Εγώ θα έλεγα ότι σήμερα θα έπρεπε να προτείνουμε άλλα πράγματα με αφορμή αυτή την επερώτηση, αγαπητοί συνάδελφοι. Εγώ είμαι από εκείνους που αποδοκιμάζω γεγονότα άλλα, που μια διαδήλωση στο Σύνταγμα εκατό πολιτών πνίγει την Αθήνα και που θα έπρεπε εκεί πραγματικά η Κυβέρνηση, μέσω της Αστυνομίας, να έχει βάλει τάξη σ’ αυτά τα ζητήματα. 
      ΒΥΡΩΝ ΠΟΛΥΔΩΡΑΣ:  Και με τη συμφωνία μας. 
      ΝΙΚΟΛΑΟΣ ΛΕΒΟΓΙΑΝΝΗΣ: Αλλά στο όνομα της δημοκρατίας μας, που είναι πραγματικά μία ισχυρή δημοκρατία, δεν θέλουμε να ακουμπήσουμε τα δικαιώματα που έχει μεν ο πολίτης να διαμαρτύρεται, αλλά από την άλλη μεριά αφήνουμε, από τις υπερβολές αυτές, να ταλαιπωρούνται και να στερούνται τα δικαιώματά τους πολλές δεκάδες άλλων πολιτών. 
      Θέλω επίσης, να σημειώσω ότι έχει κάνει ένα σημαντικό βήμα ακόμα η Κυβέρνηση, πέραν απ’ όλα τα άλλα και το βλέπουμε στα νησιά τα καλοκαίρια. Οι σπουδαστές των Σχολών κάνουν κάθε καλοκαίρι πρακτική εξάσκηση στο πεζοδρόμιο και είναι πάρα πολύ σημαντικό αυτό.
Φέτος τους στερηθήκαμε στα νησιά, προφανώς λόγω της προετοιμασίας των Ολυμπιακών Αγώνων και είχαμε έλλειψη.
     Θέλω, επίσης, να αναφερθώ στο θέμα των εξοπλισμών, γιατί είπατε πολλά επ’ αυτού. Μα, είναι υπερβολή και μη μου πείτε ότι μπορεί να πει κανείς ότι δεν αντικαθίστανται τα λάστιχα των αυτοκινήτων. 
     Να σας πω κάτι, αγαπητέ συνάδελφε; Σε κανένα νησί των Κυκλάδων –ακόμα και στο πιο μικρό- δεν υπάρχει καν αστυνομικός σταθμός που να μην έχει τζιπ ή εξοπλισμό για να μπορεί να επικοινωνεί, που να μην έχει ασύρματους ή τα πάντα. Δεν λέω ότι είναι όλα τέλεια, αλλά ακόμα και οι σταθμοί της Αστυνομίας, αγαπητέ συνάδελφε, πραγματικά έχουν και επιτελούν πολύ σημαντικό έργο.
     Σε ό,τι αφορά στην ανασφάλεια, δεν ξέρω αν μπορεί να υπάρξει ποτέ κάποια κοινωνία, όπου θα υπάρχει ένας αστυνομικός δίπλα σε κάθε πολίτη, ώστε να είναι έτοιμος και να περιμένει το διαρρήκτη ή τον άλλο που θα ρίξει το γκαζάκι ή τον πιθανό που θα κάνει ένα έγκλημα. Δεν ξέρω αν θα υπάρξει.
     ΒΥΡΩΝ ΠΟΛΥΔΩΡΑΣ: Αλλού μετράει ο χρόνος, σε πέντε λεπτά, σε δέκα λεπτά.
     ΝΙΚΟΛΑΟΣ ΛΕΒΟΓΙΑΝΝΗΣ: Αγαπητέ συνάδελφε, κύριε Πολύδωρα, θα πρέπει να πάμε πιο πέρα, να πούμε ότι θα χρειαστούμε μετά έναν αστυνομικό για τον άλλο αστυνομικό.
     Εμείς δεν είμαστε αυτής της λογικής και θέλω να πιστεύω ότι ούτε εσείς είστε αυτής της λογικής. Όμως, το φαινόμενο της ανασφάλειας το δημιουργούμε και εμείς οι ίδιοι. Όπως είπε, μάλιστα, ο κύριος Υπουργός –το έχω δει σε Έλληνες του εξωτερικού, όπου έχω πάει πολλές φορές- βλέπουμε στα κανάλια διάφορες εκπομπές, πολλές φορές άθλιες πραγματικά, «σκουπίδια» τηλεοπτικά και ραδιοφωνικά, να μεγαλώνουν τη σταγόνα το αίμα, να μεγιστοποιούν τον πόνο, να τον κάνουν είδηση. Καλώς ή κακώς, μοιραία προκαλείται ανασφάλεια και δημιουργείται η εντύπωση μέσα από μία τέτοια είδηση ότι η Ελλάδα είναι ένας τόπος, όπου διαπράττονται μόνο εγκλήματα.
     ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Λεβογιάννη.
     ΝΙΚΟΛΑΟΣ ΛΕΒΟΓΙΑΝΝΗΣ: Όμως, οι στατιστικές απαντούν το αντίθετο. Υπάρχει εγκληματικότητα, πρέπει να την καταπολεμήσουμε. Θεωρώ, για παράδειγμα, πολύ σημαντικό το γεγονός ότι προωθείται ένα πάρα πολύ σοβαρό πρόγραμμα μέσω των δήμων και της δημιουργίας των συμβουλίων πρόληψης της εγκληματικότητας. Δεν αναφερθήκατε σ’ αυτό. Είναι ένα πάρα πολύ σοβαρό πρόγραμμα και είναι στην αρχή του. 
     Υπάρχουν και πάρα πολλά άλλα προγράμματα επιμόρφωσης των στελεχών της Αστυνομίας, επίλυσης των προβλημάτων τους. Υπάρχουν όμως και υπερβολές.
     ΠΡΟΕΔΡΕΥΩΝ (Παναγιώτης Σγουρίδης): Λυπάμαι, κύριε Λεβογιάννη, αλλά δεν μπορώ να σας δώσω περισσότερο χρόνο.
     ΝΙΚΟΛΑΟΣ ΛΕΒΟΓΙΑΝΝΗΣ: Δεν προεδρεύατε, κύριε Πρόεδρε, προηγουμένως και υπήρξε μεγάλη ανοχή.
     Ευχαριστώ.
     ΠΡΟΕΔΡΕΥΩΝ (Παναγιώτης Σγουρίδης): Ούτως ή άλλως, ο χρόνος αφαιρείται από τις δευτερολογίες τους. Εσείς δεν έχετε δευτερολογία.
     Ορίστε, κύριε Μαρκογιαννάκη, έχετε το λόγο.
     ΧΡΗΣΤΟΣ ΜΑΡΚΟΓΙΑΝΝΑΚΗΣ:  Εγώ χαίρομαι, κύριε Πρόεδρε, επειδή ο κύριος Υπουργός ανακοίνωσε σήμερα προς το Σώμα ότι θα υπάρξει αναδιάταξη στο θέμα της ασφάλειας. Ξέρετε πόσες φορές το είχαμε επισημάνει αυτό εδώ μέσα, κύριε Υπουργέ; Ξέρετε πόσες φορές το είχαμε πει ερχόμενοι και επανερχόμενοι; Ξέρετε από πού το βγάλαμε; Δεν μας ήρθε η επιφοίτηση του Αγίου Πνεύματος. Ανά τους νομούς της Ελλάδας, συζητώντας με τους αστυνομικούς διευθυντές, με τους αξιωματικούς, με τους συνδικαλιστές, κατασταλάξαμε στο συμπέρασμα ότι ήταν απαραίτητο να γίνει αυτό.
     Από όλες αυτές τις συζητήσεις και τις επισκέψεις, έχουμε κατασταλάξει στα άλλα συμπεράσματα, στις επισημάνσεις που σας έχουμε κάνει. Αν θέλετε, ακούστε μας και μη βαυκαλίζεστε με την ιδέα ότι όλα πάνε καλά, διότι «στρουθοκαμηλίζετε» και να πώς αποδεικνύεται ότι τίποτα δεν μπορεί να στρώσει, όταν δεν ξέρετε ή κάνετε ότι δεν ξέρετε.
     Να σας πω το κλίμα ανασφάλειας; Εμείς μπορεί να είμαστε κακοί, εμείς μπορεί να θέλουμε να πλήξουμε την Κυβέρνηση, αλλά θα καταθέσω για τα Πρακτικά της Βουλής πρωτοσέλιδα εφημερίδων μη φίλα προσκειμένων προς τη Νέα Δημοκρατία: «ΤΟ ΒΗΜΑ», 8 Οκτωβρίου 2003 αναφέρει το εξής: Έξι συμμορίες ελέγχουν το οργανωμένο έγκλημα στην Αττική. 
     Θα το δώσω στη συνέχεια. Είχε προηγηθεί ανάλογο δημοσίευμα τον Αύγουστο της εφημερίδας «Έθνος» που εκτιμώ ότι δεν πρέπει να πιστεύετε ότι στηρίζει τη Νέα Δημοκρατία. Επειδή, μάλιστα, μας είπατε ότι οι νονοί πήγαν στη φυλακή, αλλά κάποιοι άλλοι κακοί τους άφησαν έξω, επειδή έτυχε να περάσω και από εκείνο το Σώμα, σας λέω το εξής: Ξέρετε πότε τους αφήνουν έξω, κύριε Υπουργέ; Όταν αποδεικνύεται από την ανάκριση που κάνουν ότι δυστυχώς τα στοιχεία είναι ισχνά και υπάρχει κίνδυνος αθώωσης στο δικαστήριο και, δυστυχώς, δεν τον κρατάνε τσάμπα μέσα, κύριε Υπουργέ.
     Αν δεν επανερχόντουσαν στην ενεργό δράση, δεν θα υπήρχαν αυτά τα δημοσιεύματα: «Η ΚΑΘΗΜΕΡΙΝΗ» αναφέρει: Πρώτη τη διαφθορά στην Ευρώπη.
     «ΤΟ ΒΗΜΑ» αναφέρει: Φόβος και τρόμος οι συμμορίες των ανηλίκων.
     «ΤΑ ΝΕΑ» αναφέρουν: Φουντώνει το έγκλημα του δρόμου.
      «ΚΥΡΙΑΚΑΤΙΚΗ ΕΛΕΥΘΕΡΟΤΥΠΙΑ»: «Όταν λείπουν οι αστυνόμοι, χορεύουν οι κλέφτες». «ΚΑΘΗΜΕΡΙΝΗ»: «Διαρρήξεις και ληστείες σε ανοδική πορεία». «ΕΛΕΥΘΕΡΟΤΥΠΙΑ»: «50% αυξήθηκαν οι ληστείες από ανηλίκους.» Πάλι στην «ΚΑΘΗΜΕΡΙΝΗ», στις 12 Ιουλίου: «Διαρρήξεις και ληστείες σε ανοδική πορεία». «ΕΘΝΟΣ», στις 12 Αυγούστου: «Χάσαμε τον ύπνο μας από το φόβο των διαρρηκτών». «ΕΘΝΟΣ», «Το Τμήμα μένει κλειστό». «ΕΘΝΟΣ», στις 22 Αυγούστου: «Σε περίπτωση ανάγκης τηλεφωνήστε στη Μήλο». «ΕΘΝΟΣ», στις 19 Αυγούστου: «Εκατόν τριάντα έξι διαρρήξεις και πέντε κλοπές μας «γδύνουν» κάθε μέρα». 
      Αυτά, κύριε Υπουργέ, τα λένε εφημερίδες και δημοσιογράφοι, οι οποίοι πρόσκεινται στην παράταξή σας και στηρίζουν το ΠΑΣΟΚ, στηρίζουν την Κυβέρνηση. Υπάρχει, λοιπόν,  κλίμα ανασφάλειας. Δεν εκτιμώ ότι κάνουν χάρη στη Νέα Δημοκρατία με το να αποτυπώνουν αυτά τα πράγματα. Αποτυπώνουν την πραγματικότητα. 
      Και κάνετε πολύ μεγάλο λάθος, γιατί αντί να έρθετε να απαντήσετε εδώ στις αιτιάσεις της επερώτησης και σ’ αυτά που σας είπαμε, προσπαθείτε να κάνετε κριτική της τοποθέτησής μας, παραποιώντας εκείνα τα οποία είπαμε. 
      Είπα εγώ ότι όλοι οι αστυνομικοί, οι οποίοι είναι εν ενεργεία αυτήν τη στιγμή, ανώτεροι ή ανώτατοι, είναι ασπόνδυλοι και κομματικοί; Δεν σας είπα ότι δεν είναι ασφαλώς όλοι έτσι, αλλά είναι πάρα πολλοί, απλά κόπηκαν, εξεδιώχθησαν πολλοί  ικανοί και άξιοι; 
      Είπατε περαιτέρω ότι αδικούμε τους αστυνομικούς, γιατί λέμε ότι δεν είναι ικανοί να κάνουν τη δουλειά τους. Τους αστυνομικούς αδικούμε; Οι αστυνομικοί δεν ξέρουν ή δεν μπορούν να κάνουν τη δουλειά τους ή δεν τους αφήνετε εσείς; Με τον κομματισμό, με τη διάρθρωση την οποία έχετε, όταν δεν τους δίνετε τη δυνατότητα σωστής εκπαίδευσης, όταν δεν τους παρέχετε την υλικοτεχνική υποδομή που πρέπει, πώς να κάνουν οι άνθρωποι τη δουλειά τους; 
      Αλλά δεν μας απαντήσατε σε κάποια συγκεκριμένα πράγματα. Για τη σύνθεση των υπηρεσιών που είναι ελλιπέστατη, τι έχετε να μας πείτε; Δεν μας απαντήσατε για το πολιτικό προσωπικό που βγάλατε μία απόφαση και την πήρατε πίσω μετά από ένα μήνα. Θέλω να μας απαντήσετε στην πρωτολογία σας για το επίδομα ειδικής απασχόλησης που με το ν. 3169/2003 κόβετε από τους παθόντες εν τη υπηρεσία κατά την εκτέλεση των καθηκόντων τους και είναι σε υπηρεσία γραφείου. 
      Θα ήθελα να σας πω και κάτι άλλο: Να είστε περισσότερο προσεκτικοί, όταν κάνετε κριτική στη Νέα Δημοκρατία. Εμείς δεν είμαστε λαϊκιστές κι εμείς δεν μπήκαμε μπροστά, κύριε Υπουργέ, σε καμία διαδήλωση. Θυμηθείτε τη συμπεριφορά του ΠΑΣΟΚ και των συναδέλφων σας, όταν διαδήλωναν κάποιοι την περίοδο 1990-1993. 
      Θα ήθελα να τελειώσω με μία αναφορά στην Πυροσβεστική, αφού επισημάνω ότι οφείλετε κι εδώ μία απάντηση. Εδώ είναι η κορωνίς της αναξιοπιστίας της Κυβέρνησης, το Δελτίο Τύπου το οποίο εκδόθηκε στις 17 Ιουνίου, όπου λέτε ότι μέχρι τέλους Ιουνίου θα γίνει η θεσμοθέτηση του επικινδύνου και ανθυγιεινού. Απαντήστε. Επ’ αυτού θα απαντήσετε. Είστε υποχρεωμένος να απαντήσετε, διότι αν δεν απαντήσετε, σας καταγγέλλω για φυγομαχία.
      Τελειώνοντας θα ήθελα να επισημάνω το παράδοξο που συμβαίνει στην Πυροσβεστική Υπηρεσία. Υπάρχουν φοβερές ελλείψεις προσωπικού. Κι ενώ υπάρχουν αυτές οι ελλείψεις, περίπου τρεις χιλιάδες αυτήν τη στιγμή, ξέρετε τι έκανε ο προκάτοχός σας που αποτελεί την αποθέωση του ρουσφετιού; Αναβάθμισε την Πυροσβεστική Υπηρεσία Ημαθίας και Κατερίνης κατά μία τάξη, με αύξηση του προσωπικού που υπηρετεί εκεί. Πώς συμβαίνει να γίνει αυτή η αναβάθμιση μόνο σ’ αυτές τις περιοχές και όχι στην υπόλοιπη Ελλάδα; 
      Θα ήθελα τελειώνοντας να σας πω ότι διεπράχθη ένα έγκλημα σε βάρος του Νομού Χανίων κατά τη φετινή αντιπυρική περίοδο. Ενώ με απόφαση του Αρχηγού της Πυροσβεστικής Υπηρεσίας προεβλέπετο η στάθμευση ενός πυροσβεστικού ελικοπτέρου μόνιμα στα Χανιά, δεν ήρθε ποτέ, με αποτέλεσμα να μην υπάρχει δυνατότητα έγκαιρης παρέμβασης και να έχουμε προχθές αυτές τις καταστρεπτικές πυρκαγιές. Γιατί να συμβεί αυτό το πράγμα;
      (Στο σημείο αυτό ο Βουλευτής κ. Χ. Μαρκογιαννάκης καταθέτει για τα Πρακτικά τα προαναφερθέντα δημοσιεύματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Αναγνωστόπουλος έχει το λόγο.
      ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Κύριε Πρόεδρε, επανερχόμαστε και θα επανερχόμαστε, όσο δεν βελτιώνεται η κατάσταση. Άλλωστε ο σκοπός του κοινοβουλευτικού ελέγχου είναι αυτός, να ελέγχει, να αφυπνίζει και να σπρώχνει την Κυβέρνηση να πάρει μέτρα τα οποία ενδεχομένως δεν τα βλέπει.
      Θεωρώ ότι ο Υπουργός είναι καλοπροαίρετος. Έφθασε στο σημείο να μας πει σήμερα ότι το ΠΑΣΟΚ έκανε και το συνδικαλισμό. Στο χρόνο που έχω θα προσπαθήσω να απαντήσω και σε αυτό. 
      Κύριε Υπουργέ, μην βασίζεστε στις στατιστικές, στην ΙNTERPOL ή οπουδήποτε αλλού. Ρωτήστε τον κόσμο σε ποιο κλίμα ζει. Στην δική μου περιφέρεια, αλλά και σε όλη την Ελλάδα ο αγρότης φοβάται να πάει μόνος του στο χωράφι, φοβάται να κοιμηθεί το βράδυ και παρακολουθεί τα παιδιά του. Είδατε τόσα περιστατικά που αναφέρονταν σε αυτοδικίες και στο να πάρουν το νόμο στα χέρια τους. Όλοι αυτοί είναι τρελοί; Κάτι πρέπει να συμβαίνει. 
      Άρα, λοιπόν, τα στοιχεία είναι άλλα και αυτά που συμβαίνουν είναι άλλα. 
      Όσον αφορά τον κομματισμό, εσείς δε μάθατε τίποτα για τις λίστες που δακτυλογραφήθηκαν στη Βουλή, με τις οποίες καρατομήθηκαν δεκάδες υποδιευθυντές και διευθυντές; Στη Βουλή δακτυλογραφήθηκαν, κατονομάστηκε το πρόσωπο, έγιναν έρευνες και διαπιστώθηκε τι έγινε. Δεν τα ξέρετε όλα αυτά; Ας μην λέμε ό,τι θέλουμε.
      Από εκεί και πέρα, όσον αφορά το συνδικαλισμό, ο ομιλών κατέθεσε πρώτος το νομοσχέδιο για το συνδικαλισμό στην Ελληνική Αστυνομία. Όταν ανέλαβα το Υπουργείο, βρήκα δεκάδες αξιωματικούς και αστυφύλακες τιμωρημένους, επειδή συνδικαλίζονταν στην περίοδο του ΠΑΣΟΚ. Η Νέα Δημοκρατία απέσυρε αυτόν το νόμο για βελτίωση, έπεσε η Κυβέρνηση και ψηφίστηκε επί των δικών σας ημερών. Αυτά, για να ξέρουμε τι λέμε.
      Εάν εσείς βλέπετε καλά τα οικονομικά των αστυνομικών, τότε φαίνεται ότι αυτοί είναι παράφρονες. Κάτι συμβαίνει.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα ολοκληρώσω αμέσως την ομιλία μου. Άλλωστε, εγώ είμαι νομιμόφρων. 
      ΓΕΩΡΓΙΟΣ ΓΑΡΟΥΦΑΛΙΑΣ: Ως πρώην Υπουργός Δημοσίας Τάξης.
      ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Όχι, εννοώ ότι είμαι κοινοβουλευτικά νομιμόφρων, αλλά και γενικότερα.
      Εκείνο που θέλω να σας πω, είναι να ανταποκριθείτε σε αυτά που υποσχεθήκατε. Εκτίθεστε και τελικά ακούμε φοβερά πράγματα. Δεν είναι τώρα ούτε η ώρα ούτε ο χρόνος να τα πούμε. Πρέπει να προσέξετε το οικονομικό μέρος. Εσείς το ξέρετε, γιατί προέρχεσθε από έναν άλλο τομέα και γνωρίζετε τα οικονομικά.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει η κ. Παπακώστα.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, αγαπητοί συνάδελφοι, θέλω να πω ότι ανησύχησα πάρα πολύ, όταν τοποθετήθηκε στη θέση του Υπουργού Δημόσιας Τάξης, μετά τον πρόσφατο ανασχηματισμό, ο συγκεκριμένος Υπουργός, ο οποίος ήρθε σήμερα στη Βουλή με βάση την ιστορία που κουβαλάει ο καθένας και με βάση τις εμπειρίες που αποκομίζουμε όλοι απ’ την ατομική ιστορία του καθενός.
      Σήμερα, με τις απαντήσεις που έδωσε, ομολογώ σε ήπιους τόνους γιατί δεν είχε απαντήσεις, ανησυχώ ακόμα περισσότερο. Ανησυχώ για έναν πάρα πολύ απλό λόγο, διότι, παραδείγματος χάρη, για τα διαβατήρια δεν έδωσε καμία απάντηση. 
      Για το πώς σκοπεύει να χτυπήσει την εγκληματικότητα, που ήταν η ουσία και το περιεχόμενο της επερώτησής μας, ο κύριος Υπουργός δεν έδωσε καμία απάντηση. 
      Αντιθέτως, μίλησε με σοφιστείες, ότι δήθεν εμείς επικαλούμαστε τον κομματισμό στα Σώματα Ασφαλείας.
      Κύριε Πρόεδρε, σκέφτομαι αύριο το πρωί να πω στο γραφείο μου να στείλει έναν κατάλογο στο Υπουργείο, έναν κατάλογο με τα ονόματα αξιωματικών καθ’ όλα ικανών, οι οποίοι εκπαιδεύτηκαν στο εξωτερικό, οι οποίοι είχαν τεράστια εμπειρία και αποστρατεύθηκαν. Στάλθηκαν στα σπίτια τους σε ηλικία σαράντα πέντε ετών και χωρίς να έχουν συμπληρώσει πλήρη συντάξιμο χρόνο.
      Αναρωτιέμαι το εξής: Τι μας έλεγε προηγουμένως ο κύριος Υπουργός για συνταξιούχος των τριάντα επτά ετών, όταν στην πράξη αυτό συμβαίνει με τον τρόπο που σας περιέγραψα; Σκέφτομαι, λοιπόν, να στείλω αυτόν το κατάλογο. 
      Ένα δεύτερο θέμα, που θα ήθελα να επισημάνω, είναι το εξής: Η κ. Καραμάνου δεν ανήκει στη Νέα Δημοκρατία, αλλά είναι Ευρωβουλευτής του ΠΑΣΟΚ. Έστειλε, λοιπόν, μία επιστολή προς το Υπουργείο Δημόσιας Τάξης, την οποία είχε δημοσιεύσει η «ΚΥΡΙΑΚΑΤΙΚΗ ΕΛΕΥΘΕΡΟΤΥΠΙΑ» στις 22 Ιουνίου 2003. Εκεί μιλούσε για το εμπόριο των ανθρώπων, το περίφημο trafficking. 
      Εκεί, λοιπόν, ο κ. Λάζος, ο οποίος ήταν σύμβουλος του κ. Χρυσοχοΐδη, όταν ήταν Υπουργός Δημόσιας Τάξης, είχε πει ότι ο τζίρος από την εξώθηση αλλοδαπών στην πορνεία για το δεύτερο εξάμηνο του 2002 υπερέβη το ποσό των 900 εκατομμυρίων ευρώ. Δε δόθηκε ουδεμία απάντηση στην Ευρωβουλευτή του ΠΑΣΟΚ. 
      Τέλος, θέλω να αναφερθώ στην αξιοκρατία και στην εξάρθρωση της τρομοκρατίας. Έχω ένα ερωτηματικό: Γιατί το Υπουργείο Εξωτερικών των Ηνωμένων Πολιτειών της Αμερικής εξακολουθεί να περιλαμβάνει τη 17 Νοέμβρη, παραδείγματος χάρη, και τους Επαναστατικούς Πυρήνες στον κατάλογο των τρομοκρατικών οργανώσεων; Έχω απορία.
      Δεύτερον, επειδή είστε αξιοκρατικοί, μπορείτε σας παρακαλώ να μου πείτε κάτι; Η «ΚΥΡΙΑΚΑΤΙΚΗ ΕΛΕΥΘΕΡΟΤΥΠΙΑ» στις 29/6/2003 είχε μία συνέντευξη που παραχώρησε ο φερόμενος ως καθοδηγητής της 17 Νοέμβρη Αλέξανδρος Γιωτόπουλος για τους ανακριτές του. Έγιναν κάποιες βραβεύσεις σε αξιωματικούς οι οποίοι υπηρέτησαν ευόρκως και ευδόκιμα και αναρωτιέμαι. Ας μας πει η πολιτική ηγεσία του Υπουργείου Δημόσιας Τάξης γιατί δε βραβεύσατε αξιωματικό που έχει αναλώσει τις δυνάμεις του στην πάταξη της τρομοκρατίας; Αυτό είναι γνωστό. Το όνομά του περιέχεται στη συνέντευξη που έδωσε ο κ. Γιωτόπουλος. 
      Γι’ αυτό ανησυχώ, κύριε Πρόεδρε, γιατί δεν πήρα απαντήσεις και γιατί έρχονται εκλογές και γιατί βεβαίως ο καθένας «κουβαλάει» την ιστορία του με ό,τι αυτό συνεπάγεται.
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τασούλας έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, εγώ στέκομαι σε ορισμένες θετικές επισημάνσεις της ομιλίας του κυρίου Υπουργού και ιδίως εκεί όπου με παρρησία αναγνώρισε ότι υπάρχουν αρκετές αδυναμίες στο σύστημα ασφάλειας και αστυνόμευσης. Μάλιστα, προανήγγειλλε μέτρα που θα προσπαθήσουν να καλύψουν αυτά τα κενά, όπως είναι η αναδιάταξη του οργανογράμματος της αστυνόμευσης στην Αττική με την ενίσχυση των τμημάτων ασφαλείας, όπως διελάμβανε και η επερώτησή μας. 
      Θα αξιοποιήσω αυτήν τη διάθεσή του στον ελάχιστο χρόνο που έχω και θα του ζητήσω να είναι εξίσου αποτελεσματικός στη διαπίστωση του προβλήματος και σε άλλες ελλείψεις που υπάρχουν.
      Κύριε Υπουργέ, τονίζω την ανάγκη να ασχοληθείτε σοβαρά με το θέμα των πεπαλαιωμένων οργανογραμμάτων που υπάρχουν σε πολλές περιφέρειες της χώρας. Εγώ γνωρίζω την περιφέρεια Ιωαννίνων. Υπάρχουν οργανογράμματα που έχουν διάταξη δυνάμεως και τρόπο λειτουργίας που είναι άνω των τριάντα χρόνων. Αυτά τα οργανογράμματα σαφώς δεν μπορούν να συνιστούν σύγχρονο πλαίσιο αντιμετώπισης της εγκληματικότητας και σύγχρονο πλαίσιο λειτουργίας μιας υπηρεσίας.
      Επίσης θα ήθελα να σας πω ότι το αίσθημα της ανασφάλειας δεν είναι μία «δαιμονολογία» της Νέας Δημοκρατίας. Στις 21 Οκτωβρίου η Ιερά Μητρόπολις Δρυϊνουπόλεως, Πωγωνιανής και Κονίτσης δια του Μητροπολίτου Κονίτσης έκανε μία ανακοίνωση. Ο μητροπολίτης εκφράζει τη βαθύτατη ανησυχία του για την έλλειψη αστυνόμευσης της περιοχής, παρά τις προσπάθειες των συνοριακών φυλάκων, λόγω της αποδυνάμωσης των στρατιωτικών μονάδων της 8ης μεραρχίας.
      Πριν καταθέσω για τα Πρακτικά αυτήν την ανακοίνωση, αξίζει να διαβάσω το εξής. Λέει ο Μητροπολίτης Κονίτσης: «Αν οι κύριοι αρμόδιοι επιδιώκουν να σβήσει η ακριτική μας επαρχία, να μας το πουν καθαρά. Εγώ σαν υπεύθυνος Ποιμενάρχης της περιοχής, κρούω των κώδωνα του επί θύραις κινδύνου και καλώ τους άρχοντες και το λαό σε επαγρύπνηση, διότι, κατά το κοινώς λεγόμενο, «ο κόμπος έφτασε στο χτένι». Αν συνεχιστεί αυτή η καθοδική πορεία, τότε η περιοχή μας θα ερημώσει από ανθρώπους και θα ακούγονται μόνον οι κρωγμοί των αγρίων πτηνών και οι φωνές των αγρίων ζώων. Αλλά αυτό δε θα το επιτρέψουμε να γίνει». Έτσι ο μητροπολίτης προσπαθεί να εμπεδώσει μία αισιόδοξη αντίληψη. Καταθέτω για τα Πρακτικά αυτήν την ανακοίνωση.
      (Στο σημείο αυτό ο Βουλευτής κ. Κων. Τασούλας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κύριε Υπουργέ, προσπαθώντας κι εγώ να καταλήξω με μία αισιόδοξη αντίληψη, ζητώ να συμπεριλάβετε στα θέματα που θα αντιμετωπίσετε, όπως εκείνο της αστυνόμευσης της Αττικής, και το θέμα της αστυνόμευσης των παραμεθόριων περιοχών. Ανανεώστε τα οργανογράμματα, ενισχύστε με δύναμη τις παραμεθόριες περιοχές, όπως ο Νομός Ιωαννίνων, για να μπορέσει να υλοποιηθεί αυτό που είπατε, ότι δηλαδή πολλές φορές η συζήτηση στη Βουλή μπορεί να έχει το χαρακτήρα αντιδικίας, αλλά υπάρχει γόνιμη αντιδικία. Ας δούμε, λοιπόν, τα τέκνα αυτής της γονιμότητας άμεσα και πρακτικά.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Ευχαριστώ, κύριε Πρόεδρε.
      Οφείλω να επισημάνω ότι οι δευτερολογίες των συναδέλφων κινήθηκαν σε ένα πνεύμα σύγκλισης. Αυτό ήδη είναι ένα πρώτο θετικό αποτέλεσμα. Δεν μπορώ να το αγνοήσω αυτό ούτε να το παραβλέψω και δεν μπορώ να μην το επισημάνω.
      Ο κ. Πολύδωρας ξεκίνησε με τη μεγάλη επισήμανση της ευθύνης που έχει αναλάβει η χώρα για το θέμα των Ολυμπιακών Αγώνων. Μπορώ να τον διαβεβαιώσω και να διαβεβαιώσω και την ελληνική Βουλή ότι η Ελληνική Αστυνομία ως έχουσα τη θεσμική ευθύνη αυτής της πολύ μεγάλης προσπάθειας, εργάζεται και συνεργάζεται με τα λοιπά Σώματα Ασφαλείας, αλλά και με τις Ένοπλες Δυνάμεις, καθώς και με μία σειρά από κρατικούς και ιδιωτικούς φορείς, προκειμένου να εκπονήσει ένα σχέδιο ασφάλειας το οποίο θα εγγυάται πραγματικά την καλύτερη δυνατή τέλεση των Ολυμπιακών Αγώνων.
      Έχουμε αναλάβει μια μεγάλη υποχρέωση ως χώρα απέναντι στη διεθνή κοινότητα και αυτή την υποχρέωση σ’ ένα ταραγμένο διεθνές περιβάλλον οφείλουμε να τη βγάλουμε εις πέρας με επιτυχία. Και μπορώ να σας βεβαιώσω ότι θα τη βγάλουμε εις πέρας.
      Επίσης σημείωσα ιδιαίτερα θετικά την πλήρη αποσαφήνιση της θέσης της Νέας Δημοκρατίας όσον αφορά το θέμα του επικινδύνου και ανθυγιεινών. Θα το επαναλάβω, γιατί δε θέλω να υπάρχουν παρεξηγήσεις για το τι κατάλαβα εγώ.
      Κύριοι συνάδελφοι, όσον αφορά το θέμα των ανθυγιεινών εδώ γίνεται μια περίεργη σύγχυση. Στο ασφαλιστικό μας καθεστώς των βαρέων και ανθυγιεινών  και το καθεστώς της επικινδύνου εργασίας είναι κάτι ξεχωριστό. Είναι κάτι του υπέρτερου του βαρέως και ανθυγιεινού διότι έχει μεγαλύτερο βαθμό δυσκολίας. Και πρέπει να σας πω ότι επίδομα αναγνώρισης της επικινδυνότητας της δουλειάς τους στην Αστυνομία παίρνουν δύο κατηγορίες, οι ασχολούμενοι με την εξουδετέρωση εκρηκτικών μηχανισμών και οι ειδικές κατασταλτικές και αντιτρομοκρατικές  δυνάμεις. 
      Αυτό που θα ήθελα να σας ρωτήσω τώρα είναι το εξής: Αν αυτό το πράγμα εξομοιωθεί σε άλλες κατηγορίες, τότε σ’ αυτές τις δύο κατηγορίες που το λαμβάνουν τι θα πούμε; 
      Δεύτερον η Κυβέρνηση έχει ανακοινώσει σε συνεργασία με την ΑΔΕΔΥ ότι επίκειται η κατάθεση του νομοσχεδίου  το οποίο ολοκληρώθηκε για την εισαγωγή του θεσμού των βαρέων και ανθυγιεινών στο δημόσιο. Όπως ξέρετε ο δημόσιος τομέας στερείται αυτού του πλαισίου. Αυτό, λοιπόν, το καθεστώς, όπως έχει συμφωνηθεί με την ΑΔΕΔΥ, προβλέπει ότι μέσα από διαδικασίες κλάδοι εργαζομένων στο δημόσιο θα μπορούν να διεκδικήσουν την υπαγωγή τους στο καθεστώς αυτό και μια επιτροπή ειδικών θα κρίνει ποια κατηγορία εργαζομένων θα υπάγεται στο καθεστώς αυτό…
      ΒΥΡΩΝ ΠΟΛΥΔΩΡΑΣ: Πρέπει να φτιάξετε τις αστυνομίες αυτοτελώς.
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Άρα εγώ θα έλεγα ότι έρχεται ένα πλαίσιο στο οποίο θα μπορεί να γίνει μία συζήτηση. Και αυτό το λέω διότι η εμπειρία μας έχει δείξει ότι οι εργαζόμενοι για παράδειγμα στα ακτινολογικά εργαστήρια των δημόσιων νοσοκομείων και υποκείμενοι στον τεράστιο κίνδυνο των ζημιών από την ακτινοβολία δεν είναι στο καθεστώς των βαρέων και ανθυγιεινών, ενώ οι αντίστοιχοι του ιδιωτικού τομέα είναι.
      Αυτό, λοιπόν, έρχεται να καλύψει πραγματικές ανάγκες του δημόσιου τομέα όπου κατηγορίες εργαζομένων θα μπορούν να υπαχθούν εκεί. Άρα το ζήτημα το ποιοι θα υπαχθούν εκεί συνδέεται με το πλαίσιο το οποίο θα έλθει και βεβαίως με το τι αποφάσεις θα πάρουν οι επιτροπές στις οποίες μετέχουν πυρηνικοί επιστήμονες, εκπρόσωποι των εργαζομένων κλπ.
      Ο κ. Πολύδωρας αποσαφήνισε ότι αυτό δε συνδέεται σε καμιά περίπτωση με γενικευμένη καταβολή. Αυτό, λοιπόν, σημαίνει ότι δεν μπορεί να υπάρξει γενικευμένη καταβολή του όποιου επιδόματος ή της αύξησης του ήδη λαμβανομένου. Διότι πρέπει να σας πω ότι τα Σώματα Ασφαλείας και οι Ένοπλες Δυνάμεις ως αναγνώριση του ξεχωριστού τους ρόλου και της δυσκολίας της δουλειάς τους έχουν ξεχωριστό μισθολόγιο από τους άλλους υπαλλήλους και πολύ καλύτερο απ’ αυτό της ΑΔΕΔΥ και βεβαίως παίρνουν και το επίδομα της ειδικής απασχόλησης.
      Άρα, λοιπόν, εδώ εισάγεται ένας πρώτος κανόνας που είναι βασικός κανόνας που τον λέγαμε στις συζητήσεις που είχαμε μαζί τους. Πρώτον αυτό το πράγμα δεν μπορεί να συνδυαστεί με τίποτα με συνταξιοδοτικό καθεστώς. Δεύτερον, δεν μπορεί να συνδυαστεί με τη γενικευμένη καταβολή του δηλαδή και στους σαράντα πέντε χιλιάδες.
      ΒΥΡΩΝ ΠΟΛΥΔΩΡΑΣ: Δε θα πρέπει να είναι κάποιοι καταδικασμένοι στο γραφείο…
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Και τρίτον δεν έχει συνταξιοδοτικές επιπτώσεις. Αυτά κατάλαβα ως ένα πλαίσιο συζήτησης.
      Αυτό το πλαίσιο συζήτησης είναι ενσωματωμένο στην ανακοίνωση που είχαμε κάνει από το Υπουργείο Οικονομικών που λέμε ότι η συζήτηση για την αναβάθμιση της οικονομικής θέσης των Σωμάτων Ασφαλείας είναι διαρκής και γι’ αυτό είχαμε αυτές τις εξελίξεις του τελευταίου εξαμήνου που σας είπα….
      ΒΥΡΩΝ ΠΟΛΥΔΩΡΑΣ: Αλλά και τώρα δεν μιλάτε για Αστυνομία αλλά για ΑΔΕΔΥ. Πρέπει να γίνει συνεννόηση.
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Λάθος κάνετε. 
      ΠΡΟΕΔΡΕΥΩΝ (Παναγιώτης Σγουρίδης): Είπε ότι τους ξεχωρίζει από την ΑΔΕΔΥ.
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Άρα, λοιπόν εδώ εισήχθησαν κανόνες που και από εμάς έχουν εισαχθεί προ καιρού σε μια συζήτηση, διότι διαφορετικά δεν μπορεί να γίνει συζήτηση.
      Αναφέρατε, κύριε Μαρκογιαννάκη, ότι οι συλλήψεις των νονών και στη συνέχεια η αποφυλάκισή τους γίνεται επειδή τα στοιχεία μάλλον δεν είναι επαρκή. Θα έλεγα ότι εδώ χρειαζόταν μεγαλύτερη προσοχή. Πρώτον οι συλλήψεις έγιναν με εντάλματα ανακριτών και δεύτερον, ότι επειδή εκκρεμούν οι δίκες, δεν είναι σωστό να μιλάμε στη Βουλή περί αδυνάμου κατηγορητηρίου.
      Σας πληροφορώ ότι είναι υποθέσεις που έχουν επάρκεια στοιχείων για το τι διέπραξαν όλοι αυτοί. Αλλά εν πάση περιπτώσει ας αποφασίσουν τα δικαστήρια.
      Έχετε δίκιο στην επισήμανσή σας και το ανακοίνωσα όμως εδώ και καιρό, μπορεί να μην έχετε λάβει γνώση ότι υπήρξε μια αμέλεια στη νομοθέτηση, σχετικά με το επίδομα των ειδικών συνθηκών στο νόμο περί όπλων εάν αυτοί που πρέπει να το λαμβάνουν είναι και οι παθόντες εν υπηρεσία και που στη συνέχεια πάνε χωρίς τη θέλησή τους στα γραφεία. Είναι σαφές αυτό. Έχω ήδη στείλει διάταξη στο Υπουργείο Οικονομικών. Έχουμε συμφωνήσει επ’ αυτού. Επρόκειτο περί μιας αδικίας την οποία οφείλουμε να αποκαταστήσουμε και αυτό θα κάνουμε.
      Ελλείψεις προσωπικού στο Πυροσβεστικό Σώμα. Πρέπει να σας πω ότι από το 1998, που το Πυροσβεστικό Σώμα ανέλαβε την ευθύνη και τυπικά της δασοπυρόσβεσης, έχουμε διπλασιάσει το προσωπικό του. Οι πέντε χιλιάδες έγιναν δέκα χιλιάδες. Έχετε δίκιο σε αυτό που λέτε ότι υπάρχουν τρεις χιλιάδες οργανικά κενά. Όμως όταν σε μια τετραετία διπλασιάζεις το προσωπικό ενός Σώματος, δε νομίζω ότι είναι ένα βήμα που μπορεί να θεωρηθεί αμελητέο. Θα έλεγα ότι ήταν πάρα πολύ γενναίο. 
      Ο κ. Αναγνωστόπουλος, είπε ότι ο αγρότης φοβάται να πάει στα χωράφια του κλπ. Πράγματι, είναι σκηνές και του προσφάτου παρελθόντος, αλλά δεν είναι πια σημερινές. Έχουν γίνει εξαιρετικές δουλειές και από τα Σώματα και από τους Συνοριακούς Φρουρούς και από τα Σώματα Δίωξης Λαθρομετανάστευσης και από τους Ειδικούς Φρουρούς και από την Ελληνική Αστυνομία. Δεν είναι αυτή η εικόνα σήμερα, όπως δεν είναι η εικόνα η σημερινή οι παλιές λίστες. Αυτά έχουν γίνει από αρκετά χρόνια και δίδαξαν όλους έτσι ώστε να φθάσουμε σ’ ένα καθεστώς το οποίο σήμερα είναι πολύ διαφορετικό, αλλά εμείς μιλάμε για το σήμερα. Και αυτό το σήμερα διαμορφώθηκε μέσα από οδυνηρές εμπειρίες του παρελθόντος που τις έχουμε όλοι μας, αλλά διαμορφώθηκε μ’ ένα σωστό πλαίσιο. Και αυτό λειτουργεί πια. 
      Αναδιάρθρωση της ΕΛ-ΑΣ. Έχει δίκιο ο κ. Τασούλας. Είναι ένα σχέδιο το οποίο είναι σε εξέλιξη, το οποίο θα ολοκληρωθεί καθ’ ον χρόνο θα πηγαίνουμε στους Ολυμπιακούς Αγώνες και βεβαίως θα τεθεί σε εφαρμογή αμέσως μετά. Είναι μια πλήρης εκτεταμένη γενναία αναδιάρθρωση της εσωτερικής δομής της Αστυνομίας και όσον αφορά τη χωροταξική της αρμοδιότητα –υπάρχουν απίστευτες αρμοδιότητες που ταλαιπωρούν τον κόσμο ανάμεσα στα αστυνομικά τμήματα, πού ανήκει  ένας οικισμός και πού ένας άλλος…
      ΒΥΡΩΝ ΠΟΛΥΔΩΡΑΣ: Φτιάξτε το να το εφαρμόσουμε.
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Ξέρετε τι θαυμάζω σε εσάς, κύριε Πολύδωρα; Είναι ότι επί πάρα πολλά χρόνια διατηρείτε το κουράγιο και την ελπίδα ότι πραγματικά μπορείτε να γίνετε κυβέρνηση! Αυτό είναι πολύ σπουδαίο. Ξέρετε τι είναι να είστε είκοσι χρόνια στην Αντιπολίτευση και να συνεχίζετε να έχετε κουράγιο! Εγώ σας θαυμάζω γι’ αυτό.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Καλά, σκοπεύετε να μη φύγετε ποτέ;
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Δεν είναι αν σκοπεύουμε εμείς, κύριε Μαρκογιαννάκη. Είναι τι αποφασίζει ο ελληνικός λαός. Και εμείς, όπως ξέρετε, είμαστε στην Κυβέρνηση επειδή μας ψηφίζει ο κόσμος, δεν είμαστε με κανέναν άλλο τρόπο.
      ΒΥΡΩΝ ΠΟΛΥΔΩΡΑΣ: Πολύ καθεστωτικό αυτό. Να μας στερείτε και την ελπίδα. 
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Ίσα-ίσα το αντίθετο.
      ΠΡΟΕΔΡΕΥΩΝ (Παναγιώτης Σγουρίδης): Η ελπίδα πεθαίνει τελευταία, κύριε Πολύδωρα.
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Να τελειώσω με δύο παρατηρήσεις της κ. Παπακώστα. 
      Αυτό που αναφέρατε για τα διαβατήρια, πρέπει να σας πω ότι στα Συμβούλια Υπουργών Δημόσιας Τάξης και Εσωτερικών Υποθέσεων της Ευρωπαϊκής Ένωσης το τελευταίο διάστημα είναι μόνιμο θέμα στην ημερήσια διάταξη. Δεν καταλαβαίνω γιατί λέτε ότι είμαστε απόντες από αυτό. Εμείς τα συνδιαμορφώνουμε αυτά. Η Ευρωπαϊκή Επιτροπή έχει ένα ρόλο εισηγητικό και προπαρασκευαστικό αυτής της υπόθεσης. Αυτό, λοιπόν, που έχουμε αποφασίσει στο τελευταίο Συμβούλιο Υπουργών των Βρυξελλών είναι ότι κατ’ αρχήν θα υιοθετήσουμε μάλλον την πρόταση της Ευρωπαϊκής Επιτροπής για τα βιομετρικά δεδομένα που αφορούν τις ψηφιακές φωτογραφίες και τα δακτυλικά αποτυπώματα. Εκεί υπάρχει μια ομοφωνία. Υπάρχει μια κοινοβουλευτική επιφύλαξη της Αγγλίας και της Σουηδίας, αλλά θα τα δούμε. Η Ελλάδα είναι εκεί και τα συνδιαμορφώνει αυτά. Συνδιαμορφώνονται οι αποφάσεις και από εκεί και πέρα αυτές γίνονται κοινοτικές οδηγίες και όταν γίνονται κοινοτικές οδηγίες μετατρέπονται σε εσωτερικό δίκαιο.
      Άρα, λοιπόν, οι διαδικασίες είναι γνωστές. Απορώ γιατί υπάρχει αυτή η ανησυχία ότι εμείς δεν γνωρίζουμε τι συμβαίνει εκεί. 
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Η εισήγηση είναι πως είναι αντισυνταγματική …
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Κυρία Παπακώστα, θέλω να σας πω ότι, όταν μία απόφαση της Ευρωπαϊκής Ένωσης υπόκειται στον τύπο της κοινοτικής οδηγίας, η ισχύς της είναι υπέρτερη του Συντάγματος. Άρα το τι θα συζητήσουμε εκεί αφορά την Ευρώπη και ό,τι μας έρθει ως κοινοτική οδηγία είμαστε υποχρεωμένοι να το εντάξουμε στο εσωτερικό μας δίκαιο χωρίς κανένα πρόβλημα συνταγματικότητας. Δεν τίθενται προβλήματα αντισυνταγματικότητας επί κοινοτικών οδηγιών. 
      Όσον αφορά την απορία σας γιατί οι Ηνωμένες Πολιτείες συνεχίζουν να έχουν τη 17 Νοέμβρη στη λίστα ή τους Επαναστατικούς Πυρήνες, θέλω να σας πω το εξής. Η Ελλάδα έχει αποσαφηνίσει απολύτως και νομίζω ότι έχουμε συμφωνήσει ότι εγχώρια τρομοκρατία δέχθηκε ένα συντριπτικό χτύπημα με την εξάρθρωση και της 17 Νοέμβρη και του ΕΛΑ. Και βεβαίως υπήρξε συμπερίληψη της 17 Νοέμβρη και των Επαναστατικών Πυρήνων στην τελευταία λίστα που εξέδωσε το State Department. Ελπίζω, όμως, να γνωρίζετε και το ελληνικό διάβημα που λέει ότι εμείς δεν συμφωνούμε με τίποτα από αυτό.
      Θέλετε να σας πω και κάτι άλλο; Συγκρατήστε μια ημερομηνία, την επόμενη Παρασκευή. Δεν θα σας πω τι θα γίνει την επόμενη Παρασκευή, αλλά την ερχόμενη Παρασκευή θα έχουμε κάτι το οποίο θα απαντήσει σε αυτό που λέτε μ’ έναν τρόπο καταλυτικό. Δεν είναι δική μας ενέργεια αυτή όσον αφορά το ζήτημα αυτό. 
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Και εσείς κρατήστε μία ημερομηνία, τα τέλη Οκτωβρίου 2002. 
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Πάντως η Ελλάδα έκανε διάβημα αμέσως διά της πρεσβείας της στην Ουάσιγκτον και είπε ότι αυτό το πράγμα δεν είναι σωστό και ότι η εγχώρια τρομοκρατία έχει υποστεί ένα συντριπτικό χτύπημα και ότι δεν έχει καμία υπηρεσιακή δυνατότητα. Και βεβαίως η Ελληνική Αστυνομία συνεχίζει τη δουλειά της όσον αφορά την απάλειψη των τυχόν υπολειμμάτων που υπάρχουν στη χώρα μας.
      Όσον αφορά το traffing, την εκμετάλλευση και την εμπορία ανθρώπων, τα τελευταία χρόνια κάναμε σημαντικά βήματα σ’ ένα θέμα που ήμασταν πίσω. Ειδικά, όμως, χθες ο παριστάμενος εδώ κ. Κότης, ο ταξίαρχος, βραβεύθηκε από τους Γιατρούς του Κόσμου για τις σημαντικές προσπάθειες που κάνει το αντίστοιχο τμήμα της Ελληνικής Αστυνομίας πάνω στο ζήτημα αυτό. Προσπάθειες γίνονται και έχουμε και άλλα να κάνουμε για το ζήτημα αυτό, γιατί είναι ένα φοβερό έγκλημα και δεν έχουμε απολύτως συνειδητοποιήσει περί τίνος πρόκειται ως ελληνική κοινωνία. Η Ελληνική Αστυνομία, όμως, και εδώ πρωτοπορεί και είμαστε σ’ ένα συνεχή συντονισμό με τα άλλα υπουργεία, κυρίως με το Υπουργείο Υγείας Πρόνοιας, γιατί αυτά τα θύματα χρειάζονται μία διαφορετικού τύπου αντιμετώπιση και όχι μία συνηθισμένη ποινική μεταχείριση.
      ΠΡΟΕΔΡΕΥΩΝ (Παναγιώτης Σγουρίδης): Κύριε Πολύδωρα, θέλετε το λόγο;
      ΒΥΡΩΝ ΠΟΛΥΔΩΡΑΣ: Όχι, κύριε Πρόεδρε. Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Καλώς.
      Κηρύσσεται περαιωμένη η συζήτηση επί της υπ’ αριθμόν 12/16-10-2003 επερώτησης Βουλευτών της Νέας Δημοκρατίας προς τον Υπουργό Δημόσιας Τάξης, σχετικά με την αύξηση της εγκληματικότητας. 
      Ο Βουλευτής κ. Πέτρος Μαντούβαλος ζητεί άδεια ολιγοήμερης απουσίας στο εξωτερικό. 
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε τη ζητηθείσα άδεια. 
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.48΄, λύεται η συνεδρίαση για την προσεχή Τρίτη 4 Οκτωβρίου 2003 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία: Ι) συζήτηση συμβάσεων και ΙΙ) συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας: «Ρύθμιση θεμάτων συγχώνευσης εταιριών Ε.Β.Ο. Α.Ε.-ΠΥΡΚΑΛ Α.Ε.», σύμφωνα με την ημερήσια διάταξη που σας έχει διανεμηθεί.
      
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



62
Συνεδρίαση 31-10-03              σελ.   

