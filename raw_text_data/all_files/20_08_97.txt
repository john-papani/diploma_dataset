Σελίδα 761 

Π Ρ Α Κ Τ Ι Κ Α   Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ   Α'

ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ

ΘΕΡΟΥΣ 1997

ΣΥΝΕΔΡΙΑΣΗ ΚΔ'

Τετάρτη 20 Αυγούστου 1997

Αθήνα, σήμερα στις 20 Αυγούστου 1997, ημέρα Τετάρτη και ώρα 10.35' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Aπόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 19.8.1997 εξουσιοδότηση του Τμήματος, επικυρώθηκαν με ευθύνη του Προεδρείου τα πρακτικά της ΚΓ' συνεδριάσεώς του, της 19.8.1997 σε ό,τι αφορά την ψήφιση στο σύνολο του σχεδίου νόμου "Ειδικό μισθολόγιο δικαστικών λειτουργών μισθολόγια κύριου προσωπικού Νομικού Συμβουλίου του Κράτους και ιατροδικαστών και άλλες διατάξεις".

Κύριοι συνάδελφοι, πριν προχωρήσουμε στο έργο μας και αναφερόμενος στη χθεσινή τρομοκρατική ενέργεια, θα ήθελα να εκφράσω την ομόθυμη, πιστεύω, θέση του Τμήματος και ολοκλήρου της Βουλής των Ελλήνων.

Η Βουλή καταδικάζει την τρομοκρατική αυτή ενέργεια, όπως και κάθε πράξη τρομοκρατίας, ως αντικοινωνική και αποσταθεροποιητική των δημοκρατικών θεσμών. Ειδικότερα, η τρομοκρατική επίθεση εναντίον ενός μέλους του Κοινοβουλίου αποτελεί και επίθεση εναντίον της Βουλής των Ελλήνων, η οποία είναι κατά το πολίτευμα ο αυθεντικός εκπρόσωπος του λαού και εκφραστής της λαϊκής κυριαρχίας.

Στο συνάδελφο κ. Στέλιο Παπαθεμελή, ένα από τα παλαιότερα κοινοβουλευτικά στελέχη, εκπροσωπεί το λαό της Θεσσαλονίκης στην Αίθουσα αυτή συνεχώς από το 1974, εκφράζουμε την αμέριστη ηθική συμπαράσταση του Σώματος.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην Ημερησια Διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Θα προχωρήσουμε στη συζήτηση των άρθρων του νομοσχεδίου του Υπουργείου Οικονομικών "Κώδικας διοικητικών και ποινικών κυρώσεων στη φορολογική νομοθεσία και άλλες διατάξεις".

Το νομοσχέδιο αποτελείται από πέντε μέρη και όπως βλέπω εδώ από τη διάκριση αυτών των πέντε μερών, το πρώτο μέρος αφορά τα θέματα των διοικητικών κυρώσεων, το δεύτερο μέρος τις ποινικές κυρώσεις, το τρίτο μέρος αφορά τις κυρώσεις για την είσπραξη δημοσίων εσόδων, το τέταρτο μέρος είναι μεταβατικές και καταργούμενες διατάξεις και το πέμπτο μέρος αφορά άλλες διατάξεις, όπου εκεί έχουν προστεθεί και διάφορες τροπολογίες του Υπουργού κατά τη συζήτηση στη διαρκή επιτροπή.

Επίσης, υπάρχουν επτά εμπρόθεσμες τροπολογίες συναδέλφων και μία εκπρόθεσμη.

Χθες, ο κύριος Υπουργός κατέθεσε τις τροπολογίες που μας προανήγγειλε, πλην ορισμένων τις οποίες τον παρεκάλεσα να τις καταθέσει σε επόμενο νομοσχέδιο γιατί δεν έχουν και κάποιον επείγοντα χαρακτήρα. Επομένως, μ' αυτές που ήδη είχαν κατατεθεί έχουμε συνολικώς έξι τροπολογίες του κυρίου Υπουργού.

Θα παρακαλέσω τώρα τους εισηγητές να μας πουν ποιες από αυτές τις διατάξεις κατά τη γνώμη τους απαιτούν ίσως μία χωριστή συζήτηση, προκειμένου να κατανείμουμε αυτά τα πέντε μέρη του νομοσχεδίου στη σημερινή και αυριανή συνεδρίαση, στο τέλος της οποίας προτείνω να διατεθεί χρόνος μιας με δύο ωρών, προκειμένου να συζητηθούν οι τροπολογίες.

Ο κ. Μεϊμαράκης, Κοινοβουλευτικός Εκπρόσωπος της Νέας Δημοκρατίας, έχει το λόγο.

ΕΥΑΓΓΕΛΟΣ ΜΕΪΜΑΡΑΚΗΣ: Κατ' αρχήν, κύριε Πρόεδρε, και χθες το βράδυ με τη λήξη της συνεδριάσεως επεσήμανα, ότι οι τροπολογίες δεν είχαν διανεμηθεί. Κατά συνέπεια, δεν μπορούμε να γνωρίζουμε το περιεχόμενο των τροπολογιών, διότι η Κυβέρνηση έχει συνηθίσει πλέον να καταθέτει τροπολογίες οι οποίες είναι νομοσχέδια ολόκληρα. 

Εάν, λοιπόν, δεν δούμε τις τροπολογίες, δεν μπορούμε να συναινέσουμε στο να λήξει αύριο η συζήτηση. Εάν οι τροπολογίες είναι από τις τροπολογίες που έχουν ένα άρθρο, που δεν είναι πολύπλοκες, που δεν θα απασχολήσουν πολύ το Σώμα και η ροή της συζήτησης του νομοσχεδίου μας επιτρέπει να διαθέσουμε κάποιο χρόνο αύριο και να τελειώσουμε αύριο, έχει καλώς. Εάν όμως οι τροπολογίες είναι ολόκληρα νομοσχέδια, η Νέα Δημοκρατία, επαναλαμβάνω, δεν μπορεί να συναινέσει στο να τελειώσουμε αύριο.

ΠΡΟΕΔΡΟΣ (Απόστολος Κακλαμάνης): 'Ηθελα, κατ' αρχήν, να πληροφορήσω το Σώμα και τον κύριο συνάδελφο ότι οι τροπολογίες αυτές κατετέθησαν χθες στις 20.25' και διενεμήθησαν αμέσως.

ΕΥΑΓΓΕΛΟΣ ΜΕΪΜΑΡΑΚΗΣ: 'Οχι, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Μα, δεν είναι δυνατόν να μη διενεμήθησαν.

ΝΙΚΟΛΑΟΣ ΓΚΑΤΖΗΣ: Μα, δεν διενεμήθησαν.

ΠΡΟΕΔΡΟΣ (Απόστολος Κακλαμάνης): Θα ελέγξω την υπηρεσία και θα ξέρω τι ώρα ακριβώς διενεμήθησαν.

ΝΙΚΟΛΑΟΣ ΓΚΑΤΖΗΣ: Ρωτήσαμε, μάλιστα, τον κύριο 

Σελίδα 762 

Υπουργό και μας είπε ότι τις κατέθεσε.

ΠΡΟΕΔΡΟΣ (Απόστολος Κακλαμάνης): Μπορούμε να μη μιλάμε όλοι μαζί για να καταλαβαίνουμε τι λέμε;

ΕΥΑΓΓΕΛΟΣ ΜΕΪΜΑΡΑΚΗΣ: Μα, έγινε θέμα εδώ, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Γκατζή, έχετε το λόγο.

ΝΙΚΟΛΑΟΣ ΓΚΑΤΖΗΣ: Ρωτήσαμε, γιατί δεν μας έχουν δοθεί ακόμη οι τροπολογίες, κατά τη συνεδρίαση της χθεσινής συζήτησης και ο κύριος Υπουργός μας είπε "Εγώ τις κατέθεσα στο Προεδρείο". Και δεν μας δόθηκαν.

ΠΡΟΕΔΡΟΣ (Απόστολος Κακλαμάνης): Δεν καταλαβαίνω, γιατί σε αυτήν την Αίθουσα, για πράγματα τα οποία γνωρίζουμε, δημιουργούμε θέματα.

Ο κύριος Υπουργός λογικά σας είπε ότι "Εγώ τις κατέθεσα".

ΝΙΚΟΛΑΟΣ ΓΚΑΤΖΗΣ: Τον ρωτήσαμε, αν τις κατέθεσε.

ΠΡΟΕΔΡΟΣ (Απόστολος Κακλαμάνης): Ωραία.

Κατετέθησαν, λοιπόν, χθες στις 20.25'.

ΝΙΚΟΛΑΟΣ ΓΚΑΤΖΗΣ: Σε μας δεν δόθηκαν όμως. 

ΠΡΟΕΔΡΟΣ (Απόστολος Κακλαμάνης): 'Αλλο αυτό.

Είπατε κάτι για τον Υπουργό και περιμένω να ακούσω τι είπε ο Υπουργός. Ο κύριος Υπουργός είπε ότι τις κατέθεσε.

ΝΙΚΟΛΑΟΣ ΓΚΑΤΖΗΣ: Βεβαίως. 

ΠΡΟΕΔΡΟΣ (Απόστολος Κακλαμάνης): Εντάξει, λοιπόν. Τίποτε το νέο δεν προκύπτει από την παρέμβασή σας. 

ΝΙΚΟΛΑΟΣ ΓΚΑΤΖΗΣ: Προκύπτει ότι δεν τις πήραμε. 

ΠΡΟΕΔΡΟΣ (Απόστολος Κακλαμάνης): Μα, δεν προκύπτει από τον Υπουργό αυτό.

ΝΙΚΟΛΑΟΣ ΓΚΑΤΖΗΣ: 'Οχι από τον Υπουργό βέβαια.

ΠΡΟΕΔΡΟΣ (Απόστολος Κακλαμάνης): Οι τροπολογίες κατετέθησαν χθες στις 20.25'. Εγώ θα ελέγξω, αν και ποια ώρα διενεμήθησαν.

ΝΙΚΟΛΑΟΣ ΓΚΑΤΖΗΣ: Δεν διενεμήθησαν καθόλου. Εγώ δεν έλειψα ούτε ένα λεπτό από εδώ μέσα.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, κατά σύμπτωση ο Προεδρεύων εκείνη την ώρα είναι παρών. Του το επεσήμανα χθες το βράδυ στις 12' η ώρα. Δεν το λέμε ούτε για να ελέγξετε την υπηρεσία, ούτε για να δημιουργήσουμε θέμα.

ΠΡΟΕΔΡΟΣ (Απόστολος Κακλαμάνης): Ακούστε. Η υπηρεσία, αν δεν τις διένειμε δεν είναι δυνατόν, να μην ελεγχθεί.

ΕΥΑΓΓΕΛΟΣ ΜΕΪΜΑΡΑΚΗΣ: Επιτρέψτε μου ένα λεπτό. Δεν το λέμε, για να δημιουργήσουμε θέμα, γιατί δεν διενεμήθησαν οι τροπολογίες. Σας λέω ότι εμείς δεν τις έχουμε πάρει ακόμη. Δεν ξέρω, αν τα άλλα κόμματα τις έχουν πάρει.

Κατά συνέπεια, εφ' όσον δεν έχουμε δει αν είναι πολλά τα άρθρα των τροπολογιών ή αν είναι ένα άρθρο μόνο ή αν είναι απλές ή πολύπλοκες, δεν μπορούμε να συναινέσουμε.

ΠΡΟΕΔΡΟΣ (Απόστολος Κακλαμάνης): Κύριε Μεϊμαράκη, τα θέματα ουσίας, που απασχολούν το Κοινοβούλιο, είναι αρκετά σοβαρά νομίζω, ώστε εκεί να δίνουμε περισσότερη προσοχή και περισσότερη έμφαση. Μη δίνουμε, λοιπόν, έμφαση και προσοχή σε ζητήματα, τα οποία είναι εύκολο να ελεγχθούν πώς ακριβώς έχουν και στα οποία δεν μπορεί να υπάρχουν διαφορετικές θέσεις, γιατί έτσι, δεν βοηθούμε νομίζω τη λειτουργία του Σώματος.

Εγώ θα ελέγξω, αν και ποια ώρα ....

ΕΥΑΓΓΕΛΟΣ ΜΕΪΜΑΡΑΚΗΣ: Δεν είναι αυτό το θέμα μας, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Μα, εγώ θα το ελέγξω, γιατί είμαι ο Πρόεδρος του Σώματος. Και όταν ένας Βουλευτής και μάλιστα ο εκπρόσωπος ενός κόμματος μου λέει ότι δεν έλαβε γνώση των τροπολογιών, πρέπει να ελέγξω γιατί, από τις 20.30' χθες που κατατέθησαν οι τροπολογίες, δεν διενεμήθησαν, αν επαναλαμβάνω, δεν διενεμήθησαν.

Δεύτερον, όσον αφορά τις τροπολογίες -γιατί σας είπα ότι, πριν κατατεθούν, παρεκάλεσα τον κύριο Υπουργό ορισμένες, που δεν είχαν επείγοντα χαρακτήρα, να κατατεθούν σε επόμενο νομοσχέδιο- είδα αυτές τις τροπολογίες, γι' αυτό και κάνω αυτήν την πρόταση.

Κατά τον Κανονισμό, ο Πρόεδρος κάνει πρόταση για το χρόνο που θα απαιτηθεί για τη συζήτηση τροπολογιών που έχουν κατατεθεί μετά την απόφαση της Διάσκεψης των Προέδρων. Αυτό λέει ο Κανονισμός και αυτό κάνω.

ΕΥΑΓΓΕΛΟΣ ΜΕΪΜΑΡΑΚΗΣ: Και εμείς δεν συμφωνούμε.

ΠΡΟΕΔΡΟΣ (Απόστολος Κακλαμάνης): Να ακούσετε πρώτα και μετά να μη συμφωνήσετε. Εγώ αιτιολογώ τη δική μου πρόταση. Εσείς, χωρίς να ακούσετε αυτήν την αιτιολόγηση, δεν συμφωνείτε; Τότε, πώς θα λειτουργήσουμε; Θα ακούσετε πρώτα, γιατί ο Πρόεδρος προτείνει οι τροπολογίες αυτές να συζητηθούν σε αυτόν το χρόνο και εν συνεχεία, θα πείτε την άποψή σας. Και ο Πρόεδρος οφείλει να σας ακούσει και να διαμορφώσει μια καλύτερη πρόταση προς το Σώμα. Νομίζω, ότι αυτή είναι η καλύτερη διαδικασία.

Η μια τροπολογία είναι η με γενικό αριθμό 825 και ειδικό 302, με την οποία προστίθενται στα λεγόμενα παράγωγα χρηματοοικονομικά προϊόντα και οι συμβάσεις SWAPS. 'Οσοι ασχολούνται ειδικότερα και οι εισηγητές του νομοσχεδίου γνωρίζουν ότι μαζί με τα REPOS και τα άλλα χρηματοοικονομικά προϊόντα όπως λέγονται, είναι και οι συμβάσεις SWAPS, που πρέπει και αυτές να φορολογούνται όπως προβλέπεται. Είναι πράξεις που γίνονται επί συναλλάγματος.

Η δεύτερη τροπολογία αφορά μία ρύθμιση για το φόρο ακινήτου περιουσίας του Παναγίου Τάφου του Αγίου 'Ορους και των Μητροπόλεων και της Ιεράς Μονής Σινά. Είναι θέμα στο οποίο κανείς ή συμφωνεί ή διαφωνεί. Δεν νομίζω ότι θέλει πολλή συζήτηση. Είναι ακόμη μια τροπολογία η οποία ασφαλώς θέλει κάποια συζήτηση, που αφορά τη φορολόγηση της παραγωγής τσίπουρου ή τσικουδιάς. Και είναι και η τέταρτη τροπολογία η οποία ασφαλώς θέλει συζήτηση και αφορά το πετρέλαιο εσωτερικής καύσης και τον περιορισμό του χρόνου κατά ένα μήνα από 15 Νοεμβρίου μέχρι 31 Μαρτίου αντί μέχρι 15 Απριλίου σε ό,τι αφορά τη μείωση του φόρου κατανάλωσης που επιβάλλεται στο πετρέλαιο αυτό που χρησιμοποιείται για θέρμανση.

Αυτές είναι οι τροπολογίες που κατέθεσε ο Υπουργός και για τις οποίες επαναλαμβάνω, θα ελέγξω αν πράγματι δεν διενεμήθησαν και γιατί δεν διενεμήθησαν. Γι' αυτές τις τροπολογίες εγώ σας πρότεινα να διαθέσουμε 

ΝΙΚΟΛΑΟΣ ΓΚΑΤΖΗΣ: Τέσσερις είπατε, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ναι, οι άλλες είναι ήδη γνωστές, ήταν ήδη κατατεθημένες. Η μία αφορά τα αυτοκίνητα των εργαζομένων στο εξωτερικό και η άλλη τη διαχείριση των ναρκωτικών ουσιών.

Γι' αυτές, λοιπόν, τις τροπολογίες η πρότασή μου είναι να διαθέσουμε μία με δύο ώρες αύριο Πέμπτη. Παρακαλώ δείτε τις και πέστε μου την άποψή σας χωρίς να λέμε σε αυτήν την Αίθουσα του διαλόγου εκ προϊμίου συμφωνούμε ή διαφωνούμε.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Πρόεδρε.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε εγώ θα ήθελα να γίνει ξανά σύσταση, όπως την κάνετε, προς τα μέλη της Κυβέρνησης να αποφεύγουν αυτήν την πρακτική των τροπολογιών. Βεβαίως, μπορούν να συζητηθούν αυτές οι τροπολογίες στο διάστημα των δύο ή τριών ωρών. Δεν υπάρχει αντίρρηση από πλευράς μας, αρκεί να υπάρξει αυτός ο χρόνος, γιατί όπως αντιλαμβάνεστε και ορισμένες από τις κατατεθειμένες τροπολογίες έχουν κρίσιμο περιεχόμενο, αλλά και μία δύο από αυτές που κατατέθηκαν χθες επίσης έχουν περιεχόμενο το οποίο θέλει αποσαφήνιση.

Κατά σύμπτωση τα αναφερόμενα στις συμβάσεις SWAPS είναι εκείνα τα οποία προσδιορίζονται από τον Τύπο ότι αποτέλεσαν αντικείμενο διαφωνιών στο κυβερνητικό επιτελείο. Επιτρέψτε μου να αναφερθώ σε εκείνα τα οποία από πληροφορίες του κυβερνητικού επιτελείου ανακοινώνονται. Δεν έχω καμία αντίρρηση να το συζητήσουμε και να το 

Σελίδα 763 

αποσαφηνίσουμε. Θα παρακαλούσα όμως, επειδή χθες έγινε σχετική συζήτηση, για να διαφωτιστούμε και μεις και σεις και επειδή κάνατε μία δήλωση με την οποία διαβεβαιώσατε το Κοινοβούλιο ότι δεν τρέχει τίποτα...

ΠΡΟΕΔΡΟΣ (Απόστολος Κακλαμάνης): Θα τα πούμε στη συζήτηση αυτά.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Καλώς.

ΠΡΟΕΔΡΟΣ (Απόστολος Κακλαμάνης): Ο κ. Μεϊμαράκης έχει το λόγο.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, επειδή κατ' αρχήν το νομοσχέδιο είναι μεγάλο και επειδή υπάρχει ενδιαφέρον ομιλητών -μπορεί φυσικά και να μην υπάρξει- θα πρότεινα να δούμε σήμερα πως θα εξελιχθεί η συζήτηση και αν αύριο προλαβαίνουμε να συζητήσουμε και τις τροπολογίες. Διότι αναφέρθηκε και προηγουμένως, ότι αυτό το συγκεκριμένο θέμα είναι μεγάλο πρόβλημα. Αυτό είναι που οδήγησε τον κ. Δρίτσα στην παραίτηση σύμφωνα με τον υπόμνημα το οποίο συντάσσει για να στείλει στον Πρωθυπουργό.

Σχετικά με τις μονές, μην ξεχνάτε, κύριε Πρόεδρε, και δεν τιμά το Κοινοβούλιο, ότι πριν από ένα ενάμιση μήνα νομοθετήσαμε.

ΓΕΩΡΓΙΟΣ ΔΡΥΣ (Υφυπουργός Οικονομικών): Ποιο πράγμα;

ΕΥΑΓΓΕΛΟΣ ΜΕΪΜΑΡΑΚΗΣ: Αυτό για τις φοροαπαλλαγές.

ΠΡΟΕΔΡΟΣ (Απόστολος Κακλαμάνης): Σας παρακαλώ. Επί της ουσίας θα τα πούμε αυτά.

ΕΥΑΓΓΕΛΟΣ ΜΕΪΜΑΡΑΚΗΣ: Γιατί γίνεται έτσι; Γιατί ακριβώς τα περνάμε έτσι. Δηλαδή ποιο είναι το πρόβλημα; Να περάσουμε τις τροπολογίες χωρίς να τις διαβάσουμε ή να τις δούμε;

Προτείνουμε, λοιπόν: Αν υπάρχει χρόνος αύριο, δεν υπάρχει αντίρρηση από πλευρά μας να διατεθούν δύο ώρες για να συζητηθούν οι τροπολογίες, αλλά και αυτές των Βουλευτών. Διότι άλλως δεν έχει νόημα να κάθονται εδώ οι συνάδελφοι, με την αναμονή της ανάπτυξης της δικής τους τροπολογίας και να βλέπουν στις 15.00'-16.00' ότι δεν μπορούν να την αναπτύξουν.

Κατά συνέπεια λέω: Να δούμε πώς θα εξελιχθεί η συζήτηση σήμερα και αύριο το πρωί να δούμε αν θα συνεχίσουμε την ερχόμενη Τρίτη ή όχι.

ΠΡΟΕΔΡΟΣ (Απόστολος Κακλαμάνης): Κύριε Αδαμόπουλε, τι έχετε να πείτε;

ΓΕΩΡΓΙΟΣ ΑΔΑΜΟΠΟΥΛΟΣ: 'Οπως έχει το νομοσχέδιο, διεπίστωσα ότι η συμμετοχή των ομιλητών στην κατ'αρχήν συζήτηση δεν ήταν μεγάλη, δεν ήταν πάνω από τρεις. Το νομοσχέδιο έχει μία ενότητα, όπως και εσείς είπατε. Μιλάει για τα τέλη, για τα πρόστιμα, για τις ποινικές κυρώσεις, για τις διοικητικές κυρώσεις και για τις διαδικασίες είσπραξης δημοσίων εσόδων.

Συμφωνώ, ότι σήμερα για την ενότητα του αντικειμένου, θα μπορούσαμε να συζητήσουμε τα άρθρα 1 έως και 21 τουλάχιστον και αύριο από το 22 έως 26, το ακροτελεύτιο, συν μιάμιση-δύο ώρες τις τροπολογίες. Πιστεύω, ότι ο χρόνος πράγματι είναι αρκετός.

ΠΡΟΕΔΡΟΣ (Απόστολος Κακλαμάνης): Εγώ θα σας προτείνω κατόπιν αυτής της συζητήσεως να προχωρήσουμε σήμερα στο πρώτο μέρος που αφορά τις διοικητικές κυρώσεις, στο δεύτερο που αφορά τις ποινικές κυρώσεις και στο τρίτο που αφορά τις κυρώσεις για την είσπραξη δημοσίων εσόδων.

Από τα άρθρα αυτά να αφαιρέσουμε για χωριστή συζήτηση -αν κρίνετε ότι υπάρχουν- κάποιο ή κάποια άρθρα που θέλουν ιδιαίτερη προσοχή, που δεν αποτελούν αλληλένδετες ρυθμίσεις, αλλά έχουν κάποιο πρόβλημα στο οποίο αξίζει να επικεντρωθεί η προσοχή του Τμήματος ώστε να έχουμε αύριο το χρόνο να συζητήσουμε τις τροπολογίες και του Υπουργού και των συναδέλφων Βουλευτών.

Ο κ. Ρεγκούζας, ο εισηγητής της Μειοψηφίας που γνωρίζει το νομοσχέδιο, έχει άποψη;

ΑΔΑΜ ΡΕΓΚΟΥΖΑΣ: Μόλις τώρα ενημερώθηκα, γιατί ήμουν έξω. Συμφωνώ όμως.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, το λόγο.

ΠΡΟΕΔΡΟΣ (Απόστολος Κακλαμάνης): Ορίστε, έχετε το λόγο.

ΕΥΑΓΓΕΛΟΣ ΜΕΪΜΑΡΑΚΗΣ: Υπάρχουν άρθρα και στα τρία κεφάλαια που χρήζουν προσοχής και μελέτης καθώς και προτάσεις βελτίωσής τους από πλευράς Αντιπολίτευσης. Και στα τρία μέρη! Θα λέγαμε να δοθεί χρόνος με κάποια ανοχή για να συζητηθούν.

ΠΡΟΕΔΡΟΣ (Απόστολος Κακλαμάνης): 'Οπως ξέρετε, η πρακτική στην οποία έχουμε εγκλιματιστεί κατά κάποιο τρόπο, είναι να ξεχωρίζουμε κάποια άρθρα που θέλουν συζήτηση και τα υπόλοιπα να τα κάνουμε ενότητες, όπου δίδεται περισσότερος χρόνος στους εισηγητές και στους λοιπούς αγορητές. 'Ετσι ενημερώνεται καλύτερα το Σώμα και τοποθετούνται όσοι συνάδελφοι θέλουν να μιλήσουν επ'αυτών.

Πέστε μας και εσείς, κύριε Ρεγκούζα, που είσθε εισηγητής και με τον κ. Αδαμόπουλο είσθε και ειδικοί στα θέματα αυτά.

Ο κ. Γκατζής έχει ζητήσει το λόγο.

Ορίστε, κύριε Γκατζή.

ΝΙΚΟΛΑΟΣ ΓΚΑΤΖΗΣ: Δυστυχώς η μικρή εμπειρία μου λέει ότι όταν μπαίνουν αυτά τα άρθρα και λέτε ότι θα διπλασιάσετε το χρόνο το πολύ -πολύ από τα πέντε λεπτά να πάει στα δέκα. Και όταν έχουμε να κουβεντιάσουμε είκοσι τέσσερα άρθρα καταλαβαίνετε ότι σε δέκα λεπτά είναι αδύνατο να γίνει αυτό γιατί όση καλή θέληση και αν έχει το Προεδρείο λέει ότι δεν μπορεί να παραβεί την απόφαση.

ΠΡΟΕΔΡΟΣ (Απόστολος Κακλαμάνης): Κύριε Γκατζή, δεν καταλαβαίνω γιατί λέμε τα ίδια πράγματα κάθε φορά επί της διαδικασίας. 

ΝΙΚΟΛΑΟΣ ΓΚΑΤΖΗΣ: Θέλω να τονίσω, κύριε Πρόεδρε, ότι ο χρόνος είναι πολύ λίγος αν θέλουμε να τοποθετηθούμε και να πούμε την άποψή μας. 

ΠΡΟΕΔΡΟΣ (Απόστολος Κακλαμάνης): Εγώ αντιλαμβάνομαι ότι ο χρόνος είναι λίγος εάν τον σπαταλούμε. Δηλαδή, εσείς για παράδειγμα είσθε ένα κόμμα το οποίο διακρίνεται για τις θέσεις τις οποίες έχει. Δεν είσθε ένα από τα δύο μεγάλα κόμματα στα οποία μπορεί ένας συνάδελφος από μία περιφέρεια να έχει διαφορετική άποψη από κάποιον άλλο σε κάποιο άρθρο. Ειλικρινά δεν αντιλαμβάνομαι την επιμονή του κόμματός σας, όταν έχει τη δυνατότητα να εκφράζει τις θέσεις του, είτε επί της αρχής είτε επί ενοτήτων είτε επί άρθρων, να επιμένει σε μια άποψη, η οποία εν πάση περιπτώσει δεν μπορεί...

ΝΙΚΟΛΑΟΣ ΓΚΑΤΖΗΣ: Με συγχωρείτε που σας διακόπτω, κύριε Πρόεδρε, αλλά ο χρόνος που μας δίνετε με τη διαδικασία που προτείνετε δεν μας φθάνει για να εκφραστούμε για όλα αυτά τα άρθρα. Θα μπορούσε να υπάρξει μια εμβόλιμη συνεδρίαση.

ΠΡΟΕΔΡΟΣ (Απόστολος Κακλαμάνης): Ξέρετε ότι αυτό γίνεται και πρέπει να γίνεται. Δηλαδή, υπάρχει μια ανοχή στο χρόνο. Επ' αυτού είμαστε σύμφωνοι. 

ΝΙΚΟΛΑΟΣ ΓΚΑΤΖΗΣ: Ζητάμε να μπει μια εμβόλιμη συνεδρίαση τη Παρασκευή για να συζητηθούν τα υπόλοιπα. 

ΣΤΡΑΤΗΣ ΚΟΡΑΚΑΣ: Αν μου επιτρέπετε, κύριε Πρόεδρε, θέλω να πω ότι σωστά είπατε ότι το δικό μας κόμμα έχει τις θεσεις του. Η διαφορά είναι ότι τα άλλα κόμματα έχουν έναν αρκετά μεγάλο αριθμό Βουλευτών και έτσι μπορούν να κάνουν έναν καταμερισμό για τα είκοσι άρθρα και κάθε Βουλευτής να μιλήσει για δυο άρθρα. Εμείς θα πρέπει στα δέκα λεπτά ή στα δεκαπέντε, με την πρόταση που γίνεται να μιλήσουμε για είκοσι τέσσερα άρθρα.

Αν πάρουμε, λοιπόν, υπόψη μας ότι κάθε άρθρο χρειάζεται κάποιες ουσιαστικές παρατηρήσεις, άλλα περισσότερες άλλα λιγότερες, δεν είναι δυνατόν να μοιράσουμε το χρόνο των δέκα ή δεκαπέντε λεπτών στα είκοσι τέσσερα άρθρα. Γι' αυτό λέμε μήπως θα ήταν δυνατόν να το κόβαμε στα δυο κρατώντας την ανοχή για να μπορέσουμε να προχωρήσουμε. Από τη δική μας πλευρά σας βεβαιώνουμε ότι ως συνήθως δεν πρόκειται να υπάρξει περιττολογία.

ΠΡΟΕΔΡΟΣ (Απόστολος Κακλαμάνης): Νομίζω, ότι όλη 

Σελίδα 764 

αυτή η διαδικαστική συζήτηση, η οποία γίνεται στην αρχή κάθε συνεδριάσεως οφείλεται στο γεγονός, ότι δεν έχουμε συνειδητοποιήσει ότι η νομοτεχνική συζήτηση, η λεπτομερειακή για τα άρθρα γίνεται στις επιτροπές. 

ΣΤΡΑΤΗΣ ΚΟΡΑΚΑΣ: Μα, δεν γίνεται.

ΠΡΟΕΔΡΟΣ (Απόστολος Κακλαμάνης): Διότι και εκεί, κύριε συνάδελφε, αντί να συζητάμε επί των νομοτεχνικών ζητημάτων κάνουμε μια πολιτική συζήτηση. Και εδώ στην Ολομέλεια αντί να κάνουμε μια πολιτική συζήτηση τρωγόμαστε στα άρθρα, στις παραγράφους και στα εδάφια.

Ελπίζω όταν γίνει η περίφημη συνταγματική μεταρρύθμιση και αναλάβουν οι διαρκείς επιτροπές, όπως γίνεται σε άλλα κοινοβούλια να επεξεργάζονται τα ήσσονος σημασίας νομοσχέδια, τότε θα είναι δυνατόν και το Σώμα να διαθέτει πολύ χρόνο, όσο χρειάζεται για ένα νομοσχέδιο. 

Και θα θυμίσω στους παλαιοτέρους εδώ, ότι το 1979 είχε μπλοκαριστεί η λειτουργία του Κοινοβουλίου και αναγκάστηκε η κυβέρνηση να αποσύρει ένα νομοσχέδιο το περίφημο νομοσχέδιο του τότε Υπουργού Γεωργίας κ. Μπούτου για τα δάση, διότι επί τρεις μήνες δεν ήταν δυνατό να προχωρήσει. Υπήρξαν και παλαιότερα περιπτώσεις στο Κοινοβούλιο που ήταν απεριόριστος ο χρόνος των ομιλιών και ένας συνάδελφος μπορούσε να ανεβαίνει στην 'Εδρα και να μιλά επί ώρες με αποτέλεσμα να μη λειτουργεί το Κοινοβούλιο.

Αυτά τα κακά ενθυμήματα του παρελθόντος δεν πρέπει να τα επαναφέρουμε στην Αίθουσα. Ας προχωρήσουμε, προσπαθώ να διευκολύνω τη συζήτηση επί της ουσίας και όπως έχω πει πολλές φορές, τουλάχιστον να μην ισχυρίζεται η Κυβέρνηση έστω και ως ελαφρυντικό, όταν γίνεται κριτική επί της ουσίας, ότι καθυστερεί η Βουλή το νομοθετικό της έργο και συγχρόνως η Βουλή να μπορεί να ασκεί έναν ουσιαστικό έλεγχο πάνω στην πολιτική που εκφράζει η Κυβέρνηση με τα διάφορα νομοθετήματα που φέρνει εδώ.

Για την πρώτη ενότητα, ίσως θα έπρεπε κάποια άρθρα να τα ξεχωρίσουμε.

Ο κ. Ρεγκούζας έχει το λόγο.

ΑΔΑΜ ΡΕΓΚΟΥΖΑΣ: Κύριε Πρόεδρε, όπως προτείνετε την οργάνωση της συζήτησης, υπάρχει μια λογική βάση, γιατί το αρχικό νομοσχέδιο είναι μέχρι το άρθρο 24. Τα πρόσθετα άρθρα που μπήκαν, είναι από τροπολογίες και είναι τελείως διαφορετικό το περιεχόμενό τους.

Μπορεί να γίνει συζήτηση από τα πρώτα άρθρα των τριών κεφαλαίων, αλλά θα αποτελέσουν ιδιαίτερη συζήτηση τα άρθρα 5, 6, 19 και 24, χωρίς να σημαίνει ότι δεν θα γίνει συζήτηση και για τα άρθρα 20 και 21, όπου υπάρχουν κάποιες ποινικές διατάξεις και περισσότερο πρέπει οι δικηγόροι να πουν την άποψή τους.

Τα άρθρα, λοιπόν, 5, 6, 19 και 24 είναι η καρδιά της πρώτης ενότητας στη συζήτησή μας και τα επόμενα που ήρθαν με τροπολογίες, νομίζω πως πρέπει να συζητηθούν ξεχωριστά.'Ομως να δοθεί περισσότερος χρόνος στην πρώτη ενότητα, δηλαδή στα άρθρα που θα συζητήσουμε τώρα.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, να αφήσουμε για αύριο το άρθρο 24, όπου χρειάζεται ξεχωριστή συζήτηση.

ΑΔΑΜ ΡΕΓΚΟΥΖΑΣ: Κύριε Πρόεδρε, συνδυάζεται με το άρθρο 19.

ΠΡΟΕΔΡΟΣ (Απόστολος Κακλαμάνης): Δηλαδή τα άρθρα 5, 6, 19 και 24 να γίνουν μία ενότητα;

ΑΔΑΜ ΡΕΓΚΟΥΖΑΣ: Να πάνε στην πρώτη ενότητα.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, τότε να προχωρήσουμε και να κάνουμε μία ενότητα μέχρι και το άρθρο 21, να προσθέσουμε το άρθρο 24 αφού πάει με το άρθρο 19, να συζητήσουμε χωριστά τα δύο άρθρα 5 και 6...

ΝΙΚΟΛΑΟΣ ΓΚΑΤΖΗΣ: Κύριε Πρόεδρε και το άρθρο 20 είναι σοβαρό. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, η πρότασή μου είναι η εξής: Τα άρθρα 5 και 6 θα συζητηθούν χωριστά. Τα υπόλοιπα άρθρα μέχρι και το 18 θα πάνε μία άλλη ενότητα, τα άρθρα 19, 20, 21, 22, 23 και 24, επίσης χωριστά. 

'Αρα, λοιπόν, κάνουμε μία ενότητα από το άρθρο 1 μέχρι και το 18 και μία δεύτερη ενότητα αποτελούμενη από τα άρθρα 19, 20, 21, 22, 23 και 24 και θα δοθεί ο χρόνος στους εισηγητές και ειδικούς αγορητές με κάποια ανοχή, αν θελήσουν να επιμείνουν σε κάποια άρθρα.

Αύριο θα προχωρήσουμε στα υπόλοιπα. Δέστε στο μεταξύ τις τροπολογίες για να μου πείτε αύριο, κύριε Μεϊμαράκη, και οι λοιποί συνάδελφοι, που πήρατε το λόγο, αν μπορούμε να τελειώσουμε αύριο ή θα χρειαστεί να πάμε σε εμβόλιμη συνεδρίαση την Παρασκευή.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Μεϊμαράκη.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, πριν μπούμε στην ενότητα, επειδή χθες έθεσα ένα θέμα, θα ήθελα απάντηση από το Προεδρείο και τον Πρόεδρο του Τμήματος, γιατί το νομοσχέδιο τιτλοφορείται σαν κώδικας.

'Εχουμε την έκθεση της Επιστημονικής Επιτροπής της Βουλής, η οποία ευγενικά και εντέχνως μας λέει ότι πρέπει να αλλάξουμε την ονομασία.

ΠΡΟΕΔΡΟΣ (Απόστολος Κακλαμάνης): Ε, δεν είναι κώδικας. Η διαδικασία των κωδίκων είναι άλλη, ως γνωστόν.

ΕΥΑΓΓΕΛΟΣ ΜΕΪΜΑΡΑΚΗΣ: Ακριβώς.'Η, λοιπόν, αποδεχόμεθα ότι είναι κώδικας και θα την ψηφίσουμε με τη διαδικασία των κωδίκων ή άλλως αν δεν είναι κώδικας, επειδή ο κύριος Υπουργός είπε ότι θα το συζητήσει και με τους νομικούς του συμβούλους, να δει αν θα τα αλλάξει. Αν τελικά δεν το αλλάξει και πάρει τέτοια απόφαση, παρακαλώ το Προεδρείο να μας εκφράσει τη δική του άποψη.

Ας αφήσουμε τελικά τον κύριο Υπουργό να μας πει τελικά τι σκέφτεται, ή όχι. Αλλά αν τελικά, κύριε Πρόεδρε, συνεχίσουμε με αυτήν τη διαδικασία και μείνει σαν κώδικας, φοβάμαι ότι δημιουργούμε ένα πολύ κακό προηγούμενο.

ΠΡΟΕΔΡΟΣ (Απόστολος Κακλαμάνης): Κύριε Υπουργέ, δείτε το αυτό το θέμα. Διότι όντως, κατά το Σύνταγμα, υπάρχει μια διαδικασία κωδίκων. Βέβαια, αυτό δεν απαγορεύει ένα νομοσχέδιο και εν συνεχεία ο νόμος να επιγράφεται κώδικας. Αλλά οπωσδήποτε, δημιουργείται μια εντύπωση. Kαι ενώ δημιουργείται θετική εντύπωση για τη διοίκηση, όταν κωδικοποιεί μια σειρά ρυθμίσεων, από την άλλη πλευρά, νομίζω ότι αδικείται η διοίκηση, διότι είναι σαν να περνάει από τη Βουλή χωρίς μια ενδελεχή συζήτηση. Μπορεί να βάλετε, όμως, μια διάταξη στο τέλος, που να προβλέπει την κωδικοποίηση όλων αυτών των ρυθμίσεων.

ΓΕΩΡΓΙΟΣ ΔΡΥΣ (Υφυπουργός Οικονομικών): Θα σας πω, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ορίστε, κύριε Υφυπουργέ.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, παρά το ότι το νομοσχέδιο συζητήθηκε επί τρεις συνεδριάσεις στην επιτροπή, εκεί ουδέν αναφέρθηκε επί του θέματος αυτού. Ούτε στη νομοπαρασκευαστική επιτροπή έγινε τέτοια παρατήρηση.

Χθες μου δόθηκε η ευκαιρία, καθ'ον χρόνο λείπατε εσείς από την 'Εδρα και είπα ότι ο αρχικός τίτλος του νομοσχεδίου ήταν "Φορολογικό ποινολόγιο". 'Ομως, η επιτροπή που συνέταξε το νομοσχέδιο αυτό, του έδωσε τον συγκεκριμένο τίτλο. Εγώ, λοιπόν, άκουσα με ιδιαίτερη προσοχή αυτά τα οποία ακούστηκαν από τους Βουλευτές χθες και συζήτησα σήμερα το πρωί με τη νομική μας υπηρεσία. 'Ετσι δέχομαι την άποψη που αναπτύξατε και εσείς. Ο τίτλος του νομοσχεδίου θα είναι ο εξής: "Διοικητικές και ποινικές κυρώσεις στη φορολογική νομοθεσία και άλλες διατάξεις".

Κύριοι συνάδελφοι, ο,τιδήποτε θετικό προτείνεται, το Υπουργείο Οικονομικών το αποδέχεται.

Ταυτόχρονα, δέχομαι την πρότασή σας να υπάρξει μετά μια κωδικοποίηση όλης της φορολογικής νομοθεσίας.

ΠΡΟΕΔΡΟΣ (Απόστολος Κακλαμάνης): Καλώς δεχθήκατε την παρατήρηση αυτή που αφορά τον εξωτερικό τύπο. Ενδιαφέρον θα παρουσιάσει, αν δεχθείτε παρατηρήσεις του Τμήματος, που θα αφορούν το εσωτερικό του νομοσχεδίου.

Σελίδα 765 

 

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, επειδή τα άρθρα 1 ως 18 είναι ολόκληρη ενότητα, θα ήθελα να τα μοιράσω στο Τμήμα από την αρχή, για να γνωρίζουν οι κύριοι συνάδελφοι, μερικές αλλαγές που έχω επιφέρει στο κείμενο του νομοσχεδίου.

'Ερχομαι, κύριε Πρόεδρε, στην περίπτωση δ' της παραγράφου 8, του άρθρου 5. Με υπόδειξη την οποία έκανε το Κέντρο Πληροφορικής του Υπουργείου Οικονομικών, έχω κάνει έναν χωρισμό των περιπτώσεων που προέβλεπε η αρχική διατύπωση.

Κάνω, λοιπόν, μια επαναδιατύπωση. Παρακαλώ να μοιρασθεί στους κυρίους συναδέλφους.

Διαβάζω, για να καταγραφεί στα Πρακτικά:

Η περίπτωση δ' της παραγράφου 8 του άρθρου 5 διασπάται, χωρίς να μεταβάλεται το περιεχόμενό της, σε περιπτώσεις δ' έως και η' και οι περιπτώσεις ε', στ' και ζ' της ίδιας παραγράφου χαρακτηρίζονται ως περιπτώσεις θ', ι' και ια' αντίστοιχα.

Η διάσπαση αυτή αποτελεί νομοτεχνική αναδιατύπωση, η οποία κρίνεται αναγκαία για τη διευκόλυνση της μηχανογραφικής έκδοσης των αποφάσεων επιβολής προστίμου του Κώδικα Βιβλίων και Στοιχείων (Κ.Β.Σ) μετά την εγκατάσταση του συστήματος ΤΑΧΙS, του ολοκληρωμένου πληροφοριακού συστήματος φορολογίας, με τις εφαρμογές του Κώδικα Βιβλίων και Στοιχείων (Κ.Β.Σ).

'Ετσι, έχουν ως εξής:

"δ) Η μη καταχώρηση κάθε στοιχείου ή εγγράφου αγοράς, πώλησης, εσόδου, εξόδου, εφόσον δεν επιβλήθηκε πρόστιμο των περιπτώσεων α' και γ'.

ε) Η κάθε ανακριβής καταχώρηση των αναφερομένων στην προηγούμενη περίπτωση, εφόσον δεν επιβλήθηκε πρόστιμο της περίπτωσης γ'.

στ) Η κάθε μη καταχώρηση ή μη ανακριβής καταχώρηση στοιχείου απογραφής.

ζ) Η κάθε μία καταχώρηση ανύπαρκτης αγοράς, πώλησης ή ανύπαρκτου εσόδου, εξόδου και στοιχείου απογραφής.

η) Η κάθε μη καταχώρηση ή η ανακριβής καταχώρηση στα πρόσθετα βιβλία που ορίζονται από τις διατάξεις, των παραγράφων 1 και 5 του άρθρου 10 του Κ.Β.Σ., της παραγράφου 11 του άρθρου 64 του ν.2065/1992, και τις αποφάσεις του Υπουργού Οικονομικών, που εκδίδονται κατ' εξουσιοδότηση του άρθρου 38 περίπτωση γ' υποπερίπτωση γη' του Κ.Β.Σ. ή άλλων αποφάσεων που εκδίδονται κατ' εξουσιοδότηση νόμου και καθιερώνουν την υποχρέωση τήρησης πρόσθετων βιβλίων. Η μη καταχώρηση στα πρόσθετα βιβλία του προηγούμενου εδαφίου, εφόσον έχουν εκδοθεί τα στοιχεία εσόδου, θεωρείται γενική παράβαση." Αυτή είναι η αναδιατύπωση.

ΠΡΟΕΔΡΟΣ (Απόστολος Κακλαμάνης): Παρακαλώ, κύριε Υπουργέ, να το καταθέσετε στα Πρακτικά. 

ΓΕΩΡΓΙΟΣ ΔΡΥΣ (Υφυπουργός Οικονομικών): Μάλιστα, κύριε Πρόεδρε, το καταθέτω στα Πρακτικά.

(Στο σημείο αυτό ο Υφυπουργός Οικονομικών κ.Γεώργιος Δρυς καταθέτει για τα Πρακτικά την προαναφερθείσα αναδιατύπωση, η οποία έχει ως εξής:

"ΑΝΑΔΙΑΤΥΠΩΣΗ

περίπτωσης δ' παραγράφου 8 του άρθρου 5 του σχεδίου 

νόμου "Κώδικας Διοικητικών και Ποινικών κυρώσεων στη 

φορολογική νομοθεσία και άλλες διατάξεις"

Η περίπτωση δ' της παραγράφου 8 του άρθρου 5 διασπάται, χωρίς να μεταβάλλεται το περιεχόμενό της, σε περιπτώσεις δ' έως και η' και οι περιπτώσεις θ', ι' και ια' αντίστοιχα.

Η διάσπαση αυτή αποτελεί νομοτεχνική αναδιατύπωση, η οποία κρίνεται αναγκαία για τη διευκόλυνση της μηχανογραφικής έκδοσης των αποφάσεων επιβολής προστίμου του Κ.Β.Σ. μετά την εγκατάσταση του συστήματος TAXIS, με τις εφαρμογές του Κ.Β.Σ..

"δ) Η μη καταχώρηση κάθε στοιχείου ή εγγράφου αγοράς, πώλησης, εσόδου, εφόσον δεν επιβλήθηκε πρόστιμο των περιπτώσεων α' και γ'.

ε) Η κάθε ανακριβής καταχώρηση των αναφερομένων στην προηγούμενη περίπτωση, εφόσον δεν επιβλήθηκε πρόστιμο της περίπτωσης γ'.

στ) Η κάθε μη καταχώρηση ή η ανακριβής καταχώρηση στοιχείου απογραφής.

ζ) Η κάθε μια καταχώρηση ανύπαρκτης αγοράς, πώλησης ή ανύπαρκτου εσόδου, εξόδου και στοιχείου απογραφής.

η) Η κάθε μη καταχώρηση ή η ανακριβής καταχώρηση στα πρόσθετα βιβλία που ορίζονται από τις διατάξεις, των παραγράφων 1 και 5 του άρθρου 10 του Κ.Β.Σ., της παραγράφου 11 του άρθρου 64 του ν. 2065/1992, και τις αποφάσεις του Υπουργού Οικονομικών που εκδίδονται κατ' εξουσιοδότηση του άρθρου 38 περίπτωση γ' υποπερίπτωση γη' του Κ.Β.Σ. ή άλλων αποφάσεων που εκδίδονται κατ' εξουσιοδότηση νόμου και καθιερώνουν την υποχρέωση τήρησης πρόσθετων βιβλίων. Η μη καταχώρηση στα πρόσθετα βιβλία του προηγούμενου εδαφίου, εφόσον έχουν εκδοθεί τα στοιχεία εσόδου, θεωρείται γενική παράβαση.")

ΓΕΩΡΓΙΟΣ ΔΡΥΣ (Υφυπουργός Οικονομικών): Παρακαλώ ακόμη, κύριοι συνάδελφοι, να αλλάξει μία λέξη. Στο ίδιο άρθρο, αλλά στην παράγραφο γ' στο πάνω μέρος της σελίδος 9, εκεί που λέει "...εκπιπτόμενες στη φορολογία εισοδήματος, θεωρείται αυτοτελής παράβαση", να αλλάξει η λέξη "αυτοτελής" και να γίνει "γενική". 'Ετσι, γίνεται "...εκπιπτόμενες στη φορολογία εισοδήματος, θεωρείται γενική παράβαση".

Ερχόμαστε τώρα, κύριε Πρόεδρε, στη σελίδα 11. Η παράγραφος 1 του άρθρου 13 αναδιατυπώνεται ως εξής: 

"1. Με απόφαση του Υπουργού Οικονομικών, μετά από πρόταση της Διεύθυνσης Σχεδιασμού και Συντονισμού Φορολογικών Ελέγχων μπορεί να ανασταλεί μέχρι ένα (1) μήνα η λειτουργία καταστήματος, γραφείου, εργοστασίου, εργαστηρίου, αποθήκης και γενικά κάθε επαγγελματικής εγκατάστασης των επιτηδευματιών, σε περίπτωση που παρεμποδίζεται η διενέργεια του φορολογικού ελέγχου με χρησιμοποίηση βίας ή απειλών κατά των ελεγκτικών οργάνων καθώς, και κάθε φορά που διαπιστώνεται από φορολογικό έλεγχο η επανάληψη μέσα στην ίδια ή την επόμενη ή τη μεθεπόμενη χρήση, της μη έκδοσης του προβλεπόμενου από τον Κ.Β.Σ. στοιχείου κατά την πώληση ή διακίνηση αγαθών ή την παροχή υπηρεσιών. Η διακίνηση αγαθών χωρίς την ύπαρξη του προβλεπόμενου συνοδευτικού στοιχείου θεωρείται ως μη έκδοση του στοιχείου αυτού. Η τυχόν αλλαγή στη νομική μορφή ή στο πρόσωπο του φορέα της επιχείρησης, από το χρόνο διαπίστωσης της παράβασης μέχρι το χρόνο της εκτέλεσης της απόφασης δεν αποτελεί λόγο μη επιβολής της κύρωσης, εφόσον κατά το χρόνο εκτέλεσης η επιχείρηση εξακολουθεί να λειτουργεί στον ίδιο χώρο με ίδιο ή παραπλήσιο αντικείμενο εργασιών και σε αυτήν συμμετέχουν ένα ή περισσότερα από τα αρχικά μέλη του φορέα. Η εκτέλεση της παραπάνω απόφασης ουδεμία ασκεί επιρροή στις ενοχικές σχέσεις του επιτηδευματία με τους μισθωτούς που συνδέονται με αυτόν με σύμβαση παροχής εξαρτημένης εργασίας".

Το καταθέτω και αυτό για τα Πρακτικά.

(Στο σημείο αυτό ο Υφυπουργός Οικονομικών κ.Γεώργιος Δρυς καταθέτει για τα Πρακτικά την προαναφερθείσα αναδιατύπωση, η οποία έχει ως εξής:

"ΑΝΑΔΙΑΤΥΠΩΣΗ

στο σχέδιο νόμου "Κώδικας Διοικητικών και Ποινικών 

κυρώσεων στη φορολογική νομοθεσία και άλλες διατάξεις"

Η παράγραφος 1 του άρθρου 13 του πιο πάνω σχεδίου νόμου αναδιατυπώνεται ως εξής:

"1. Με απόφαση του Υπουργού Οικονομικών, μετά από πρόταση της Διεύθυνσης Σχεδιασμού και Συντονισμού Φορολογικών Ελέγχων, μπορεί να ανασταλεί μέχρι ένα (1) μήνα η λειτουργία καταστήματος, γραφείου, εργοστασίου, εργαστηρίου, αποθήκης και γενικά κάθε επαγγελματικής εγκατάστασης των επιτηδευματιών, σε περίπτωση που παρεμποδίζεται η διενέργεια του φορολογικού ελέγχου με χρησιμοποίηση βίας ή απειλών κατά των ελεγκτικών οργάνων, καθώς και κάθε φορά που διαπιστώνεται από φορολογικό έλεγχο η επανάλη-

Σελίδα 766 

ψη, μέσα στην ίδια ή την επόμενη ή την μεθεπόμενη χρήση, της μη έκδοσης του προβλεπόμενου από τον ΚΒΣ στοιχείου κατά την πώληση ή διακίνηση αγαθών ή την παροχή υπηρεσιών. Η διακίνηση αγαθών χωρίς την ύπαρξη του προβλεπόμενου συνοδευτικού στοιχείου θεωρείται ως μη έκδοση του στοιχείου αυτού. Η τυχόν αλλαγή στη νομική μορφή ή στο πρόσωπο του φορέα της επιχείρησης, από το χρόνο διαπίστωσης της παράβασης μέχρι το χρόνο της εκτέλεσης της απόφασης, δεν αποτελεί λόγο μη επιβολής της κύρωσης, εφόσον κατά το χρόνο εκτέλεσης η επιχείρηση εξακολουθεί να λειτουργεί στον ίδιο χώρο με ίδιο ή παραπλήσιο αντικείμενο εργασιών και σε αυτήν συμμετέχουν ένα ή περισσότερα από τα αρχικά μέλη του φορέα. Η εκτέλεση της παραπάνω απόφασης ουδεμία ασκεί επιρροή στις ενοχικές σχέσεις του επιτηδευματία με τους μισθωτούς που συνδέονται με αυτόν με σύμβαση παροχής εξαρτημένης εργασίας.")

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, πάλι στη σελίδα 11, πιθανώς από τυπογραφικό λάθος, στο άρθρο 12 παράγραφος β', στην τρίτη σειρά, εκεί που λέει "...του άρθρου 12 του ν.383/1976..." έχει ξεχαστεί το "δ". Δεν είναι του ν. 383, αλλά του νομοθετικού διατάγματος 383. 'Ετσι γίνεται "... του άρθρου 12 του ν.δ.383/1976..."

Ερχόμαστε τώρα στη σελίδα 12. Στο άρθρο 14 διαγράφεται η τελευταία παράγραφος της σελίδος 12.

Λέει: "Τα μέτρα του προηγουμένου εδαφίου λαμβάνονται και για τα πρόσωπα που αναφέρονται στις παραγράφους 1 έως 4 του άρθρου 20 του παρόντος νόμου". Αυτό διαγράφεται και μεταφέρεται στο τέλος της παραγράφου αυτής το τρίτο εδάφιο της παραγράφου 1 του άρθρου 14 του σχεδίου νόμου και αναδιατυπώνεται ω εξής: " Τα παραπάνω μέτρα λαμβάνονται και για τα πρόσωπα που αναφέρονται στις παραγράφους 1 έως 4 του άρθρου 20 του παρόντος νόμου". Είναι απλώς μεταφορά για καλύτερη νομοτεχνική παρουσίαση του σχεδίου νόμου.

(Στο σημείο αυτό ο Υφυπουργός Οικονομικών κ. Γεώργιος Δρυς καταθέτει για τα Πρακτικά την προαναφερθείσα αναδιατύπωση, που έχει ως εξής:

"Μεταφορά του τρίτου εδαφίου της παρ. 1 του άρθρου 14 του σχεδίου νόμου "Κώδικας Διοικητικών και Ποινικών κυρώσεων στη φορολογική νομοθεσία και άλλες διατάξεις" στο τέλος της ίδιας παραγράφου και αναδιατύπωση αυτού.

Το τρίτο εδάφιο της παραγράφου 1 του άρθρου 14 του σχεδίου νόμου μεταφέρεται στο τέλος της ίδιας παραγράφου και αναδιατυπώνεται ως εξής:

"Τα παραπάνω μέτρα λαμβάνονται και για τα πρόσωπα που αναφέρονται στις παραγράφους 1 έως και 4 του άρθρου 20 του παρόντος νόμου").

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, στην ενότητα που περιέχει τα άρθρα 1-19, δεν έχω να προσθέσω τίποτε άλλο. Ευχαριστώ πάρα πολύ για την κατανόησή σας.

Παρακαλώ και αυτό να διανεμηθεί στους συναδέλφους.

ΠΡΟΕΔΡΟΣ ( Απόστολος Κακλαμάνης) : Παρακαλώ να μοιραστούν αυτά στους συναδέλφους.

Ο κ.Αδαμόπουλος έχει το λόγο.

ΓΙΩΡΓΟΣ ΑΔΑΜΟΠΟΥΛΟΣ: Στο νομοσχέδιο "Κώδικας δικοικητικών και ποινικών κυρώσεων στη φορολογία και άλλες διατάξεις", όπως μετονομάσθη, νομίζω ότι οι βασικότερες διατάξεις αρχίζουν από το άρθρο 1 και αναφέρονται στους πρόσθετους φόρους, οι οποίοι επιβάλλονται σε τρεις περιπτώσεις, όπως είπαμε και χθες: Στην εκπρόθεσμη υποβολή δήλωσης, στην ανειλικρινή δήλωση και στη μη υποβολή δήλωσης.

Με τις προτεινόμενες ρυθμίσεις επιβάλλονται πρόσθετοι φόροι, ηπιότεροι και δικαιότεροι και προσαρμοσμένοι στις σύγχρονες οικονομικές συνθήκες. 'Ετσι, επιβάλλονται πρόσθετοι φόροι για κάθε μήνα καθυστέρησης 1,5% για την εκπρόθεσμη δήλωση, 3% για την υποβολή ανακριβούς δήλωσης και 3,5% για τη μη υποβολή δήλωσης. 

Οι πρόσθετοι φόροι που επιβάλλονται για τους παρακρατούμενους φόρους, κυρίως του Φ.Π.Α, είναι 2,5%, 4,5% και 5% αντίστοιχα.

Ακόμα στο άρθρο 1 θεσπίζεται το ανώτατο όριο, πάνω από το οποίο δεν μπορούν να επιβληθούν πρόσθετοι φόροι. Το όριο αυτό είναι 200% για την υποβολή της εκπρόθεσμης δήλωσης και 200% για την υποβολή ανακριβούς ή μη υποβολής δήλωσης.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ.ΛΟΥΚΑΣ ΑΠΟΣΤΟΛΙΔΗΣ).

'Ετσι, λοιπόν, με την κλιμάκωση των συντελεστών των φόρων, ο φορολογούμενος μπορεί να επιδώσει εκπρόθεσμη δήλωση για τα εισοδήματα που είχε παραλείψει να δηλώσει εμπρόθεσμα.

Κύριε Υφυπουργέ, θέλω την προσοχή σας σε κάτι, που από πολλές πτέρυγες στην επιτροπή είχε ειπωθεί. Μετά από συμβιβασμό, ο πρόσθετος φόρος περιορίζεται στα δύο τρίτα (2/3) αυτού. Ο κ. Τσοβόλας είχε βάλει το θέμα την άλλη φορά και είπαμε, για να είναι αποτελεσματικός και ο νόμος και να έχει μία συνέχεια με το παρελθόν, να μην επιμείνετε στην τελευταία παράγραφο 8 του άρθρου 2, στα δύο τρίτα (2/3), αλλά να πάει στο ένα δεύτερο (1/2). Και αυτό το λέμε, γιατί σίγουρα δεν αποτελεί αντικίνητρο ή δεν είναι σε ευχερέστερη μοίρα από εκείνον που δεν υπέβαλε καθόλου δήλωση. Η παράγραφος 8 του άρθρου 2 λέει: "'Οταν η διαφορά λυθεί με δικαστικό συμβιβασμό ή ολικά ή μερικά με διοικητική επίλυση, ο επιπλέον πρόσθετος φόρος υπολογίζεται για το ποσό του φόρου μέχρι το χρονικό σημείο της υπογραφής της συμβιβαστικής ή διοικητικής επίλυσης της διαφοράς και ο πρόσθετος φόρος που προκύπτει συνολικά περιορίζεται στο δύο τρίτα (2/3) αυτού". Εδώ, η πρότασή μου είναι να γίνει "στο ένα δεύτερον (1/2) αυτού".

Για τα άρθρα 1 και 2 μιλήσαμε.

Να πάμε τώρα στο άρθρο 3, όπου λέει: " Οι διατάξεις των άρθρων 1 και 2 του παρόντος νόμου εφαρμόζονται ανάλογα και για τα τέλη, εισφορές και δικαιώματα υπέρ του δημοσίου. Επίσης, οι ως άνω διατάξεις εφαρμόζονται για το τέλος του εκσυγχρονισμού και ανάπτυξης αεροδρομίων, την εισφορά υπέρ ΕΛΓΑ κ.λπ.".

'Ερχομαι στο άρθρο 4, που μιλάει για τα πρόσωπα που παραβαίνουν τις υποχρεώσεις τους, που απορρέουν από την κείμενη νομοθεσία, υπόκεινται για κάθε παράβαση σε πρόστιμο από τριάντα χιλιάδες (30.000) δραχμές μέχρι τριακόσιες χιλιάδες (300.000) δραχμές.

Επίσης, αναφέρεται ειδικά στις περιπτώσεις που κάποιος χρησιμοποιεί αριθμό φορολογικού μητρώου που δεν του ανήκει ή περισσότερο από έναν και ορίζεται σε δέκα εκατομμύρια (10.000.000) δραχμές και επίσης υπόκειται σε πρόστιμο πέντε εκατομμυρίων (5.000.000) δραχμών όποιος αναγράφει στα φορολογικά του στοιχεία αριθμό φορολογικού μητρώου που ανήκει σε άλλο πρόσωπο ή που δεν έχει χορηγηθεί σε αυτόν.

Το άρθρο 5 πράγματι εισάγει μία σοβαρή καινοτομία, η οποία πρέπει να αναγνωρισθεί από τη Βουλή. Μιλάμε πια για ένα αντικειμενικό σύστημα πάνω στα πρόστιμα και τις παραβάσεις του Κώδικα Βιβλίων και Στοιχείων, οπότε δεν μπορεί να υπάρξει καμία συνδιαλλαγή ή συναλλαγή και το πιο βασικό είναι ότι ο φορολογούμενος, ο κάθε ερευνητής του δικαίου, ο οποιοσδήποτε γνωρίζει εκ των προτέρων το πρόστιμο το οποίο θα επιβληθεί. 'Aρα αυτό είναι μία πολύ μεγάλη καινοτομία και πρέπει να αναγνωρισθεί στο νομοσχέδιο. Βεβαίως εδώ το πρόστιμο αυτό προσδιορίζεται με αντικειμενικό τρόπο, όπως είπα, και λαμβάνονται υπόψη, με την καθιέρωση δύο βάσεων υπολογισμού, οι συντελεστές βαρύτητας και τα όρια, όπως αναφέρεται στο άρθρο.

Εδώ επισημαίνω την ειδική διάταξη του άρθρου αυτού, όσον αφορά την αντικειμενικότητα και τη μη δυνατότητα παραλλαγής των προστίμων αυτών.

Επίσης, εδώ καθιερώνεται για τους υπόχρεους σε τήρηση βιβλίων μέχρι Α' κατηγορίας, εκατό χιλιάδες (100.000) δραχμές, για τους υπόχρεους τήρησης βιβλίων Β' κατηγορίας, διακόσιες χιλιάδες (200.000) δραχμές και για τους υπόχρεους τήρησης βιβλίων Γ' κατηγορίας, τριακόσιες χιλιάδες (300.000) δραχμές. Είχα πει και τότε στην επιτροπή, μήπως θα πρέπει η κλιμάκωση 

Σελίδα 767 

αυτή να είναι πολύ μεγαλύτερη. Δηλαδή όταν υποχρεώνεται να τηρεί βιβλία Α' κατηγορίας σημαίνει ότι είναι μία πολύ μικρή επιχείρηση και της βάζουμε εκατό χιλιάδες (100.000) δραχμές σε σχέση με την οργανωμένη επιχείρηση που τηρεί βιβλία Γ' κατηγορίας και της βάζουμε τριακόσιες χιλιάδες (300.000) δραχμές.

ΓΕΩΡΓΙΟΣ ΔΡΥΣ (Υφυπουργός Οικονομικών): Τι προτείνετε;

ΓΙΩΡΓΟΣ ΑΔΑΜΟΠΟΥΛΟΣ: Προτείνω η διαφορά μεταξύ της Β' κατηγορίας και της Γ' κατηγορίας να είναι πολύ μεγαλύτερη. Να πάει δηλαδή στην Γ' κατηγορία πεντακόσιες χιλιάδες (500.000) δραχμές. Το σκεπτικό μου είναι ότι για τα βιβλία Γ' κατηγορίας, κύριε Υπουργέ, διατηρείται οργανωμένο λογιστήριο και κατά συνέπεια δεν θα κάνουν κάτι εκ παραδρομής. Είναι μία πρόταση, δεν ξέρω πώς την βλέπετε.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, μου επιτρέπετε να απαντήσω στον κ. Αδαμόπουλο;

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υπουργέ.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Αδαμόπουλε, θα ήθελα να σας πω ότι αυτή η πρότασή σας είναι συζητήσιμη από εμάς, αλλά πρέπει να λάβετε υπόψη σας ότι στη Γ' κατηγορία έχουμε και τους συντελεστές βαρύτητος, όπου ανεβάζουν τις τριακόσιες χιλιάδες (300.000) δραχμές στο ένα εκατομμύριο διακόσιες χιλιάδες (1.200.000) δραχμές.

ΓΙΩΡΓΟΣ ΑΔΑΜΟΠΟΥΛΟΣ: Μάλιστα. Δεν έχω εμβαθύνει σ' αυτό, αλλά οπτικά φαίνεται ....

ΓΕΩΡΓΙΟΣ ΔΡΥΣ (Υφυπουργός Οικονομικών): Η ποινή για βιβλία Γ' κατηγορίας δεν είναι τριακόσιες χιλιάδες (300.000) δραχμές, είναι ένα εκατομμύριο διακόσιες χιλιάδες (1.200.000) δραχμές και εσείς μου προτείνετε να το ανεβάσουμε στις πεντακόσιες χιλιάδες (500.000) δραχμές.

ΓΙΩΡΓΟΣ ΑΔΑΜΟΠΟΥΛΟΣ: Εντάξει. Εφόσον είναι έτσι το ερευνάτε.

Προχωρούμε στο άρθρο 6, στην παράγραφο 1, που λέει: "... με βάση πλαστά, εικονικά ή νοθευμένα φορολογικά στοιχεία, επιβάλλεται ειδικό πρόστιμο ισόποσο με το τριπλάσιο του φόρου που εξέπεσε ή που επιστράφηκε ή δεν απέδωσε, ανεξάρτητα αν δεν προκύπτει τελικά ποσό φόρου για καταβολή". Αυτό είναι σημαντικό, γιατί πράγματι καθορίζεται επακριβώς το τριπλάσιο του φόρου που εξέπεσε και ανεξάρτητα αν υπήρχε φόρος για καταβολή ή όχι.

Προχωρούμε στο άρθρο 7, που αφορά πρόστιμα για παραβάσεις στην προμήθεια του ειδικού σήματος των τελών κυκλοφορίας και επιβάλλεται πρόστιμο ίσο με τα τέλη κυκλοφορίας, που αντιστοιχούν στον κυλινδρισμό του οχήματος και όταν μάλιστα απαλλάσσεται από τα τέλη κυκλοφορίας, πληρώνει πρόστιμο ίσο με το ένα δεύτερο (1/2).

Ερχόμαστε στο άρθρο 8, που αφορά τα πρόστιμα για παραβάσεις που αφορούν το τέλος διενέργειας ψυχαγωγικών τεχνικών παιγνίων και νομίζω ότι και αυτά είναι πάρα πολύ σαφή, όπως αναγράφονται, όπως επίσης στο άρθρο 9 είναι σαφέστατο με την επιβολή προστίμων για τη διοικητική επίλυση της διαφοράς.

Στο άρθρο 10, περιγράφονται οι κυρώσεις σε όσους δεν δηλώνουν το εισόδημα από ακίνητα και μία σειρά πράξεων που δεν μπορούν να προχωρήσουν, εάν δεν έχει γίνει αυτή η δήλωση, όπως επίσης και στο άρθρο 11, που αφορά τις κυρώσεις σε όσους δεν δηλώνουν το εισόδημα από γεωργικές επιχειρήσεις. Εδώ αναφέρεται και σε αυτούς που ασκούν κατά κύριο επάγγελμα τη γεωργία και σε αυτούς που δεν είναι κατά κύριο επάγγελμα αγρότες και βεβαίως υπάρχει διαφορετική αντιμετώπιση και σωστά υπάρχει γι' αυτές τις δύο κατηγορίες.

Επίσης στο άρθρο 12, υπάρχουν κυρώσεις για όσους δεν καταβάλλουν τέλη κυκλοφορίας αυτοκινήτων και σωστά.

Το άρθρο 13 αναφέρεται στην αναστολή λειτουργίας επαγγελματικών εγκαταστάσεων επιτηδευματιών και αφαίρεση πινακίδων και αδειών κυκλοφορίας μεταφορικών μέσων. Υπάρχει εδώ βέβαια μία εκλογίκευση, θα έλεγα, των ποινών αυτών. Ελπίζω να είναι αποδοτικές.

Το άρθρο 14 μιλάει για τη διασφάλιση των συμφερόντων του δημοσίου σε περίπτωση φοροδιαφυγής και σωστά έχουν μπει αυτές οι ασφαλιστικές δικλείδες.

Βεβαίως, το άρθρο 15 μιλάει για τις λοιπές διοικητικές κυρώσεις, που είναι και αυτές απαραίτητες, όπως και οι ειδικές κυρώσεις στη φορολογία χαρτοσήμου.

Στα άρθρα 17 και 18, προσδιορίζεται ποιο είναι το αδίκημα της φοροδιαφυγής. Πράγματι, στη φορολογία εισοδήματος, αδίκημα φοροδιαφυγής διαπράττει όποιος δεν δηλώνει ή δηλώνει ανακριβώς τα εισοδήματά του. Εάν ο φόρος, την πληρωμή του οποίου αποφεύγει, υπερβαίνει τα πέντε εκατομμύρια (5.000.000), επιβάλλεται ποινή φυλάκισης τουλάχιστον ενός έτους, ενώ αν υπερβαίνει τα πενήντα εκατομμύρια (50.000.000), επιβάλλεται ποινή κάθειρξης μέχρι δέκα ετών. Είναι μια καινούρια διάταξη, δρακόντεια θα έλεγα, πολύ αυστηρή, όμως απαραίτητη για τα σημερινά δεδομένα.

Οι ίδιες, βεβαίως, ποινές για τα αντίστοιχα ποσά φόρων θεσπίζονται και για την αποφυγή πληρωμής του φόρου πλοίων. Για το ΦΠΑ επιβάλλονται αντίστοιχες ποινές, εφόσον το προς απόδοση ποσό υπερβαίνει το ένα εκατομμύριο (1.000.000) ή τα είκοσι πέντε εκατομμύρια (25.000.000) αντίστοιχα, δηλαδή είναι μικρότερα ποσά, ίδιες οι ποινές, αλλά αυτό είναι απαραίτητο, γιατί ο ΦΠΑ είναι φόρος παρακρατούμενος.

Ακόμη, καθορίζονται οι ποινές που επιβάλλονται σε περιπτώσεις έκδοσης ύλης πλαστών φορολογικών στοιχείων, καθώς και νόθευσης αυτών, ανεξάρτητα από το αν υφίσταται διαφυγή ή όχι φόρου. Και πάλι εδώ είναι σαφής η πολιτική βούληση της Κυβέρνησης και του Υπουργείου. Οι ποινές αυτές είναι τουλάχιστον τρεις μήνες φυλάκιση. 'Οταν το ποσό υπερβαίνει τα ογδόντα εκατομμύρια (80.000.000), επιβάλλεται παρεπόμενη τιμή, το κλείσιμο του καταστήματος για ένα μήνα, το οποίο σωστά επιβάλλεται.

Δεν θα ήθελα να προχωρήσω άλλο στο άρθρο 19, στην ουσία έχω προχωρήσει ήδη. Νομίζω, λοιπόν, ότι μετά τις διευκρινήσεις αυτές και τις τροποποιήσεις που έκανε ο κύριος Υπουργός, πρέπει να προχωρήσουμε στην ψήφιση της ενότητας των άρθρων 1-18. 

ΠΡΟΕΔΡΕΥΩΝ (Λουκάς Αποστολίδης): Ο κ. Ρεγκούζας έχει το λόγο.

ΑΔΑΜ ΡΕΓΚΟΥΖΑΣ: Κύριε Πρόεδρε, στην ενότητα αυτή, θεωρούμε ότι πραγματικά γίνονται ορισμένες θετικές παρεμβάσεις από την πλευρά της Κυβέρνησης, αυτές ακριβώς που έχουν προταθεί και από τους αμερικανούς ειδικούς και που έχουν στόχο την εκλογίκευση, την ενιαιοποίηση των προστίμων για όλες τις φορολογίες γενικότερα, αλλά και την αντικειμενικοποίηση των προστίμων, αφ' ενός μεν για να γνωρίζει ο 'Ελληνας πολίτης τις ποινές που θα του επιβληθούν από τυχόν φορολογικές παραβάσεις, αλλά και ταυτόχρονα, για να περιοριστεί η "αυθαιρεσία" των φορολογικών οργάνων στην επιβολή ακριβώς αυτών των προστίμων.

Στο άρθρο 1, όπως είχαμε τονίσει και στην επιτροπή, τα ποσοστά προσαυξήσεων για τις εκπρόθεσμες και ανακριβείς δηλώσεις κλπ, θα πρέπει να συνδυαστούν με τα τρέχοντα επιτόκια που ισχύουν στο τραπεζικό σύστημα.

Δεν ξέρω αν έχετε κάποιες δυσκολίες, κύριε Υφυπουργέ, αλλά νομίζω ότι σε ορισμένες περιπτώσεις από αυτές εδώ, είναι ιδιαίτερα υψηλά για τη σημερινή συγκυρία. Θα μπορούσατε να κάνετε κάποιες μειώσεις σε αυτά εδώ τα ποσοστά.

Μία δεύτερη παρατήρηση στο άρθρο 1, αφορά αυτό που λέτε για το πότε θεωρείται ανακριβής η δήλωση, όταν υπάρχει το 25%. Νομίζω ότι αυτό το 25% που αναφέρεται εκεί, θα μπορούσατε να το κάνετε 30%, γιατί θεωρώ ότι είναι μικρό. 'Ηταν 20%, αν δεν απατώμαι, μέχρι τώρα. Μπορείτε να το κάνετε 30%.

ΓΕΩΡΓΙΟΣ ΔΡΥΣ (Υφυπουργός Οικονομικών): Στο άρθρο 1 αναφέρεστε;

ΑΔΑΜ ΡΕΓΚΟΥΖΑΣ: Στο άρθρο 1, στην παράγραφο 4. 

ΓΕΩΡΓΙΟΣ ΔΡΥΣ (Υφυπουργός Οικονομικών): Προτείνετε από 25% να γίνει 30%;

ΑΔΑΜ ΡΕΓΚΟΥΖΑΣ: Ναι, κύριε Υφυπουργέ.

Στο άρθρο 2, ορίζονται τα ανώτατα πλαφόν. Νομίζω ότι σωστά βάζετε τα ανώτατα πλαφόν, για να μην ξεφεύγουν 

Σελίδα 768 

τελείως τα πρόστιμα από την πραγματικότητα. Πραγματικά, καθίσταται στη συνέχεια αποτρεπτική η είσπραξή τους. 

Θα προσθέσω κι εγώ τα είπε και ο Εισηγητής της Πλειοψηφίας, αλλά το ζητούν και οι παραγωγικές τάξεις- ότι η συμβιβαστική επίλυση της διαφοράς, η μείωση του προστίμου είναι ίσως υπερβολική στα 2/3. Αν δεν μπορεί να γίνει στο 1/3, θα πρότεινα να γίνει στο 1/2.

Είναι η περίπτωση του άρθρου 2, παράγραφος 8.

ΓΙΩΡΓΟΣ ΑΔΑΜΟΠΟΥΛΟΣ: Εγώ είχα πει 3/5 στην επιτροπή.

ΑΔΑΜ ΡΕΓΚΟΥΖΑΣ: Στο άρθρο 3 νομίζω ότι καλά κάνατε και επεκτείνατε και στον ΕΛΓΑ και στην εισφορά δακοκτονίας κλπ. ό,τι ισχύει στα υπόλοιπα πρόστιμα.

Στο άρθρο 4, νομίζω ότι το διάστημα από τριάντα χιλιάδες (30.000) μέχρι τριακόσιες χιλιάδες (300.000) παραμένει εδώ και τρία (3) χρόνια σ' αυτό το επίπεδο. Νομίζω ότι θα έπρεπε να γίνει αύξηση των τριακοσίων χιλιάδων (300.000).

Δεν μπορώ να κάνω συγκεκριμένη πρόταση για τις τριάντα χιλιάδες (30.000) έως τριακόσιες χιλιάδες (300.000), που βέβαια συμπαρασύρει στη συνέχεια και την ισόποση αξία στη φοροδιαφυγή πάνω από αυτό το ποσό, που προσδιορίζεται και στο πώς μπαίνει το πρόστιμο στη συνέχεια. Εγώ θα πρότεινα να το κάνετε τετρακόσιες χιλιάδες (400.000).

Στο άρθρο 5 είναι σωστή η αντικειμενικοποίηση των προστίμων. Δεν έχει κανένας αντίρρηση ως προς αυτό. Θεωρώ ότι και οι βάσεις υπολογισμού των προστίμων σωστά μπαίνουν. Νομίζω ότι εδώ πρέπει να γίνουν κάποιες αλλαγές.

Κατ' αρχήν, ως προς τις βάσεις που βάζετε στις εκατό χιλιάδες (100.000), διακόσιες χιλιάδεις (200.000) έως τριακόσιες χιλιάδες (300.000), νομίζω ότι το εκατό χιλιάδες (100.000) και το διακόσιες χιλιάδες (200.000) είναι μεγάλο. Η Βάση Υπολογισμού δηλαδή, που ξεκινάτε για τα βιβλία αγορών Α' κατηγορίας, το εκατό χιλιάδες (100.000), νομίζω ότι θα πρέπει να το μειώσετε, γιατί η συχνότητα τέτοιων παραβάσεων αγγίζουν κυρίως φορολογούμενους, ιδιαίτερα μικρής φοροδοτικής ικανότητας. Το ίδιο και για τα βιβλία Β' κατηγορίας.

Θα συμφωνήσω με σας, κύριε Υφυπουργέ, ότι το τριακόσιες χιλιάδες (300.000) δεν πρέπει να ανέβει, γιατί θα δημιουργήσει προβλήματα.

Η Βάση Υπολογισμού 2, που αναφέρεται στο νομοσχέδιο, που προσδιορίζεται ανάλογα με το αντικείμενο, εγώ θα έλεγα ότι χρήζει κάποιας συζήτησης και μελέτης, γιατί νομίζω ότι θα δημιουργηθούν προβλήματα αυθαιρεσίας ή αδικίας, θα έλεγε καλύτερα κανείς, σε ορισμένους φορολογούμενους, που τους εντάσσετε μαζί με άλλους.

Στο εδάφιο γ', στο συντελεστή βαρύτητας, έχω να κάνω μία παρατήρηση. Στη μη έκδοση στοιχείων θα έλεγα ότι ο συντελεστής 1 είναι μικρός. Η κυριότερη φορολογική παράβαση, που αντιμετωπίζεται στην καθημερινότητα, είναι ακριβώς η μη έκδοση φορολογικών στοιχείων. Νομίζω μάλιστα ότι είναι και φορολογική παράβαση ιδιάζουσας μορφής. Είναι η καρδιά της φοροδιαφυγής η μη έκδοση των στοιχείων. Ο συντελεστής 1, που βάζετε εδώ, νομίζω ότι είναι μικρός. Πρέπει να τον ανεβάσετε, να τον κάνετε 1,5.

ΓΕΩΡΓΙΟΣ ΔΡΥΣ (Υφυπουργός Οικονομικών): Μπορεί να αλλάξει η βάση υπολογισμού.

ΑΔΑΜ ΡΕΓΚΟΥΖΑΣ: Πάει σε Βάση Υπολογισμού επί 1. Δεν μπορώ να δεχθώ παραδείγματος χάρη, την ανακρίβεια της απογραφής, που είναι σημαντική φορολογική παράβαση, να έχει 4 και η μη έκδοση φορολογικού στοιχείου να έχει 1. Πρέπει να ανεβάσετε το συντελεστή βαρύτητας, να τον κάνετε κάτι παραπάνω από το 1. 

Δεν θα υπεισέλθω σε λεπτομέρειες. Θα ήθελα να κάνω μία παρατήρηση στην παράγραφο 7. Εδώ θα πρέπει να κάνετε μία αναδιατύπωση. Εκεί που καθιστάτε συνυπεύθυνους τους υπαλλήλους, τους οικονομικούς συμβούλους κλπ. να προσθέσετε "σε περίπτωση που αλλοιώνουν τα στοιχεία στη μεταφορά".

Είναι δυνατόν ένας οικονομικός σύμβουλος να ξέρει τι κάνει ο επιχειρηματίας; 'Ο,τι του δίνει, αντιγράφει. Αν φτάσουμε στο σημείο να υπευθυνοποιήσουμε το επάγγελμα του λογιστή, φοροτέχνη, δίνοντάς του τέτοια δικαιώματα, να ζητάμε βεβαίως και ποινικές ευθύνες. Κάτι τέτοιο, όμως, δεν έχει γίνει, ούτε με το τελευταίο νομοσχέδιο, που ψηφίσαμε.

Να συνδυαστεί δηλαδή κάτι που να φαίνεται ότι από δόλο ή από πρόθεση ο συγκεκριμένος υπάλληλος συμμετέχει ή συμπράττει στη φοροδιαφυγή. 

ΓΕΩΡΓΙΟΣ ΔΡΥΣ (Υφυπουργός Οικονομικών): Η διάταξη αυτή στην οποία αναφέρεσθε υπήρχε και επαναλαμβάνεται. 

ΑΔΑΜ ΡΕΓΚΟΥΖΑΣ: Στον κώδικα φορολογικών στοιχείων υπήρχε, αλλά έχει ατονίσει. Να την κάνετε πιο ενεργό. Αν βάλετε στην αντιγραφή κάτι εν πάση περιπτώσει, νομίζω ότι θα την κάνετε πιο ενεργό τη διάταξη.

Στη παράγραφο 9, λέει: "Κάθε φορά που διενεργείται φορολογικός έλεγχος και διαπιστώνονται επαναλαμβανόμενος εντός της ίδιας διαχειριστικής περιόδου αυτοτελείς, κατά τις διατάξεις της προηγούμενης παραγράφου, παραβάσεις, για τις οποίες προβλέπεται η επιβολή προστίμων με βάση την κατηγορία βιβλίων, κατά τα οριζόμενα στην περίπτωση α' της παραγράφου 2, το ανώτατο όριο του προστίμου δεν μπορεί να υπερβεί κατά την πρώτη έκδοση απόφασης επιβολής προστίμου το δεκαπλάσιο των προστίμων αυτών". 

Σας είπα και χθες ότι με τη διάταξη αυτή όπως τη βάζετε, πέραν του ότι είναι μια από τις βασικές αντιρρήσεις της Νέας Δημοκρατίας στο συγκεκριμένο νομοσχέδιο, χαρίζετε κάποια χρήματα σημαντικά -και όταν λέω σημαντικά, εννοώ της τάξεως των δισεκατομμυρίων, κύριε Υφυπουργέ- σε ορισμένους, λίγους. Εκείνο, όμως, που θα έλεγε κανείς με τον επιεικέστερο όρο ότι είναι εγκληματικό για τους φοροφυγάδες, είναι να δίνουμε κίνητρα φοροδιαφυγής και για το μέλλον.

Το δεκαπλάσιο σημαίνει ότι μια επιχείρηση εάν κάνει συστηματικά φορολογικές παραβάσεις και γνωρίζει εκ των προτέρων ότι το πρόστιμο το οποίο θα πληρώσει είναι το δεκαπλάσιο της κατηγορίας της περίπτωσης, όπως προσδιορίζεται με τον αντικειμενικό τρόπο, δεν θα έχει πρόβλημα από ένα σημείο και μετά, να επαναλαμβάνει αυτές τις παραβάσεις.

ΓΕΩΡΓΙΟΣ ΔΡΥΣ (Υφυπουργός Οικονομικών): 'Εχει άλλες ποινές.

ΑΔΑΜ ΡΕΓΚΟΥΖΑΣ: Εκτός των άλλων ποινών. Θα το ρισκάρει, κύριε Υφυπουργέ, ενώ μέχρι σήμερα, είναι αυτοτελείς όλες οι παραβάσεις.

Εγώ προτείνω να μη βάλετε αυτήν την οροφή ή εν πάση περιπτώσει να την αυξήσετε σημαντικά αυτήν την οροφή. Είναι πάρα πολύ μικρή, όπως έχει. Είπα ένα παράδειγμα. Γνωρίζω σήμερα με πληροφορίες, που αν τις εξακριβώσω επακριβώς θα τις φέρω και στη Βουλή, ότι σε μια επιχείρηση τις έχουν καταλογίσει -και μου το έχει πει, κύριε Υφυπουργέ, ο λογιστής της επιχείρησης- δυο δισεκατομμύρια δραχμές. Με τις ρυθμίσεις που γίνονται θα πληρώσει δυο εκατομμύρια.

ΓΕΩΡΓΙΟΣ ΔΡΥΣ (Υφυπουργός Οικονομικών): Σας ζήτησα να μου δώσετε τα στοιχεία των επιχειρήσεων.

ΑΔΑΜ ΡΕΓΚΟΥΖΑΣ: Δεν μου το έχουν πει το όνομα και εμένα. Θα σας το φέρω, όταν θα το έχω. 'Ομως, δεν μπορεί να αυθαιρετεί ο φοροτεχνικός της επιχείρησης για μια τέτοια περίπτωση που εκκρεμεί. Αναζητήστε τις εκκρεμότητες που υπάρχουν στο Υπουργείο και πιστεύω να τη βρείτε μέσα. Δυο δισεκατομμύρια δραχμές.

Και δεν είναι μόνο ότι θα χαριστούν κάποια χρήματα σ' αυτές τις περιπτώσεις. Κυρίως, επαναλαμβάνω, δίδεται κίνητρο για να ασκούν συστηματικά το σπορ της φοροδιαφυγής οι ασυνεπείς φορολογούμενοι. 

Νομίζω ότι πρέπει την οροφή ή να την ανεβάσετε σημαντικά ή να μη βάλετε οροφή. Οι οροφές χρειάζονται στα κατώτατα πρόστιμα. Οι οροφές προς τα πάνω δεν ωφελούν τους μικρούς, τους μεγάλους ωφελούν. Είναι επόμενο. 

Στο άρθρο 6. Εγώ γνωρίζω, κύριε Υφυπουργέ, ότι όσοι διέφευγαν το ΦΠΑ μέχρι τώρα, μπορεί να έλεγε η διάταξη από ένα μέχρι το πενταπλάσιο, αλλά εγώ δεν ξέρω καμία υπηρεσία, τουλάχιστον από την εμπειρία που έχω, που να μην έβαζε το πενταπλάσιο. Τουλάχιστον στο χώρο που λειτουργούσα εγώ δεν είδα καμιά φορά, καμιά επιχείρηση, κανέναν οικονομικό έφορο να μη βάλει το πενταπλάσιο του ΦΠΑ. Δεν

Σελίδα 769 

τολμούσε.

Επειδή αναφέρθηκε και χθες εδώ στην Αίθουσα ότι ακριβώς σ' αυτό, το σημείο μπορεί να γίνεται και η συναλλαγή με τους προϊσταμένους ή με τα φορολογικά όργανα, εγώ θα σας διαβεβαιώσω ότι μόνο στο σημείο αυτό δεν γίνεται συναλλαγή, δεν μπορεί να γίνει συναλλαγή. Κανένα από τα φορολογικά όργανα δεν τολμάει να αγνοήσει αυτήν τη διάταξη, γιατί είναι αυταπόδεικτη και κανείς δεν ρισκάρει να κάνει κάτι τέτοιο. Αλλού μπορεί να υπάρχουν ζητήματα διαφοράς. Στο σημείο αυτό, όμως, δεν υπάρχουν ζητήματα διαφοράς. Φυσικά για το τριπλάσιο, δεν θα είχα αντίρρηση, αλλά είναι μια μείωση. Πάντως, δεν θα είχα αντίρρηση δεδομένου ότι οι στρεβλώσεις που έχουν δημιουργηθεί στην οικονομία εξαιτίας αυτών των προστίμων είναι πολύ μεγάλες και γι' αυτό κρατώ την επιφύλαξη.

Στο άρθρο 7. Για τις ρυθμίσεις που κάνετε στα τέλη κυκλοφορίας, δεν έχω καμία παρατήρηση, γιατί κάποτε θα πρέπει να καταλάβουμε όλοι μας ότι η ασυνέπεια στην τήρηση των φορολογικών νόμων είναι υπόθεση δημοκρατίας και πρέπει όλοι οι πολίτες να αντιμετωπίζονται με τον ίδιο τρόπο. 

Στο άρθρο 8, επίσης δεν έχω να κάνω καμία παρατήρηση. Παραμένει μόνο το αίτημα των εχόντων αυτά τα καταστήματα σε μικρά χωριά και πόλεις που διαμαρτύρονται ότι ακριβώς εκεί τους δημιουργεί πρόβλημα αυτό το τέλος, γιατί αν υποτεθεί ότι δηλώσουν όλα αυτά τα παιχνίδια στα χωριά, θα είναι αντιοικονομική πλέον η λειτουργία αυτών των καταστημάτων και τα καταστήματα στα μικρά χωριά προσφέρουν ουσιαστικά κοινωνικό έργο, διέξοδο στους κατοίκους, που δεν έχουν ούτε ψυχαγωγία άλλη, παρά την καταφυγή ακριβώς σ'αυτό το μικρό καφενείο, για να μπορέσουν να ανταλλάξουν κάποιες κουβέντες με τους συγκατοίκους τους.

Στο άρθρο 9 δεν έχουμε καμία αντίρρηση. Συμφωνούμε όπως είναι.

Στο άρθρο 10. Εδώ πρέπει, κύριε Υφυπουργέ, να δείτε τις περιπτώσεις που πολλές φορές γίνεται, χωρίς τη θέληση των πολιτών, η μη δήλωση. Επειδή ακριβώς δεν το έχω μελετήσει, τώρα το είδα, θα σας πω εκτός Πρακτικών την παρατήρησή μου στο άρθρο 10.

Στο άρθρο 11, για τις κυρώσεις στους αγρότες. Νομίζω είναι υπερβολικές ορισμένες από τις ρυθμίσεις που βάζετε. Πρώτον, το τριακόσιες χιλιάδες που έχετε εδώ, νομίζω ότι το βάζετε για πρώτη φορά.

ΓΕΩΡΓΙΟΣ ΔΡΥΣ (Υφυπουργός Οικονομικών): Υπήρχε αυτό.

ΑΔΑΜ ΡΕΓΚΟΥΖΑΣ: Εάν είναι το όριο τριακόσιες χιλιάδες, έχει καλώς. 'Ομως αυτό που βάζετε για να πάρουν άδεια από την αρμόδια αρχή να πωλούν αγροτικά προϊόντα είναι πολύ σκληρό για τους αγρότες. Πολλές φορές οι αγρότες και από άγνοια δεν υποβάλλουν φορολογικές δηλώσεις.

ΓΕΩΡΓΙΟΣ ΔΡΥΣ (Υφυπουργός Οικονομικών): Οι διατάξεις του άρθρου 11 που αφορούν τους αγρότες είναι επανάληψη του ν. 2238.

ΑΔΑΜ ΡΕΓΚΟΥΖΑΣ: Πόσο είναι εδώ; Τριακόσιες χιλιάδες είναι στη φορολογική νομοθεσία.

ΠΡΟΕΔΡΕΥΩΝ (Λουκάς Αποστολίδης): Κύριε Ρεγκούζα, σταματήστε το διάλογο και ολοκληρώστε. 'Εχετε ήδη υπερβεί το χρόνο σας κατά πέντε λεπτά.

ΑΔΑΜ ΡΕΓΚΟΥΖΑΣ: Τελειώνω.

Στο άρθρο 12, δεν έχουμε καμία παρατήρηση.

Στο άρθρο 13, για τις διοικητικές κυρώσεις, που τις ελαφρύνετε, και αυτό ειπώθηκε και από κάποιον άλλο, εγώ νομίζω ότι δεν κάνετε καλά, διότι ο ένας μήνας υστέρηση ενός φορτηγού αυτοκινήτου, ουσιαστικά είναι κίνητρο να κάνει φοροδιαφυγή ο φορολογούμενος. Και μάλιστα ξέρετε ότι όταν θέλουν να καταθέσουν τις πινακίδες για τις δεκαπέντε μέρες, επιλέγουν και ποιες μέρες είναι νεκρές για την επιχειρηματική τους δραστηριότητα και είναι σαν να μην υπάρχει το διοικητικό πρόστιμο. Επομένως, αυτές οι μειώσεις, που κάνετε, δεν νομίζω ότι εξυπηρετούν σε τίποτα και δεν συμβάλλουν στην κατεύθυνση της πάταξης της φοροδιαφυγής.

Στο άρθρο 14 δεν έχουμε καμία παρατήρηση.

Στο άρθρο 15 επίσης δεν έχουμε καμία παρατήρηση.

Στο άρθρο 16 δεν έχουμε καμία παρατήρηση.

Στο άρθρο 17 δεν έχουμε καμία παρατήρηση.

Στο άρθρο 18 επίσης δεν έχουμε καμία παρατήρηση.

Επιμένω και πάλι πριν κλείσω ότι οι διατάξεις του άρθρου 5 σχετικά με την οροφή του προστίμου είναι η βασική αντίρρηση της Νέας Δημοκρατίας και φυσικά η θετική τοποθέτηση της Νέας Δημοκρατίας είναι ακριβώς στην ενιαιοποίηση, στην εκλογίκευση και στην αντικειμενικοποίηση των προστίμων.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ.Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, φυσικά και οι προηγούμενοι συνάδελφοι επανέλαβαν τις διαπιστώσεις που κάναμε όλοι. Υπάρχει λύση γι'αυτές τις διαπιστώσεις. Εμείς πιστεύουμε ότι δεν θα έπρεπε να μειώνονται τα πρόστιμα και στις τρεις περιπτώσεις α', β', γ' στο βαθμό που παρουσιάζονται σήμερα και που φέρνει για ψήφιση η Βουλή. Νομίζουμε ότι τα πρόστιμα δεν θα πρέπει τελικά να είναι ένα μέσον για να μπορούν όσοι θέλουν να περιπλέξουν την επιχείρησή τους σε τέτοιου είδους καταχρήσεις, κλεψιές, παρανομίες κλπ. και με τη διαδικασία που γίνεται να διευκολύνεται μία τέτοια κατάσταση, δηλαδή να μην πληρώνουν και να έρχονται μετά σε λύσεις, όπως προβλέπει παρακάτω το σχετικό άρθρο.

Επομένως, είμαστε αντίθετοι και με το α, β, γ.

Επίσης και στην παράγραφο 2 έχουμε μία μείωση όλων ουσιαστικά των προστίμων και για τον Φ.Π.Α. και για τον Φ.Κ.Ε. κλπ. Μάλιστα, για την ανακριβή δήλωση φθάνει στο 5%. Για δε τη μη υποβολή δήλωσης ουσιαστικά ήταν στο 300%. Τώρα κατεβαίνει στο 5%.'Εχουμε δηλαδή τεράστιες διαφορές.

Επίσης, στο άρθρο 1 θα ήθελα να επισημάνω ότι ουσιαστικά ο ταξικός χαρακτήρας του φαίνεται στην παράγραφο 4 που λέγει ότι μέχρι 25% δεν θα υπάρχει πρόστιμο όταν υπάρχει διαφοροποίηση στη δήλωση των στοιχείων της ακίνητης περιουσίας. Το 25% μπορεί να αφορά εκατοντάδες εκατομμύρια, αλλά μπορεί να αφορά και μερικά εκατομμύρια.'Ομως η μεγάλη φοροδιαφυγή υπάρχει στις μεγάλες ακίνητες περιουσίες. Και εδώ θα προτείναμε να προστεθεί ότι όταν βρίσκεται εντός περιοχής νομού που είναι καθορισμένες οι τιμές ζώνης ή οι τιμές νομού, η διαφορά αυτή δεν θα πρέπει να είναι πάνω από 5%. Το 25% είναι υπερβολικό, κύριε Υπουργέ. Καταλαβαίνετε τι μπορεί να γίνει. Σήμερα η υποδομή που υπάρχει στις Δ.Ο.Υ. δεν είναι αρκετή έτσι ώστε να ερευνήσει όλα αυτά τα στοιχεία.

'Ερχομαι τώρα στο άρθρο 2. Θα λέγαμε ότι το άρθρο 2 είναι ένα άρθρο τεχνοκρατικό, νομικό, περιλαμβάνει διακανονιστικά ως επί το πλείστον ζητήματα και κυρίως στις παραγράφους 1, 2 και 3.

Θα μας επιτρέψετε να διαφωνήσουμε με τις παραγράφους 4 και 6, διότι η ρύθμιση που θεσπίζετε είναι υπέρ των μεγάλων φοροδιαφυγόντων. Μάλιστα, όλο το άρθρο αποτελεί φωτογραφία για τα τηλεοπτικά κανάλια και τις διαφημίσεις, διότι δεν υπάρχει κανένα άλλο νομικό πρόσωπο που δεν αποδίδει και δεν καταθέτει τις δηλώσεις στις Δ.Ο.Υ. Μόνο αυτές οι επιχειρήσεις αποδίδουν σε τράπεζες. Και ερωτώ: Γιατί λοιπόν υπάρχει αυτή η διαδικασία, ότι δηλαδή θα πρέπει να βγει φύλλο ελέγχου κλπ; Εδώ πρόκειται, κύριε Υπουργέ, για φοροδιαφυγή πολλών δισεκατομμύριων. Νομίζουμε ότι δεν θα πρέπει πρώτα να γίνει φύλλο ελέγχου, γιατί μέχρι τώρα δεν γινόταν ποτέ και ούτε πρόκειται να γίνει ποτέ για να μπορέσει να πιάσει αυτές τις επιχειρήσεις. Η γνώμη μας είναι ότι και αυτοί θα πρέπει να τα καταθέτουν στην Εφορία μέσα από τις δηλώσεις τους και εκεί να γίνεται ουσιαστικά ο έλεγχος όπως γίνεται και με όλες τις άλλες επιχειρήσεις.

Δεν μπορεί να εκμεταλλεύονται, να πιέζουν κυβερνήσεις και να εξυπηρετούν διάφορα συμφέροντα, με τη στήριξη ουσιαστικά του δημόσιου χρήματος που δεν το αποδίδουν. 

Στα πρόσθετα τέλη, εισφορές και δικαιώματα, θα θέλαμε να ρωτήσουμε: Πώς γίνονταν σήμερα, σε αυτές τις περιπτώσεις που μπαίνει όπως είναι το Σπατόσημο, για τον ΕΛ.Γ.Α., 

Σελίδα 770 

και άλλα; Πώς εισπράττονταν και πώς αποδίδονταν αυτά τα λεφτά; Γιατί μπαίνει, δηλαδή, πρόστιμο; Δεν το καταλαβαίνω. 'Ενας, δηλαδή, που του επιβάλλεται το Σπατόσημο, δεν το πληρώνει; Τη διαδικασία δεν μπόρεσα να καταλάβω. Παρ'όλο που ρώτησα, δεν μπόρεσαν να με διαφωτίσουν.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Οι ιδιωτικές αεροπορικές εταιρίες.

ΝΙΚΟΛΑΟΣ ΓΚΑΤΖΗΣ: Δεν τα πλήρωναν αυτά μέχρι σήμερα;

Αυτό ρώτησα: Πώς γινόταν η είσπραξη μέχρι σήμερα. Δεν μπόρεσε κανένας να με διαφωτίσει.

Και αυτό το πρόβλημα θα πρέπει να λυθεί. Και όλοι όσοι πρέπει να τα πληρώνουν, ιδιαίτερα αυτές οι ιδιωτικές εταιρίες, να τα πληρώσουν, χωρίς να φοροδιαφεύγουν.

Στο άρθρο 4, κύριε Υφυπουργέ, έχετε μια διαφορά. 'Ηταν πρώτα, από είκοσι χιλιάδες (20.000) έως τετρακόσιες χιλιάδες (400.000). Τώρα, γίνεται από τριάντα χιλιάδες (30.000) έως τριακόσιες χιλιάδες (300.000). Αφήνετε, όμως, τη δυνητική ευχέρεια στον έφορο να καθορίσει, εάν θα είναι τριάντα χιλιάδες (30.000) ή εάν θα είναι τριακόσιες χιλιάδες (300.000). Πώς θα καθορίζεται αυτό; Δεν θα πρέπει εδώ να υπάρχει ένα μέτρο;

ΣΤΡΑΤΗΣ ΚΟΡΑΚΑΣ: Ιδού πεδίον συναλλαγής!

ΝΙΚΟΛΑΟΣ ΓΚΑΤΖΗΣ: Δηλαδή, όταν θα πάω εγώ και είμαι αρεστός στον έφορο θα μου βάλει τριάντα χιλιάδες (30.000) και αν θα πάει ο κ. Αδαμόπουλος, που δεν θα είναι αρεστός, θα του βάλει τριακόσιες χιλιάδες (300.000) για την ίδια περίπτωση; Εδώ, χρειάζεται κάποιο μέτρο, χρειάζεται κάποια διάκριση, κάποια επισήμανση, για το άλφα ή το βήτα αδίκημα, πως αυτό μπορεί να εκφρασθεί.

Επίσης, δεν έχουμε αντίρρηση, όποιον έχει και δεύτερο αριθμό φορολογικού μητρώου, να τον κοπανάμε, κύριε Υφυπουργέ, όταν αυτό αποδειχθεί ότι γίνεται σκόπιμα για να γλυτώσει τις δόσεις στην εφορία ή για να παίρνει τα πιστοποιητικά από την εφορία, για να κάνει τις συναλλαγές του, τα ταξίδια του, κλπ.

Θα πρέπει, όμως, να δούμε και μερικές περιπτώσεις απλών εργαζόμενων, οι οποίοι δεν έχουν δοσοληψίες με την εφορία. 'Ετυχε να πάνε, πριν από πέντε χρόνια, να ζητήσουν έναν αριθμό φορολογικού μητρώου και να τους τον δώσουν, γιατί τον χρειάσθηκαν για κάποια υπόθεση με το δημόσιο, κλπ., να βρεθούν σε μια παρόμοια περίπτωση, μετά από τρία-τέσσερα χρόνια, να μη θυμούνται, αν έχουν αριθμό ή δεν έχουν, να ξαναπάνε στην εφορία και να τους δώσει η εφορία έναν άλλον αριθμό.

Αν είναι επιχειρήσεις που σκόπιμα κρατάνε βιβλία με δεύτερο αριθμό φορολογικού μητρώου, αυτό το καταλαβαίνουμε. Να "φάνε" τα πρόστιμα.

Φοβάμαι, όμως, μήπως μπροστά στο στόχο σας, που είναι σωστός, να χτυπήσετε αυτές τις φοροδιαφυγές, υπάρξουν και περιπτώσεις απλών ανθρώπων, που θα βρεθούν σε δύσκολη θέση και ίσως "φάνε" και αυτοί πρόστιμο.

Επίσης, στην παράγραφο 2, ο συμβιβασμός ουσιαστικά περιορίζεται στα δύο τρίτα (2/3). Στις ανάλογες περιπτώσεις ήταν στο ένα δεύτερο (1/2) -φυσικά και στο ένα τρίτο (1/3), αλλά επικρατούσε το ένα δεύτερο (1/2)- του προστίμου ο συμβιβασμός που γίνονταν με βάση τις διατάξεις της παραγράφου 8 του άρθρου 1 κλπ.

'Αρθρο 5. Πιστεύουμε, κύριε Υφυπουργέ, ότι οι συντελεστές βαρύτητας θα περιπλέξουν το όλο φορολογικό σύστημα, τη λογιστική διαδικασία, κλπ. Δεν νομίζουμε ότι θα βοηθήσει. 'Ισως δεν θα ήταν απαραίτητο, σε αυτήν τη φάση, όταν βρίσκεται σε αυτήν την κατάσταση το όλο φορολογικό σύστημα, να έχουμε και...

(Στο σημείο αυτό χτυπάει το κουδούνι λήξης του χρόνου ομιλίας του κυρίου Βουλευτή)

Κύριε Πρόεδρε, θα ήθελα την ανοχή σας...

ΠΡΟΕΔΡΕΥΩΝ (Λουκάς Αποστολίδης): Συνεχίστε, κύριε συνάδελφε.

ΝΙΚΟΛΑΟΣ ΓΚΑΤΖΗΣ: Στο άρθρο 6, όσον αφορά τα πρόστιμα Φ.Π.Α. για πλαστά, νοθευμένα ή εικονικά φορολογικά στοιχεία, κατ'αρχήν δεν έχουμε καμία αντίρρηση και είμαστε υπέρ της άποψης πως, όσοι διακινούν πλαστά τιμολόγια, όσοι καρπώνονται το δημόσιο χρήμα, που είναι αίμα ουσιαστικά του λαού μας, θα πρέπει να τιμωρούνται αυστηρά και καλά κάνετε εδώ και βάζετε αυτά τα πρόστιμα.

'Ομως, υπήρχε μία κλιμάκωση στις παραβάσεις κλπ. Πρώτα πενταπλασιαζόταν στις πάνω από εκατό χιλιάδες (100.000) δραχμές και τριπλασιαζόταν στο κάτω από εκατό χιλιάδες (100.000) δραχμές. 'Ο,τι ίσχυε λέω. Σήμερα αυτή η διάταξη ισοπεδώνεται. Μπαίνει το τριπλάσιο και καλά κάνετε γιατί έχει τη δυνατότητα τότε να παζαρέψει ο άλλος, ο έφορος. Τώρα είναι ξεκάθαρο. Συμφωνούμε σ' αυτό. Τι γίνεται, όμως, με την ισοπέδωση που συμβαίνει όταν είναι κάτω από εκατό χιλιάδες (100.000) δραχμές που ένας μικρός μπορεί να μην έχει τη δυνατότητα να πάει να το πληρώσει, αλλά και με τη μεγάλη αυτούσια επιχείρηση που είναι πάνω από τις εκατό χιλιάδες (100.000) δραχμές; Δεν ξέρω αν μπορεί να υπάρχει εδώ μία κλιμάκωση ώστε να περάσει με μεγαλύτερη αποτελεσματικότητα και να έχει και τον κοινωνικό της χαρακτήρα.

Δεν έχουμε καμία αντίρρηση για τα πρόστιμα που μπαίνουν στα τέλη κυκλοφορίας των αυτοκινήτων κλπ. 'Ομως, έχουμε μεγάλη αντίρρηση με το να συζητάμε στο ελληνικό Κοινοβούλιο για τυχερά παιχνίδια. Δεν καταλαβαίνω συναδέλφους που λένε ότι στο καφενείο του χωριού είναι η μοναδική διασκέδαση τα τυχερά παιχνίδια. Μόνο στα χωριά δεν παίζουν τυχερά παιχνίδια. Αν πάει κανείς εκεί στα καφενεία, μόνο τέτοια παιχνίδια θα δει ότι δεν παίζουν.

Θεωρούμε ότι είναι τζόγος, κύριε Υπουργέ, όπως και σε τροπολογία που φέρατε σε προηγούμενο νομοσχέδιο, θεωρούμε ότι τελικά αυτά πρέπει να καταργηθούν. Τα παιχνίδια αυτά τα παιδικά, ουσιαστικά έχουν περάσει μέσα στα σπίτια και οι πιτσιρικάδες παίζουν. Εξάλλου απαγορεύεται σε μικρές ηλικίες να πηγαίνουν και δεν ξέρω γιατί τελικά ακόμη διαιωνίζουμε και εγκαθιδρύουμε αυτήν τη διαδικασία των τυχερών παιχνιδιών φτάνοντας μέχρι και τη διαδικασία των προστίμων. Εμείς είμαστε αντίθετοι, δεν συμμετέχουμε, σ' αυτήν τη διαδικασία. Είχαμε καταψηφίσει τροπολογία που είχε έλθει σε παρόμοιο νομοσχέδιο και έχουμε την ίδια άποψη, ότι τελικά θα πρέπει αυτά τα μαγαζιά να κλείσουν. 

Για τις διοικητικές διαφορές δεν έχουμε καμία άποψη. Νομίζουμε ότι σωστά γίνεται στην τήρηση Βιβλίων και Στοιχείων του Κώδικα.

Σχετικά με το άρθρο 10, όμως, θα θέλαμε να πούμε, κύριε Υπουργέ, ότι η παράγραφος 2, για τα εισοδήματα που γίνονται από εκμίσθωση ακινήτων, είναι μία περίεργη διατύπωση την οποία δεν μπόρεσα να καταλάβω. Λέει ότι του επιβάλλεται πρόστιμο 50% εφόσον του ζητηθεί να προσκομίσει το απαραίτητο πιστοποιητικό. Προφανώς θα είναι το συμβόλαιο της ενοικίασης. Και λέει ότι αν δεν ζητηθεί από την υπηρεσία μέσα σε τρεις (3) μήνες, αυτό παραγράφεται. Δεν το καταλαβαίνω. 'Εγινε μία δήλωση στην εφορία, δεν το έχει συμπεριλάβει μέσα στη δήλωσή του, διαπιστώνεται από την εφορία, γίνεται έλεγχος και του λέει ότι θα φας πρόστιμο 50% και μετά "φέρε ένα χαρτί μέσα σε τρεις (3) μήνες"; Δηλαδή δεν πρέπει να ζητήσουμε ευθύνες και από την υπηρεσία όταν λέτε μέσα σε τρείς (3) μήνες; Γιατί το βάζετε; Δεν καταλαβαίνω. Θέλουμε με αυτόν τον τρόπο να ελέγξουμε τις υπηρεσίες; Να πούμε στις υπηρεσίες ότι το στοιχείο αυτό θα πρέπει να έχει προσκομισθεί. Αν δεν προσκομισθεί, θα φάει το πρόστιμο, θα εφαρμοστεί το πρόστιμο, είτε το θέλει είτε δεν το θέλει.

Εγώ πιστεύω ότι το στοιχείο θα είναι ίσως αποδεικτικό για το μέγεθος της φοροδιαφυγής. Δεν είναι τίποτα άλλο. Αλλά γιατί όμως, να μην τρώει το πρόστιμο όταν δεν το δηλώνει;

Στο άρθρο 11 έχουμε το εισόδημα από γεωργικές επιχειρήσεις. Κύριε Υπουργέ, ξέρω ότι διατελέσατε ένα ηγετικό στέλεχος αγροτικών συνεταιρισμών κλπ. 'Εχετε μία εμπειρία από την κατάσταση που βρίσκονται σήμερα οι αγρότες. Ξέρετε και το μορφωτικό τους επίπεδο, αλλά και το οικονομικό τους επίπεδο. Ξέρετε τις δυνατότητες που έχουν να ανταπεξέ-

Σελίδα 771 

λθουν σε τέτοιες διαδικασίες κλπ.

'Ολα αυτά που λέτε υπήρχαν στον προηγούμενο νόμο. 'Ομως δεν υπήρχε αυτή η διαδικασία που μπαίνει σήμερα και που αναφέρεται στη σελίδα 17 στο εδάφιο ε' που λέει ότι ειδικά η περίπτωση αυτή προϋποθέτει το καθαρό γεωργικό εισόδημα που δεν δηλώθηκε να υπερβαίνει τις τριακόσιες χιλιάδες (300.000) δραχμές.

Γιατί αυτή η διάκριση στους αγρότες; Είναι τόσο χαμηλό το ποσόν. Γιατί τριακόσιες χιλιάδες (300.000) δραχμές; Γιατί, όταν ξέρουμε ότι το αφορολόγητο ποσό είναι ένα εκατομμύριο (1.000.000) βάζουμε τόσο τρομακτικά πρόστιμα στους αγρότες, να μην έχουν καμία μορφή επιδότησης, να μην εισπράξουν αποζημιώσεις, να μην έχουν άδεια αγροτικού αυτοκινήτου, να μην μπορούν να μεταβιβάσουν ή να πουλήσουν ή να ενοικιάσουν...

ΠΡΟΕΔΡΕΥΩΝ (Λουκάς Αποστολίδης): Κύριε Γκατζή, έχετε περάσει κατά επτά λεπτά το χρόνο σας.

ΝΙΚΟΛΑΟΣ ΓΚΑΤΖΗΣ: Αυτά τα συζητήσαμε και με τον κύριο Πρόεδρο.

ΠΡΟΕΔΡΕΥΩΝ (Λουκάς Αποστολίδης): Γνωρίζετε την πρακτική, βλέπετε την ανοχή του Προεδρείου. Διαφορετικά καταλαβαίνετε τι χρόνο θα έπρεπε να πάρουν οι Εισηγητές.

ΝΙΚΟΛΑΟΣ ΓΚΑΤΖΗΣ: Τι να κάνω; 

ΠΡΟΕΔΡΕΥΩΝ (Λουκάς Αποστολίδης): Να το προτείνετε, ότι θέλουν οι εισηγητές μισή ώρα στα άρθρα.

ΝΙΚΟΛΑΟΣ ΓΚΑΤΖΗΣ: Το πρότεινα.

ΣΤΡΑΤΗΣ ΚΟΡΑΚΑΣ: Δεν ορίστηκε ο χρόνος της ανοχής.

ΠΡΟΕΔΡΕΥΩΝ (Λουκάς Αποστολίδης): Είπα: Μην εκμεταλλεύεσθε την ανοχή του Προεδρείου. Συντομεύετε, μην επεκτείνεστε. Μπορείτε να εκφράσετε τις απόψεις σας, χωρίς να επεκτείνετε το λόγο σας.

ΝΙΚΟΛΑΟΣ ΓΚΑΤΖΗΣ: Αυτό κάνουμε, κύριε Πρόεδρε. Δείξτε λίγη κατανόηση, γιατί έχουμε δεκαεννέα άρθρα. Θέλετε μέσα σε δέκα λεπτά να τα αναπτύξουμε.

ΠΡΟΕΔΡΕΥΩΝ (Λουκάς Αποστολίδης): Συνεχίστε.

ΝΙΚΟΛΑΟΣ ΓΚΑΤΖΗΣ: Το είπαμε και με τον κύριο Πρόεδρο και είπε ότι θα δείξει ανοχή το Προεδρείο.

ΠΡΟΕΔΡΕΥΩΝ (Λουκάς Αποστολίδης): Αν πάτε με αυτόν το ρυθμό θα πρέπει να μιλήσετε μια ώρα.

ΝΙΚΟΛΑΟΣ ΓΚΑΤΖΗΣ: Πέστε μου, κύριε Πρόεδρε, πόσο να μιλήσω.

ΠΡΟΕΔΡΕΥΩΝ (Λουκάς Αποστολίδης): Σας κάνω αυτή την παρατήρηση, γιατί βλέπω ότι με την ανοχή του Προεδρείου συνεχίζετε σαν να μην τρέχει τίποτα.

ΝΙΚΟΛΑΟΣ ΓΚΑΤΖΗΣ: 'Οχι, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Σας παρακαλώ. 'Εχουμε πάει στο δέκατο όγδοο λεπτό και είχατε δέκα λεπτά.

ΝΙΚΟΛΑΟΣ ΓΚΑΤΖΗΣ: Μα, αρχίσατε από το δέκατο έκτο λεπτό να μου κάνετε παρατήρηση. Πώς θέλετε να τελειώσουμε δεκαεννέα άρθρα μέσα σε δέκα λεπτά; Δεν το καταλαβαίνω. Με το Προεδρείο το κουβεντιάσαμε και είπε ότι θα δείξει ανοχή.

ΠΡΟΕΔΡΕΥΩΝ (Λουκάς Αποστολίδης): Η ανοχή είναι το δεκάλεπτο να πάει στο δεκαπεντάλεπτο, όχι όμως στη μία ώρα.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, με συγχωρείτε αλλά κάνουμε συζήτηση, δεν μπορώ όμως να μην απαντήσω.

ΠΡΟΕΔΡΕΥΩΝ (Λουκάς Αποστολίδης): Να συνεχίσετε τη σκέψη σας. Να μην μπούμε στα διαδικαστικά πάλι.

ΝΙΚΟΛΑΟΣ ΓΚΑΤΖΗΣ: 'Οχι, μια διαπίστωση θέλω να κάνω. Για το ίδιο νομοσχέδιο ο Εισηγητής επί της αρχής έχει είκοσι λεπτά. Εδώ συζητάμε όλο το νομοσχέδιο.

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, αφήστε τις διαδικαστικές θέσεις.

ΝΙΚΟΛΑΟΣ ΓΚΑΤΖΗΣ: Με συγχωρείτε, να τελειώσω. 'Ολο το νομοσχέδιο, ουσιαστικά, είναι σ' αυτά τα δεκαεννέα άρθρα που συζητάμε και μας βάζετε δέκα λεπτά, όταν επί της αρχής βάζετε είκοσι λεπτά. Και έχουμε και εκεί ανοχή.

ΠΡΟΕΔΡΕΥΩΝ (Λουκάς Αποστολίδης): 'Εχετε δεκαοκτώ λεπτά.

ΝΙΚΟΛΑΟΣ ΓΚΑΤΖΗΣ: Βέβαια, αν κουβεντιάζουμε γι'αυτά τα θέματα έτσι, θα πάμε στα είκοσι λεπτά. Από το δέκατο έκτο λεπτό αρχίσατε να με διακόπτετε.

ΠΡΟΕΔΡΕΥΩΝ (Λουκάς Αποστολίδης): Συνεχίστε.

ΝΙΚΟΛΑΟΣ ΓΚΑΤΖΗΣ: Εν πάση περιπτώσει, θα προσπαθήσω να τελειώσω όσο γίνεται πιο γρήγορα και θα το δείτε.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν.ΚΡΗΤΙΚΟΣ)

'Ελεγα για τους αγρότες, κύριε Υπουργέ, ότι δεν είναι δυνατό να μπαίνει αυτό το ποσοστό. Τουλάχιστον πρέπει να φθάσει μέχρι το ένα εκατομμύριο (1.000.000) που είναι το αφορολόγητο ποσό σήμερα για όλους τους 'Ελληνες πολίτες. Φυσικά δεν μπορούμε να έχουμε την ίδια απαίτηση από έναν αγράμματο αγρότη, ο οποίος δεν έχει πιάσει ποτέ μολύβι στα χέρια του. Και σας λέω π.χ. ότι πούλησε πεντακόσια κιλά λάδι και έπιασε αυτές τις τριακόσιες-τετρακόσιες χιλιάδες (300.000-400.000) δραχμές. Τι θα γίνει αν δεν πάει να κάνει τη δήλωση; Θα πρέπει να πάρει αυτό το πρόστιμο; Ξέρουμε ότι αυτή η περίπτωση δεν είναι μια φοροδιαφυγή που την κάνει σκόπιμα, αλλά λόγω περιστάσεων ζωής, λόγω κοινωνικού μορφωτικού επιπέδου.

'Αρθρο 13, αναστολή λειτουργίας επαγγελματικών εγκαταστάσεων κλπ. συμφωνούμε που γίνεται αυτή η λογίκευση των προστίμων, ιδιαίτερα στους μικρούς επαγγελματίες. Και έχουμε μια μείωση στο ένα δεύτερο (1/2). 

ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω να τελειώσετε. Υπερβήκατε και το διπλάσιο του χρόνου.

Ο κ. Κωνσταντόπουλος έχει το λόγο.

ΣΤΡΑΤΗΣ ΚΟΡΑΚΑΣ: Σας παρακαλώ.

ΠΡΟΕΔΡΕΥΩΝ (Παναγιώτης Ν. Κρητικός): Είπαμε σχετική ανοχή, αλλά όχι απεριόριστο χρόνο και παρά τον Κανονισμό και παρά τα συμφωνηθέντα;

ΣΤΡΑΤΗΣ ΚΟΡΑΚΑΣ: Μα, κύριε Πρόεδρε, στο δέκατο έκτο λεπτό ο προηγούμενος Πρόεδρος διέκοψε τον ειδικό αγορητή μας και επί τρία λεπτά μίλαγαν επί της διαδικασίας.

ΠΡΟΕΔΡΕΥΩΝ (Παναγιώτης Ν. Κρητικός): Μα, του δόθηκε και ο χρόνος της διακοπής. Είδατε το χρόνο πού είχε φθάσει;

ΣΤΡΑΤΗΣ ΚΟΡΑΚΑΣ: Θα πάρω τότε και εγώ το λόγο να μιλάω επί είκοσι λεπτά. Αυτό θέλετε; Δεν το καταλαβαίνω. Δώστε του τρία λεπτά.

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, σας παρακαλώ! 'Αν θέλει να δευτερολογήσει.

Ο κ. Κωνσταντόπουλος έχει το λόγο.

ΣΤΡΑΤΗΣ ΚΟΡΑΚΑΣ: Ωραία, γράψτε με για να μιλήσω.

ΠΡΟΕΔΡΕΥΩΝ (Παναγιώτης Ν. Κρητικός): Να μιλήσετε. 'Εχετε το δικαίωμα. Αυτό δεν θα σας το αρνηθεί κανένας. Παραβίαση του Κανονισμού δεν μπορείτε να κάνετε.

ΣΤΡΑΤΗΣ ΚΟΡΑΚΑΣ: 'Αλλη φορά να το ξέρουμε να αποχωρούμε από την Αίθουσα. Δεν δεχόμεθα συμβιβασμούς. Να δούμε πού θα πάει αυτη η ιστορία.

ΠΡΟΕΔΡΕΥΩΝ (Παναγιώτης Ν. Κρητικός): Ποιους συμβιβασμούς; Συμφωνίες κάνουμε και συνεννοήσεις για να υπάρχει πρόοδος στη συζήτηση.

Ορίστε, κύριε Κωνσταντόπουλε.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, θα ήθελα να αναφερθώ στην ενότητα των άρθρων που συζητούνται με ορισμένες συνοπτικές παρατηρήσεις, γιατί ισχύουν οι γενικές διαπιστώσεις που καταθέσαμε χθες στη συζήτηση επί της αρχής.

Θα συμφωνήσει και ο παριστάμενος Υπουργός ότι η βασική αιτία για την οποία δεν εισπράττονται εκείνα τα οποία δικαιούται να εισπράξει το κράτος δεν είναι η έλλειψη συστηματοποίησης των σχετικών διατάξεων. 'Αλλες είναι οι αιτίες και τις γνωρίζει πολύ καλά η πολιτική ηγεσία του Υπουργείου Οικονομικών. 'Οσο συντηρούνται αυτές οι αιτίες χωρίς αντιμετώπιση, υπάρχει η ανάλογη πολιτική ευθύνη.

Το λέω αυτό, γιατί δεν είναι αυτό το πρώτο νομοσχέδιο που προβλέπει κυρώσεις και ποινές, ούτε το τελευταίο θα είναι. Παρά τη σχετική σας διαβεβαίωση, κύριε Υπουργε, εγώ θέλω να καταθέσω από τώρα την παρατήρησή μου. Δεν θα είναι το τελευταίο νομοσχέδιο. Θα φέρετε και άλλο, ακριβώς

Σελίδα 772 

διότι εκείνο το οποίο επιδιώκετε με τις συγκεκριμένες διατάξεις δεν είναι η ουσιαστική φορολογική μεταρρύθμιση, ούτε η αντιμετώπιση της φοροδιαφυγής και η αποτελεσματικότητα στην είσπραξη των οφειλών προς το Δημόσιο.

Οι ενότητες αυτών των άρθρων έχουν θετικές αναφορές, έχουν αφετηρίες προς τη σωστή κατεύθυνση, πλην όμως αυτές οι θετικές αναφορές και οι σωστές αφετηρίες χάνονται στη συνέχεια γιατί κυριαρχεί η λογική του "ρυθμίστε για να εισπράξουμε". Δεν επικρατεί η λογική να εξασφαλισθούν συγκεκριμένες πολιτικές και κίνητρα που θα δώσουν τη δυνατότητα αποτελεσματικής λειτουργίας των υπηρεσιών και συνεπώς φορολογικής συμπεριφοράς του πολίτη.

Θέλω να επισημάνω ότι και στο άρθρο 12 και στο άρθρο 5 και σε άλλα, υπάρχουν σαφείς ρυθμίσεις, οι οποίες αποτελούν καθιέρωση κινήτρων φοροδιαφυγής. Παρακαλώ να τις διορθώσετε. 'Εχουν επισημανθεί από συναδέλφους. Ακόμη θέλω να επισημάνω ότι και στο άρθρο 2 και στο άρθρο 4 και στο άρθρο 5, υπάρχουν ρυθμίσεις άδικες, άνισες και ισοπεδωτικές που λειτουργούν σε βάρος των μικρών και ασθενών αγροτών ή άλλων μικρομεσαίων και υπέρ των μεγαλοοφειλετών ή υπέρ εκείνων που είναι συστηματικοί παραβάτες.

Επίσης, υπάρχουν ρυθμίσεις, με τις οποίες ανοίγεται στάδιο συναλλαγής μεγάλο, όπως στο αρθρο 4, και διαπραγματεύσεων. Αλλά και ρυθμίσεις, οι οποίες ουσιαστικά ευνοούν συγκεκριμένες κατηγορίες μεγαλοοφειλετών, όπως αυτοί που δεν έχουν υποβάλει δηλώσεις και δεν έχουν καταβάλει εκείνα τα οποία έχουν βεβαιωθεί μέχρι σήμερα ή έχουν ελεγχθεί ως οφειλόμενα προς το δημόσιο.

Ακόμη θα ήθελα να επισημάνω ότι προσχωρείτε και εσείς στη λογική της πάση θυσία είσπραξης, καθιερώνοντας ρυθμίσεις όπως αυτές που αναφέρονται στα τυχερά παιχνίδια. Επίσης, καθιερώνεται τη δυνατότητα μεγάλων πλεονεκτημάτων σε τεχνικές εταιρείες ή σε εταιρείες συγκροτημάτων που σχετίζονται με δραστηριότητες Μέσων Μαζικής Ενημέρωσης, διότι τους δίνετε την ευκαιρία με το κίνητρο φοροδιαφυγής το οποίο υιοθετείτε να έχουν μεγάλο όφελος με αυτό που θα καταβάλουν με τη νέα ρύθμιση έναντι εκείνου το οποίο θα έπρεπε να καταβάλουν με την ισχύουσα ρύθμιση.

Εγώ δεν θα ήθελα να αναφερθώ σε επιμέρους παρατηρήσεις. 'Εγιναν από συναδέλφους. Ελπίζω να τις λάβετε υπόψη και να διορθώσετε αυτές τις πραγματικά εξώφθαλμες και κραυγαλέες χαριστικές ρυθμίσεις.

Κύριε Υφυπουργέ των Οικονομικών, το νομοσχέδιο αυτό είναι συνέχεια των χαριστικών ρυθμίσεων που κάνατε με το νόμο για τα τελωνεία. Το συμπληρώνει με την αυτή λογική των χαριστικών ρυθμίσεων. Ξέρετε όμως, ότι αυτή η λογική λειτουργεί ισοπεδωτικά σε βάρος των μικρών και των ασθενών και επιβραβεύει τους συστηματικοπύς παραβάτες και εκείνους οι οποίοι με το δημόσιο χρήμα αθέμιτα κερδοσκοπούν.

Θα σας έλεγα, ότι καθιερώνετε ένα ιδιότυπο προνόμιο υπέρ του παραβάτη και μια δυσμενής αντιμετώπιση υπέρ του συνεπούς φορολογούμενου. Θα σας έλεγα ακόμα ότι καθιερώνετε ένα κίνητρο μη αποτελεσματικότητας των μηχανισμών του Υπουργείου των Οικονομικών, γιατί ουσιαστικά τους λέτε ότι έτσι και αλλιώς, όλα όσα εσείς βεβαιώνετε και ελέγχετε, εν τέλει θα ρυθμιστούν με τον ένα ή με τον άλλο τρόπο. Και τέλος, δημιουργείτε μια φορολογική αδικία, ακριβώς γιατί περιμένετε από αυτά τα νομοσχέδια να βελτιώσετε τα ελλείματα που έχουν προκύψει ως προς τις προβλέψεις σας για τα έσοδα.

Κύριε Υφυπουργέ των Οικονομικών, θα ήθελα να τελειώσω με μια παρατήρηση:

Χθες, συζητώντας επί της αρχής, αναφερθήκαμε σε ορισμένα θέματα τα οποία κυριαρχούν από πλευράς οικονομικών ειδήσεων σήμερα και επηρεάζουν την πραγματικότητα. Αναφέρθηκα σε διαφωνίες, οι οποίες έχουν προκύψει στο οικονομικό επιτελείο, σε σχέση και με θέσεις του υπό παραίτηση, ή υπό εκδίωξη ειδικού γραμματέα Γενικού Λογιστηρίου. Ο παριστάμενος τότε συνάδελφός σας κ. Χριστοδουλάκης μου είπε, που τα βλέπω αυτά. Εσείς διαβεβαιώσατε το Κοινοβούλιο, ότι δεν υπάρχει τίποτα από αυτά.

Σήμερα, στην οικονομική ειδησιογραφία γίνεται αναφορά για εικοσασέλιδο υπόμνημα, το οποίο ο ειδικός γραμματέας του Γενικού Λογιστηρίου παρέδωσε στον κ. Χριστοδουλάκη. Γίνεται αναφορά σε απόψεις του ειδικού γραμματέα του Γενικού Λογιστηρίου για την αδυναμία ανταπόκρισης του Προϋπολογισμού στην υπερεκτίμηση των εσόδων που έχετε κάνει και σε σχέση με το συζητούμενο νομοσχέδιο.

Η δήλωση χθες του κ. Χριστοδουλάκη είναι αντικοινοβουλευτική, γιατί είχε στη χέρια του εικοσασέλιδο υπόμνημα του κ. Δρίτσα και απευθυνόταν σε πρόεδρο κόμματος και έλεγε, που τα είδατε αυτά. 'Επαψε η περίοδος όπου ο αποκρυφισμός της εξουσίας, ή η κουτοπονηριά της εξουσίας, μπορεί πια να αποτελεί στοιχείο πολιτικής λειτουργίας.

Ζητώ, λοιπόν, να κατατεθεί στη Βουλή σήμερα το εικοσασέλιδο υπόμνημα του κ. Δρίτσα, το οποίο καλύπτει και το υπό συζήτηση νομοσχέδιο. Αν δεν το καταθέσετε σήμερα, θα καταθέσω σχετική ερώτηση, για την κατάθεση του με την κοινοβουλευτική τάξη που προβλέπεται.

Γιατί εδώ, κύριε Υφυπουργέ των Οικονομικών, γνωρίζετε καλύτερα από όλους, ότι το ψυχολογικό στοιχείο, το στοιχείο του κλίματος, είναι το πιο καθοριστικό για την υγεία της αγοράς. Και αυτά που συμβαίνουν σήμερα είναι αρνητικά και ανησυχητικά. 

Παλαιότερα, κύριε Υφυπουργέ, οι ανασυγχρονιστές της εξουσίας προέβλεπαν τη μέθοδο της καταπακτής. 'Ανοιγαν την καταπακτή, σε κατάπινε και χανόσουν από προσώπου γης. Φαίνεται ότι τώρα ο εκσυγχρονισμός της πολιτικής λειτουργίας προβλέπει άλλου είδους καταπακτή ή λαιμητόμο, την κατάργηση της θέσεως. Αλλά όταν η κατάργηση της θέσεως του ειδικού γραμματέα, του αρμοδίου για την εκτέλεση του προϋπολογισμού, γίνεται τον Αύγουστο, που είναι η κρισιμότερη περίοδος εφαρμογής του προϋπολογισμού, επιτρέψτε μου τότε να πω, ότι δεν είναι απλή διοικητική μεταβολή ούτε απλή κυβερνητική διαφοροποίηση, αλλά είναι κρίσιμο πολιτικό στοιχείο, που επηρεάζει την ηρεμία, την υγεία, την αποτελεσματικότητα της αγοράς.

Τίποτα άλλο, κύριε Πρόεδρε. 

ΠΡΟΕΔΡΟΣ (Παναγιώτης Ν. Κρητικός ): Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, η Κυβέρνηση ζει στη σύγχιση και στην αγωνία είσπραξης των εσόδων. Αυτό δεν μπορεί να το αποκρύψει και έτσι πληρώνει σήμερα με την κατάθεση αυτού του νομοσχεδίου. Αντί να κωδικοποιήσει τη φορολογία, ώστε να γνωρίζουν οι φορολογούμενοι τις υποχρεώσεις τους και τα δικαιώματά τους, έρχεται και κωδικοποιεί τις ποινές και τα πρόστιμα. Εμείς είμαστε αντίθετοι με αυτή τη λογική. Οι ποινικές και διοικητικές κυρώσεις δεν λύνουν το πρόβλημα αν δεν υπάρξουν θεσμικές παρεμβάσεις, αν δεν γίνει άλλη διοικητική οργάνωση των υπηρεσιών, επιμόρφωση υπαλλήλων, εξειδίκευση υπαλλήλων για να κάνουν έλεγχο στις σύγχρονες τεχνολογίες και αν δεν ολοκληρωθεί η μηχανοργάνωση.

Κατά την άποψή μας η φορολογική στρατηγική θα πρέπει να είναι η φορολόγηση των πραγματικών εισοδημάτων και όχι των πλασματικών, όπως προκύπτει από βασικές επιλογές που έχουν σχέση με την αντικειμενοποίηση του φορολογικού συστήματος. Τα βήματα που θα γίνονται στο μεταβατικό στάδιο, μέχρις ότου υλοποιηθεί αυτή η στρατηγική της φορολόγησης των πραγματικών εισοδημάτων, θα πρέπει να είναι όσο το δυνατό πιο δίκαια και πιο σωστά.

Χρειάζεται κατ' αρχήν διάλογος για να εισάγει νέους θεσμούς και μεταξύ αυτών το θεσμό των κινήτρων με την έκπτωση δαπανών για την αντιμετώπιση στοιχειωδών αναγκών της ελληνικής οικογένειας από το φορολογητέο εισόδημα και να αφορά κυρίως υπηρεσίες από πλευράς ΦΠΑ όπου γίνεται η μεγαλύτερη φοροδιαφυγή.

Σήμερα ο προϋπολογισμός και από τις επιρροές που δέχεται ή δέχεται ακόμα από την Ευρωπαϊκή 'Ενωση, τα κύρια έσοδα που περιμένει είναια από την έμμεση φορολογία και κυρίως από το ΦΠΑ. Κατά συνέπεια, δίνοντας κίνητρα με έκπτωση δαπανών στο φορολογητέο εισόδημα του πολίτη, κάνεις δίκαιο

Σελίδα 773 

το σύστημα αυτό και δεν φορολογείς τις δαπάνες για την αντιμετώπιση των αναγκών κάθε οικογένειας στη λογική της δίκαιας κατανομής των φορολογικών βαρών. 'Ετσι συλλαμβάνεις τη φορολογητέα ύλη, το εισόδημα από την πρώην δέλτα πηγή, όπως έμποροι, βιοτέχνες, επιχειρηματίες, βιομήχανοι, αλλά κυρίως με το κίνητρο που μετατρέπεις τον πολίτη σε ελεγκτή πιάνοντας τα έσοδα από το ΦΠΑ. 

Είναι γνωστό ότι είναι εκατοντάδες δισεκατομμύρια η φοροδιαφυγή από το ΦΠΑ, όλα αυτά τα χρόνια και κυρίως μετά το 1990 που καταργήθηκε αυτό το σύστημα, αποδείχθηκε, ότι για να μπορεί κανείς να κάνει είσπραξη των εσόδων, θα πρέπει να βασιστεί σε μία διάρθωση των υπηρεσιών, όπως είναι σήμερα, αλλά κυρίως σε συνειδητούς πολίτες και στη φορολογική συνείδηση που πρέπει να τους μεταβιβάσει.

Η χρησιμοποίηση αυτών των κατασταλτικών μηχανισμών μέχρι σήμερα, όπως της ΥΠΕΔΑ, αλλά και της νέας υπηρεσίας που δημιουργήθηκε, δεν δίνει λύσεις παρά μόνο τιμωρεί και πολλές φορές και άδικα μιας και είναι γνωστό ότι την τελευταία στιγμή έρχονται και βάζουν το αλάτι πάνω από παραβάσεις που έχουν διαπιστώσει και κλείνουν υποθέσεις που πολλές φορές δημιουργούν την αδυναμία που θέλουμε να λύσουμε σήμερα με το νομοσχέδιο αυτό.

Αν δεν βρούμε τρόπο, όχι με το ανέβασμα κάθε φορά ή κατέβασμα των προστίμων, αλλά με τη δίκαια φορολόγηση εισοδήματος, θα είμαστε αναποτελεσματικοί και θα κάναμε αυτό που και άλλοι επεσήμαναν εδώ, θα ξανάρθουμε σε λίγους μήνες σε δυο χρόνια, να ξανααλλάξουμε αυτά που με κομπασμό προτείνουμε.

Χρειάζεται, λοιπόν, όχι ποινικοποίηση της φορολογίας και του συστήματος, αλλά μια δίκαιη, βιώσιμη πρόταση, ένα νέο φορολογικό σύστημα που θα δώσει ουσιαστικές λύσεις και όχι προσωρινές. Βαρέθηκε ο ελληνικός λαός να παρακολουθεί την προσωρινότητα των δικών μας προτάσεων. Γεμίσαμε το κράτος από νόμους που δυστυχώς δεν εφαρμόζονται, ούτε με κίνητρα ούτε χωρίς αυτά και απευθύνονται κάθε φορά άδικα στους πολίτες.

Με την αντικειμενοποίηση του συστήματος σήμερα βάζουμε πρόστιμα σε ανθρώπους, οι οποίοι δεν είχαν έσοδα μόνο και μόνο γιατί πιστέψαμε ότι λύσαμε το πρόβλημα που είναι η είσπραξη των εσόδων και αδυναμία υλοποίησης του προϋπολογισμού. Δεν θα τα καταφέρετε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καραμάριος.

Απών. Διαγράφεται.

Ολοκληρώθηκε το στάδιο των πρωτολογιών και ο κύριος Υφυπουργός Οικονομικών έχει το λόγο επί της ενότητας των άρθρων 1 εώς και 18.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, λαμβάνοντας υπόψη τις παρατηρήσεις των κυρίων συναδέλφων επί της ενότητας των άρθρων 1 εώς και 19 έχω να κάνω τις εξής βελτιώσεις: Στο άρθρο 2 παράγραφος 8 όπως ακριβώς προτάθηκε από τον κ. Αδαμόπουλο και τον κ. Ρεγκούζα όταν η διαφορά λυθεί με δικαστικό συμβιβασμό ή ολικά ή μερικά, με διοικητική επίλυση επιπλέον πρόσθετος φόρος, υπολογίζεται για το ποσό του φόρου μέχρι το χρονικό σημείο της υπογραφής της συμβιβαστικής ή διοικητικής επίλυσης της διαφοράς και ο πρόσθετος φόρος που προκύπτει συνολικά περιορίζεται στα τρία πέμπτα (3/5) αυτού. Είχε προταθεί και από τον κ. Αδαμόπουλο, τον κ. Ρεγκούζα και από τον κ. Τσοβόλα όταν συζητούσαμε στην επιτροπή. Γίνεται, δεκτό, λοιπόν. 

Επίσης στο άρθρο 4 παράγραφος 1 δέχομαι την πρόταση που έγινε από τον κ. Ρεγκούζα και αυξάνεται το πρόστιμο. 'Ηταν από "τριάντα χιλιάδες (30.000)" μέχρι "τριακόσιες χιλιάδες (300.000)" και δέχομαι την πρόταση να γίνει από "σαράντα χιλιάδες (40.000)" μέχρι "τετρακόσιες χιλιάδες (400.000)".

Τώρα στο άρθρο 5 παράγραφος 9, δέχομαι επίσης την πρόταση για περαιτέρω αυστηροποίηση και έτσι το πρόστιμο που ήταν στο "δεκαπλάσιο", γίνεται "δεκαπενταπλάσιο".

Επίσης στο άρθρο 1 παράγραφος 4 στη φορολογία, μεταβίβασης ακινήτων που πρότεινε ο κ. Γκατζής και στο φόρο μεγάλης ακίνητης περιουσίας δεν θεωρείται ανακρίβεια, όταν η διαφορά δεν υπερβαίνει το "20%". 'Οχι το "25%". Αυτά είχα να πω κύριοι συνάδελφοι.

ΠΡΟΕΔΡΕΥΩΝ (Παναγιώτης Ν. Κρητικός): Η παράγραφος έχει τρεις περιπτώσεις, κύριε Υπουργέ.

ΓΕΩΡΓΙΟΣ ΔΡΥΣ (Υφυπουργός Οικονομικών): Και στις τρεις περιπτώσεις γίνεται 20%.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γκατζής έχει το λόγο για να δευτερολογήσει.

ΝΙΚΟΛΑΟΣ ΓΚΑΤΖΗΣ: Δεν θέλω να δευτερολογήσω κύριε Πρόεδρε, απλούστατα θέλω να συνεχίσω, γιατί δεν μου δώσατε το χρόνο.

ΠΡΟΕΔΡΕΥΩΝ (Παναγιώτης Ν. Κρητικός): Πήρατε το διπλάσιο χρόνο από εκείνον που εδικαιούσθο, κύριε συνάδελφε. Διαμαρτύρεστε γιατί δεν κάνατε μεγαλύτερη κατάχρηση του δικαιώματός σας; Πρέπει να σας πω ότι η άσκηση των δικαιωμάτων δεν εμποδίζεται από κανέναν, ασκείται απαρέγκλιτα. Η κατάχρηση του δικαιώματος ενοχλεί. Εκεί που τελειώνει η άσκηση του δικαιώματός σας αρχίζει η υποχρέωσή σας να σταματήσετε για να αρχίσει η άσκηση του δικαιώματος του άλλου. Είναι κάποιες αρχές διαδικαστικές, οι οποίες όμως είναι ουσιαστικότατες για να λειτουργήσει αυτή η Αίθουσα, και το Κοινοβούλιο και η δημοκρατία. Συνεπώς το δικαίωμά σας τελειώνει εκεί που αρχίζει το δικαίωμα του άλλου.

ΝΙΚΟΛΑΟΣ ΓΚΑΤΖΗΣ: Το καταλαβαίνω αυτό, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Μη διαμαρτύρεστε γιατί δεν σας αφήσαμε να κάνετε μεγαλύτερη κατάχρηση, για να μην πω παραβίαση του Κανονισμού.

ΝΙΚΟΛΑΟΣ ΓΚΑΤΖΗΣ: Δεν το δέχομαι. Πέστε μου πόσο είναι το όριο της ανοχής.

ΠΡΟΕΔΡΕΥΩΝ (Παναγιώτης Ν. Κρητικός): 'Οχι στο υπερδιπλάσιο του δικαιώματος. Σας έδωσα σχετική ανοχή 3-5 λεπτών πάνω από αυτό που εδικαιούσθο να μιλήσετε.

ΝΙΚΟΛΑΟΣ ΓΚΑΤΖΗΣ: Βλέπετε ότι δεν μπορείτε να το καθορίσετε; Δεν μπορεί να είναι είκοσι ένα (21) άρθρα όταν είναι όλο το νομοσχέδιο.

ΠΡΟΕΔΡΕΥΩΝ (Παναγιώτης Ν. Κρητικός): Συμφωνούνται αυτά τα πράγματα και επ' αυτών των συμφωνιών λειτουργούμε. Κάνατε κατάχρηση δικαιώματος έντεκα (11) λεπτά στην πρωτολογία σας. Κανονικά δεν έπρεπε να σας δοθεί καθόλου δικαίωμα δευτερολογίας αν θέλαμε να είμαστε συνεπείς με κάποιες αρχές.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, όταν ο κύριος Πρόεδρος λέει ότι θα υπάρχει ανοχή για να τελειώσουμε;

ΠΡΟΕΔΡΕΥΩΝ (Παναγιώτης Ν. Κρητικός): Ανοχή όμως όχι στον υπερδιπλάσιο χρόνο. Πέντε (5) λεπτά δευτερολογία και θα υπάρξει σχετική ανοχή. 

ΝΙΚΟΛΑΟΣ ΓΚΑΤΖΗΣ: Δεν υπήρξε καθόλου ανοχή. 

ΠΡΟΕΔΡΕΥΩΝ (Παναγιώτης Ν. Κρητικός): Επί της αρχής αγορεύσατε είκοσι (20) λεπτά. Αυτό είναι το δικαίωμα του ειδικού αγορητή σε κάθε νομοσχέδιο. Αυτό το εικοσάλεπτο χρησιμοποιήσατε και για τη συζήτηση επί της ενότητας των άρθρων. Είναι δυνατόν να υπάρχει ίσος χρόνος;

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, τώρα έχουμε ήδη καταναλώσει πεντέμισι λεπτά. Το ίδιο έγινε και προηγουμένως.

ΠΡΟΕΔΡΕΥΩΝ (Παναγιώτης Ν. Κρητικός): Το χρόνο που συζητάμε τώρα δεν θα σας τον καταλογήσω.

Ορίστε, απ' αυτήν τη στιγμή έχετε το λόγο για να δευτερολογήσετε επί της ενότητος. 

ΝΙΚΟΛΑΟΣ ΓΚΑΤΖΗΣ: Λέω ότι το ίδιο έγινε κύριε Πρόεδρε και προηγούμενα κατά τη συζήτηση αυτής της διαδικασίας. Κατανάλωσε ο προηγούμενος Πρόεδρος από την ομιλία μου πέντε (5) λεπτά και μου καταλογίσατε είκοσι (20).

ΠΡΟΕΔΡΕΥΩΝ (Παναγιώτης Ν. Κρητικός): Δεν σας χρεώνουμε κανέναν απολύτως χρόνο τον οποίο χρησιμοποιήσαμε επί του διαδικαστικού μέρους της συζήτησης. 

ΝΙΚΟΛΑΟΣ ΓΚΑΤΖΗΣ: Εσείς βλέπω κύριε Πρόεδρε, ότι δεν τον χρεώνεται. 

Για το άρθρο 13, λοιπόν, -εκεί που είχα μείνει- δεν δίνεται

Σελίδα 774 

η δυνατότητα κύριε Υφυπουργέ στην παράγραφο 9, άσκησης έφεσης που είχε αυτό το δικαίωμα μέχρι σήμερα κάποιος να προσφύγει στα δικαστήρια. Επίσης, θα ήθελα εδώ να δείτε και τη παράγραφο 6. Πρώτα τη δυνατότητα αυτή την είχε ο νομάρχης και σήμερα τη μεταβιβάζετε στον πρόεδρο της υπηρεσίας της κάθε ΔΟΥ. Και εδώ νομίζουμε ότι είναι μια αφαίρεση αρμοδιότητας από την Τοπική Αυτοδιοίκηση. 

Κατόπιν στο επόμενο άρθρο το 14, στην τελευταία παράγραφο, την 4, εδώ συμφωνούμε για τη μείωση που γίνεται των ποσοστών -το 80% που γίνεται 70%- αλλά θα θέλαμε να δούμε την τελευταία παράγραφο εκεί που λέει για τους δυο (2) μήνες να εκδώσει προσωρινή ή μερική καταλογιστική πράξη. Εδώ πρώτα γινόταν διερεύνηση για την ύπαρξη υπαιτιότητος. Τώρα γιατί καταργείται και μπαίνει αυτό το παράθυρο; Λέει ότι υποχρεούται μέσα σε δυο (2) μήνες ο αρμόδιος υπάλληλος να κάνει αυτήν τη διαδικασία της έρευνας. Από κει και πέρα σταματάει. Δηλαδή, έχω εγώ το μέσον, εσάς, στην εφορία είσθε φίλος μου, σας λέω δεν θα κάνετε σε δυο (2) μήνες έρευνα, δεν θα μου ζητήσετε τα απαραίτητα στοιχεία, περνάει το δίμηνο, αθώος ο Γκατζής. Δεν είναι έτσι τα πράγματα. Γιατί αφαιρείτε το δικαίωμα που υπήρχε πρώτα της διερεύνησης για την ύπαρξη υπαιτιότητας σε όλες αυτές τις παραβάσεις τις οποίες αναφέρει το άρθρο;

Πηγαίνουμε στο άρθρο 15. Φυσικά εδώ έχετε μια μείωση όλων των χρόνων. Δεν θα έχουμε καμία αντίρρηση σ' αυτό, ούτε επίσης για τα χαρτόσημα. 

Στο άρθρο 17 στα βιβλία Κώδικα Βιβλίων και Στοιχείων, όπου αναφέρεται αυτή η περίπτωση, γίνεται μια μείωση ουσιαστικά της φυλάκισης, αλλά εμείς έχουμε τη γνώμη ότι θα πρέπει να εξαντληθούν όλα τα άλλα περιθώρια που μπορούν να μπουν οικονομικά, επαγγελματικά κλπ, εκτός από την προσωπική κράτηση. Θεωρούμε ότι η προσωπική κράτηση είναι πολύ δυσβάστακτη εκτός αν είναι πάρα πολύ μεγάλη η κατάχρηση και να έχουμε και ένα όριο προς αυτήν τη κατεύθυνση. Πότε δηλαδή μπορεί να φυλακιστεί ένας και μέχρι ποιο ποσό κλπ. Δεν μπορεί ένας που χρωστάει λίγα λεφτά, που δεν μπορεί να τα πληρώσει να τον σέρνουμε στις φυλακές και να έχει πίσω οικογένειες. 

Συμφωνούμε για τη φοροδιαφυγή που γίνεται και τον ορισμό που αναφέρεται στα πλαστά, εικονικά κλπ., όπως τα προσδιορίζετε, αν και δεν μπορούμε να καταλάβουμε αυτή την έννοια του εικονικού. 'Εκανε ένας μία λαθροχειρία στα τιμολόγια, στα παραστατικά κλπ., είναι αδίκημα. Δεν είναι μερικώς. Εν πάση περιπτώσει είναι εικονικό το τιμολόγιο και δεν μπορούμε να πούμε ότι είναι μερικώς αδίκημα, παρόλο που προσπαθείτε να κάνετε εδώ έναν ορισμό. Εμείς νομίζουμε ότι δεν μπορεί να έχει χάρη το εικονικό. Είναι παράβαση. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ρεγκούζας έχει το λόγο.

ΑΔΑΜ ΡΕΓΚΟΥΖΑΣ: 'Ηθελα να επισημάνω, κύριε Πρόεδρε, ότι στο άρθρο 5 έκανα δύο επισημάνσεις. Η μία είχε σχέση με το συντελεστή βαρύτητας των παραβάσεων. Ειδικότερα στη μη έκδοση φορολογικών στοιχείων είχα προτείνει να ανέβει ο συντελεστής και αν είναι να γίνει τουλάχιστον ενάμιση (1,5). Δεν άκουσα τον κύριο Υφυπουργό ή εν πάση περιπτώσει το σκεπτικό της απόρριψης.

Η δεύτερη παρατήρηση αφορούσε την παράγραφο 9 του άρθρου 5, όπου ο κύριος Υπουργός από δεκαπλάσιο το έκανε δεκαπενταπλάσιο. Είναι πολύ χαμηλό αυτό που κάνατε, κύριε Υπουργέ. Να σας δώσω αριθμητικό παράδειγμα. Σε μία περίπτωση δεκαπλάσιου προστίμου που ήταν πριν θα είχαμε δύο εκατομμύρια (2.000.0000) δραχμές πρόστιμο, τώρα γίνονται τρία εκατομμύρια (3.000.000) δραχμές πρόστιμο. Αντιλαμβάνεσθε ότι αυτό παραμένει κίνητρο φοροδιαφυγής για τους επιχειρηματίες. Η βασική μας αντίρρηση στο νομοσχέδιο εστιάζεται ακριβώς σε αυτό το σημείο, στο άρθρο 19 και στο άρθρο 24 -όπου θα αναφερθούμε παρακάτω για τα πλαστά- και στις περιπτώσεις των προσλήψεων αφενός και κυρίως τις ΔΕΚΟ.

Με τη ρύθμιση που κάνατε εδώ δυστυχώς δεν μας οδηγείτε στο να ανακαλέσουμε την ασυμφωνία μας που έχουμε εκφράσει μέχρι τώρα. Σας είπα ή να αφήσετε ελεύθερη την οροφή ή να ανεβάσετε σημαντικά το πολλαπλάσιο. Διαφορετικά εμείς παραμένουμε αρνητικοί.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΓΕΩΡΓΙΟΣ ΔΡΥΣ (Υφυπουργός Οικονομικών): Δεν νομίζω ότι υπάρχει άλλος ομιλητής, κύριε Πρόεδρε, και θα απαντήσω στις δευτερολογίες.

ΠΡΟΕΔΡΕΥΩΝ (Παναγιώτης Ν. Κρητικός): Ναι, κύριε Υπουργέ, απαντάτε στις δευτερολογίες και περαιώνεται η συζήτηση.

ΓΕΩΡΓΙΟΣ ΔΡΥΣ (Υφυπουργός Οικονομικών): Κατ' αρχήν, κύριε Πρόεδρε, θα ήθελα να αναφερθώ στον κ. Γκατζή, σχετικά με την παρατήρηση που έκανε για το όριο των τριακοσίων χιλιάδων (300.000) δραχμών στους αγρότες. Αναφέρομαι στο άρθρο 11, παράγραφο 1ε'.

Θέλω να σας πω ότι το όριο των τριακοσίων χιλιάδων (300.000) δραχμών δεν είναι το γεωργικό εισόδημα, είναι το καθαρό γεωργικό εισόδημα. Επομένως, δεν μιλάμε για έναν αγρότη που έχει εισόδημα τριακόσιες χιλιάδες (300.000) δραχμές. Μιλάμε για έναν αγρότη που έχει τουλάχιστον εισόδημα τρία εκατομμύρια (3.000.000) δραχμές. Για να έχει καθαρό εισόδημα τριακόσιες χιλιάδες (300.000) με το συντελεστή ένα (1) προς δέκα (10) σημαίνει ότι έχει μικτό εισόδημα τρία εκατομμύρια (3.000.000) δραχμές. Εάν, λοιπόν, εσείς λέτε να βάλουμε καθαρό γεωργικό εισόδημα ένα εκατομμύριο (1.000.000) δραχμές, αυτό σημαίνει ότι θα έχει μικτό εισόδημα δέκα εκατομμύρια (10.000.000). Νομίζω ότι κανένας φορολογούμενος πολίτης δεν έχει αυτήν την υψηλότατη αφορολόγητη βάση την οποία προτείνετε εσείς. Κάθε μισθωτός έχει αφορολόγητο εισόδημα ένα εκατομμύριο τριακόσιες χιλιάδες (1.300.000) ενώ ο αγρότης έχει τρία εκατομμύρια (3.000.000), δεν μπορούμε να πάμε στα 10.000.000 δρχ.

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)

Νομίζω ότι ούτε και εσείς το εισηγηθήκατε. Το αναφέρετε ίσως μη γνωρίζοντας τη διαφορά μεταξύ του καθαρού γεωργικού εισοδήματος και του γεωργικού εισοδήματος. 

Στο δεύτερο που θα ήθελα να αναφερθώ, κάνω μία προσπάθεια να υπάρξει μεγαλύτερη δυνατή συναίνεση από όλες τις πτέρυγες του Κοινοβουλίου.

Κύριε Ρεγκούζα, για το άρθρο 5, δέχθηκα να πάμε σε μία περαιτέρω αυστηροποίηση.'Ομως θέλω να σας πω ότι το δεκαπενταπλάσιο δεν είναι η τελική ποινή. Το δεκαπενταπλάσιο είναι για την πρώτη φορά παράβαση. Αν είναι υπότροπος για δεύτερη φορά, πηγαίνει στο τριακονταπλάσιο. Και αν είναι υπότροπος ξανά, τότε δεν έχει κανένα όριο. Δεν μπορούμε να πάμε σε μία ανεξέλεγκτη κρίση του εφόρου, όσον αφορά την επιβολή των προστίμων.

Επειδή όλοι οι φορολογούμενοι πολίτες κατ'ανάγκη δεν είναι και συνειδητοί παραβάτες λέμε την πρώτη φορά το δεκαπενταπλάσιο, τη δεύτερη φορά τριακονταπλάσιο και την τρίτη φορά χωρίς όριο στο πρόστιμο. Δεν πρέπει να ενθαρρύνουμε τις διαπραγματεύσεις μεταξύ των φορολογικών αρχών και των φορολογουμένων πολιτών.

ΑΔΑΜ ΡΕΓΚΟΥΖΑΣ: Κύριε Υφυπουργέ, μου επιτρέπετε μία διακοπή;

ΓΕΩΡΓΙΟΣ ΔΡΥΣ (Υφυπουργός Οικονομικών): Παρακαλώ. Εγώ αποδέχομαι ό,τι βελτιώνει το νομοσχέδιο.

ΑΔΑΜ ΡΕΓΚΟΥΖΑΣ: Κύριε Πρόεδρε, μπορώ να έχω το λόγο;

ΠΡΟΕΔΡΕΥΩΝ (Νικόλαος Κατσαρός): Για να δευτερολογήσετε;

ΑΔΑΜ ΡΕΓΚΟΥΖΑΣ: Δέχεται μία διακοπή ο κύριος Υφυπουργός.

ΠΡΟΕΔΡΕΥΩΝ (Νικόλαος Κατσαρός): Ορίστε, ρωτήστε τον κύριο Υφυπουργό.

ΑΔΑΜ ΡΕΓΚΟΥΖΑΣ: Κύριε Υφυπουργέ, δεν είπα για την καθημερινότητα που αντιμετωπίζουμε τις φορολογικές παραβάσεις. Ας υποθέσουμε ότι γίνεται φορολογικός έλεγχος σε

Σελίδα 775 

μία επιχείρηση και διαπιστώνονται μέσα στη διαχειριστική περίοδο πέντε χιλιάδες φορολογικές παραβάσεις, με τρία εκατομμύρια (3.000.000) έχουμε τελειώσει. Είναι λογικό αυτό; Αυτό το ερώτημα βάζω εγώ. Δεν μιλάω για τις επαναλαμβανόμενες παραβάσεις μέσα στην ίδια διαχειριστική περίοδο. Επί παραδείγματι, αν σε ένα κέντρο διασκεδάσεως διαπιστώσουμε την πρώτη μέρα εκατό παραβάσεις, μη έκδοση αποδείξεων ή εισητηρίων, θα πάρουν τρία εκατομμύρια (3.000.000) πρόστιμο. Αλλά αν διαπιστώσουμε και την άλλη μέρα, γίνεται τριακονταπλάσιο το πρόστιμο και στη συνέχεια μένει ανοικτό. Για τον προληπτικό έλεγχο ισχύουν αυτά που λέτε εσείς. Για τον τακτικό έλεγχο, δεν ισχύουν.

ΠΡΟΕΔΡΕΥΩΝ (Νικόλαος Κατσαρός): Κύριε Υφυπουργέ, θέλετε να προσθέσετε τίποτε;

ΓΕΩΡΓΙΟΣ ΔΡΥΣ (Υφυπουργός Οικονομικών):'Οχι, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως και 18 και εισερχόμαστε στην ψήφιση ενός εκάστου.

'Αρθρο 1.

Ερωτάται το Τμήμα: Γίνεται δεκτό το άρθρο 1, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΕΥΑΓΓΕΛΟΣ ΜΕΙΜΑΡΑΚΗΣ: Κατά πλειοψηφία.

ΣΠΥΡΙΔΩΝ ΔΑΝΕΛΛΗΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 1 έγινε δεκτό, κατά πλειοψηφία, όπως τροποποιήθηκε από τον κύριο Υπουργό.

'Αρθρο 2.

Ερωτάται το Τμήμα: Γίνεται δεκτό το άρθρο 2, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΔΑΜ ΡΕΓΚΟΥΖΑΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 2 έγινε δεκτό, κατά πλειοψηφία, όπως τροποποιήθηκε από τον κύριο Υπουργό.

'Αρθρο 3.

Ερωτάται το Τμήμα: Γίνεται δεκτό το άρθρο 3; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΔΑΜ ΡΕΓΚΟΥΖΑΣ: Κατά πλειοψηφία.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 3 έγινε δεκτό κατά πλειοψηφία.

'Αρθρο 4.

Ερωτάται το Τμήμα: Γίνεται δεκτό το άρθρο 4, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΔΑΜ ΡΕΓΚΟΥΖΑΣ: Κατά πλειοψηφία.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 4 έγινε δεκτό, κατά πλειοψηφία, όπως τροποποιήθηκε από τον κύριο Υπουργό.

'Αρθρο 5.

Ερωτάται το Τμήμα: Γίνεται δεκτό το άρθρο 5, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΔΑΜ ΡΕΓΚΟΥΖΑΣ: Κατά πλειοψηφία.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 5 έγινε δεκτό, κατά πλειοψηφία, όπως τροποποιήθηκε από τον κύριο Υπουργό.

'Αρθρο 6.

Ερωτάται το Τμήμα: Γίνεται δεκτό το άρθρο 6;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 6 έγινε δεκτό κατά πλειοψηφία.

'Αρθρο 7.

Ερωτάται το Τμήμα: Γίνεται δεκτό το άρθρο 7;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 7 έγινε δεκτό κατά πλειοψηφία.

'Αρθρο 8.

Ερωτάται το Τμήμα: Γίνεται δεκτό το άρθρο 8;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 8 έγινε δεκτό κατά πλειοψηφία.

'Αρθρο 9.

Ερωτάται το Τμήμα: Γίνεται δεκτό το άρθρο 9;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 9 έγινε δεκτό κατά πλειοψηφία.

'Αρθρο 10.

Ερωτάται το Τμήμα: Γίνεται δεκτό το άρθρο 10;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 10 έγινε δεκτό κατά πλειοψηφία.

'Αρθρο 11.

Ερωτάται το Τμήμα: Γίνεται δεκτό το άρθρο 11;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 11 έγινε δεκτό κατά πλειοψηφία.

'Αρθρο 12.

Ερωτάται το Τμήμα: Γίνεται δεκτό το άρθρο 12, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 12 έγινε δεκτό, κατά πλειοψηφία, όπως τροποποιήθηκε από τον κύριο Υπουργό.

'Αρθρο 13.

Ερωτάται το Τμήμα: Γίνεται δεκτό το άρθρο 13, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 13 έγινε δεκτό, κατά πλειοψηφία, όπως τροποποιήθηκε από τον κύριο Υπουργό.

'Αρθρο 14.

Ερωτάται το Τμήμα: Γίνεται δεκτό το άρθρο 14, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 14 έγινε δεκτό, κατά πλειοψηφία, όπως τροποποιήθηκε από τον κύριο Υπουργό.

'Αρθρο 15.

Ερωτάται το Τμήμα: Γίνεται δεκτό το άρθρο 15;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 15 έγινε δεκτό, κατά πλειοψηφία.

'Αρθρο 16.

Ερωτάται το Τμήμα: Γίνεται δεκτό το άρθρο 16;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 16 έγινε δεκτό, κατά πλειοψηφία.

'Αρθρο 17.

Ερωτάται το Τμήμα: Γίνεται δεκτό το άρθρο 17;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 17 έγινε δεκτό, κατά πλειοψηφία.

'Αρθρο 18.

Ερωτάται το Τμήμα: Γίνεται δεκτό το άρθρο 18;

Σελίδα 776 

 

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 18 έγινε δεκτό, κατά πλειοψηφία.

Εισερχόμεθα στην ενότητα των άρθρων 19 έως και 24.

Κύριε Υπουργέ, ορίστε έχετε το λόγο.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, στη δεύτερη αυτή ενότητα θα ήθελα να πω στους κυρίους συναδέλφους, ότι θα κάνω μία αναδιατύπωση.

Στο άρθρο 21, παράγραφος 10, στη σελίδα 16 του νομοσχεδίου, αναφέρεται το εξής: "Η παραγραφή των αδικημάτων του παρόντος νόμου αρχίζει από ...". Διαγράφονται οι λέξεις από "...το τέλος του έτους..." μέχρι το τέλος της παραγράφου, που λέει "...φορολογική αρχή." και γίνεται ως εξής: "Η παραγραφή των αδικημάτων του παρόντος νόμου αρχίζει από την τελεσιδικία της απόφασης επί της προσφυγής που ασκήθηκε ή σε περίπτωση μη άσκησης προσφυγής, από την οριστικοποίηση της φορολογικής εγγραφής λόγω παρόδου της προθεσμίας προς άσκησή της".

Η διόρθωση αυτή γίνεται ύστερα από υπόδειξη των συναδέλφων Βουλευτών στην αρμόδια επιτροπή και με τη σύμφωνη γνώμη της Νομικής Υπηρεσίας του Υπουργείου Οικονομικών. Παρακαλώ να μοιραστεί στους συναδέλφους.

ΠΡΟΕΔΡΕΥΩΝ (Νικόλαος Κατσαρός): Επί της ενότητας αυτής των άρθρων ο Εισηγητής του ΠΑ.ΣΟ.Κ. κ.Αδαμόπουλος έχει το λόγο.

ΓΙΩΡΓΟΣ ΑΔΑΜΟΠΟΥΛΟΣ Δεν έχω να παρατηρήσω τίποτα. 

ΠΡΟΕΔΡΕΥΩΝ (Νικόλαος Κατσαρός): Ο κ. Ρεγκούζας έχει το λόγο.

ΑΔΑΜ ΡΕΓΚΟΥΖΑΣ: Κύριε Πρόεδρε, νομίζω ότι το άρθρο 19 σε συνδυασμό με το άρθρο 24, είναι το βασικό σημείο τριβής και διαφάνειας που υπάρχει κατά τη συζήτηση αυτού του νομοσχεδίου. 

Δυστυχώς θα επαναλάβω αυτά που είχα πει στο Τμήμα χθες, για την έννοια των μερικώς εικονικών τιμολογίων, που αναφέρεται στην παράγραφο 1 του άρθρου 19. Μερικώς εικονικά τιμολόγια δεν υπάρχουν, τέτοια εφεύρεση στην ελληνική γλώσσα δεν υπάρχει. Μερικώς εικονικό ποσό του τιμολογίου υπάρχει, αλλά μερικώς εικονικό τιμολόγιο στο σύνολό του είναι νέα εφεύρεση και σαν τέτοια εμείς δεν την αποδεχόμαστε.

Και φυσικά δεν την αποδεχόμαστε, γιατί θεωρούμε ότι διαταράσσεται ουσιαστικά το γράμμα και το πνεύμα του Αστικού Κώδικα και ειδικότερα των αμφοτεροβαρών συμβάσεων. Φυσικά, η μερική εικονικότητα του ποσού δεν απαλλάσσει από το χαρακτηρισμό συνολικά του τιμολογίου ως εικονικού.

Στην παράγραφο 3, επίσης του άρθρου 19, αναφέρεται το εξής: "...εφόσον η μη καταχώρηση τελεί σε γνώση του υποχρέου για τη θεώρηση του φορολογικού στοιχείου". Πραγματικά δεν το καταλαβαίνω. Είναι δυνατόν να υπάρχει γνώση μη καταχώρησης απ' αυτόν που έχει δημιουργήσει το τιμολόγιο; Δεν μπορώ να το καταλάβω. Δηλαδή, υπάρχουν βιομηχανίες παραγωγής τέτοιων πλαστών τιμολογίων και ενδέχεται κάποιος να αγοράσει ένα τέτοιο τιμολόγιο, που να μην έχει προέλθει από το νόμιμο φορολογικό σύστημα που λειτουργεί στη χώρα μας; Δεν το καταλαβαίνω.

Επίσης, με την παράγραφο 3 και με την παράγραφο 4 ουσιαστικά προσδιορίζεται ο όρος των πλαστών και των εικονικών τιμολογίων. Στην παράγραφο 4, αναφέρεται ότι το ένα απ' αυτά μπορεί να είναι άγνωστο φορολογικώς πρόσωπο, με την έννοια ότι δεν έχει δηλώσει την έναρξη του επιτηδεύματός του, ούτε έχει θεωρήσει στοιχεία στην αρμόδια κατά τόπο εφορία, σύμφωνα με την αναγραφόμενη στο στοιχείο διεύθυνση κλπ.

Αυτά είναι πρωτόγνωρα πράγματα για να συζητούνται καν. Είναι δυνατόν, δηλαδή, κάποια επιχείρηση να λειτουργεί και να μην τα γνωρίζουμε αυτά; Η εικονικότητα και η πλαστότητα των τιμολογίων προκύπτει ακριβώς από εκεί, δηλαδή υπάρχουν ανύπαρκτα πρόσωπα, ανύπαρκτες διευθύνσεις ή πολλές φορές υπαρκτές διευθύνσεις, χωρίς να είναι εκεί τα πρόσωπα που αναφέρονται σ' αυτές.

Πολλές φορές έχει παρατηρηθεί μέσα στις λίστες, που υπάρχουν στο Υπουργείο Οικονομικών, να αντιγράφονται πρόσωπα. Παραδείγματος χάρη, μπορώ να αντιγράψω το δικό μου όνομα και τη διεύθυνση κατοικίας μου και να με μετατρέψουν αυτόματα σ' έναν επιχειρηματία ανύπαρκτο και μέσα απ' αυτό να έχουν εκδοθεί και τιμολόγια και να γίνεται αυτή η παραγωγή των τιμολογίων.

Είναι γνωστό ότι όλες αυτές οι επιχειρήσεις "ΦΟΙΝΙΚΕΣ", όπως ονομάζονται, έχουν δημιουργήσει τεράστιο πρόβλημα, όχι μόνο στην Ελλάδα αλλά και στο εξωτερικό, στην Ευρώπη. Είναι το υπ' αριθμόν ένα πρόβλημα φοροδιαφυγής αυτήν τη στιγμή. Γιατί η φοροδιαφυγή πλέον στην πατρίδα μας δεν είναι η φοροδιαφυγή που γίνεται μέσα από το φόρο εισοδήματος, αλλά κυρίως μέσα από τη φορολογία του ΦΠΑ, του Φόρου Προστιθέμενης Αξίας. Ακριβώς εκεί έγκειται και η αντίθεσή μας σ' αυτές τις ρυθμίσεις, γιατί ο Φόρος Προστιθεμένης Αξίας είναι χρήματα του ελληνικού λαού, είναι χρήματα του δημοσίου.

Με τις ρυθμίσεις που πάμε να κάνουμε σε συνδυασμό με το άρθρο 24, ως προς αυτήν την υπεξαίρεση του δημοσίου χρήματος που γίνεται απ' αυτούς τους απατεώνες, ουσιαστικά ερχόμαστε να επιβραβεύσουμε αυτούς τους απατεώνες, με το να επιστρέψουμε σε πολλές περιπτώσεις και χρήματα του ελληνικού λαού που έχουμε εισπράξει. Γιατί η είσπραξη από ένα τέτοιο τιμολόγιο του ΦΠΑ, από ένα λήπτη του στοιχείου, ή έχει γίνει ή μπορεί να γίνει άνετα, μέχρι να διαπιστωθεί η πλαστότητα. 

Ερχόμαστε τώρα με αυτές τις ρυθμίσεις του άρθρου 19, σε συνδυασμό με το άρθρο 24 να πούμε "εντάξει όλα, αποποινικοποιείται το αδίκημα" -διότι περί αυτού πρόκειται για το λήπτη- "εφόσον ο λήπτης ήταν εκούσιος ή είχε άγνοια ή είχε πλάνη περί της πλαστότητας ή της εικονικότητας του τιμολογίου".

Εγώ κάνω έκκληση, κύριε Πρόεδρε, προς την Κυβέρνηση να αποσύρει αυτήν τη διάταξη, γιατί πραγματικά είναι χαριστική. Και είναι χαριστική σε λίγους μεγάλους φοροφυγάδες. Υπάρχουν και έντιμοι φορολογούμενοι που πραγματικά έχουν πέσει θύματα αυτής της πλεκτάνης, αυτών των ανεξέλεγκτων απατεώνων που μαστίζουν το οικονομικό μας σύστημα και που ουσιαστικά είναι οι εστίες έντασης της φοροδιαφυγής.

Επομένως δεν είναι μόνο θέμα δικαιοσύνης. Από ορισμένες πλευρές σήμερα ζητείται να εφαρμοστεί δικαιοσύνη πάνω στις χαριστικές ρυθμίσεις που γίνονται, ακριβώς στο νόμιμο φορολογικό σύστημα.

Και ερωτώ: Θα δημιουργήσουμε φορολογική συνείδηση στον ελληνικό λαό με το να φέρνουμε τέτοιου είδους ρυθμίσεις, όπου δεν χαρίζει το κράτος τα χρέη προς τον εαυτό του, αλλά επιστρέφει και χρήματα προς αυτούς τους απατεώνες; Η τροφοδότηση δηλαδή της έντασης, της κρίσης της οικονομίας, περνάει ακριβώς μέσα απ' αυτές τις επιχειρήσεις.

Κάνω έκκληση -και το θεωρώ πάρα πολύ σημαντικό- επειδή ακριβώς έχω θητεύσει στο φορολογικό σύστημα τόσα χρόνια, λέγοντας ότι αυτή η διάταξη δεν είναι μόνο χαριστική. Είναι εξοργιστική για τον ελληνικό λαό και ασφαλώς δεν βοηθάει ούτε την ίδια την Κυβέρνηση, γιατί δεν λύνει το οικονομικό πρόβλημα της χώρας. Αντίθετα δημιουργεί αρρωστημένα πρότυπα στην ελληνική κοινωνία που δεν πρόκειται να απαγκιστρωθούμε απ' αυτά ποτέ. Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θα συμφωνήσουμε περισσότερο με τον ορισμό που δίνεται στην παράγραφο 4, του άρθρου 19, σχετικά με το εικονικό και όλα θα πρέπει να θεωρούνται εικονικά, όπως ακριβώς προδιαγράφεται από την παράγραφο 4 και κάτω. Για όλα αυτά, θα πρέπει τελικά κατά την ανακάλυψη να έχουμε και αυστηρές ποινές.

Σε σχέση τώρα με τα πλαστά τιμολόγια και τη συνεργασία που μπορεί να υπάρχει, όπως και στα εικονικά, θεωρούμε ότι το πλαστό τιμολόγιο θα πρέπει να το δούμε κατά περίπτωση. 

Σελίδα 777 

Ενας ο οποίος παίρνει για πρώτη, δεύτερη, ίσως και τρίτη φορά τιμολόγιο στη ζωή του να υπάρχει η έννοια ότι δεν μπορεί να είναι γνώστης της πλαστότητας ενός τιμολογίου ή όχι. Δεν μπορεί, όμως, να υπάρχει αυτό το φαινόμενο και να έχουμε χαριστικές λύσεις που προβλέπονται παρακάτω σε συνδυασμό και με το άρθρο 24.

Θεωρούμε, λοιπόν, ότι αυτό θα πρέπει να προσεχθεί περισσότερο, ότι θα πρέπει και τα πλαστά και τα εικονικά τιμολόγια, να τιμωρούνται παραδειγματικά, χωρίς ουσιαστικά να υπάρχουν συμβιβαστικές λύσεις είτε άλλες συμφωνίες που δίνουν τη δυνατότητα καλλιέργειας μιας τέτοιας οικονομικής πολιτικής των επιχειρήσεων.

Στο επόμενο άρθρο, το άρθρο 20, θα θέλαμε να πούμε τα εξής: Τη συλλογική απόδοση των ευθυνών την καταλαβαίνω για τις επιχειρήσεις, γιατί είναι οικονομικές επιχειρήσεις ιδιωτικού δικαίου, δρουν για το ίδιο συμφέρον, προσπαθούν να έχουν το μέγιστο κέρδος κλπ. Δεν μπορεί όμως να έχουμε την ίδια αντιμετώπιση συλλογικής ευθύνης για τους αγροτικούς συνεταιρισμούς, ιδιαίτερα τους παραγωγικούς ή προμηθευτικούς συνεταιρισμούς. Πολύ περισσότερο για τους παραγωγικούς συνεταιρισμούς δεν μπορούμε να έχουμε αυτήν την κατάσταση, τη συλλογική ευθύνη κλπ. 'Οταν τυχόν μπορεί να παραπέσει κάτι από την επιχείρηση, ευθύνεται ουσιαστικά ο διαχειριστής και κανείς άλλος.

Το προηγούμενο καθεστώς που υπήρχε ότι για όλη αυτήν την κατάσταση υπεύθυνος είναι μόνο ο διαχειριστής, νομίζω ότι ήταν σωστό και απέδιδε πραγματικά τις ευθύνες τις οποίες μπορεί και έπρεπε να έχει ο διαχειριστής μιας επιχείρησης και ιδιαίτερα στους συνεταιρισμούς.

Τώρα για τους αυτουργούς. Δεν μπορώ να καταλάβω πως ένας λογιστής μπορεί να θεωρηθεί αυτουργός. Πώς ένας λογιστής, μπορεί να έχει την ίδια ευθύνη με τον επιχειρηματία και μάλιστα εδώ γίνεται μετακύλιση της ευθύνης. 'Εχει την ευθύνη ουσιαστικά ο λογιστής ο οποίος φέρεται σαν συνεργός. Νομίζουμε ότι κανένας εργαζόμενος δεν είναι σε θέση σήμερα και με τα προβλήματα ιδιαίτερα της ανεργίας που υπάρχουν να αντισταθεί σε μια πίεση κάποιου εργοδότη και να του πει, πάρε αυτήν την κατάσταση του ΦΠΑ, υπέγραψέ την και πήγαινέ την και από πεντακόσιες χιλιάδες (500.000) π.χ. να τις πάει πενήντα χιλιάδες (50.000).

Νομίζουμε, λοιπόν, ότι θα πρέπει τελικά την ευθύνη να την έχει ο επιχειρηματίας που τείνει σιγά-σιγά να εξαλειφθεί η ευθύνη απ'αυτούς.

Κύριε Πρόεδρε, περνώντας στα υπόλοιπα άρθρα 20, 21, κλπ. προσφυγή ποινικής δίωξης και όλα αυτά, είπα και προηγούμενα που τοποθετήθηκα χωρίς να θέλω, ότι δεν θα πρέπει να υπάρχουν προσωποκρατήσεις στις διαδικασίες αυτές. Δεν μπορεί τώρα να φθάνουμε σ'αυτό το έσχατο μέσον όταν πρόκειται για ιδιαίτερα μικρά ποσά. Οι μεγάλοι πραγματικά να έχουν και αυτοί τη δυνατότητα και μάλιστα εγώ θα έλεγα μη εξαγοράσιμες στις μεγάλες καταχρήσεις που γίνονται.

Για το άρθρο 24, θα συμφωνήσω και εγώ με τους προηγούμενους ομιλητές και με τον κοινοβουλευτικό εκπρόσωπο της Κυβέρνησης, που λέει ότι εδώ το άρθρο 24 με την παράγραφο 4 δίνει τη δυνανότητα του συμβιβασμού, της διαφυγής, είναι πρόκληση, είναι τελικά μια κατάσταση η οποία μπορεί να διαιωνίσει την αρρωστημένη αντίληψη της συναλλαγής των ιδιωτών με το δημόσιο, πολύ περισσότερο να προσφεύγουν στις συμβιβαστικές αυτές λύσεις, στις συμφωνίες που μπορούν να υπάρχουν μεταξύ πολίτη και υπηρεσίας. Νομίζουμε ότι ουσιαστικά θα πρέπει να αφαιρεθεί από το άρθρο αυτό.

ΠΡΟΕΔΡΕΥΩΝ (Νικόλαος Κατσαρός): Ο κ.Δανέλλης έχει το λόγο.

ΣΠΥΡΙΔΩΝ ΔΑΝΕΛΛΗΣ: Ευχαριστώ, κύριε Πρόεδρε.

'Εχω να κάνω μια γενική παρατήρηση στο άρθρο 21, όπου οι συχνές νομοθετικές αλλαγές που σημειώνονται άλλωστε και στην εισηγητική έκθεση έχουν δημιουργήσει στα δικαστήρια προβλήματα ορθής εφαρμογής του νόμου και βεβαίως ανασφάλεια, δικαίως, για τους πολίτες. Κατ'ανάγκη νομίζουμε ότι τα ζητήματα που αφορούν την ποινική δίωξη και άλλα συναφή θέματα θα πρέπει να ορίζονται με απόλυτη σαφήνεια.

Να σημειώσω ότι θεωρούμε θετικό το ότι θεσμοθετείται η υποχρέωση των Ποινικών Δικαστηρίων να δεσμεύονται από την τελεσίδικη κρίση των Διοικητικών Δικαστηρίων ως προς το φορολογικό μέρος.

'Εχουμε μια παρατήρηση για τα αρμόδια δικαστήρια που καθιερώνονται τα οποία είναι τα Μονομελή Πλημμελιοδικεία και τα Τριμελή Εφετεία Κακουργημάτων, εφόσον συντρέχουν βεβαίως επιβαρυντικές περιπτώσεις που προβλέπονται από το νόμο. Η διαφωνία μας αναφέρεται στην αρμοδιότητα των Μονομελών Πλημμελιοδικείων και τούτο διότι πρόκειται για την εκδίκαση αδικημάτων που επισύρουν βαρύτατες πολλές φορές ποινές και μάλιστα σε περίπτωση υποτροπής επιβάλλονται ποινές που με την απόφασή τους δεν επιδέχονται αναστολή.

Πιστεύουμε πως είναι αναγκαίο η κρίση για τέτοια σοβαρά ζητήματα, θα πρέπει να γίνει σε πολυμελές δικαστήριο και γι'αυτό συγκεκριμένα πιστεύουμε, ότι θα πρέπει τα Τριμελή Πλημμελιοδικεία να είναι αρμόδια για την εκδίκαση τέτοιων αδικημάτων, διότι είναι λογικό και προφανές ότι η πολυμελής σύνθεση των δικαστηρίων αποτελεί μείζονα εγγύηση δίκαιης κρίσης.

Στο άρθρο 22, ο Συνασπισμός είναι αντίθετος με το θεσμό της προσωποκράτησης για λόγους που αναλυτικά έχουμε αναφέρει στο παρελθόν. Να θυμίσω μονάχα ότι στις 6 Φεβρουαρίου του 1997 η Εθνική Αντιπροσωπεία όταν ψήφισε το σχέδιο νόμου το οποίο αναφερόταν στην κύρωση του Διεθνούς Συμφώνου για τα ατομικά και πολιτικά δικαιώματα, του προαιρετικού πρωτοκόλλου στο Διεθνές Σύμφωνο για τα οικονομικά και πολιτικά δικαιώματα και του δευτέρου προαιρετικού πρωτοκόλλου στο Διεθνές Σύμφωνο για τα ατομικά και πολιτικά δικαιώματα σχετικού με την κατάργηση της ποινής του θανάτου, ψήφισε η Εθνική Αντιπροσωπεία και το άρθρο 11 της σύμβασης, το οποίο αναφέρει συγκεκριμένα ότι κανείς δεν φυλακίζεται αποκλειστικά λόγω της αδυναμίας του να εκπληρώσει συμβατική υποχρέωση.

Θα μπορούσαμε να αποδεχθούμε το θεσμό της προσωποκράτησης μονάχα για εξαιρετικές περιπτώσεις και βεβαίως με διαδικασίες που θα αποκλείουν αυθαιρεσίες και άλλα γνωστά φαινόμενα του παρελθόντος, τα οποία θα πρέπει σαφώς να εκλείψουν. Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Ο κ. Ρόκος έχει το λόγο.

ΓΕΩΡΓΙΟΣ ΡΟΚΟΣ: Κύριε Πρόεδρε, θεωρούμε ότι ό,τι είπαμε για τα προηγούμενα άρθρα, ισχύει και γι' αυτήν την ενότητα των άρθρων. Είναι στην ίδια φιλοσοφία, είναι στο ίδιο πλαίσιο, είναι αναποτελεσματικά, είναι περιορισμένου χαρακτήρα, βραχυπρόθεσμου χαρακτήρα, δίνουν ίσως βέβαια στην Κυβέρνηση μία ανάσα εισπρακτική, δεν δίνουν όμως λύση ουσίας. Γι' αυτό επιμένουμε στην καταψήφισή τους.

ΠΡΟΕΔΡΕΥΩΝ (Νικόλαος Κατσαρός): Ο κ. Αναστάσιος Καραμάριος έχει το λόγο.

ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, στο άρθρο 22, παράγραφος 5, εδάφιο δ', βάζετε ένα πλαφόν για την προσωπική κράτηση. Εκτός αυτών που είπαμε χθες, ότι πρέπει να σκεφθούμε και να συζητήσουμε για την κατάργηση της προσωποκράτησης, εδώ όπως βλέπω βάζετε ένα όριο τρία εκατομμύρια (3.000.000) δραχμές. 'Εχω την εντύπωση ότι είναι μικρό. Από τη στιγμή που αποφασίζετε μάλιστα και εμπλέκετε και τις τελωνειακές παραβάσεις, για τις οποίες πλην των άρθρων 21 και 22, όπως ξέρετε, με τη διάταξη του άρθρου 24, οι μεταβατικές διατάξεις, δεν εφαρμόζονται για τις τελωνειακές παραβάσεις, νομίζω πλέον ότι οι παράγραφοι 5δ' και 6 σε ό,τι αφορά τα ποσά αυτά, πρέπει να αναπροσαρμοσθούν προς τα πάνω.

Για το άρθρο 24, που πολύς λόγος γίνεται, εφόσον τελικά καταλήξετε στην απόφασή σας να παραμείνει το άρθρο, έχω την εντύπωση, κύριε Υπουργέ, ότι στην τελευταία παράγραφο 4, προς το τέλος, εκεί που καθορίζετε πλέον τις ισόποσες δόσεις, βάζετε και μία προσκόμιση εγγυητικής επιστολής. Τι τη θέλουμε την εγγυητική επιστολή από τη στιγμή που

Σελίδα 778 

καταλήγετε και συμφωνείτε πλέον να πληρωθούν σε δόσεις. Μπορείτε να πείτε, εάν δεν πληρωθεί μία δόση, ανατρέπεται ο συμβιβασμός. Τι χρειάζεται η εγγυητική επιστολή;

Και τέλος η παράγραφος 5. Αφού κάνουμε όλη αυτήν τη ρύθμιση, γιατί δεν αποποινικοποιείτε τις περιπτώσεις αυτές και να πείτε εκκρεμείς υποθέσεις, οι οποίες υπάρχουν, καταργούνται. Τι θα πει οι εκκρεμείς ποινικές υποθέσεις εκδικάζονται με βάση τις προϊσχύουσες διατάξεις, εκτός αν εισάγετε ευμενέστερη ρύθμιση με τις διατάξεις του παρόντος νόμου.

Με τον παρόντα νόμο καταργείτε πλέον αυτήν την περίπτωση διά της επιβολής κάποιων προστίμων και με δόσεις. 'Ερχεσθε και λέτε να συνεχίσουν οι ποινικές δίκες. Δηλαδή να κάνουν τι τα ποινικά δικαστήρια, να δικάσουν περιπτώσεις που εσείς με τέτοια γενναιότητα καταργείτε; Υπάρχει ανακολουθία εδώ και πρέπει να καταργήσετε αυτήν τη διάταξη.

ΠΡΟΕΔΡΕΥΩΝ (Νικόλαος Κατσαρός): Ο κ. Ντούσκας έχει το λόγο.

ΔΗΜΗΤΡΙΟΣ ΝΤΟΥΣΚΑΣ: Κύριε Πρόεδρε, κύριοι συνάδελφοι, είναι η πρώτη φορά που παίρνω το λόγο και αισθάνομαι σφιγμένος, δεν έχω και τόση άνεση. 'Εχουν πολλά θετικά στοιχεία και αναφορές οι ενότητες, αλλά το άρθρο 24 και ειδικότερα η παράγραφος 4, σαν βασικό χαρακτηριστικό της έχει αυτό που λέμε, άρπαξε να φας και κλέψε να έχεις, τροποποιημένο στο μίζες και φοροδιαφυγή για να φας και φοροκλοπή για να έχεις.

Κύριε Υφυπουργέ, ειλικρινά έχουμε δώσει την εντύπωση, συνολικά οι κυβερνήσεις, στον ελληνικό λαό, ότι οι φοροκλέφτες, οι φοροψεύτες, οι απατεώνες βγαίνουν λάδι. Και πιστεύω ότι στις περιφέρειες που πάμε και ακούμε τα προβλήματα των πολιτών, την αγωνία των συνειδητών πολιτών, οι οποίοι αγωνιούν για τις υποχρεώσεις τους απέναντι στην πολιτεία, πρέπει να τους λέμε, μην αγωνιάτε, φοροκλέψτε, κρύψτε τα εισοδήματά σας και θα έρθει κάποια κυβέρνηση, η οποία θα ρυθμίσει την περίπτωση και θα βγείτε είτε έτσι είτε αλλιώς κερδισμένοι. Θα πρέπει η παράγραφος 4 να απαλειφθεί. Κάθε κατεργάρης πρέπει να καθήσει στον πάγκο του. Είναι κρίμα. Δεν μπορεί να εμπεδώνεται η συνείδηση και τώρα με τη νέα εποχή ότι όλοι οι απατεώνες κάθε φορά θα βρίσκουν το παραθυράκι, για να γλιτώνουν.

Επίσης δεν δίνουμε την εντύπωση στους υπαλλήλους των ΔΟΥ ότι εκτιμούμε την προσπάθειά τους, να βάλουν στο χέρι τον κάθε πονηρό και αεριτζή, γιατί είναι δύσκολο -μόνο του μικροεπαγγελματία, του μικρομεσαίου μπορούν με τον έλεγχο να βρουν άνετα τις παραβάσεις του, για τους αεριτζήδες είναι λιγάκι δύσκολο- παρά του λέμε, τρέξε σαν τον τροχονόμο, που τρέχει και γράφει στην παραλία και μετά πηγαίνω εγώ και τα σβήνω. Αυτά είχα να πω.

ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, δεν υπάρχει άλλος εγγεγραμμένος για να μιλήσει.

Ορίστε, έχετε το λόγο.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, στις παρατηρήσεις των κυρίων συναδέλφων έχω να πω ότι κάνω δεκτά τα εξής:

Στο άρθρο 20 που αναφέρθηκε ο κ. Γκατζής και έχει σχέση με τους συνεταιρισμούς και συγκεκριμένα το 1γ', αναδιατυπώνεται ως εξής: "Στους συνεταιρισμούς οι πρόεδροι ή οι γραμματείς" -διαγράφεται η λέξη "γενικοί", δεν υπάρχουν γενικοί γραμματείς στους συνεταιρισμούς- "ή οι ταμίες ή οι διαχειριστές αυτών". 

Τώρα, στο άρθρο 24 παράγραφος 4, προς το τέλος, το σχετικό εδάφιο αναδιατυπώνεται ως εξής: "Προϋπόθεση εφαρμογής των διατάξεων της παραγράφου αυτής είναι η εφάπαξ καταβολή του ποσού, που προκύπτει κατά τη διοικητική επίλυση της διαφοράς πριν από την υπογραφή του σχετικού πρακτικού. Μπορεί όμως ο φορολογούμενος να καταβάλει το πιο πάνω ποσό σε έξι" -αντί τέσσερις "ισόποσες δόσεις, από τις οποίες την πρώτη πριν από την υπογραφή του σχετικού πρακτικού και τις υπόλοιπες την τελευταία εργάσιμη για τις δημόσιες υπηρεσίες ημέρα των πέντε επόμενων μηνών" -αντί των τριών "εφόσον προσκομίσει" -λέει το κείμενο-"εγγυητική επιστολή τραπέζης, χωρίς επιφύλαξη".

Εδώ πρέπει να σας πω, κύριοι συνάδελφοι, ότι μίλησα με τις οργανώσεις των μικρομεσαίων επιχειρήσεων. Ξέρετε ότι οι μικρομεσαίες επιχειρήσεις έχουν ιδιαίτερο πρόβλημα, όσον αφορά την πρόσβασή τους στο τραπεζικό σύστημα. Η άποψη των συνδικαλιστών των μικρομεσαίων επιχειρήσεων είναι ότι η διάταξη αυτή δεν πρόκειται να εφαρμοσθεί, διότι υπάρχει ένα κόστος στην έκδοση της εγγυητικής επιστολής, αλλά και πάρα πολύ δύσκολα οι τράπεζες χορηγούν εγγυητικές επιστολές στους μικρομεσαίους επιχειρηματίες. Γι' αυτό λοιπόν το λόγο θέλω να βελτιώσω αυτήν τη διάταξη, προτείνοντας να διατυπωθεί ως εξής: "εφόσον προσκομίσει προσωπική επιταγή, χωρίς επιφύλαξη" κλπ.

Στην παρατήρηση του κ. Καραμάριου για αύξηση του ποσού άνω των τριών εκατομμυρίων (3.000.000). Τώρα, θα κάνουμε το πρώτο βήμα στα τρία εκατομμύρια (3.000.000). Να ξέρετε, όμως, ότι ήταν ένα εκατομμύριο (1.000.000) και ανεβάζουμε αυτό το όριο στα τρία εκατομμύρια (3.000.000). Παρακαλώ να το δεχθείτε. Και εφ'όσον βεβαίως, υπάρχουν περιθώρια για βελτίωση, το Υπουργείο των Οικονομικών σε κάποιο άλλο νομοσχέδιο θα φέρει μία τροποποίηση, για να αυξήσει ακόμη περισσότερο το όριο αυτό.

Kαι μια τελευταία απάντηση. Χάρηκα που άκουσα το συνάδελφο κ. Ντούσκα, γιατί παραγματικά δεν τον είχα ακούσει. Θα ήθελα, όμως, να του πω ότι ατύχησε στη πρώτη τοποθέτησή του.

Το Υπουργείο των Οικονομικών δεν έχει καμία σχέση με αυτά τα οποία αναφέρατε. Δεν ξέρω εσείς τι σχέση μπορεί να έχετε με αυτά, για να με ενημερώσετε και εμενα, έτσι ώστε, εάν πράγματι συμβαίνουν αυτά τα οποία αναφέρατε, κύριε Ντούσκα, να πάρουμε όλα τα αναγκαία μέτρα, για να εξαλειφθούν τα φαινόμενα αυτά.

Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Μεϊμαράκης έχει το λόγο.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, περίμενα ορισμένες διορθώσεις από τον κύριο Υπουργό, γι' αυτό και δεν πήρα το λόγο για να πρωτολογήσω, στα συγκεκριμένα άρθρα. Με απογοήτευσε η τοποθέτησή του. 

Κύριε Υφυπουργέ, επανέρχομαι κατ' αρχήν σε ό,τι αφορά το άρθρο 19. Σας είπαμε ότι η φράση "μερικώς εικονικά" δεν είναι δόκιμος όρος, αν θέλετε. Μας είπατε χθες ότι έχει ξαναχρησιμοποιηθεί. Μπορεί να τεθεί "είναι εικονικό ως προς το παραπάνω ποσό". Βρείτε μια άλλη έκφραση ή μια άλλη λέξη, για να το διορθώσουμε. Να μην είναι "μερικώς εικονικό" τιμολόγιο. Το ποσό είναι "μερικώς εικονικό". Το τιμολόγιο, όμως, είναι εικονικό. Δεν υπάρχει εικονικό και μη εικονικό τιμολόγιο. Υπάρχει εικονικό ή μη ποσό. Μερικώς εικονικό ποσό του τιμολογίου, μάλιστα. 'Ομως, το τιμολόγιο ή είναι εικονικό ή δεν είναι.

ΓΕΩΡΓΙΟΣ ΔΡΥΣ (Υφυπουργός Οικονομικών): Μου επιτρέπετε, κύριε Πρόεδρε, μια διακοπή, αν συμφωνεί ο κύριος συνάδελφος;

ΕΥΑΓΓΕΛΟΣ ΜΕΪΜΑΡΑΚΗΣ: Εγώ συμφωνώ. Μόνον, κύριε Πρόεδρε, να μου κρατήσετε το χρόνο. 'Αλλωστε, εγώ δεν έχω μιλήσει ξανά σήμερα.

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Υπουργέ, έχετε το λόγο.

ΓΕΩΡΓΙΟΣ ΔΡΥΣ (Υφυπουργός Οικονομικών): Λέω και πάλι ότι υπάρχει αυτή η διάταξη.

ΕΥΑΓΓΕΛΟΣ ΜΕΪΜΑΡΑΚΗΣ: Υπάρχει. Είναι λάθος.

ΓΕΩΡΓΙΟΣ ΔΡΥΣ (Υφυπουργός Οικονομικών): Παρακαλώ να κρατηθεί το συγκεκριμένο. Θα το συζητήσουμε πάλι με τη νομική υπηρεσία -άκουσα την πρόταση του κ. Ρεγκούζα και του κ. Αδαμόπουλου και τη δική σας-και εφ' όσον μπορεί να βρεθεί μια καλύτερη διατύπωση, δεν έχουμε κανένα απολύτως λόγο να επιμείνουμε.

ΕΥΑΓΓΕΛΟΣ ΜΕΪΜΑΡΑΚΗΣ: Χαίρομαι γι' αυτό, κύριε Υπουργέ.

Δεύτερον, στο άρθρο 20, στις παραγράφους α' και β', όπως είναι η διατύπωση, ουσιαστικά κάνετε μια βάρβαρη παρέμβαση 

Σελίδα 779 

στο 2190 περί ανωνύμων εταιρειών, γιατί θεωρείτε και τα απλά μέλη του διοικητικού συμβουλίου ως υπευθύνους για τη διαχείριση. Το ίδιο και για τους ετερόρρυθμους εταίρους και πολύ περισσότερο για τα μέλη των ΕΠΕ. Εδώ, λοιπόν, θα πρέπει να προσθέσετε τη φράση, "εάν κατά τη διάρκεια που ήσκησαν καθήκοντα, συνέβη η παράβαση".

ΓΕΩΡΓΙΟΣ ΔΡΥΣ (Υφυπουργός Οικονομικών): Είναι αυτονόητο. 

ΕΥΑΓΓΕΛΟΣ ΜΕΪΜΑΡΑΚΗΣ: 'Οχι, δεν είναι αυτονόητο. Αν είναι αυτονόητο, τότε προσθέστε το.

ΓΕΩΡΓΙΟΣ ΔΡΥΣ (Υφυπουργός Οικονομικών): Κάνω αποδεκτή ...

ΕΥΑΓΓΕΛΟΣ ΜΕΪΜΑΡΑΚΗΣ: Ωραία. Τότε δεν έχουμε αντίρρηση και στο άρθρο 20.

Γιατί "στην παράγραφο 6 του ιδίου άρθρου" δεν είναι αυτονόητο, κύριε Υπουργέ, αντιθέτως δημιουργεί μεγαλύτερη σύγχυση. 

Τρίτον, στο αρθρο 22, όσον αφορά την προσωποκράτηση σας είπα ότι -και εμείς θεωρούμε ότι πρέπει πάση θυσία να βρούμε τρόπο να το αλλάξουμε-όταν το δημόσιο οφείλει σε κάποιον πολίτη και ο πολίτης με τη σειρά του, οφείλει σε κάποιον άλλον τομέα του δημοσίου, δεν μπορεί να προσωποκρατείται ο συγκεκριμένος φορολογούμενος για τη συγκεκριμένη οφειλή του. Δεν μπορεί, για παράδειγμα, το δημόσιο να οφείλει πέντε εκατομμύρια (5.000.000) επιστροφή ΦΠΑ στο Μεϊμαράκη και επειδή ο Μεϊμαράκης οφείλει δύο εκατομμύρια (2.000.000) στο ΙΚΑ ή πέντε εκατομμύρια (5.000.000) ή οκτώ εκατομμύρια (8.000.000) ή δέκα εκατομμύρια (10.000.000) να προσωποκρατείται. Εάν αυτός μπορεί να προσκομίσει έστω μια βεβαίωση ότι το δημόσιο του οφείλει αυτά τα χρήματα και περιμένει την εκκαθάριση, την οποία ποτέ δεν κάνει δυστυχώς το δημόσιο, να μην προσωποκρατείται. Είναι αδιανόητο. Δεν είναι μόνο ύπαρξη ανθρώπινου δικαιώματος. Δεν μπορούμε πια να συνεχίσουμε κάτω απ' αυτές τις συνθήκες με το συγκεκριμενο άρθρο.

Το άρθρο 24, κύριε Υπουργέ, θα μου επιτρέψετε να σας πω ότι εμείς ζητήσαμε να αποσυρθεί. Δεν μπορούμε να το κατανοήσουμε αυτό. Καταλαβαίνω το μεγάλο πρόβλημα που υπάρχει στην αγορά με τα πλαστά και τα εικονικά τιμολόγια. Καμία διαφωνία. Θα συμβάλουμε στο να βρεθεί λύση. 'Ομως, η λύση, την οποία δίνετε, δεν είναι προς τη σωστή κατεύθυνση. Γιατί σε όλους εκείνους, οι οποίοι είναι φοροκλέφτες ή φοροφυγάδες ή με οποιονδήποτε άλλο τρόπο έχουν υπεξαιρέσει το ΦΠΑ και ήταν εν γνώσει τους λήπτες τέτοιων τιμολογίων, ουσιαστικά τους δίνουμε άφεση αμαρτιών.

Δεύτερον, δεν δίνετε κανένα μήνυμα διαπαιδαγώγησης από το συγκεκριμένο άρθρο. Κανένα μήνυμα. Σκεφθείτε δε τι θα γίνει από δω και στο εξής. Ρυθμίζουμε τα μέχρι σήμερα. Από δω και στο εξής οι λήπτες θα παίρνουν τιμολόγιο γνωρίζοντας την πλαστότητα και την εικονικότητα του τιμολογίου και θα είναι βέβαιοι πια ότι θα ρυθμιστεί το θέμα τους, διότι ήδη έχει δημιουργηθεί κατάσταση.

Τρίτον: Ποιο είναι το μήνυμα που στέλνετε στους εφόρους; Ποιο είναι το μήνυμα που δίνετε στο ΣΔΟΕ; Τους έχετε βγάλει τόσο καιρό έξω για να βρουν τα πλαστά και εικονικά τιμολόγια. Σας κάνουν καταστάσεις. Τώρα θα σας τις φέρουν στο Υπουργείο και εσείς ουσιαστικά με την παρούσα διάταξη τους λέτε "δεν πάτε να ψάχνετε τόσο καιρό, δεν πάτε να ψάχνετε τα εικονικά, εγώ είμαι η εκτελεστική εξουσία, εγώ σας έδωσα αυτήν την εντολή, τώρα δε σας τη δίνω, σας δίνω άλλη και τελείωσε η υπόθεση". Ποια μηνύματα είναι αυτά που περνάμε;

Τέταρτον, αυτή είναι εισπρακτική λογική και μόνο, κύριε Υπουργέ. Εγώ καταλαβαίνω το άγχος σας για την πορεία των εσόδων. Δεν μπορώ αλλιώς να το εξηγήσω. Τι να πω ότι έχετε πρόθεση για ορισμένους λήπτες και για κάποιες χαρακτηριστικές περιπτώσεις που υπάρχουν; Παρ'όλο που σας ζήτησα να μας πείτε πόσοι και ποιοι είναι εκείνοι που είναι λήπτες ενός τιμολογίου πάνω από πεντακόσια εκατομμύρια (500.000.000). Μην μας τους πείτε όλους, αλλά έστω πέστε μας περίπου για να ξέρουμε ποιοι ευεργετούνται από τη συγκεκριμένη διάταξη. Να το ξέρουν και οι συνάδελφοι της Πλειοψηφίας, οι οποίοι δεν γνωρίζω αν θα το ψηφίσουν.

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)

Γεννάται ένα πολύ σοβαρό πρόβλημα, ένα πολιτικό θέμα για μας και θέλω να το επισημάνω. Ο κ.Γεωργακόπουλος χθες μιλώντας ως κοινοβουλευτικός εκπρόσωπος, όχι ως Βουλευτής, ουσιαστικά ζήτησε από τον κύριο Υπουργό να αποσύρει τη διάταξη του άρθρου 24 και είπε ότι δεν την ψηφίζει. Δεν μίλησε ως Βουλευτής ο κ.Γεωργακόπουλος. Με εντυπωσιάζει το γεγονός ότι σήμερα είναι απών. Είσθε έκθετοι κύριοι της Κυβέρνησης, διότι δεν μπορέσατε να συνεννοηθείτε με το κόμμα σας. Είπε επί λέξει "άλλα συμφωνήσαμε με το κόμμα και άλλα έρχονται εδώ προς ψήφιση".

'Οταν, λοιπόν, αυτά σας λέει ένας άνθρωπος που πέρασε από τη συγκεκριμένη θέση και τα ξερει -ένας άνθρωπος ο οποίος κατά τη γνώμη μου δεν έκανε τίποτε για να περιορίσει το συγκεκριμένο θέμα ή για να πάει προς μία σωστή κατεύθυνση το θέμα- και έρχεται και σας το λέει, κάτι σημαίνει. Και δεν μιλάει ως απλός Βουλευτής, διότι εδώ δεν είμαστε αγέλη. Ο κάθε Βουλευτής έχει το δικαίωμα να πει αυτό που θέλει. Χαιρετίζω τέτοιου είδους γεγονότα και φαινόμενα. Αλλά εδώ μιλάει ως κοινοβουλευτικός εκπρόσωπος. Αν κάτι πω εγώ σήμερα, δεσμεύει τη Νέα Δημοκρατία. Αν κάτι πει ο εισηγητής μας, δεσμεύει τη Νέα Δημοκρατία. Αν κάτι πει ενας Βουλευτής, δεσμεύει σαφέστατα και τον ίδιο, και η Νέα Δημοκρατία μπορεί να αποστασιοποιείται.

Ο συγκεκριμένος Βουλευτής ήταν κοινοβουλευτικός εκπρόσωπος. Εκφράζει ή δεν εκφράζει το ΠΑ.ΣΟ.Κ. αυτή η θέση, κύριοι της Πλειοψηφίας; Για αναλογιστείτε το. Είσαστε έκθετοι στην ψήφιση της παρούσας διάταξης. Και πρέπει να σας πω ότι για πρώτη φορά στα οκτώ χρόνια που εγώ παρακολουθώ αυτήν τη Βουλή ως μέλος της, έρχεται κοινοβουλευτικός εκπρόσωπος να διαφωνήσει και να ζητήσει από την Κυβέρνηση απόσυρση μιας διατάξεως. Αυτό αν μη τι άλλο, δημιουργεί πολιτικό θέμα. Και δημιουργεί και για την Κυβέρνηση και για το ΠΑ.ΣΟ.Κ.. Εμείς, αν ήταν ένας Βουλευτής, θα χαιρετίζαμε το θέμα, αλλά τώρα είμαστε και εμείς σε κάποια σύγχυση. Δηλαδή, το κυβερνητικό Κόμμα στηρίζει αυτές τις επιλογές αυτής της Κυβέρνησης ή όχι;

Επισημαίνω ότι δεν άκουσα κανένα ομιλητή από την κυβερνητική πλευρά που να στηρίζει ενθέρμως το συγκεκριμένο άρθρο. Και αυτό είναι κάτι άλλο που θα πρέπει να το δείτε. 

Γι'αυτό, κύριε Υπουργέ, σας ζητάμε να αποσύρετε το άρθρο 24 , να το μελετήσετε. Διότι πράγματι υπάρχει πρόβλημα στην αγορά και το αναγνωρίζουμε. Πράγματι υπάρχουν τα εικονικά και πλαστά τιμολόγια που έχουν πάρει και καλόπιστοι άνθρωποι με καλόπιστες συναλλαγές. Αλλά η ρύθμιση που κάνετε είναι χαριστική. Είναι στη συνέχεια των ρυθμίσεων εκείνων που ήταν στο πρώτο σας νομοσχέδιο, όταν εκλεγήκατε στην Κυβέρνηση.

Τέλος, θέλω να σας πω, κύριε Υπουργέ, ότι χθες σας δώσαμε την ευκαιρία για να απαντήσετε σε κάποια θέματα τα οποία και σήμερα κυριαρχούν στον Τύπο. Δεν μας απαντήσατε. Επανέρχονται αυτά τα θέματα. Επανέρχονται τα σχετικά με τον κ.Δρίτσα, επανέρχεται ότι υπάρχει το υπόμνημα προς τον Πρωθυπουργό, ότι το έλλειμμα θα είναι επτακόσια είκοσι δισεκατομμύρια (720.000.000.000), τετρακόσια εξήντα (460.000.000.000) από το υστέρημα εσόδων και διακόσια εξήντα (260.000.000.000) από τις δαπάνες.

Και ακόμη ότι ο ρυθμός αύξησης των εσόδων είναι 10,7 ενώ τα φορολογικά έσοδα ήταν 14,6 και τα γενικότερα έσοδα 15,6. Τέλος καταγγέλλεται εδώ ότι προσπαθείτε με γύρισμα δανείου στα φορολογικά έσοδα να παρουσιάσετε μία καλύτερη εικόνα στα έσοδα και να βάλετε τα εκατόν σαράντα δισεκατομμύρια (140.000.000.000) που εισπράξατε από τον ΟΤΕ, όχι ως μείωση του δημοσίου χρέους, αλλά ως μείωση του δημοσίου ελλείμματος.

Αυτά σας τα είπαμε και χθες και σας είπαμε ότι πρέπει να απαντήσετε. Καλώς ή κακώς η συζήτηση του συγκεκριμένου νομοσχεδίου γίνεται κάτω απ' αυτά τα οικονομικά δεδομένα.

Σελίδα 780 

'Εχετε, λοιπόν, την ευκαιρία απ' αυτό το Βήμα να απαντήσετε για να κλείσει το θέμα μία για πάντα, για να μην υπάρχει καμία ανησυχία ως προς αυτά τα θέματα στην αγορά.

Κλείνω κάνοντας έκκληση να αποσύρετε το άρθρο 24.

ΠΡΟΕΔΡΕΥΩΝ (Νικόλαος Κατσαρός): Ο κ. Ντούσκας έχει το λόγο.

ΔΗΜΗΤΡΙΟΣ ΝΤΟΥΣΚΑΣ: Επειδή ήταν η πρώτη φορά που μίλησα προ ολίγου, τουλάχιστον ο κύριος Υφυπουργός δεν θα έπρεπε να υπαινιχθεί, ότι έχω κάτι εναντίον της Κυβερνήσεως ή και οπωσδήποτε ότι έχω σχέση με απατεώνες, αν κατάλαβα καλά.

ΓΕΩΡΓΙΟΣ ΔΡΥΣ (Υφυπουργός Οικονομικών): Δεν είπα τέτοιο πράγμα.

ΔΗΜΗΤΡΙΟΣ ΝΤΟΥΣΚΑΣ: Είπα ότι το νομοσχέδιο έχει θετικές διατάξεις. Βέβαια φαίνεται και με κλειστά μάτια η εισπρακτική αγωνία. Καλά κάνετε. Το γεγονός, όμως, ότι η παράγραφος 4 του άρθρου 24 είναι χαριστική είναι βέβαιο. Δεν μπορείτε να με πείσετε ότι δεν είναι χαριστική η διάταξη.

'Οσον αφορά τις διαφωνίες και το αν θα ψηφίσουμε ή αν δεν θα ψηφίσουμε πρέπει να πω ότι ανήκω στο ΠΑ.ΣΟ.Κ. ...

ΓΕΩΡΓΙΟΣ ΔΡΥΣ (Υφυπουργός Οικονομικών): Σε μένα τα λέτε αυτά; Ποιος τα είπε;

ΔΗΜΗΤΡΙΟΣ ΝΤΟΥΣΚΑΣ: Ακούστηκε στην Αίθουσα από τον Κοινοβουλευτικό Εκπρόσωπο της Νέας Δημοκρατίας. Επειδή ακομμάτιστη Δημοκρατία δεν μπορεί να υπάρξει λέω ότι θα ψηφίσω αλλά κάποτε δεν πρέπει με τα νομοσχέδια να δημιουργούμε αρνητικό κλίμα στην ελληνική κοινωνία. Αντί να δίνουμε κίνητρα στους συνεπείς κοινώς "κορόϊδα" δίνουμε κίνητρα στους απατεώνες. 

ΠΡΟΕΔΡΕΥΩΝ (Νικόλαος Κατσαρός): Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Είναι θετική η παρέμβαση του κυρίου Υφυπουργού με το να αποσύρει τη συλλογική ευθύνη ιδιαίτερα στους συνεταιρισμούς, για να δοθεί στον εκπρόσωπο της εταιρείας είτε είναι διαχειριστής είτε Πρόεδρος είτε Γραμματέας. Δεν είδαμε όμως να γίνεται το ίδιο με τις ευθύνες διοικητικές, ποινικές, στους υπαλλήλους λογιστές. Αυτό το θεωρούμε πολύ σοβαρό. Πρέπει να το δείτε αυτό το θέμα, διότι όπου και αν πάτε θα διαπιστώσετε ότι σήμερα οι λογιστές καταπιέζονται όπως όλοι οι άλλοι οι εργαζόμενοι, γιατί είναι πολλοί στην αγορά και η αντικατάστασή τους είναι εύκολη.

Τώρα στο άρθρο 21 θα ήθελα να ρωτήσω για ποιο λόγο μπορεί να υπάρξει παραγραφή εφόσον από το νόμο ορίζεται ο χρόνος προσφυγής και εκδίκασης της υπόθεσης. Πώς μπορεί να υπάρχει παραγραφή; Για ποιο λόγο;

Επίσης, κύριε Υπουργέ, θα ήθελα να επιμείνω στο άρθρο 24 στην παράγραφο 4 διότι η λύση η οποία προτείνετε δεν δίνει την εγγύηση του δημοσίου. 'Αθελά σας προφανώς καλλιεργεί μία άλλη εντύπωση στους συναλλασσόμενους με την εφορία ότι τελικά όλα μπορούν να επιλυθούν μέσα από συμβιβαστικές λύσεις. Νομίζω ότι αυτή η παράγραφος θα πρέπει να απαλειφθεί.

ΠΡΟΕΔΡΕΥΩΝ (Νικόλαος Κατσαρός): Ο κ.Ρεγκούζας έχει το λόγο.

ΑΔΑΜ ΡΕΓΚΟΥΖΑΣ: Κύριε Πρόεδρε, η αγωνία της Κυβέρνησης να εισπράξει χρήματα δεν φαίνεται μόνο από τις ρυθμίσεις που γίνονται με το άρθρο 24. Φαίνεται και από το άρθρο 22, με την περίπτωση 12 που έχουμε παράταση του χρόνου παραγραφής των βεβαιωμένων ποσών προς το δημόσιο. Και βέβαια εδώ αποδεικνύεται και κάτι άλλο και η αδυναμία του φοροεισπραχτικού μηχανισμού να προβεί σε αυτήν την είσπραξη. 'Ομως, όπως είπαμε και στην αρχή, στο άρθρο 19 με ενοχλούν τρεις εκφράσεις: Η μία είναι το "μερικώς εικονικά", η δεύτερη είναι στη παράγραφο 3 που ορίζεται η έννοια του πλαστού τιμολογίου, που λέει ότι εφόσον η μη καταχώρηση τελεί σε γνώση του υποχρέου -με ενοχλεί αυτό- και η τρίτη είναι στην παράγραφο 4 που λέει "παντελώς αμέτοχο", εννοεί, δηλαδή, το φυσικό πρόσωπο, το λήπτη, ότι είναι παντελώς αμέτοχο. Δεν το δέχομαι σε καμία περίπτωση.

Επίσης, σας είπε ο κ.Μεϊμαράκης για τους συνεργούς. Πρέπει να γίνει αυτή η διόρθωση.

Στο άρθρο 21, στην παράγραφο 8 λέτε "μετατροπή της ποινής δεν επιτρέπεται σε περίπτωση δεύτερης και κάθε περαιτέρω υποτροπής". Μήπως αυτό έρχεται σε αντίθεση με τον ν.2408 που ψηφίσαμε; Να το δει αυτό η Κυβέρνηση, γιατί άλλα ψηφίσαμε με τον νόμο του κ.Γιαννόπουλου. Μήπως είναι περιττολογία; Μήπως έρχεται σε αντίθεση με αυτόν το νόμο;

Στο άρθρο 24 πραγματικά δεν μπορούμε να καταλάβουμε την εμμονή και το στόχο που έχει η Κυβέρνηση για να εισπράξει κάποια χρήματα σε σχέση με τις αναλογίες που θα υπάρξουν, δηλαδή, δεδομένα με αυτά που υποτίθεται ότι θα εισπραχθούν, θα είναι πάρα πολύ μικρά, πάρα πολύ λίγα. Ο στόχος, λοιπόν, της Κυβέρνησης ως εισπρακτικός, δεν επιτυγχάνεται. Δεν επιτυγχάνεται ο στόχος δημιουργίας προτύπων υγειών για την ελληνική κοινωνία. Δεν επιβραβεύονται οι ειλικρινείς φορολογούμενοι. Τελικά, τι επιδιώκει αυτό το άρθρο; Ασφαλώς, το αντίθετο απ'αυτό που θα ήθελε να πιστέψει κάποιος καλόπιστος 'Ελληνας πολίτης, όχι Βουλευτής.

Οι πλειοδοσίες που έχουν γίνει πράγματι από κάποιους εκπροσώπους των παραγωγικών τάξεων, που ζητούν ρυθμίσεις, δεν είμαστε υποχρεωμένοι να τις δώσουμε. Η Νέα Δημοκρατία δεν είναι ένα κόμμα αποστεωμένων αρχών. Δεν μπορούμε να συμπαραταχθούμε ακόμη και ανθρώπους που στηρίζουν τη Νέα Δημοκρατία, όταν ακριβώς αυτή η στήριξη οδηγεί στην αποστέωση αυτών των αρχών και όταν οι φορείς ζητούν δικαιοσύνη, ανεξάρτητα αν εν αγνοία τους ουσιαστικά συντηρούν τον αθέμιτο ανταγωνισμό. Πιστεύω, ότι οι άνθρωποι που εκφράζουν τον υγειή ανταγωνισμό, δεν μπορούν να συμπαρατάσσονται με τέτοιες ρυθμίσεις.

Κάνω λοιπόν για τελευταία φορά έκκληση η Κυβέρνηση να αποσύρει αυτήν τη διάταξη του άρθρου 24. 

ΠΡΟΕΔΡΕΥΩΝ (Νικόλαος Κατσαρός): Κύριε Ζαφειρόπουλε, ζητήσατε το λόγο. Κατά τον Κανονισμό, δεν τον δικαιούσθαι εκτός και αν μιλήσετε για ένα λεπτό και δεν έχει αντίρρηση η Αίθουσα.

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, στο άρθρο 21 ήθελα να μιλήσω για την παράγραφο 10 για την παραγραφή των αδικημάτων, αλλά βλέπω ότι έχει κάνει μία τροπολογία-προσθήκη ο κύριος Υπουργός. 

ΠΡΟΕΔΡΕΥΩΝ (Νικόλαος Κατσαρός): Κάτι εδέχθη ο κύριος Υπουργός εκεί. 

Κύριε Υπουργέ, έχετε το λόγο.

ΓΕΩΡΓΙΟΣ ΔΡΥΣ (Υφυπουργός Οικονομικών):'Οπως είπα πριν σχετικά με το θέμα των μερικώς εικονικών τιμολογίων, κατενόησα ότι όλη η Βουλή θέλει να αφαιρεθεί από τη φορολογική νομοθεσία ο όρος "μερικώς εικονικά τιμολόγια". Είπα και χθες στην πρωτολογία μου, ότι δεν έχω καμία αντίρρηση να αφαιρέσουμε τον όρο αυτόν.

'Ετσι, λοιπόν, θα πρέπει αναγκαστικά να κάνουμε τις εξής αλλαγές: Το άρθρο 19, στην παράγραφο 1 λέει "Αν τα φορολογικά στοιχεία είναι μερικώς εικονικά για τον υπολογισμό του άνω ποσού, λαμβάνεται υπόψη η πέραν της πραγματικής αναγραφομένη στο φορολογικό στοιχείο αξία της συναλλαγής". Αυτό διαγράφεται. Φεύγει τελείως όλη η πρόταση που περιέχει τις λέξεις "μερικώς εικονικά".

Προχωρούμε. Στο άρθρο 19, παράγραφος 4, η τελευταία παράγραφος αναδιατυπώνεται ως εξής: "Τα φορολογικά στοιχεία στα οποία αναγράφεται αξία συναλλαγής κατώτερη της πραγματικής θεωρούνται πάντοτε για τους σκοπούς του παρόντος νόμου ως ανακριβή, ενώ τα φορολογικά στοιχεία στα οποία αναγράφεται αξία μεγαλύτερη της πραγματικής θεωρούνται ως εικονικά για το μέρος της μεγαλύτερης αυτής αξίας". Φεύγει το "μερικώς". Το έχετε μπροστά σας, κύριοι συνάδελφοι. Είναι, δηλαδή, ένα πραγματικό τιμολόγιο, κύριοι συνάδελφοι, του οποίου, όμως, ένα μέρος του είναι εικονικό.

Είμαστε σύμφωνοι;

ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, μήπως αντί για το "για", η λέξη "κατά" θα απέδιδε περισσότερο την έννοια;

ΓΕΩΡΓΙΟΣ ΔΡΥΣ (Υφυπουργός Οικονομικών): Δηλαδή, "κατά το μέρος";

Σελίδα 781 

 

ΠΡΟΕΔΡΕΥΩΝ (Νικόλαος Κατσαρός): Ναι, "κατά το μέρος".

ΓΕΩΡΓΙΟΣ ΔΡΥΣ (Υφυπουργός Οικονομικών): Λοιπόν, η λέξη "για" φεύγει και γίνεται "κατά το μέρος της μεγαλύτερης αυτής αξίας".

Τώρα να κάνω μια διόρθωση που θέλουμε στο άρθρο 20, παράγραφος 6, που αναφέρεται σε αυτό που μου είπε ο κ. Μεϊμαράκης, για το ότι προφανώς υπάρχουν ευθύνες σε όσους είχαν διατελέσει ή ασκούσαν τα καθήκοντά τους. Το άρθρο 20, παράγραφος 6, διατυπώνεται ως εξής: "Οι ανωτέρω αυτουργοί και συνεργοί τιμωρούνται εφόσον κατά το χρόνο διάπραξης του αδικήματος είχαν την ιδιότητα αυτή και εφόσον γνώριζαν..." κλπ. Εντάξει;

Αυτές τις παρατηρήσεις είχα να κάνω, κύριοι συνάδελφοι. 

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, σας παρακαλώ το λόγο.

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Μεϊμαράκη.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, χαίρομαι που ο κύριος Υφυπουργός βελτίωσε τα άρθρα που ήδη έχουμε συζητήσει.

Κύριε Υφυπουργέ, θα παρακαλούσα πολύ αν μπορείτε στο άρθρο 22, που αναφερθήκαμε προηγουμένως σε κάτι που όλη η Βουλή το αναγνωρίζει και έχει ηθική βάση, δηλαδή, ότι ο πολίτης ο οποίος πρέπει να έχει επιστροφή από το δημόσιο και διώκεται για δική του οφειλή προς άλλο ταμείο του δημοσίου, αν μπορεί και φέρει βεβαίωση ότι πράγματι πρέπει να παίρνει ποσό από το ΦΠΑ ή από το φόρο εισοδήματος ή εν πάση περιπτώσει ότι έχει να λάβει από το δημόσιο, να συμψηφίζεται και να μην προσωποκρατείται. Είναι πέρα για πέρα άδικο, είναι κατάφωρη η αδικία και πλήττει ανθρώπινο δικαίωμα. Δεν μπορεί κάποιος να πηγαίνει στον Κορυδαλλό και να έχει προσωποκράτηση και να τον καταστρέψει το ίδιο το δημόσιο. Να του χρωστάει, όπως σας είπα, πέντε εκατομμύρια (5.000.000) επιστροφή ΦΠΑ, να χρωστάει αυτός δύο εκατομμύρια (2.000.000) στο ΙΚΑ και να βγαίνει προσωποκράτηση. Δεν μπορεί να γίνεται πια αυτό, δεν μπορεί να συνεχιστεί.

Παρακαλώ, λοιπόν, να μπει μια παράγραφος η οποία να λέει, ότι αν αποδεικνύεται ότι πράγματι το δημόσιο του οφείλει, έχει να λαμβάνει, να μην προσωποκρατείται. 

Τέλος, για το άρθρο 24, κύριε Υφυπουργέ, δεν μας είπατε τίποτα σχετικά για το πως είναι το θέμα με το κυβερνητικό κόμμα. Υπάρχει πολιτικό θέμα. Χθες εντοπίστηκε και σήμερα το συζητάμε. Λέμε, λοιπόν ή ας μιλήσουν οι συνάδελφοι της πλειοψηφίας, ας μας πουν γιατί μας οδηγείτε θέλετε δεν θέλετε σε πρόταση ονομαστικής ψηφοφορίας, κύριε Υφυπουργέ. Δεν μπορεί η Αντιπολίτευση να κάνει διαφορετικά. Εφόσον η ίδια η Συμπολίτευση δεν το στηρίζει, η Αντιπολίτευση σύσσωμη δεν το ψηφίζει, τότε πώς θα περάσει το άρθρο;

Θέλω, λοιπόν, να είμαι κατανοητός για να μη δημιουργηθεί κανένα απολύτως πρόβλημα. 

Πρώτον, κύριε Πρόεδρε, η Νέα Δημοκρατία αναγνωρίζει την ύπαρξη προβλήματος που υπάρχει σήμερα στην αγορά με τα πλαστά και τα εικονικά τιμολόγια.

Δεύτερον, αναγνωρίζει ότι πρέπει να βρούμε μια συγκεκριμένη ρύθμιση η οποία, όμως, δεν θα είναι αυτή που φέρνει τώρα ο κύριος Υπουργός. Διότι τώρα με τη συγκεκριμένη ρύθμιση, δίνουμε άφεση αμαρτιών σε φοροφυγάδες και φοροκλέπτες και τους εξισώνουμε πλήρως με τους όποιους καλόπιστους συνηλλάγησαν.

Επομένως, η Νέα Δημοκρατία δεν είναι αντίθετη με τη φιλοσοφία και με το πρόβλημα το οποίο υπάρχει. Το αναγνωρίζει και αναγνωρίζει ότι πρέπει να βρεθεί λύση. Είναι αντίθετη με τη συγκεκριμένη διάταξη. Προτείνει την απόσυρσή της, το διάλογο με τις συγκεκριμένες τάξεις, να καταλήξουμε αν θέλετε και με μια διακομματική επιτροπή στο πώς πρέπει να διαμορφωθεί και τότε να την ψηφίσουμε. Για μας είναι μείζον πολιτικό θέμα, τη στιγμή που εντοπίζουμε μεγάλη πολιτική διάσταση στο συγκεκριμένο θέμα από το κυβερνητικό κόμμα, όπως εκφράστηκε από τον κοινοβουλευτικό του εκπρόσωπο και από την Κυβέρνηση, όπως εκφράζεται σήμερα από τον Υπουργό.

ΠΡΟΕΔΡΕΥΩΝ (Νικόλαος Κατσαρός): Υπάρχει άλλος συνάδελφος που θέλει να μιλήσει;

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Εγώ, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): Δεν δικαιούστε να μιλήσετε, κύριε Ζαφειρόπουλε.

Κηρύσσεται περαιωμένη η συζήτηση επί της ενότητος των άρθρων 19 έως και 24 και θα προχωρήσουμε στην ψήφιση αυτών.

Ερωτάται το Τμήμα: Γίνεται δεκτό το άρθρο 19 όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΕΥΑΓΓΕΛΟΣ ΜΕΪΜΑΡΑΚΗΣ: Κατά πλειοψηφία.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Το άρθρο 19 έγινε δεκτό κατά πλειοψηφία, όπως τροποποιήθηκε από τον κύριο Υπουργό.

Ερωτάται το Τμήμα: Γίνεται δεκτό το άρθρο 20 όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Το άρθρο 20 έγινε δεκτό κατά πλειοψηφία, όπως τροποποιήθηκε από τον κύριο Υπουργό.

Ερωτάται το Τμήμα: Γίνεται δεκτό το άρθρο 21 όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Το άρθρο 21 έγινε δεκτό κατά πλειοψηφία, όπως τροποποιήθηκε από τον κύριο Υπουργό.

Ερωτάται το Τμήμα: Γίνεται δεκτό το άρθρο 22;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Το άρθρο 22 έγινε δεκτό κατά πλειοψηφία.

Ερωτάται το Τμήμα: Γίνεται δεκτό το άρθρο 23;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Το άρθρο 23 έγινε δεκτό κατά πλειοψηφία.

Κύριοι συνάδελφοι επί του άρθρου 24 έχει υποβληθεί αίτηση ονομαστικής ψηφοφορίας Βουλευτών της Νέας Δημοκρατίας της οποίας το κείμενο έχει ως εξής:

"Αίτηση ονομαστικής ψηφοφορίας

Για το άρθρο 24

Ρεγκούζας Αδάμ

Μεϊμαράκης Βαγγέλης

Βυζοβίτης Χρήστος

Καραμπίνας Κώστας

Σπύρος Σπύρου

Ζαφειρόπουλος Επαμ.

Θα αναγνώσω τον κατάλογο των υπογραφόντων την αίτηση της ονομαστικής ψηφοφορίας, για να διπιστωθεί αν υπάρχει ο απαιτούμενος από τον Κανονισμό αριθμός για την υποβολή της.

Ο κ. Αδάμ Ρεγκούζας. Παρών.

Ο κ. Ευάγγελος Μεϊμαράκης. Παρών.

Ο κ. Χρήστος Βυζοβίτης. Παρών.

Ο κ. Κωνσταντίνος Καραμπίνας. Παρών.

Ο κ. Σπυρίδων Σπύρου. Παρών.

Ο κ. Επαμεινώνδας Ζαφειρόπουλος. Παρών.

Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.

Συνεπώς διακόπτουμε τη συνεδρίαση για δέκα (10) λεπτά, σύμφωνα με τον Κανονισμό.

( Δ Ι Α Κ Ο Π Η )

Σελίδα 782 

 

(ΜΕΤΑ ΤΗ ΔΙΑΚΟΠΗ)

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, επαναλαμβάνεται η διακοπείσα συνεδρίαση.

Το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό ('Αρθρο 72 παρ. 3) θα λύσει τη συνεδρίαση για αύριο ημέρα Πέμπτη 21 Αυγούστου 1997 και ώρα 10.00' με αντικείμενο εργασιών του Τμήματος συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομικών: "Κώδικας διοικητικών και ποινικών κυρώσεων στη φορολογική νομοθεσία και άλλες διατάξεις".

Λύεται η συνεδρίαση.

'Ωρα λήξης 13.50'.


Ο ΠΡΟΕΔΡΟΣ 
     ΟΙ ΓΡΑΜΜΑΤΕΙΣ
 
