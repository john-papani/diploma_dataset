ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΜΖ’

Παρασκευή 9 Δεκεμβρίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. ‘Αδεια απουσίας των Βουλευτών κ. Κόλλια-Τσαρουχά και Παπακώστα Α., σελ.
2. Ανακοινώνεται ότι τη συνεδρίαση παρακολουθούν μαθητές από το Γυμνάσιο Μαντουδίου Ευβοίας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 12-12-2005, σελ.
4. Συζήτηση επικαίρων ερωτήσεων:
α) Προς τον Πρωθυπουργό σχετικά με την νησιωτική πολιτική της Κυβέρνησης, σελ.
β) Προς τον Υπουργό Δημόσιας Τάξης σχετικά με την μονιμοποίηση των εποχικά απασχολούμενων υπαλλήλων του Πυροσβεστικού Σώματος, σελ.
γ) Προς τον Υπουργό Απασχόλησης και Κοινωνικής Προστασίας: 
i. σχετικά με  τους γιατρούς εργασίας, σελ.
ii. σχετικά με τις συνθήκες υγιεινής και ασφαλείας των εργαζομένων στα ΕΛ.ΠΕ., σελ.
δ) Προς τον Υπουργό Εθνικής ‘Αμυνας σχετικά με την διακοπή των εργασιών αποπεράτωσης του 424 Γενικού Στρατιωτικού Νοσοκομείου Θεσσαλονίκης, σελ.
ε) Προς τον Υπουργό Εμπορικής Ναυτιλίας σχετικά με την πρόσφατη απόφαση του Υπουργείου να επιτρέπει τον απόπλου των πλοίων για περιοχές που επικρατούν άνεμοι άνω των 9 μποφόρ κ.λπ., σελ.
στ) Προς τον Υπουργό Πολιτισμού σχετικά με επεισόδια οργανωμένων οπαδών ομάδων στους ποδοσφαιρικούς αγώνες κ.λπ., σελ.
5.Συζήτηση Επερώτησης Βουλευτών του ΠΑΣΟΚ αρμοδιότητας Υπουργείου Μεταφορών και Επικοινωνιών σχετικά με την πολιτική της Κυβέρνησης για τα Ελληνικά Ταχυδρομεία, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Α. Κατάθεση σχεδίου νόμου:
Οι Υπουργοί Ανάπτυξης, Οικονομίας και Οικονομικών, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Δικαιοσύνης και Εξωτερικών και ο Υφυπουργός Πολιτισμού κατέθεσαν σχέδιο νόμου: « ‘Εγκριση της σύστασης Ιδρύματος με την επωνυμία  ‘Ιδρυμα Ορμύλια και κύρωση του οργανισμού του», σελ.
Β. Κατάθεση ‘Εκθεσης Διαρκούς Επιτροπής:
Η Διαρκής Επιτροπή Οικονομικών Υποθέσεων και η Διαρκής Επιτροπή Κοινωνικών Υποθέσεων καταθέτουν την έκθεσή τους στο σχέδιο νόμου του Υπουργείου Οικονομίας και Οικονομικών: «Δημόσιες Επιχειρήσεις και Οργανισμοί (Δ.Ε.Κ.Ο.)», σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΑΝΔΡΙΑΝΟΠΟΥΛΟΣ Α., σελ.
ΓΙΑΚΟΥΜΑΤΟΣ Γ., σελ.
ΚΕΦΑΛΟΓΙΑΝΝΗΣ Ε., σελ.
ΛΕΒΕΝΤΗΣ Α., σελ.
ΜΑΡΚΟΓΙΑΝΝΑΚΗΣ Χ., σελ.
ΜΠΑΝΤΟΥΒΑΣ Κ., σελ.
ΟΡΦΑΝΟΣ Γ., σελ.
ΠΑΝΤΕΛΑΚΗ Ε., σελ.
ΠΑΥΛΙΔΗΣ Α., σελ.
ΣΚΥΛΛΑΚΟΣ Α., σελ.
ΣΠΗΛΙΟΤΟΠΟΥΛΟΣ Σ., σελ.
ΤΣΟΥΡΗ Ε., σελ.
ΤΣΟΧΑΤΖΟΠΟΥΛΟΣ  Α., σελ.
Β. Επί της Επερώτησης:
ΑΝΤΩΝΑΚΟΠΟΥΛΟΣ Π., σελ.
ΑΝΤΩΝΙΟΥ Α., σελ.
ΒΕΡΕΛΗΣ Χ., σελ.
ΛΕΒΕΝΤΗΣ Α., σελ.
ΝΕΡΑΝΤΖΗΣ Α., σελ.
ΣΤΡΑΤΑΚΗΣ Ε., σελ.
ΤΣΙΟΚΑΣ Θ., σελ.
ΧΡΙΣΤΟΦΙΛΟΠΟΥΛΟΥ Ε., σελ.

     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ B΄
     ΣΥΝΕΔΡΙΑΣΗ MZ΄
     Παρασκευή 9 Δεκεμβρίου 2005
     
     Αθήνα, σήμερα στις 9 Δεκεμβρίου 2005, ημέρα Παρασκευή και ώρα 10.49’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Κωνσταντίνο Μπαντουβά, Βουλευτή Ηρακλείου, τα ακόλουθα: 
     Α. ΚΑΤΑΘΕΣΗ ΑΝΑΦΟΡΩΝ
     1) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά, με την οποία αγρότες της Επαρχίας Τυρνάβου Λάρισας ζητούν την έγκαιρη διάθεση της παραγωγής τους και την έγκαιρη καταβολή των επιδοτήσεων.
     2) Οι Βουλευτές Β’ Αθηνών και Α’ Αθηνών κ. ΑΝΤΩΝΗΣ ΣΚΥΛΛΑΚΟΣ και κ. ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά, με την οποία ο Πανελλήνιος Σύνδεσμος Συμπαραστάσεως των Μουσουλμάνων στην Ελλάδα «Η ΦΙΛΟΤΗΤΑ» αναφέρεται σε ελλείψεις του τελευταίου νόμου για τους αλλοδαπούς.
     3) Οι Βουλευτές Β΄ Αθηνών και Α’ Πειραιώς κ. ΑΝΤΩΝΗΣ ΣΚΥΛΛΑΚΟΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά, με την οποία ο Σύνδεσμος Ξενοδοχοϋπαλλήλων Αθήνας – Πειραιά και Περιχώρων ζητεί να πάρει η Κυβέρνηση τα απαραίτητα μέτρα για τη συνέχιση της απασχόλησης των εργαζομένων του  ξενοδοχείου «MARE NOSTRUM» μετά την απόφαση της γαλλικών συμφερόντων επιχείρησης «CLUB MEDITERRANEE»  να διακόψει τη λειτουργία του.
     4) Οι Βουλευτές A’ Πειραιώς και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα,  κατέθεσαν αναφορά, με την οποία οι Πανελλήνιες Ενώσεις Μηχανικών ΕΝ και Κατωτέρων Πληρωμάτων Μηχανής Ε.Ν. «Ο ΣΤΕΦΕΝΣΟΝ» καταγγέλλουν την επικίνδυνη για τη ζωή των ναυτεργατών και επιβατών απόφαση του Υπουργού Eμπορικής Ναυτιλίας τη σχετική με την απαγόρευση απόπλου των πλοίων της ακτοπλοϊας.
     5) Οι Βουλευτές Λέσβου και Α’ Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά, με την οποία το Εργατοϋπαλληλικό Κέντρο Σάμου και το Σωματείο Οικοδόμων Καρλοβασίου Σάμου ζητούν τη στελέχωση με ιατρικό και διοικητικό προσωπικό των υπηρεσιών του Ι.Κ.Α. Σάμου.
     6) Οι Βουλευτές B’ Θεσσαλονίκης και Α’ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά, με την οποία η Ένωση Εργατοϋπαλλήλων Εμφιαλωμένων Ποτών Βόρειας Ελλάδας καταγγέλλει τις συνεχιζόμενες δικαστικές διώξεις συνδικαλιστών του κλάδου των εμφιαλωμένων.
     7) Ο Βουλευτής Β’ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά, με την οποία η Ένωση Λειτουργών Μέσης  Εκπαίδευσης Κεφαλλονιάς – Ιθάκης διαμαρτύρεται για την παρέμβαση στη ζωή και λειτουργία του σχολείου που επιχειρήθηκε εκ μέρους της Μητρόπολης Κεφαλληνίας, η οποία με εγκύκλιό της προτρέπει οι μαθητές γυμνασίων και λυκείων να εκκλησιάζονται κάθε μήνα «για την πνευματική και θρησκευτική τους αγωγή».
     8) Η Βουλευτής Α’ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΗ κατέθεσε αναφορά, με την οποία ο Δήμαρχος και το Δημοτικό Συμβούλιο του Δήμου Περάματος ζητούν τη μη επέκταση του βιομηχανικού πάρκου στην περιοχή τους.
     9) Οι Βουλευτές Β’ Αθηνών και Α’ Θεσσαλονίκης κ. ΦΩΤΗΣ ΚΟΥΒΕΛΗΣ και κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ αντίστοιχα, κατέθεσαν αναφορά, με την οποία η Επιτροπή Εργοληπτών – Υπεργολάβων Τεχνικών Έργων που εκτέλεσαν εργασίες στην Αττική Οδό ζητεί την καταβολή των οφειλομένων από την Α.Λ.Τ.Ε.  Α.Ε ..κ.λπ.
     10) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο Νομάρχης Κυκλάδων ζητεί την έκδοση οικοδομικών αδειών αντικατάστασης στέγης στην Ερμούπολη.
     11) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά, με την οποία οι δημοτικοί σύμβουλοι του Δήμου Μαρμαρίου καταγγέλλουν ενέργειες του Δημάρχου Μαρμαρίου.
     12) Ο Βουλευτής Β’ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά, με την οποία η Εθνική Ομοσπονδία Κινητικά Αναπήρων ζητεί την προσθήκη άρθρων στο προς ψήφιση νομοσχέδιο: «Φόρος Προστιθέμενης Αξίας» στις νέες οικοδομές κ.λπ.
     13) Ο Βουλευτής Β’ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά, με την οποία ο Σύλλογος Ερευνητών Δημόκριτου ζητεί την ηθική και οικονομική υποστήριξη των ερευνητικών κέντρων και ινστιτούτων της χώρας.
     14) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία η Πανελλήνια Ένωση Εκπαιδευτικών Δημόσιας Ναυτικής Εκπαίδευσης εκφράζει τις αντιρρήσεις της στις διατάξεις του νομοσχεδίου για την αναβάθμιση και αναδιάρθρωση της ναυτικής εκπαίδευσης.
     15) Οι Βουλευτές Α’ Θεσσαλονίκης και Β’ Αθηνών κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και κ. ΙΩΑΝΝΗΣ ΔΡΑΓΑΣΑΚΗΣ αντίστοιχα, κατέθεσαν αναφορά, με την οποία οι Σύλλογοι Γονέων και Κηδεμόνων και η Ε.Λ.Μ.Ε. Νομού Χανίων ζητούν να λυθεί το πρόβλημα της σχολικής στέγης στο Νομό Χανίων.
     16) Η Βουλευτής Α’ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά, με την οποία με την οποία ο Τοπικός Οργανισμός Εγγείων Βελτιώσεων Μάτι – Τυρνάβου ζητεί την ανασύνταξη, βελτίωση και τον εκσυγχρονισμό των Οργανισμών Εγγείων Βελτιώσεων κ.λπ.
     17) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας, στο οποίο ζητείται η λήψη μέτρων προστασίας του Αμβρακικού Κόλπου.
     18) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας στο οποίο ζητείται η λήψη άμεσων μέτρων για την εύρυθμη λειτουργία των σχολείων της περιοχής Ξηρομέρου Αιτωλ/νίας.
     19) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά, με την οποία κάτοικοι της περιοχής Ραμαντάνι Αργολίδας ζητούν την επαναχάραξη του παλαιού αιγιαλού της περιοχής.
     20) Οι Βουλευτές Β’ Αθηνών και Α’ Πειραιώς κ. ΑΝΤΩΝΗΣ ΣΚΥΛΛΑΚΟΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά, με την οποία επαγγελματίες – υπεργολάβοι ζητούν την καταβολή των οφειλομένων από την ΑΛΤΕ ΑΕ κ.λπ.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1487/25-8-05 ερώτηση του Βουλευτή  κ. Βασιλείου Κεγκέρογλου δόθηκε με το υπ’ αριθμ. 197/6-10-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 65144/7-9-2005 έγγραφο του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Β. Κεγκέρογλου.
     Ο Υφυπουργός
     Α. ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     2. Στην με αριθμό 1481/25-8-05 ερώτηση της Βουλευτού  κ. Χρύσας Μανωλιά δόθηκε με το υπ’ αριθμ. 195/6-10-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 65143/31-8-2005 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης της Βουλευτού κ.  Χ. Μανωλιά.
     Ο Υφυπουργός
     Α. ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     3. Στην με αριθμό 1474/25-8-05 ερώτηση της Βουλευτού  κ. Αθανασίας Μερεντίτη δόθηκε με το υπ’ αριθμ. 192/6-10-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 65142/2-9-2005 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης της Βουλευτού κας Α. Μερεντίτη.
     Ο Υφυπουργός
     Α. ΚΟΝΤΟΣ
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 1439/24-8-05 ερώτηση του Βουλευτή  κ. Μάρκου Μπόλαρη δόθηκε με το υπ’ αριθμ. 185/6-10-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 64943/30-8-2005 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Μ. Μπόλαρη.
     Ο Υφυπουργός
     Α. ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     5. Στην με αριθμό 2285/19-2-05 ερώτηση του Βουλευτή  κ. Γεωργίου Παπαγεωργίου δόθηκε με το υπ’ αριθμ. ΥΠΠΟ/ΓΡ.ΥΦΥΠ.ΚΕ/166/7-10-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 2285/19-9-05 ερώτησης του Βουλευτή κ. Ι. Παπαγεωργίου, σχετικά με τη διάσωση του περιπτέρου «ΚΥΜΑ» των Λουτρών Αιδηψού, σας πληροφορούμε τα εξής
     Το 1988 το αναψυκτήριο-περίπτερο «ΚΥΜΑ» χαρακτηρίζεται ως ιστορικό διατηρητέο μνημείο μαζί με το περίπτερο του ξενοδοχείου Αίγλη και δεκατρία ξενοδοχειακά συγκροτήματα της πόλης των Λουτρών Αιδηψού (Ν. 149/1950, Υ.Α.ΥΠΠΟ/ΔIΛΑΠ/Γ/2918/16259/13.4.1989, ΦΕΚ 286/Β/16.5.1988).
     Το 2001, μετά από αίτημα του Λιμενικού Ταμείου Λ. Αιδηψού στην αρμοδιότητα του οποίου υπάγεται το Αναψυκτήριο ΚΥΜΑ, εγκρίθηκε από την Υπηρεσία μας η μελέτη για την αποκατάσταση και όχι βεβαίως για την ανακατασκευή του, σε εκτέλεση ομόφωνης γνωμοδότησης του Τοη:ικού Συμβουλίου Μνημείων Στερεάς Ελλάδας.
     Το Υπουργείο Πολιτισμού δεν γνωρίζει τους λόγους για τους οποίους το Λιμενικό Ταμείο Λουτρών Αιδηψού δεν προχώρησε μέχρι σήμερα στην υλοποίηση της ανωτέρω μελέτης.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     6. Στην με αριθμό 2685/28-9-05 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 3667 Β/21-11-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Απαντώντας στην παραπάνω σχετική ερώτηση και σε ό,τι αφορά θέματα αρμοδιότητας του Υ.ΠΕ.ΧΩ.Δ.Ε. σας γνωρίζουμε ότι :
     - Σύμφωνα με τις μετρήσεις του Προγράμματος Ελέγχου Επιφανειακών Νερών της χώρας που διεξάγει το ΥΠΕΧΩΔΕ, η ποιότητα των νερών των ποταμών και των λιμνών ως προς τους δείκτες ευτροφισμού ανταποκρίνεται σε υψηλό βαθμό στα κριτήρια κατάταξης των κοινοτικών και εθνικών οδηγιών.
     Στην τελευταία έκθεση του Ευρωπαϊκού Οργανισμού Περιβάλλοντος, στην οποία γίνεται αναφορά στο θέμα (περιβαλλοντικοί δείκτες 2001), παρατίθενται στοιχεία για την κατάσταση των ποταμών της Ευρώπης ως προς τα θρεπτικά άλατα (νιτρικά και φωσφορικά), η Ελλάδα κατατάσσεται στις πρώτες θέσεις καλής κατάστασης.
     - Η περαιτέρω μείωση της ποσότητας φωσφορικών αλάτων που καταλήγουν στους υδάτινους αποδέκτες επιτυγχάνεται στις εγκαταστάσεις επεξεργασίας λυμάτων (ΕΕΛ), με την εφαρμογή τριτοβάθμιας επεξεργασίας ή πρόσθετης της δευτεροβάθμιας, (απομάκρυνση αζώτου και φωσφόρου).
     - Το ΥΠΕΧΩΔΕ σε εφαρμογή της οδηγίας 91/271/ΕΟΚ «περί επεξεργασίας αστικών λυμάτων» (ΚΥΑ 5673/400/97) έχει εκπονήσει Επιχειρησιακό Σχέδιο στο οποίο κατατάσσονται οι ανάγκες της χώρας σε προτεραιότητες έργων συλλογής και επεξεργασίας λυμάτων. Σύμφωνα με τις διατάξεις της οδηγίας οι αποδέκτες κατατάσσονται σε ευαίσθητους και κανονικούς με κριτήριο το επίπεδο ευτροφισμού. Ανάλογα με το χαρακτηρισμό των αποδεκτών και τον πληθυσμό αιχμής του κάθε οικισμού που εξυπηρετεί μια ΕΕΛ, η οδηγία καθορίζει το βαθμό του επιπέδου επεξεργασίας που απαιτείται Τα έργα προτεραιότητας Α' αφορούν πληθυσμούς 10.000 Μονάδων Ισοδύναμου Πληθυσμού και άνω με αποχέτευση σε ευαίσθητους αποδέκτες όπου απαιτείται τριτοβάθμια επεξεργασία. Στην κατηγορία αυτή έχει υλοποιηθεί το 95% των προβλεπόμενων έργων που αφορούν τις παρακάτω πόλεις:
     Αθήνα, Θεσσαλονίκη, Διδυμότειχο, Φλώρινα, Ορεστιάδα, Πτολεμαϊδα, Δράμα, Κομοτηνή, Καρπενήσι, Λειβαδιά, Θήβα, Μεσολόγγι, Λευκάδα και Αγρίνιο. Επίσης στις Σέρρες και στην Άρτα λειτουργούν εγκαταστάσεις με δευτεροβάθμια επεξεργασία και αναμένεται να εφαρμοστεί και η απομάκρυνση φωσφόρου. Τέλος στο Κιλκίς και στα Γρεβενά πρόκειται να λειτουργήσουν οι εγκαταστάσεις μέχρι τα τέλη του 2005.
     - Επισημαίνεται επίσης ότι η αρμοδιότητα για το θέμα της περιεκτικότητας φωσφορικών αλάτων στα απορρυπαντικά ρούχων ανήκει και στο Υπουργείο Εθνικής Οικονομίας και Οικονομικών (Γενικό Χημείο του Κράτους), εις το οποίο και διαβιβάζουμε το παρόν (με συν/νη την Ερώτηση) για πιθανές ενέργειές του.
     Ο Υπουργός
     Γ. ΣΙΟΥΦΛΙΑΣ»
     7. Στην με αριθμό 3573/18-10-05 ερώτηση του Βουλευτή κ. Θεοδώρου Κολιοπάνου δόθηκε με το υπ’ αριθμ. 3696 Β/11-11-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Απαντώντας στην ανωτέρω Ερώτηση, σας ενημερώνουμε ότι με το νέο νομικό πλαίσιο που πρόσφατα υιοθετήθηκε με Κ.Υ.Α (ΦΕΚ 1334/8/21-9-05) καθορίζονται μηχανισμοί διασφάλισης σε επίπεδο έγκρισης των φακέλων για γενετικά τροποποιημένους οργανισμούς.
     Με την ανωτέρω Κ.Υ.Α, ενσωματώθηκε στο Εθνικό Δίκαιο, η Οδηγία 2001/18 των Ευρωπαϊκών Κοινοτήτων.
     Για το Κεφάλαιο της Κ.Υ.Α που αναφέρεται στην σκόπιμη ελευθέρωση στο περιβάλλον γενετικά τροποποιημένων οργανισμών, αρμόδιος συντονιστικός φορέας, έχει οριστεί το ΥΠΕΧΩΔΕ.
     Για το κεφάλαιο που αναφέρεται στην διάθεση στην αγορά γενετικά τροποποιημένων . οργανισμών ως προϊόντων, αντίστοιχος συντονιστικός φορέας, έχει οριστεί το Υπουργείο Αγροτικής Ανάπτυξης και Τροφίμων.
     Μετά τα ανωτέρω, η ερώτηση που έχετε θέσει ανήκει στην αρμοδιότητα συνερωτόμενου Υπουργείου.
     Ο Υπουργός
     Γ. ΣΙΟΥΦΛΙΑΣ»
     8. Στην με αριθμό 1846/7-9-05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 1472/21-11-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της παραπάνω σχετικής ερώτησης σας γνωρίζουμε ότι για το θιγόμενο θέμα έχουμε απαντήσει με το αρ. 1366/21.9.2005 έγγραφό μας από το οποίο προκύπτει ότι οι μελέτες των έργων στους οδικούς άξονες της Εύβοιας πρέπει καταρχήν να προωθούνται από την Περιφέρεια Στερεάς Ελλάδας διότι υπάγονται στην αρμοδιότητά της.
     Στο ΥΠΕΧΩΔΕ αναγνωρίζοντας έμπρακτα το γεγονός ότι το οδικό δίκτυο της Εύβοιας είναι παραμελημένο έχουμε ήδη εντάξει στον τρέχοντα προϋπολογισμό του ΓΚΠΣ και προωθούμε τις μελέτες ορισμένων βασικών αξόνων, όπως ο βόρειος άξονας Ε.Ο.77(Χαλκίδα - Ψαχνά - Ιστιαία - Αιδηψός), ώστε να ωριμάσουν έγκαιρα τα έργα και να μπορούν να ενταχθούν στο επόμενο Κοινοτικό Πλαίσιο Στήριξης (2007-2013).
     Ο Υπουργός
     Γ. ΣΟΥΦΛΙΑΣ»
     9. Στην με αριθμό 2803/30-9-05 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. 1482/21-11-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης, σας ενημερώνουμε για τα εξής:
     α. Όπως προέκυψε τόσο από την Γενική Μελέτη Μεταφορών και Κυκλοφορίας της Θεσσαλονίκης (Οργανισμός Θεσσαλονίκης, 2001), όσο και από πιο πρόσφατες μελέτες και αναλύσεις που έγιναν στην ΑΤΤΙΚΟ ΜΕΤΡΟ Α.Ε. (ΑΜ) από τα τέλη του 2003 και μετά, η πόλη της Θεσσαλονίκης χρειάζεται ένα υπογειοποιημένο μεταφορικό σύστημα τύπου Μετρό, με μεταφορική ικανότητα συρμού τουλάχιστον 500 ατόμων και με πολύ μικρή χρονοαπόσταση μεταξύ συρμών, ιδιαίτερα κατά τις ώρες αιχμής, προκειμένου να ικανοποιηθεί η ζήτηση για μετακινήσεις στην πόλη.
     Από τις προαναφερθείσες μελέτες και αναλύσεις, προέκυψε επίσης ότι θα απαιτηθεί για την Θεσσαλονίκη, όχι μόνον η προώθηση του βασικού έργου του Μετρό (Ν.Σ. Σταθμός - Ν. Ελβετία), αλλά και επεκτάσεις του βασικού έργου προς Καλαμαριά, Σταυρούπολη, κ.α.
     Είναι επομένως προφανές ότι για την πόλη της Θεσσαλονίκης απαιτείται πρωτίστως η προώθηση του έργου του Μετρό και οι επεκτάσεις αυτού, ώστε να ικανοποιηθεί με τον πλέον αποτελεσματικό τρόπο η ζήτηση για μετακινήσεις στην πόλη.
     β. Ενδεχομένως μελλοντικά, ένα επιφανειακό μέσο τύπου Τραμ θα ήταν δυνατό να εξετασθεί, για να καλύψει περιοχές που δεν θα ήταν αποτελεσματικό να εξυπηρετηθούν από το Μετρό, εφόσον όμως επιβεβαιωθεί προηγουμένως η . σκοπιμότητα του μέσου αυτού από σχετικές συγκοινωνιακές μελέτες.
     Όσον αφορά ειδικότερα στο ηλιακό Τραμ, η χρήση του βρίσκεται ακόμη σε πειραματικό στάδιο και εξ΄ όσων γνωρίζουμε δεν έχει εφαρμοσθεί, ως σύστημα δημοσίων μεταφορών, σε καμία πόλη του κόσμου.
     Οι μικρότερες ελληνικές πόλεις έχουν πράγματι ξεκινήσει μελέτες για την εγκατάσταση συστήματος Τραμ, αλλά όχι ηλιακού, με εξαίρεση την πόλη της Καλαμάτας, ο διαγωνισμός της οποίας για την κατασκευή και εγκατάστασή του απέτυχε και εγκαταλείφθηκε, με απώλεια, εξ΄ όσων γνωρίζουμε, της σχετικής χρηματοδότησης από τα Ευρωπαϊκά Ταμεία.
     Ο Υπουργός
     Γ. ΣΟΥΦΛΙΑΣ»
     10. Στην με αριθμό 4381/9-11-05 ερώτηση του Βουλευτή κ. Αθανάσιου Τσούρα δόθηκε με το υπ’ αριθμ. ΤΚΕ/Φ2/24476/1-12-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης με αριθ. 4381/9.11.2005 που κατέθεσε στη Βουλή ο Βουλευτής κ. Αθανάσιος Τσούρας και αφορά θέματα συμβασιούχων του ΚΕΘΙ, σας γνωρίζουμε τα εξής:
     Ως προς το υπ' αριθμ. 1 ερώτημα:
     Αναφορικά με την περiπτωση πρώην απασχολουμένων στο Κ.Ε.Θ.Ι. μέχρι και την 31-12-2004 (ημερομηνία λήξης των συμβάσεων τους), οι οποίοι παρείχαν τις υπηρεσίες τους αποκλειστικά για την υλοποίηση Κοινοτικών Προγραμμάτων που είχε το Κ.Ε.Θ.Ι. αναλάβει και για τους οποίους έκρινε το Α' Τμήμα του Α.Σ.Ε.Π. με την υπ' αριθμ. 15/15-2-2005 απόφαση του ότι δεν πληρούν τις προϋποθέσεις υπαγωγής στις μεταβατικές διατάξεις του Π.Δ. 164/2004 για μετατροπή των συμβάσεων τους σε αορίστου χρόνου. Επιπροσθέτως υπογραμμίζεται ότι, σύμφωνα με τα οριζόμενα στο Μέρος Β' παρ. 4γ εδ. β' της με Αριθμ. Πρωτ. ΔΙΠΙΔΔ/Β 18/238/οικ. Εγκυκλίου του ΥΠ.ΕΣ.Δ.Δ.Α. με θέμα: Οδηγίες για την εφαρμoγή του Προεδρικού Διατάγματος 164/2004 «Ρυθμίσεις για τους εργαζομένους με συμβάσεις ορισμένου χρόνου στο δημόσιο τομέα», η ανωτέρω απόφαση του Α' Τμήματος του Α.Σ.Ε.Π. είναι δεσμευτική για το Κ.Ε.Θ.Ι.
     Αξίζει να επισημανθεί ότι ενώ μετά την έκδοση της υπ' αριθμ. 15/15-2-2005 απoφάσεως του Α' Τμήματος του Α.Σ.Ε.Π. όλα τα άτομα που είχαν υποβάλει αίτηση περί υπαγωγής τους στις μεταβατικές διατάξεις του Π.Δ. 164/2004 θα μπορούσαν πλέον να προσφύγουν, σύμφωνα με τις κείμενες διατάξεις, κατά της ανωτέρω απόφασης του Α.Σ.Ε.Π. και ενώπιον των Διοικητικών Δικαστηρίων εντούτοις προσέφυγαν κατά του Κ.Ε.Θ.Ι. και ενώπιον αναρμόδιων δικαστηρίων και συγκεκριμένα ενώπιον των Πολιτικών Δικαστηρίων, σκεπτικό το οποίο αναφέρθηκε και σε αρκετές απορριπτικές των αιτήσεων τους (διαδικασίας ασφαλιστικών μέτρων) αποφάσεις των Πολιτικών Δικαστηρίων.
     Από τι συνολικά εξήντα πέντε 65 κατατεθείσες αιτήσεις (διαδικασίας ασφαλιστικών μέτρων) κατά του Κ.Ε.Θ.Ι. ενώπιον του Μονομελούς Πρωτοδικείου Αθηνών και Ηρακλείου πρώην απασχολουμένων του Κ.Ε.Θ.Ι., των οποίων οι συμβάσεις τους είχαν ήδη λήξει από την 31.12.2005, μόνο μία (1) συλλογική αίτηση (διαδικασίας ασφαλιστικών μέτρων) δέκα επτά (17) ατόμων [εκ των οποίων ένδεκα (11) στην Αθήνα, τέσσερα (4) στην Πάτρα, ένα (1) στη Θεσ/νίκη και ένα (1) στο Βόλο] έγινε δεκτή με την, με αριθμ. 4260/1-6-2005, απόφαση του Μονομελούς Πρωτοδικείου Αθηνών, η οποία υποχρέωσε το Κ.Ε.Θ.Ι. να αποδέχεται προσωρινά τις υπηρεσίες τους καταβάλλοντας τις αντίστοιχες αποδοχές μέχρις εκδόσεως τελεσίδικης απoφάσεως επί της κυρίας αγωγής τους, της οποίας δικάσιμος έχει οριστεί η 6.2.2006, ενώ επτά(7) αναμένεται να εκδικαστούν.
     Το Κέντρο Ερευνών για Θέματα Ισότητας (Κ.Ε.Θ.Ι.), βάσει της ανωτέρω αποφάσεως, αποδεχόταν προσωρινά τις υπηρεσίες των ανωτέρω δέκα επτά (17) ατόμων καταβάλλοντας τις αντίστοιχες αποδοχές μέχρι το τέλος του μηνός Οκτωβρίου του 2005, καθόσον το Κ.Ε.Θ.Ι. ενεργώντας στα πλαίσια μιας συντεταγμένης πολιτείας τήρησε πιστά, ως όφειλε, στην περίπτωση των ανωτέρω δέκα επτά (17) ατόμων τους νόμους που ψηφίζει η Εθνική Αντιπροσωπεία. Ειδικότερα επισημαίνονται τα ακόλουθα:
     1. Στο εδαφ. γ' του άρθρου 1 του Ν. 3068/2002 (Φ.Ε.Κ. 274/Α/14-11-2002) «Συμμόρφωση της Διοίκησης προς τις δικαστικές απoφάσεις, προαγωγή των δικαστών των τακτικών διοικητικών δικαστηρίων στο βαθμό του συμβούλου Επικρατείας και άλλες διατάξεις», όπως αυτό προστέθηκε με το άρθρο 20 του Ν. 3301/2004 (Φ.Ε.Κ. 263/Α’/23-12-2004) «Συμφωνίες παροχής χρηματοοικονομικής ασφάλειας, εφαρμογή των Διεθνών Λογιστικών Προτύπων και άλλες διατάξεις», ορίζεται ότι: «Δεν είναι δικαστικές αποφάσεις κατά την έννοια του παρόντος και δεν εκτελούνται οι εκτελεστοί τίτλοι που αναφέρονται στις περιπτώσεις των εδαφίων γ' - ζ' της παρ. 2 του άρθρου 904 Κ.ΠΟΛ.Δ. πλην των κηρυχ8εισών εκτελεστών αλλοδαπών δικαστικών αποφάσεων».
     2. Το Κ.Ε.Θ.Ι., βάσει των ανωτέρω ρυθμίσεων, υπέβαλε το υπ' αριθμ. πρωτ. 13146/25.2.2005 Ερώτημα προς το Νομικό Σύμβουλο του ΥΠ.ΕΣ.Δ.Δ.Α για έκδοση Γνωμοδότησης περί υπαγωγής του ή μη στις ρυθμίσεις των άρθρων 1 του Ν. 3068/2002 και 20 του Ν. 3301/2004 και της ως εκ τούτου απαλλαγής του ή μη από την υποχρέωση να εκτελεί τις προσωρινές διαταγές των δικαστηρίων, καθώς και τις αποφάσεις που εκδίδονται επί αιτήσεων ασφαλιστικών μέτρων.
     3. Στο εδαφ. δ' του άρθρου 1 του Ν. 3068/2002 (Φ.Ε.Κ. 274/Α/14-11-2002) «Συμμόρφωση της Διοίκησης προς τις δικαστικές αποφάσεις, προαγωγή των δικαστών των τακτικών διοικητικών δικαστηρίων στο βαθμό του συμβούλου Επικρατείας και άλλες διατάξεις», όπως αυτό προστέθηκε με το άρθρο 4Ε παρ. 3 του Ν. 3388/2005 (Φ.Ε.Κ. 225/Α’/12-9-2005) «Θέματα εξωτερικών φρουρών και άλλες διατάξεις», στο οποίο ορίζεται ότι: «Οι διατάξεις του παρόντος άρθρου ισχύουν και για τα νομικά πρόσωπα ιδιωτικού δικαίου του ευρύτερου δημόσιου τομέα, τα οποία ανήκουν εξ ολοκλήρου στο Δημόσιο»
     4. Η Ολομέλεια του Νομικού Συμβουλίου του Κράτους, η οποία συνεδρίασε στις 23.9.2005, λαμβάνοντας υπόψη και το νεότερο εδάφιο που προστέθηκε με το άρθρο 4Ε παρ. 3 του Ν. 3388/2005 (Φ.Ε.Κ. 225/Α’/12-9-2005) «Θέματα εξωτερικών φρουρών και άλλες διατάξεις» στο άρθρο 1 του Ν. 3068/2002 (Φ.Ε.Κ. 274/Α’/14-11-2002), στο οποίο ορίζεται ότι: «Οι διατάξεις του παρόντος άρθρου ισχύουν και για τα νομικά προσωπα ιδιωτικού δικαίου του ευρύτερου δημόσιου τομέα, τα οποία ανήκουν εξ’ ολοκλήρου στο Δημόσιο», έκρινε τα κατωτέρω σύμφωνα με το υπ' αριθμ. πρωτ.: 1153/26-9-2005 έγγραφο του Νομικού Συμβούλου του ΥΠ.ΕΣ.Δ.Δ.Α. προς τη Διεύθυνση Διοικητικού της Γενικής Γραμματείας Δημόσιας Διοίκησης & Ηλεκτρονικής Διακυβέρνησης του ΥΠ.ΕΣ.Δ.Δ.Α. με θέμα «Απάντηση στο υπ' αριθμ. πρωτ. ΔΙΔΚ/19268/5.7.2005 έγγραφό σας», το οποίο κοινοποιήθηκε στο Κ.Ε.Θ.Ι. στις 30-9-2005:
     «Σε συνέχεια του παραπάνω σχετικού, με το οποίο ζητήθηκε η παραπομπή στην Ολομέλεια του Νομικού Συμβουλίου του Κράτους της υπ' αριθμ. 173/2005 γνωμοδοτήσεως του Γ' Τμήματος του, που έλυσε το ζήτημα της υπαγωγής ή μη του Κέντρου Ερευνών για Θέματα Ισότητας (Κ.Ε.Θ.l.) στη ρύθμιση των άρθρων 1 του Ν. 306812002 και 20 του Ν. 3301/2004 και της ως εκ τούτου απαλλαγής του ή μη από την υποχρέωση να εκτελεί τις προσωρινές διαταγές των δικαστηρίων, καθώς και τις αποφάσεις που εκδίδονται επί αιτήσεων ασφαλιστικών μέτρων, σας γνωρίζουμε τα εξής:
     Η υπόθεση πράγματι εισήχθη με την απαραίτητη ανάλογη εισήγηση του Γραφείου στην Ολομέλεια του Ν.Σ.Κ., όπου και συζητήθηκε κατά την τακτική της συνεδρίαση της 23.9.2005. Η νομοθετική όμως ρύθμιση που εν τω μεταξύ επήλθε με το άρθρο 4Ε του νόμου 3388/2005 (ΦΕΚ.225/Α’/2005) κατέστησε περιττή την έκδοση γνωμοδοτήσεως, καθόσον με την παράγραφο 3 του εν λόγω άρθρου η διάταξη του άρθρου 20 του Ν. 3301/2004, σύμφωνα με την οποία στο άρθρο 1 του Ν. 3068/2002 προστίθεται τελευταίο εδάφιο ως εξής: «δεν είναι δικαστικές αποφάσεις κατά την έννοια του παρόντος και δεν εκτελούνται οι εκτελεστοί τίτλοι που αναφέρονται στις περιπτώσεις των εδαφίων γ' - ζ' της παρ. 2 του άρθρου 904 Κ.ΠΟΛ.Δ. πλην των κηρυχθεισών εκτελεστών αλλοδαπών δικαστικών αποφάσεων», επεκτάθηκε και στα νομικά πρόσωπα ιδιωτικού δικαίου του ευρύτερου δημόσιου τομέα που ανήκουν εξ ολοκλήρου στο Δημόσιο, με συνέπεια σε σχέση προς το υπό εξέταση ερώτημα, εν όψει και της φύσεως του Κ.Ε.Θ.Ι. ως ν.π.ι.δ. της κατηγορίας αυτής (ανήκοντος, δηλαδή, εξ ολοκλήρου στο κράτος) να μην ανακύπτει καμμιά ερμηνευτική δυσχέρεια πλέον που πρέπει να αντιμετωπισθεί. Όπως, επομένως, το Δημόσιο, τα ν.π.δ.δ. και οι ο.τ.α. πρώτου και β' βαθμού δεν υποχρεούνται, κατά τα προαναφερόμενα, να εκτελούν εκτελεστούς τίτλους των περιπτώσεων γ'- ζ' της παρ. 2 του άρθρου 904 Κ.ΠΟΛ.Δ., ανάμεσα στους οποίους, με βάση την κρατούσα άποψη περιλαμβάνονται οι προσωρινές διαταγές των δικαστηρίων, καθώς και οι αποφάσεις που εκδίδονται επί αιτήσεων ασφαλιστικών μέτρων, κατά το ίδιο μέτρο ανάλογη υποχρέωση δεν ανακύπτει ούτε για το Κ.Ε.Θ.Ι., τούτο δε σε κάθε περίπτωση ανεξάρτητα από τον χρόνο εκδόσεως των αποφάσεων αυτών και διαταγών, είτε δηλαδή αυτές εκδόθηκαν πριν είτε μετά την παραπάνω ρύθμιση, αφού ο νόμος δεν περιέχει καμιά σχετική επί του προκειμένου διάκριση, ως προς την εκτέλεση δε τυγχάνει εφαρμογής το κατά το χρόνο της εκτελέσεως ισχύον δίκαιο (εν προκειμένω το άρθρο 4Ε του Ν. 3388/2005). [...]»
     Επίσης, στην Αιτιολογική Έκθεση που συνόδευε το σχέδιο νόμου του Υπουργείου Δικαιοσύνης με τον τίτλο «Θέματα εξωτερικών φρουρών και άλλες διατάξεις» (μετά την ψήφιση του Νόμος 3388/2005) αναφέρεται ο δικαιολογητικός λόγος των οριζομένων στα εδαφ. γ' και δ' του άρθρου 1 του Ν. 3068/2002, όπως αυτά προστέθηκαν αντιστοίχως με το άρθρο 20 του Ν. 3301/2004 και το άρθρο 4Ε παρ. 3 του Ν. 3388/2005, και ειδικότερα μεταξύ άλλων αναφέρονται τα ακόλουθα:
     «...0 δικαιολογητικός λόγος της διάταξης αυτής είναι προφανής και αποβλέπει στην αποφυγή εκτέλεσης κατά του Δημοσίου, των Ν.Π.Δ.Δ. και Ο.Τ.Α., με βάση τους αναφερόμενους υπό στοιχεία γ' και ζ' της παρ. 2 του άρθρου 904 του ΚΠολΔ εκτελεστούς τίτλους. Λαμβάνεται υπόψη και η φερεγγυότητα των παραπάνω φορέων και των προβλημάτων που θα δημιουργούσε χωρίς λόγο η εκτέλεση των τίτλων αυτών. Άλλωστε τα άρθρα 94 παρ. 4 και 95 παρ. 5 του Συντάγματος κάνουν λόγο για δικαστικές αποφάσεις. Δηλαδή η συνταγματική επιταγή που αφορά τη συμμόρφωση της Διοίκησης ή τη αναγκαστική εκτέλεση κατά του Δημοσίου κ.λπ.. προϋποθέτει ως εκτελεστό τίτλο δικαστική απόφαση. Επομένως το Σύνταγμα επιβάλλει την κατά του Δημοσίου εκτέλεση με οποιοδήποτε εκτελεστό τίτλο,. ο οποίος είναι δικαστική απόφαση. Για τους εκτελεστούς τίτλους οι οποίοι δεν αποτελούν δικαστική απόφαση δεν υπάρχει κάποια αντίστοιχη συνταγματική κατοχύρωση. Είναι θέμα νόμου κοινής τυπικής ισχύος για το αν με εκτελεστούς τίτλους, οι οποίοι δεν συνιστούν δικαστικές αποφάσεις, μπορεί να διενεργηθεί ή όχι αναγκαστική εκτέλεση κατά του Δημοσίου.
     Στην παραπάνω νομοθετική ρύθμιση δεν συμπεριλήφθηκαν και τα Ν.Π.Ι.Δ. του ευρύτερου Δημόσιου τομέα, τα οποία μάλιστα ανήκουν εξ ολοκλήρου στο Δημόσιο, με συνέπεια, παρά το ότι η δομή τους και το νομοθετικό τους πλαίσιο προσιδιάζουν προς το Δημόσιο, να μην έχουν την ίδια νομοθετική αντιμετώπιση.
     Συντρέχει επομένως ο ίδιος δικαιολογητικός λόγος για την επέκταση της νομοθετικής αυτής ρύθμισης και στα Ν.Π.Ι.Δ. του ευρύτερου δημόσιου τομέα. Κατόπιν αυτού, προτείνεται αντίστοιχη διάταξη, ώστε α αποφευχθεί στο εξής η αδικαιολογήτως διαφορετική αντιμετώπιση αυτών των Ν.Π.Ι.Δ. έναντι του Δημοσίου, των ΟΤΑ και των ΝΠΔΔ.»
     Λαμβάνοντας υπόψη τα ανωτέρω, η Πρόεδρος του Δ.Σ. του Κ.Ε.Θ.Ι., ύστερα και από σχετική εξουσιοδότηση του Δ.Σ. κατά την 164η/13.9.2005 συνεδρίαση του, προχώρησε, συμμoρφούμενη στο Νόμο και στις επισημάνσεις της Ολομελείας του Νομικού Συμβουλίου του Κράτους, όπως αυτές κοινοποιήθηκαν στο Κ.Ε.Θ.Ι. από το γραφείο του Νομικού Συμβούλου του ΥΠ. ΕΣ.Δ.Δ.Α. , στην υπογραφή των υπό ημερομηνία 25.10.2005 εξώδικων δηλώσεων - προσκλήσεων προς τα δεκαεπτά (17) άτομα, των οποίων τις υπηρεσίες, βάσει της απόφασης με αριθμ. 4260/1-6-2005 του Μονομελούς Πρωτοδικείου Αθηνών (Διαδικασίας Ασφαλιστικών Μέτρων), υποχρεώθηκε το Κ.Ε.Θ.Ι. να αποδέχεται προσωρινά καταβάλλοντας τις αντίστοιχες αποδοχές.
     Με τις εξώδικες δηλώσεις - προσκλήσεις, που κοινοποιήθηκαν από δικαστικούς επιμελητές και στα δέκα επτά (17) άτομα, τους γνωστοποιήθηκε ότι το Κ.Ε.Θ.Ι. βάσει όλων των ανωτέρω διατάξεων και εγγράφων δεν υποχρεούται σε εκτέλεση της, με αριθμ. 4260/1-6-2005, αποφάσεως του Μονομελούς Πρωτοδικείου Αθηνών (Διαδικασίας Ασφαλιστικών Μέτρων), καθώς πρόκειται για προσωρινό εκτελεστό τίτλο που δεν έχει χαρακτήρα δικαστικής αποφάσεως τακτικής διαδικασίας αλλά χαρακτήρα διαταγής ή πράξης του Δικαστηρίου και ότι ως εκ τούτου το Κ.Ε.Θ.Ι. δεν αποδέχεται, από την επίδοση των εξώδικων δηλώσεων - προσκλήσεων, τις υπηρεσίες τους. Συγχρόνως, κλήθηκαν να παραλάβουν επιταγές, οι οποίες αναλογούσαν στη μέχρι και την επίδοση κάθε εξώδικης δήλωσης - πρόσκλησης πλήρη και ολοσχερή εξόφληση τους. Επίσης, τους επισημάνθηκε ότι, σε περίπτωση αρνήσεως τους να παραλάβουν τις επιταγές ή μη ανευρέσεως τους από τον αρμόδιο Δικαστικό Επιμελητή, το Κ.Ε.Θ.Ι. θα προβεί στην παρακατάθεση του χρηματικού ποσού στο αρμόδιο Ταμείο παρακαταθηκών και Δανείων και ότι θα τους κοινοποιηθεί το αντίστοιχο γραμμάτιο συστάσεως παρακαταθήκης.
     Τέλος, μεταξύ των ανωτέρω δέκα επτά ατόμων (17) υπήρξε περίπτωση πρώην απασχολούμενης στο παράρτημα του Κ.Ε.Θ.Ι. στην Πάτρα, η οποία σε δηλώσεις της, την 3.11.2005, σε τηλεοπτικό σταθμό έκανε λόγο περί «απόλυσης» της ενώ βρίσκεται σε κατάσταση εγκυμοσύνης και ειδικότερα ότι διανύει τον 7ο μήνα της κυήσεως. Διευκρινίζεται ότι δεν πρόκειται για απόλυση, όπως όλως εσφαλμένως δήλωσε, αφού η σύμβαση της είχε ήδη λήξει από την 31-12-2004 (χρονικό σημείο κατά το οποίο δεν βρισκόταν σε κατάσταση εγκυμοσύνης) και ότι το Κ.Ε.Θ.Ι. προχώρησε για λόγους ευαισθησίας και μόνο στην άμεση ανάκληση της από 25-10-2005 εξώδικης δήλωσης - πρόσκλησης.
     Ως προς τα υπ' αριθμ. 2, 3 και 4 ερωτήματα, σας επισημαίνουμε τα εξής:
     Ο συνολικός αριθμός των απασχολουμένων στο Κ.Ε.Θ.Ι. αποκλειστικά για την υλοποίηση συγχρηματοδοτούμενων από την Ευρωπαϊκή Κοινότητα Επιχειρησιακών Προγραμμάτων, που έχει το Κέντρο αναλάβει στο πλαίσιο του Γ' Κ.Π.Σ., ανέρχεται σήμερα στους εκατόν δέκα επτά (117) εκ των οποίων οι εξήντα δύο (62) ξεκίνησαν τη συνεργασία τους με το Κ.Ε.Θ.Ι. [οι σαράντα 40 με συμβάσεις εργασίας ιδιωτικού δικαίου ορισμένου χρόνου και οι υπόλοιποι είκοσι δύο (22) με συμβάσεις έργου] βάσει απoφάσεων του προηγούμενου Δ.Σ. του Κ.Ε.Θ.Ι. ενώ από τους λοιπούς πενήντα πέντε (55) οι είκοσι επτά (27) απασχολούνται με συμβάσεις έργου βάσει προσκλήσεων εκδήλωσης ενδιαφέροντος που δημοσίευσε το Κ.Ε. Θ.Ι. και οι υπόλοιποι είκοσι οκτώ (28) απασχολούνται στο Κ.Ε.Θ.Ι. [εκ των οποίων οι δέκα επτά (17) με συμβάσεις εργασίας ιδιωτικού δικαίου ορισμένου χρόνου και οι υπόλοιποι ένδεκα (11) με συμβάσεις έργου] βάσει αποφάσεων του σημερινού Δ.Σ. του Κ.Ε.Θ.Ι. κατόπιν σχετικής έρευνας αγοράς από την Επιτροπή Αξιολόγησης και Επιλογής Ανθρωπίνου Δυναμικού του Κ.Ε.Θ.Ι. και σύμφωνα με τα οριζόμενα στο άρθρο 6 παρ. 2 του Π.Δ. 16412004 (Ψ.Ε.Κ. 134-135/ΑΊ19.7.2004) «Ρυθμίσεις για τους εργαζομένους με συμβάσεις ορισμένου χρόνου στο δημόσιο τομέα» και στο άρθρο 21 παρ. 3 του Ν. 2190/1994 (Ψ.Ε.Κ. 28/ΑΊ1994) «Σύσταση ανεξάρτητης αρχής για την επιλογή προσωπικού και ρύθμιση θεμάτων διοίκησης» όπως αυτός ισχύει σήμερα.
     Όσον αφορά στο θέμα των ειδικοτήτων των απασχολουμένων στο Κ.Ε.Θ.Ι., αυτές είναι ανάλογες της φύσεως και των αναγκών εκάστου Κοινοτικού Προγράμματος που έχει το Κ.Ε.Θ.Ι. αναλάβει να υλοποιήσει
     Αναφορικά δε με το θέμα των αποδοχών των απασχολουμένων στο Κ.Ε.Θ.Ι., αυτές είναι, στην περίπτωση των συμβάσεων εργασίας ορισμένου χρόνου, ανάλογες των τυπικών και ουσιαστικών προσόντων των αντισυμβαλλομένων και στην περίπτωση των συμβάσεων έργου, ανάλογες των παραδοτέων έργων των υπόχρεων. Επιπροσθέτως, επισημαίνεται ότι οι καταβαλλόμενες αποδοχές, σε κάθε περίπτωση είτε πρόκειται για συμβάσεις έργου είτε εργασίας ορισμένου χρόνου, τελούν πάντοτε υπό την έγκριση των αρμοδίων εσωτερικών και κοινοτικών διαχειριστικών αρχών εκάστου συνχρηματοδοτούμενου από το Ε.Κ.Τ. Επιχειρησιακού Προγράμματος.
     Ως προς το υπ' αριθμ. 5 ερώτημα επισημαίνεται ότι όσοι είχαν ξεκινήσει να απασχολούνται στο Κ.Ε.Θ.Ι. βάσει απoφάσεων της προηγούμενης διοίκησης του, αυτοί, υπό τη σημερινή διοίκηση, όχι μόνο δεν «απενεργοποιήθηκαν» αλλά αντιθέτως, κατόπιν σχετικής αξιολόγησης του έργου ή της εργασίας τους από τα όργανα Διοίκησης του Κ.Ε.Θ.Ι., αξιοποιήθηκαν ανάλογα με τις υφιστάμενες ανάγκες του Κέντρου και σε αρκετές περιπτώσεις λόγω των αυξημένων δυνατοτήτων τους εμπλουτίστηκαν και ενισχύθηκαν τα καθήκοντα τους.
     Ως προς το υπ' αριθμ. 6 ερώτημα σχετικά με τον αριθμό των νέων Διευθυντών του Κ.Ε.θ.I., την αμοιβή τους, τα κριτήρια πρόσληψης τους και το αντικείμενο της εργασίας τους, σας γνωστοποιούμε τα ακόλουθα:
     Στο πλαίσιο των αναπτυξιακών αναγκών του Κ.Ε.Θ.Ι. αναφορικά με τις πολιτικές ισότητας ευκαιριών και για τα δύο φύλα καθώς των αναγκών σχεδιασμού μελλοντικών πρακτικών αναφορικά με τους σκοπούς του Κ.Ε.Θ.I., μία (1) νέα θέση Διευθυντή δημιουργήθηκε στο Κ.Ε.Θ.Ι. και συγκεκριμένα η θέση του Διευθυντή Σχεδιασμού και Ανάπτυξης, βάσει της υπ' αριθμ. 22935/25.10.2004 (Φ.Ε.Κ. 1622/Β’/1.11.2004) Κοινής Aπόφασης των Υπουργών Εσωτερικών, Δημόσιας Διοίκησης & Αποκέντρωσης και Οικονομiας & Οικονομικών φέρουσας τον τίτλο: [Συμπλήρωση της υπ' αριθμ. 219/6.2.1995 (Φ.Ε.Κ. 70 Β') υπουργικής απόφασης «Καθορισμός Αποφασιστικών, Συλλογικών και Μονομελών Οργάνων Διοiκησης του Κέντρου Ερευνών για θέματα Ισότητας»].
     Η ανωτέρω Κ.Υ.Α. ορίζει στο άρθρο 2 τα κριτήρια πρόσληψης του Δ/ντή Σχεδιασμού και Ανάπτυξης και στο άρθρο 3 και 4 τις αρμοδιότητες του, ενώ στην περ. 3 του πλαισiου έκδοσης της Κ.Υ.Α. ορίζεται ότι η προκαλούμενη δαπάνη της θέσεως του Δ/ντή Σχεδιασμού και Ανάπτυξης σε βάρος του προϋπολογισμού του Κ.Ε.Θ.Ι. Eίvαι ύψους 56.500 Ευρώ περίπου ετησίως.
     Ως προς το υπ' αριθμ. 7 ερώτημα στο οποίο γίνεται λόγος περi συρρiκνωσης του έργου του Κ.Ε.Θ.Ι. και στο πώς αυτή πρόκειται να αντιμετωπιστεί από την προϊστάμενη πολιτική ηγεσiα, σας επισημαiνουμε τα εξής:
     Ό,τι κατονομάστηκε στο συγκεκριμένο ερώτημα του ερωτώντος βουλευτού ως σημερινή συρρίκνωση του έργου του Κ.Ε.Θ.Ι. δεν είναι τίποτε άλλο παρά η διαπiστωση μιας πάλαι πότε «εκσυνχρονιστικής» πολιτικής συρρiκνωσης του έργου του Κ.Ε.Θ.l., η οποiα ξεκiνησε να ακολουθείται το 2001 από την προηγούμενη πολιτική ηγεσiα του ΥΠ.ΕΣ.Δ.Δ.Α. και την οποiα η σημερινή διοίκηση του Κ.Ε.Θ.Ι. σε συνεργασiα με την προϊστάμενη πολιτική ηγεσiα καταβάλλει κάθε δυνατή προσπάθεια να αντιστρέψει, προκειμένου να ενισχύσει και να φωτίσει, σε αντiθεση με τις παρελθούσες ψευδοπροοδευτικές πολιτικές, το τεράστιας κοινωνικής σημασίας έργο που επιτελεί το Κ.Ε.Θ.Ι.
     Προς επίρρωση των ανωτέρω, επικαλούμαστε σχετική αλληλογραφiα του Κ.Ε.Θ.Ι. με το ΥΠ.ΕΣ.Δ.Δ.Α. και συγκεκριμένα το υπ' αριθμ. πρωτ. Κ.Ε.Θ.Ι..: 7303/16.12.2001 έγγραφο προς τον τότε Υφυπουργό ΕΣ.Δ.Δ.Α., το οποίο κοινοποιήθηκε και στην τότε Γενική Γραμματέα Ισότητας και στο οποίο μεταξύ όλων η τότε Γενική Διευθύντρια του Κ.Ε.Θ.Ι. επεσήμανε εναγωνίως και κατά προφητικό τρόπο, ως προς το συμβουλευτικό ρόλο που πρέπει να διαδραματίσει το Κ.Ε.Θ.Ι. και την πολιτική που θα έπρεπε να ακολουθηθεί προς την κατεύθυνση αυτή, τα ακόλουθα:
     «Κύριε Υφυπουργέ ... η εντύπωση την οποία απεκόμισα από την ανταλλαγή απόψεων την 28.11.2001, ήταν μια κατεύθυνση ανάπτυξης του ΚΕΘΙ με την αξιοποίηση κονδυλίων για την ισότητα που βρίσκονται στα Επιχειρησιακά Προγράμματα των Υπουργείων Εργασίας, Παιδείας κλπ. συμπεριλαμβανομένων των 13 Συμβουλευτικών Κέντρων (παραρτημάτων) στην Περιφέρεια, κάτι που αποτελούσε, σε κάθε περίπτωση στρατηγικό στόχο του ΚΕΘΙ σύμφωνα με τις εκφρασμένες επιθυμίες, τουλάχιστον των δύο τελευταίων ΔΣ του ΚΕΘΙ από το 1998 και μετά. ... Οι κατευθύνσεις που δώσατε στην επόμενη συνάντηση μας (10.12.2001) δεν φαίνονται να είναι συμβατές με τις απόψεις που εκφράσατε, όπως τις αντιλήφθη κα τουλάχιστον, στην προηγούμενη συνάντηση. ... Η πολιτική διοικητικής αποκέντρωσης ως στόχος προφανώς εκσυγχρονιστικός και προοδευτικός υπονομεύεται από μέτρα που στην μορφή φαίνονται ως προωθούνται την πολιτική αποκέντρωσης, αλλά στην πραγματικότητα χάνουν τον στόχο, λόγω αδυναμίας υλοποίησης τους. ... Με δύο λόγια, ένα μέτρο που τυπικά εμφανίζεται εκσυγχρονιστικό και δημοκρατικό θα μπορούσε, από κάποιους, ίσως κακόπιστους αλλά με κάποια επιχειρήματα, να θεωρηθεί το αντίθετο, αφού τελικά κρατάει το περίβλημα του εκσυχρονισμού ενώ είναι αμφισβητήσιμη η ουσία του. ... Σε περίπτωση όπου το εύλογο διάστημα δεν δοθεί, και ανακοπεί η τυπικά κατοχυρωμένη σήμερα πρόσβαση του ΚΕΘΙ ως τελικού δικαιούχου στο Ε.Π. του Υπουργείου Εργασίας (Μέτρο 5.3) υποβόσκουν οι παρακάτω κίνδυνοι: ... Συρρίκνωση της λειτουργίας του ΚΕΘΙ με αποτέλεσμα την μη ουσιαστική εκμετάλλευση της ευκαιρίας που δίνει το Γ' ΚΠΣ εφόσον δεν θα μπορούν να αξιοποιηθούν ικανοποιητικά τα κονδύλια που έχουν δεσμευθεί και σε άλλα Επιχειρησιακά Προγράμματα (ΕΠΕΑΕΚ, Υγείας, Ανάπτυξης κλπ.). ... Χρησιμοποίηση μεγάλου μέρους του τακτικού προϋπολογισμού του ΚΕΘΙ για δράσεις συμβουλευτικής για την απασχόληση (με σκοπό να συντηρηθούν για λίγους μήνες τα 5 Συμβουλευτικά Κέντρα του ΚΕΘΙ μέχρι να απορροφηθούν από τις Περιφέρειες) οι οποίες θα μπορούσαν να χρηματοδοτηθούν άμεσα από κοινοτικούς πόρους. Μέχρι σήμερα, ο τακτικός προϋπολογισμός του ΚΕΘΙ έχει χρησιμοποιηθεί για την κάλυψη μερικών από τις πολλές ανάγκες των δράσεων της ισότητας που δεν είναι επιλέξιμες από το Γ' ΚΠΣ. Συνοψίζοντας, η πολιτική της «αυτόματης» αποκέντρωσης ενέχει τον κίνδυνο με μεγάλη πιθανότητα, να οδηγήσει στην ακύρωση των στόχων της ουσιαστικής υπηρέτησης των γυναικών και της μεγάλης ευκαιρίας που δίνει το Γ' ΚΠΣ για την προώθηση της ισότητας στην Ελλάδα. ...».
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επίκαιρων ερωτήσεων της Δευτέρας  12 Δεκεμβρίου 2005.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 288/6-12-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Κουτσούκου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη μετονομασία της τεχνητής λίμνης του φράγματος Πηνειού σε λίμνη Κωνσταντίνου Καραμανλή κ.λπ..
      2. Η με αριθμό 293/6-12-2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς την Υπουργό Εθνικής Παιδείας και Θρησκευμάτων, σχετικά με την απουσία υποδομής για ιατρική πρόληψη και υγιεινή στα σχολεία κ.λπ..
      3. Η με 298/6-12-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Μεταφορών και Επικοινωνιών, σχετικά με δημοσιεύματα του Τύπου αναφερόμενα σε απ’ ευθείας ανάθεση μελετών χωρίς διαγωνισμό από τον Ο.Σ.Ε. κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 273/5-12-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τον Υπουργό Υγείας και Κοινωνικής Αλληλεγγύης, σχετικά με τα προβλήματα που δημιουργήθηκαν στη Μονάδα Εντατικής Θεραπείας στο Νοσοκομείο Χανίων λόγω διακοπής της ηλεκτροδότησης κ.λπ..
      2. Η με αριθμό 292/6-12-2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ορθολογική διαχείριση των απορριμμάτων στην Αττική, το κλείσιμο του ΧΥΤΑ στα Λιόσια κ.λπ..
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη με αριθμό 286/6-12-2005 επίκαιρη ερώτηση του Βουλευτή της Νέας Δημοκρατίας κ. Ιωάννη Γιαννέλλη-Θεοδοσιάδη προς τον Υπουργό Δικαιοσύνης, σχετικά με την ίδρυση Εφετείου Βορείου Αιγαίου, διαγράφεται λόγω κωλύματος του κυρίου Υπουργού. 
      Εισερχόμεθα στη συζήτηση της δεύτερης με αριθμό 299/17/6-12-2005 επίκαιρης ερώτησης της Βουλευτού του Πανελλήνιου Σοσιαλιστικού Κινήματος κ. Ελπίδας Τσουρή προς τον Πρωθυπουργό, σχετικά με τη νησιωτική πολιτική της Κυβέρνησης. 
      Η επίκαιρη ερώτηση της κυρίας συναδέλφου έχει ως εξής: 
      «Κατά την πρόσφατη επίσκεψή σας στο Νομό Λέσβου αναφερθήκατε στο σημαντικό έργο που η Κυβέρνησή σας επιτελεί στον «εθνικά ευαίσθητο χώρο του αρχιπελάγους», για την εφαρμογή «ολοκληρωμένης νησιωτικής πολιτικής» και «νέας πολιτικής για την ανάπτυξη της ελληνικής περιφέρειας», καθώς και για τη νησιωτική Ελλάδα που «είναι στο κέντρο της πολιτικής σας». 
      Ερωτάται ο κύριος Πρωθυπουργός:
      1. Ποιο είναι το «σημαντικό έργο» που έχει επιτελεσθεί από το Υπουργείο Αιγαίου και Νησιωτικής Πολιτικής, όταν κατά κοινή ομολογία κατοίκων και τοπικών αρχών, πέρα από την προσθήκη στον τίτλο του, ουδέν; 
      2. Ποιες επιπτώσεις θα έχει στην αναπτυξιακή πορεία των νησιών του αρχιπελάγους η συρρίκνωση του Προγράμματος Δημοσίων Επενδύσεων του 2006 (20% για την Περιφέρεια Βορείου Αιγαίου), γεγονός που δημιουργεί αμφιβολίες για την υλοποίηση δρομολογημένων έργων;». 
      Στην επίκαιρη ερώτηση της κ. Τσουρή θα απαντήσει ο Υπουργός Αιγαίου και Νησιωτικής Πολιτικής κ. Αριστοτέλης Παυλίδης. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ευχαριστώ, κύριε Πρόεδρε. 
      Θεωρώ πράγματι επίκαιρη την ερώτησή σας, κυρία συνάδελφε, διότι έρχεται αμέσως μετά την επίσκεψη του Πρωθυπουργού στη Μυτιλήνη, μετά από εκείνη την κατακλυσμιαία νεροποντή, που είχε σαν συνέπεια καταστροφές. 
      Η παρουσία του κράτους ήταν άμεση και αποτελεσματική και συνεπληρώθη με την επίσκεψη του κυρίου Πρωθυπουργού για την ενημέρωσή του, αλλά και για τη λήψη ιδιαιτέρων αποφάσεων επί του θέματος, καθώς επίσης και για τη συνεργασία μας, ώστε ο Πρόεδρος της Κυβέρνησης να συμπληρώσει -στην έδρα του Υπουργείου- την ενημέρωσή του για τα τεκταινόμενα στο Αιγαίο, καθόσον αφορά στην εφαρμογή ολοκληρωμένης νησιωτικής πολιτικής. 
      Υποθέτω ότι σας ενόχλησε η δήλωση του Πρωθυπουργού πως «τους είκοσι πρώτους μήνες της νέας διακυβέρνησης στο Υπουργείο Αιγαίου έχει γίνει σημαντικό έργο». Συνεπλήρωσε, βέβαια, ο κύριος Πρόεδρος ότι «Μένουν βεβαίως να γίνουν ακόμη πολλά».
      Δεν θα κάμω τώρα απολογισμό του έργου, ο χρόνος δεν το επιτρέπει, αλλά θα σας πω το εξής: Δεν είναι ακριβής η εκτίμησή σας ότι το Αιγαίο, λόγω συρρικνώσεως του Προγράμματος των Δημοσίων Επενδύσεων, θα έχει πρόβλημα στην υλοποίηση δρομολογημένων έργων. Δεν είναι ακριβής, ενώ είναι ακριβής η διαπίστωσή σας ότι έχουν δρομολογηθεί έργα, έργα μεγάλα και σεις έχετε προσωπική αντίληψη από τα συμβαίνοντα στο νομό τον οποίο εκπροσωπείτε στο Κοινοβούλιο, το Νομό Χίου. 
      Ήμουν προ ημερών στη Χίο και με ξενάγησε ο Νομάρχης Χίου στα εκτελούμενα έργα. Θαύμασα κι εγώ το προϊόν της εργασίας των διαχειριστών αυτών των προγραμμάτων, επιλεγέντων μάλιστα από την Κυβέρνησή μας, δηλαδή στην Περιφέρεια Βορείου Αιγαίου. Μιλάμε για το φράγμα Κατράρι, το φράγμα Κόρης - Γεφύρι, το Νοσοκομείο το οποίο επιτέλους προχωρεί και άλλα τα οποία θα τα μνημονεύσουμε σε άλλη ευκαιρία. 
      Πάντως, να γνωρίζετε ότι στο Αιγαίο αναπτύσσεται για πρώτη φορά το πρόγραμμα των μικρών νησιών, για το οποίο έχουν εγγραφεί στα δύο ΠΕΠ, Βορείου και Νοτίου Αιγαίου, ήδη πιστώσεις 12.000.000 και 17.000.000 ευρώ αντίστοιχα. Είναι ένα πρόγραμμα το οποίο εξήγγειλε ήδη ο Πρόεδρος, ύψους 120.000.000 ευρώ, για την τριετία 2006-2008 κι έτσι αυτή η ανησυχία σας από τη συρρίκνωση του Π.Δ.Ε.,που είναι τεχνική υπόθεση και είναι εσκεμμένη απόφαση, δεν αποτελεί πρόβλημα. Αντίθετα, όσοι γνωρίζουν από διαχείριση, διαπιστώνουν ότι εν τη εξελίξει του προγράμματος, η αύξηση των χρηματοδοτήσεων είναι βεβαία, όπως έγινε φέτος, το 2005. Ήδη προ ημερών το Υπουργείο Οικονομίας μας έδωσε επιπλέον 1.000.000 ευρώ, για να καλύψουμε ανάγκες που δημιουργούνται από τη μεταφορά νερού. 
      Αυτά, καθόσον αφορά στο δεύτερο μέρος της επικαίρου ερωτήσεώς σας, το οποίο έχει λογιστική αξία. Η διαβεβαίωση, δηλαδή, είναι: Ουδεμία ανησυχία. Αντίθετα, ενίσχυση των χρηματοδοτήσεων των συνολικών δραστηριοτήτων, οι οποίες αναπτύσσονται στο Αιγαίο. 
     Καθόσον αφορά τώρα στο πρώτο μέρος της ερωτήσεώς σας: Εκεί εμφανίζεσθε ως εκπροσωπούσα όλο το Αιγαίο, διότι ομιλείτε για λογαριασμό των κατοίκων και των τοπικών αρχών, οι οποίοι διαπιστώνουν, κατά την κρίση σας, πως πέρα από την προσθήκη στο τίτλο του Υπουργείου και των λέξεων «Νησιωτικής Πολιτικής», ουδέν έτερον. Θα σας διαψεύσουν, όμως, οι συμπατριώτες μας, οι Αιγαιοπελαγίτες. 
     Έφερα, κύριε Πρόεδρε, για την ιστορία και μόνο, επιστολές συμπατριωτών μας, επικεφαλής των Ο.Τ.Α., οι οποίοι ευχαριστούν το Υπουργείο, κατά σύμπτωση και τον Υπουργό, τον ομιλούντα δηλαδή, για τις παρεμβάσεις του, ώστε να λυθούν προβλήματα, για να διευκολυνθεί η ζωή τους και αυτά θα τα καταθέσω…
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, επειδή έχετε υπερβεί το χρόνο κατά ένα λεπτό, θα ήθελα ό,τι έχετε να πείτε, να το πείτε στη δευτερολογία σας. 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Μία φράση, κύριε Πρόεδρε.
     Θα τις καταθέσω, αφού μετέπειτα αναγνώσω μία ή δύο, για να διαπιστώσετε, πρώτον, ότι δεν εκπροσωπείτε το Αιγαίο, εκπροσωπείτε το Νομό Χίου –έχουν διαφορετική γνώμη όσοι εκφράζονται δι’ επιστολών- και δεύτερον για να σας πω ότι εξελίσσεται μία μεγαλειώδης προσπάθεια στην οποία καλείσθε να μετάσχετε. 
     Έρχομαι, κύριε Πρόεδρε, τώρα από το Β΄ Εθνικό Αναπτυξιακό Συνέδριο, το οποίο οργάνωσε το Υπουργείο Οικονομίας για το Δ΄ Κοινοτικό Πλαίσιο Στήριξης. Εκεί θα διαπιστώθηκε ότι όσα λέγονται περί απεντάξεως περιοχών, είναι ακριβή καθόσον αφορά στις Βρυξέλλες, αλλά δεν είναι ακριβή καθόσον αφορά στη δράση των Αθηνών, δηλαδή της Κυβέρνησης το . Εθνικό Πρόγραμμα θα συμπληρώνει αυτά τα οποία θα απωλεσθούν υπαιτιότητι προηγουμένων κυβερνήσεων. 
     ΠΡΟΕΔΡΕΥΩΝ (Γεώργιος Σούρλας): Εντάξει, κύριε Υπουργέ. Βέβαια, εσείς, ως Υπουργός Αιγαίου και Νησιωτικής Πολιτικής, δεν απασχολείτε πολλές φορές τη Βουλή και δικαιούσθε λίγο χρόνο παραπάνω.
     Η κ. Τσουρή έχει το λόγο.
     ΕΛΠΙΔΑ ΤΣΟΥΡΗ: Κύριε Πρόεδρε, στόχος μας με την κατάθεση της επίκαιρης ερώτησης προς τον κύριο Πρωθυπουργό και φιλοδοξία μας, αν θέλετε, ήταν να ανοίξει μία συνολική και ουσιαστική συζήτηση για θέματα νησιωτικής πολιτικής, για θέματα τα οποία αφορούν το μέλλον και την προοπτική των νησιών μας και βέβαια να απαιτήσουμε απαντήσεις σε μια σειρά καίριων και ζωτικών ζητημάτων, τα οποία απασχολούν τα νησιά μας.
	Για ουσιαστική συνολική νησιωτική πολιτική βέβαια, ούτε λόγος. Φαίνεται ότι το Υπουργείο Αιγαίου, είναι ένα Υπουργείο υπό τη διαλυτική προθεσμία της κατάργησής του, ένα Υπουργείο με ημερομηνία λήξης. Αυτό, βέβαια, δεν είναι κάτι που για πρώτη φορά αυτοδιαψεύδει την Κυβέρνηση. 
	Δυστυχώς, όμως, απαντήσεις δεν πήραμε ούτε στα ερωτήματα που θέσαμε και τα ερωτήματα αυτά παραμένουν. Παραδέχθηκε ο κύριος Υπουργός ότι το Πρόγραμμα Δημοσίων Επενδύσεων για τη νησιωτική Ελλάδα για το 2006 είναι μειωμένο. Βέβαια, δήλωσε την αισιοδοξία του για την πορεία των έργων. 
      Όμως, κύριε Υπουργέ, τα έργα στα οποία αναφερθήκατε, ειδικά για το Νομό  Χίου, είναι έργα τα οποία είχαν ενταχθεί από την προηγούμενη κυβέρνηση στο Γ΄ Κοινοτικό Πλαίσιο Στήριξης. Δεν ακούσαμε κουβέντα για την αντιμετώπιση, την οποία είχε η Κυβέρνηση στην αμφισβήτηση εκ μέρους της Τουρκίας της διασυνοριακότητας του προγράμματος «ΙΝΤΕRΕG 3». 
      Οι μικρομεσαίες επιχειρήσεις έχουν αφεθεί στην τύχη τους και οι τουριστικές επιχειρήσεις ζουν σ’ ένα καθεστώς καθυστερήσεων και παλινωδιών, με αποτέλεσμα οι περισσότερες να θεωρούνται παράνομες αυτήν τη στιγμή. Οι υπηρεσίες υγείας και παιδείας υποβαθμίζονται, οι συγκοινωνίες χειροτερεύουν, με αποκορύφωμα τη «φαρσοκωμωδία» του περασμένου καλοκαιριού. Μέτρα για το φυσικό και το δομημένο περιβάλλον, θεωρούνται βέβαια είδος πολυτελείας. 
	Εγώ, κύριε Υπουργέ, καταλαβαίνω ότι είσθε Υπουργός σε μία Κυβέρνηση, η οποία έχει ένα τεράστιο έλλειμμα, έλλειμμα οράματος, έλλειμμα σχεδίου, έλλειμμα πόρων και έργων. Βέβαια, όταν μιλάμε για νησιωτική πολιτική, εννοούμε ένα σύνολο μέτρων και πολιτικών, τα οποία σε καμία περίπτωση δεν αντιμετωπίζονται με τις επιστολές αυτές που φέρατε στη Βουλή από κάποιους δημάρχους –υποθέτω- της εκλογικής σας περιφέρειας. 
	Αφού επισημάνω και κάποιους επικίνδυνους ερασιτεχνισμούς που γίνονται, όπως πρόσφατα με την άρση του απαγορευτικού του απόπλου που ανακοίνωσε ο παριστάμενος Υπουργός Εμπορικής Ναυτιλίας, θέλω να σας επισημάνω ότι ως καθ’ ύλην αρμόδιος Υπουργός θα πρέπει να συστήσετε στους συναδέλφους σας στο Υπουργικό Συμβούλιο και βέβαια στον Πρωθυπουργό, να ενσκήψουν με πολύ περισσότερη προσοχή στα αιτήματα που εκφράζουν οι πολίτες των νησιών μας, οι αρχές της Αυτοδιοίκησης και οι φορείς των νησιών. Αυτά τα αιτήματα είναι δημόσια, δεν είναι κάτι κρυφό. Θα πρέπει έτσι να συνειδητοποιήσουν, μ’ αυτόν τον τρόπο, ότι η αρχή του τέλους για την ψευδεπίγραφη νέα διακυβέρνηση θα ξεκινήσει από τα νησιά.
     Ευχαριστούμε την κ. Τσουρή.
	Ο κύριος Υπουργός έχει το λόγο.
	ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε Πρόεδρε, θεωρώ υποχρέωσή μου να ευχαριστήσω τη συνάδελφο κ. Τσουρή για όσα προηγουμένως είπε, αναφερόμενη στη σκοπιμότητα της κατάθεσης αυτής της επίκαιρης ερώτησης προς τον κύριο Πρωθυπουργό.
	Κυρία συνάδελφε, είπατε ότι η πρόθεσή σας είναι να ανοίξει συζήτηση. Επιτέλους καταλάβατε πως πρέπει να ανοίξει συζήτηση. Είκοσι χρόνια ήσασταν στην κυβέρνηση και καμία συζήτηση. Νεκρική σιγή περί τα νησιά. Ήλθε η ώρα, το διαπιστώσατε. Αυτό γίνεται τώρα, κυρία Τσουρή και όχι μόνο γίνεται συζήτηση, αλλά και έργο.
	Κυρία Τσουρή, είπατε: «Υπουργείο Αιγαίου υπό κατάργηση». Πού το είδατε; Εσείς το κρατήσατε είκοσι χρόνια. Του χρόνου συμπληρώνει είκοσι χρόνια. Εμείς, γιατί να το καταργήσουμε; Ποια είναι αυτή η χαρτορίχτρα, η καφετζού που σας το είπε, γιατί ξέρω πως εκεί καταφεύγετε. Ζει, έχει προοπτική, έχει αποστολή και, προπάντων, για πρώτη φορά έχει εφαρμογή πολιτικής. 
	Μιλήσατε για το «INTEREG ΕΛΛΑΣ-ΤΟΥΡΚΙΑ». Θα το φέρουμε προς συζήτηση, για να πληροφορηθεί το Κοινοβούλιο ποια ήταν η στάση των εκπροσώπων της ελληνικής Κυβέρνησης. Δεν υπέκυψε σε πιέσεις, ώστε ο όρος «διασυνοριακό» να αποτελέσει κριτήριο της προωθήσεώς του. Προτιμούμε αυτό το πρόγραμμα να ακολουθήσει πορεία βραδεία, βραδύτατη, παρά να μεταβληθεί ο χαρακτήρας του, ο οποίος άλλωστε είναι χαρακτήρας «κοινοτικός», κύριε Πρόεδρε, δεν είναι χαρακτήρας απλώς διμερών σχέσεων. 
	Μικρομεσαίες: Τολμάτε να μιλάτε για μικρομεσαίες επιχειρήσεις; Ξεχάσατε ότι η κυβέρνησή σας, με υπογραφή του τότε Υπουργού Οικονομίας, κατήργησε τη με τρεις μονάδες επιδότηση επιτοκίου στα δάνεια των παραμεθορίων μικρομεσαίων επιχειρήσεων; 2003, υπογραφή κυρίου Χριστοδουλάκη, κυρία Τσουρή. 
      ΕΛΠΙΔΑ ΤΣΟΥΡΗ: Κάνετε λάθος.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Δικό σας έργο είναι και βγαίνετε και από πάνω; 
      Και να πάμε και παραπέρα, στις συγκοινωνίες. Ναι, υπάρχει πρόβλημα. Μας το κληροδοτήσατε το πρόβλημα. Πάντως, υπάρχει βελτίωση. Στο νησί σας ήδη έφθασε πλοίο ταχύπλοο –όπως και στη Μυτιλήνη- και ο ανταγωνισμός οδήγησε στο να πέσει ο ναύλος 50% κάτω, κύριοι συνάδελφοι. 
      Και προχωρούμε σε άλλα βήματα. Ο συνάδελφος κ. Κεφαλογιάννης και εγώ σε προσεχή συνάντηση εδώ, πολύ προ της ενάρξεως της περιόδου της τουριστικής θα σας παρουσιάσουμε τα βήματα που θα δείτε να εξελίσσονται κατά το επόμενο έτος.
      Τέλος, να μιλήσουμε για το ότι πιστεύετε πως έφερα επιστολές δημάρχων από την εκλογική μου περιφέρεια. Όχι, κυρία Τσουρή. Έφερα επιστολές από όλο το Αιγαίο. Έφερα επιστολές από τη Σέριφο, από την Ανάφη –την ξέρετε την Ανάφη;- από τη Σαντορίνη, από την Κάλυμνο. Μου έστειλε επιστολή η Έπαρχος –που γνωρίζετε ποιας τοποθετήσεως είναι, υγεία να έχει η κυρία- έφερα επιστολή από το Πυθαγόρειο, έφερα επιστολή από το χωριό σας! 
      Το Μάρκο το Μεννή τον ξέρετε; Δεν είναι δήμαρχός σας; Προχθές δεν ήμασταν μαζί, εσείς, ο Μάρκος ο Μεννής, εγώ και οι Βουλευτές της περιοχής; Ακούστε τι λέει ο Μάρκος ο Μεννής: «21.3.2005: Αξιότιμε κύριε Υπουργέ,» -ολιγόλογος, παλιός θαλασσινός- «σας ευχαριστώ θερμά για την καθοριστική συμβολή σας στην προώθηση των θεμάτων που απασχολούν το δήμο μας.». Το καταθέτω.
      (Στο σημείο αυτό ο Υπουργός Αιγαίου και Νησιωτικής Πολιτικής κ. Αριστοτέλης Παυλίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, παρακαλώ ολοκληρώστε.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Χθες υπέγραψα απόφαση για να πιείτε καθαρό νερό στη Χίο. Τόσα χρόνια δεν πίνατε καθαρό νερό; Στο «πτωχόν Υπουργείον», όπως το αποκαλείτε, υπέγραψε για 100.000 ευρώ, ώστε να κάνετε ένα λούκι από το φράγμα Κακός Ποταμός και να πάει μέχρι την πόλη σας.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώθηκε ο χρόνος σας.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Άρα μεγάλα έργα, όπως το είπατε, ναι, του Γ΄ Κοινοτικού Πλαισίου Στήριξης, εσύροντο χρόνια στα συρτάρια σας, χρόνια! Και οι παρεμβάσεις του Υπουργείου, του οποίου έχω την τιμή να προϊσταμαι, η συνεργασία με τους αξιοτίμους συναδέλφους μου και το προσωπικό ενδιαφέρον του Καραμανλή οδηγούν επιτέλους στο να δοθούν λύσεις, θα υπάρξει εφαρμογή ολοκληρωμένης νησιωτικής πολιτικής.
      ΠΡΟΕΔΡΕΥΩΝ (Γεώργιος Σούρλας): Κύριε Παυλίδη, δεν με ακούτε. Ή κάνει πως δεν με ακούει.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ελάτε τώρα, επειδή είμαστε νησιωτάκια όλοι, για το Δ΄ Κοινοτικό Πλαίσιο Στήριξης να υπάρξει συνεργασία! Σας κάνω, λοιπόν, προσκλητήριο συνεργασίας, κυρία Τσουρή!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Εντάξει, ευχαριστούμε πάρα πολύ.
      Τον συνεπήρε ο ενθουσιασμός τον κ. Παυλίδη –ήταν ένας χείμαρρος- και δεν άκουγε το Προεδρείο.
      Εισερχόμεθα στη συζήτηση της τρίτης με αριθμό 295/6-12-2005 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Δημόσιας Τάξης, σχετικά με τη μονιμοποίηση των εποχικά απασχολουμένων υπαλλήλων του Πυροσβεστικού Σώματος.
      Αναλυτικότερα, η επίκαιρη ερώτηση του κυρίου συναδέλφου έχει ως εξής:
      «Η Κυβέρνηση της Νέας Δημοκρατίας για άλλη μια φορά αρνείται να ικανοποιήσει το δίκαιο αίτημα των εποχικά απασχολουμένων υπαλλήλων του Πυροσβεστικού Σώματος για μόνιμη και σταθερή δουλειά. Οι συντάκτες του π.δ.124/2003 και η σημερινή Κυβέρνηση ισχυρίζονται ότι η ανάγκη αυτής της εργασίας που κάνουν, είναι μόνο εποχική.
      Ο τομέας της προστασίας και ανάπτυξης του δάσους και του δασικού περιβάλλοντος, που περιλαμβάνει σωρεία πραγματικών αναγκών, όπως και καταστολή των δασικών πυρκαγιών, με την οποία είναι επιφορτισμένο το Πυροσβεστικό Σώμα, θα μπορούσαν όχι μόνο να δώσουν παραγωγική δουλειά στους πεντέμισι χιλιάδες εποχικούς πυροσβέστες για όλο το χρόνο, αλλά να απαιτηθεί επιπλέον, περισσότερο προσωπικό.
      Παραγνωρίζουν επίσης το γεγονός ότι η πολιτική και της σημερινής Κυβέρνησης στα πλαίσια των κατευθύνσεων της Ευρωπαϊκής Ένωσης για αντικατάσταση του μόνιμου προσωπικού από εργαζομένους με περιορισμένα δικαιώματα, έχει οδηγήσει το Πυροσβεστικό Σώμα να έχει αυτήν τη στιγμή τρεισήμισι χιλιάδες κενά στην οργανική του δύναμη.
      Η Κυβέρνηση, αντί να απαντήσει με την ικανοποίηση του δίκαιου αιτήματος για μόνιμη και σταθερή δουλειά, περιορίζεται σε μια μοριοδότηση που δεν ανταποκρίνεται καν, είναι πιο πίσω από τις προηγούμενες σχετικές ρυθμίσεις και αποκλείει το μεγαλύτερο μέρος του προσωπικού.
      Το δικαίωμα στη δουλειά δεν είναι εποχικό, αλλά μόνιμη και σταθερή ανάγκη, δικαίωμα κάθε ανθρώπου. Όπως και η ανάγκη προστασίας του δάσους δεν είναι εποχική, αλλά μόνιμη ανάγκη ζωής.
      Ερωτάται ο κύριος Υπουργός: Θα ικανοποιήσει η Κυβέρνηση το δίκαιο αίτημα για μόνιμη και σταθερή δουλειά των υπαλλήλων αυτών;».
      Στην επίκαιρη ερώτηση του κ. Σκυλλάκου θα απαντήσει ο Υφυπουργός Δημόσιας Τάξης, ο κ. Μαρκογιαννάκης.
      Ορίστε, κύριε Υπουργέ, έχετε το λόγο.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κύριε Πρόεδρε, κύριοι συνάδελφοι, επ’ ευκαιρία της συζήτησης της επίκαιρης ερώτησης του συναδέλφου του Κ.Κ.Ε., θέλω να εκφράσω την ευαρέσκεια της πολιτικής ηγεσίας του Υπουργείου Δημόσιας Τάξης προς το Πυροσβεστικό Σώμα, γιατί και εφέτος, παρ’ ότι οι καιρικές συνθήκες δεν ήταν και οι ευνοϊκότερες, είχαμε εκπληκτικά αποτελέσματα. 
      Και δεν αναφέρω τη συνεισφορά του Πυροσβεστικού Σώματος στο κοινωνικό σύνολο μόνο όσον αφορά την πυρόσβεση αλλά γενικότερα, διότι είναι γνωστό σε όλους μας ότι όπου η κοινωνία μας αντιμετωπίζει οποιαδήποτε μεγάλη δυσκολία, το Πυροσβεστικό Σώμα θα είναι εκείνο, το οποίο θα σπεύσει να προσφέρει τις υπηρεσίες του. Και αναφέρομαι σε σεισμούς, σε πλημμύρες, σε εγκλωβισμούς, σε τροχαία ατυχήματα και σε  τόσα άλλα.
      Μάλιστα, αν θυμηθούμε τι γινόταν παλαιότερα, πριν από τέσσερα, πέντε, έξι χρόνια, όπου εκατομμύρια στρεμμάτων δασών ή καλλιεργησίμων εκτάσεων εκαίγοντο κάθε χρόνο και κάνουμε τη σύγκριση, θα δούμε ότι τα αποτελέσματα μέσα σε μικρό χρονικό διάστημα είναι εκπληκτικά. Πέρυσι είχαμε μια καλή χρονιά, παρ’ ότι μεγάλο τμήμα των δυνάμεων της Πυροσβεστικής ήταν απασχολημένο με τους Ολυμπιακούς Αγώνες, φέτος δε είχαμε μια ακόμα καλύτερη χρονιά. 
      Θα καταθέσω  ένα σχετικό πίνακα, από τον οποίο εμφανίζεται ότι σε σχέση με τα εκατομμύρια στρέμματα τα οποία εκαίγοντο παλαιότερα, φέτος, παρ’ ότι οι εστίες της πυρκαγιάς ήταν πάρα πολλές και συγκεκριμένα εννέα χιλιάδες διακόσιες δεκαέξι είχαμε μόλις ογδόντα δύο χιλιάδες στρέμματα καμένων εκτάσεων, δασικών, χορτολιβαδικών και αγροτικών. Πράγματι, τα αποτελέσματα ήταν πάρα πολύ σημαντικά και πολύ καλά. Γι’ αυτό και η αποδοχή εκ μέρους του ελληνικού λαού στο Πυροσβεστικό Σώμα, όπως δείχνουν και οι δημοσκοπήσεις, είναι απίστευτη και φθάνει το 97% με 98%. 
      Αυτό οφείλεται βέβαια όχι σε τυχαία γεγονότα, αλλά στο ότι γίνεται πράγματι καλή δουλειά, παρά το γεγονός ότι όντως οι ελλείψεις που έχει το Πυροσβεστικό Σώμα σε μόνιμο προσωπικό, ξεπερνούν το 25%. Έχει, όμως, σωστή οργάνωση, σωστή χωροταξική διάταξη των επίγειων και εναέριων μέσων, καλή διαχείριση του προσωπικού. Προπάντων, όμως, αυτό οφείλεται στον επαγγελματισμό εκείνων οι οποίοι υπηρετούν στο Πυροσβεστικό Σώμα, μεταξύ των οποίων και οι εποχικοί, κύριε συνάδελφε, για τους οποίους έχει γίνει η επίκαιρη ερώτηση.
      Πράγματι αυτά τα παιδιά, αρκετά χρόνια τώρα, τους θερινούς μήνες προσφέρουν σημαντικό έργο. Το νομικό καθεστώς το οποίο ισχύει, γνωρίζετε ότι έχει αλλάξει τα τελευταία χρόνια. Δηλαδή, ενώ μέχρι το 2003 εγένετο κατ΄ έτος η επιλογή των πέντε χιλιάδων με πεντέμισι χιλιάδςε περίπου εποχικών πυροσβεστών για τις ανάγκες του Πυροσβεστικού Σώματος, το 2003 με το ν. 3103 άλλαξε το καθεστώς και έτσι έχουμε πλέον ουσιαστικά εποχική πρόσληψη για μια πενταετία. Υπάρχει ένας πίνακας από τον οποίο, οι πεντέμισι χιλιάδες πρώτοι είναι εκείνοι οι οποίοι προσλαμβάνονται κατ’ έτος για πέντε μήνες περίπου. 
      Εν όψει των αιτημάτων τα οποία υποβάλλονται -διότι τον τελευταίο καιρό πράγματι έχουν υποβληθεί κατά κόρον αιτήματα μετατροπής της σύμβασης ορισμένου χρόνου σε αορίστου χρόνου- η Πυροσβεστική Υπηρεσία έκανε εκείνο το οποίο όφειλε να κάνει και έθεσε το θέμα προς συζήτηση, δηλαδή μήπως θα μπορούσε να υπαχθεί η κατηγορία αυτών των εργαζομένων στο π.δ.164/2004 του Υπουργείου Εσωτερικών. Συνήλθε το Συμβούλιο Κατωτέρων Υπαξιωματικών του Σώματος, το οποίο, όμως, εισηγήθηκε αρνητικώς, διότι έκρινε ότι οι ανάγκες τις οποίες καλύπτουν οι άνθρωποι, δεν είναι πάγιες. Είναι μόνο για πέντε μήνες το χρόνο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Τελειώνω, κύριε Πρόεδρε. 
      Εν πάση περιπτώσει, αναμένουμε την απόφαση του Α.Σ.Ε.Π., διότι αν το Α.Σ.Ε.Π. πει ότι υπάγονται στο π.δ. 164/2004 και οι εποχικοί πυροσβέστες του Πυροσβεστικού Σώματος, τότε ασφαλώς θα υπαχθούν και θα μετατραπούν οι συμβάσεις τους σε αορίστου χρόνου. Αναμένουμε την απόφαση του Α.Σ.Ε.Π.. 
      Από εδώ και πέρα, αντιλαμβάνεστε ότι το νομοθετικό πλαίσιο το οποίο υπάρχει, δεν καλύπτει το Υπουργείο Δημόσιας Τάξης, ώστε μόνο του να μετατρέψει τις συμβάσεις σε αορίστου χρόνου. Θα πρέπει να αναληφθεί ενδεχομένως νομοθετική πρωτοβουλία, αλλά απ’ ότι αντιλαμβάνεστε, είναι ένα πολύ μεγάλο θέμα, διότι πρόκειται για πεντέμισι χιλιάδες ανθρώπους. Δεν είναι λίγοι, είναι πάρα πολλοί. 
      Εγώ, ως άνθρωπος, καταλαβαίνω το δίκαιο αίτημα για δουλειά του κάθε εργαζόμενου, του κάθε νέου και μάλιστα όταν το κράτος τον έχει εγκλωβίσει για δεκαετίες ολόκληρες και ιδιαίτερα με το τελευταίο καθεστώς προσλήψεων, που είναι βάθους πενταετίας, κατ’ έτος πέντε μήνες, που πράγματι δημιουργεί προσδοκίες.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υπουργέ. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Από το να εκφράσουμε, όμως, τη συμπάθεια και την κατανόηση, μέχρι να υλοποιηθεί,  υπάρχει κάποια απόσταση.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα παρακαλούσα στη δευτερολογία σας να είστε πιο σύντομος. 
      Ο κ. Σκυλλάκος έχει το λόγο. 
      ΑΝΤΩΝΗΣ ΣΚΥΛΛΑΚΟΣ: Βεβαίως είναι άξιοι συγχαρητηρίων και οι πυροσβέστες και οι έκτακτοι πυροσβέστες, αλλά δεν ικανοποιούνται, ούτε είναι δυνατόν να ικανοποιηθούν οι πεντέμισι χιλιάδες έκτακτοι με το να τους δίνουμε συγχαρητήρια ή να εκφράσουμε την προσωπική μας συμπάθεια.
      Προσωπική συμπάθεια έχουμε για όλους τους Έλληνες πολίτες, οι οποίοι έχουν όλοι δικαίωμα σε σταθερή και μόνιμη εργασία. Αυτό, όμως, το ζήτημα δεν το αντιμετωπίζετε. Είναι πολύ περισσότερο δικαιολογημένη η απαίτηση για μόνιμη και σταθερή εργασία εκείνων των εργαζομένων, οι οποίοι μέχρι και τριάντα χρόνια ασχολούνται μ’ ένα συγκεκριμένο αντικείμενο και υπηρετούν το δημόσιο. Σ’ αυτόν τον αριθμό των πεντέμισι χιλιάδων, υπάρχουν άνθρωποι που εργάζονται τριάντα χρόνια κατ’ επανάληψη, κάθε χρόνο. Και μπαίνει το εξής ζήτημα: Γιατί ξεκινάτε με τη λογική τι θα πει το τάδε συμβούλιο ή τι θα πει το Α.Σ.Ε.Π.; Τα συμβούλια και το ΑΣΕΠ λειτουργούν με βάση την ισχύουσα νομοθεσία. Αν πάμε με βάση την ισχύουσα νομοθεσία, δεν πρόκειται να λυθεί και να αντιμετωπιστεί ποτέ το πρόβλημα. 
      Βεβαίως, λοιπόν, χρειάζεται νομοθετική πρωτοβουλία. Όμως, ξεκινάμε από το εξής: Θέλουμε να σώσουμε το δάσος; Είναι το πρώτο περιβαλλοντικό πρόβλημα στη χώρα μας το να σώσουμε και να επεκτείνουμε τα δάση; Υπάρχει ομόφωνη απόφαση παλαιότερης διακομματικής επιτροπής, αν και δυστυχώς από όλες τις κυβερνήσεις το πόρισμα αυτής της επιτροπής πετάχτηκε στον κάλαθο των αχρήστων. Εκεί όπου λέγαμε ότι πρέπει να προσληφθούν χιλιάδες άνθρωποι στην τότε Δασική Υπηρεσία, πριν μεταφερθούν οι αρμοδιότητες της αντιμετώπισης των πυρκαγιών στο Πυροσβεστικό Σώμα. 
      Άρα, υπάρχει ένα ολόκληρο κοινωνικό περιβαλλοντικό πρόβλημα. Δεν επαρκούν καν οι πεντέμισι χιλιάδες, εκτός εάν τους βλέπουμε μόνο συμπληρωματικά, γιατί δεν φθάνουν οι πυροσβέστες. Έχουμε τρεισήμισι χιλιάδες κενές θέσεις στους πυροσβέστες και έτσι έχουμε και αυτούς, για να συμπληρώνουν τα κενά τους καλοκαιρινούς μήνες. Υπάρχει όμως και το ζήτημα της πρόληψης και της διαχείρισης του δάσους, ώστε να αναπτυχθεί. Όλοι αυτοί οι άνθρωποι έχουν μεγάλη εμπειρία, άλλος περισσότερο άλλος λιγότερο, σε σχέση με το δάσος. 
      Χρειάζεται, λοιπόν, μία γενναία απόφαση όχι του Υπουργού Δημόσιας Τάξης, αλλά της Κυβέρνησης συνολικά, για να απορροφηθούν αυτοί οι άνθρωποι. Ίσως μία μερίδα θα μπορούσε να απορροφηθεί στο Πυροσβεστικό Σώμα, μια και υπάρχουν τρεισήμισι χιλιάδες κενά και ίσως μία άλλη μερίδα στο Υπουργείο Γεωργίας. Θα μπορούσε να αντιμετωπιστεί συνολικότερα το πρόβλημα, είτε από το ένα είτε από το άλλο Υπουργείο, αρκεί να σώσουμε και να αναπτύξουμε τα δάση. 
      Αυτή είναι η δική μας λογική. Η δική σας απάντηση ποια είναι; Το ΑΣΕΠ, το οποίο ξέρουμε τι απόφαση θα βγάλει και  με ποια μόρια. Όμως, τους δίνετε πολύ λιγότερα μόρια απ’ ό,τι οι προηγούμενες ρυθμίσεις. Ήταν που θα έμπαινε από την αρχή ένας πολύ μικρός αριθμός και τώρα αυτός ο αριθμός θα είναι ελάχιστος. Στη συγκέντρωση, όπου εκφράστηκε δικαιολογημένα η διαμαρτυρία τους και ήμουν παρών, μίλησαν για ορισμένες δεκάδες, για μετρημένους στα δάχτυλα με την πρόταση που κάνετε. Κατά τη γνώμη μας, το θέμα πρέπει να επανεξεταστεί συνολικά. Έχουν απόλυτο δίκιο και θα είναι προς το κοινωνικό όφελος, γιατί υπάρχουν ανάγκες. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκυλλάκο.
      Το λόγο έχει ο Υφυπουργός Δημόσιας Τάξης κ. Μαρκογιαννάκης.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Αγαπητέ συνάδελφε, δεν διαφωνούμε σε πολλά πράγματα. Δέχομαι ότι η εμπειρία, την οποία έχουν αποκτήσει αυτοί οι άνθρωποι, γιατί ορισμένοι εξ αυτών δουλεύουν δεκαετίες, όπως είπατε και εσείς, είναι μεγάλη. Δέχομαι, επίσης, ότι η συμπεριφορά της πολιτείας μέχρι τώρα όλα αυτά τα χρόνια είναι τέτοια, που δημιουργεί προσδοκίες σ’ αυτήν την κατηγορία των εργαζομένων, ιδιαίτερα δε μετά τη ρύθμιση του 2003, όπου ουσιαστικά για μια ολόκληρη πενταετία προσλαμβάνονται οι ίδιοι άνθρωποι για παροχή εποχικών υπηρεσιών. Όλα αυτά τα δέχομαι. Θα πρέπει, όμως, να σας ενημερώσω, αν και το ξέρετε καλύτερα από εμένα, ότι αυτήν τη στιγμή οι δημοσιονομικές συνθήκες είναι τέτοιες, που μάλλον καθιστούν αδύνατη την ομαδική πρόσληψη πεντέμισι χιλιάδων ανθρώπων. 
      Άλλωστε, επειδή θίξατε το θέμα της προληπτικής προστασίας του δάσους, θα ήθελα να σας πω το εξής: Όντως, θα μπορούσαν ενδεχομένως να απασχολούνται τους θερινούς μήνες και να κάνουν τη δουλειά που κάνουν τώρα και τους υπόλοιπους μήνες, δηλαδή  να απασχολούνται σε εργασίες, οι οποίες θα εντάσσονται στα πλαίσια της πρόληψης. Όμως, όπως είναι σήμερα το πλαίσιο των νομοθετικών ρυθμίσεων γύρω από τις αρμοδιότητες της πρόληψης, βλέπετε ότι έχουμε την Τοπική Αυτοδιοίκηση σε ορισμένες περιπτώσεις, ενώ έχουμε το Υπουργείο Γεωργίας σε κάποιες άλλες περιπτώσεις. 
      ΑΝΤΩΝΗΣ ΣΚΥΛΛΑΚΟΣ: Να το αλλάξουμε το πλαίσιο.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Όλα αυτά, λοιπόν, ενδεχομένως μελλοντικά να μπορέσουμε να τα δούμε και να τα βάλουμε κάτω. Θα επαναλάβω ότι έχουν εμπειρία αυτοί οι άνθρωποι και δεν είναι πλέον οι άπειροι, οι οποίοι προσλαμβάνονται και οι οποίοι θα πρέπει να μάθουν  πώς να κάνουν αυτήν τη δουλειά. Ίσως θα μπορούσε ένας σημαντικός αριθμός από αυτούς να χρησιμοποιηθεί.
    Το γε νυν έχον, θα γίνει πολύ σύντομα πρόσληψη, εξ όσων γνωρίζω, στο Πυροσβεστικό Σώμα. Εκεί θα συμμετάσχουν μ’ ένα ποσοστό, της τάξεως του 30%, κάποιοι δασοπυροσβέστες και κάποιοι θα ικανοποιηθούν. 
    ΑΝΤΩΝΗΣ ΣΚΥΛΛΑΚΟΣ: Μαζί με τους εθελοντές, με μόρια…
    ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Θα παραμείνουν για τα επόμενα δύο χρόνια, διότι καλύπτονται ακόμα από την πενταετία για την οποία προσελήφθησαν. Θα το συζητήσουμε, θα το δούμε.
    Δεν λέω ότι αποκρούουμε μετά βδελυγμίας το αίτημα, διότι είναι ένα αίτημα που σε όλους μας δημιουργεί μια συμπάθεια. Είναι αλήθεια αυτό το πράγμα. Αλλά όπως είναι σήμερα η δημοσιονομική κατάσταση, τα πράγματα είναι δύσκολα.
    Θα σας πω το εξής μόνον πράγμα, για να τελειώσω. Για να αντιληφθείτε πόσο συνετή και σφικτή διαχείριση κάνουμε στα πλαίσια αυτής της κατάστασης, σας λέγω ότι τα ίδια πυροσβεστικά ελικόπτερα που χρησιμοποιούνται σήμερα, χρησιμοποιούνταν και πριν από κάποια χρόνια. Από 30.000.000 έως 35.000.000 ευρώ το χρόνο που καταβάλλονταν  –δεν ξέρω για ποιο λόγο τόσα πολλά- έχουμε καταφέρει με μια πολύ συνετή διαχείριση να πέσουμε κάτω από τα 20.000.000 ευρώ για την περυσινή περίοδο, που είχαμε αυτά τα καλά αποτελέσματα. Προσπαθούμε να συνδυάσουμε τη σωστή διαχείριση με την ανθρώπινη αντιμετώπιση των αναγκών του ελληνικού λαού. 
    ΠΡΟΕΔΡΕΥΩΝ (Γεώργιος Σούρλας): Η με αριθμό 297/6.12.2005 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου, προς τον Υπουργό Δικαιοσύνης, σχετικά με τη νομική αναγνώριση της συμβίωσης των ομοφυλόφιλων κ.λπ. διαγράφεται, λόγω κωλύματος του κυρίου Υπουργού.
    Επίκαιρες ερωτήσεις δευτέρου κύκλου:
    Πρώτη είναι η με αριθμό 285/6.12.2005 επίκαιρη ερώτηση του Βουλευτή της Νέας Δημοκρατίας, κ. Κωνσταντίνου Μπαντουβά προς τον Υπουργό Απασχόλησης και Κοινωνικής Προστασίας, σχετικά με τους γιατρούς εργασίας κ.λ.π..
    Η επίκαιρη ερώτηση του κυρίου συναδέλφου αναλυτικά έχει ως εξής:
    «Κύριε Υπουργέ, σύμφωνα με την ισχύουσα νομοθεσία (Νόμος 1568/75 όπως τροποποιήθηκε νόμος 3144/03), οι επιχειρήσεις που απασχολούν άνω των πενήντα υπαλλήλων υποχρεούνται να διαθέτουν ιατρό εργασίας.
    Τελευταία πληθαίνουν οι καταγγελίες ότι υπάρχουν εταιρείες οι οποίες προσλαμβάνουν ιατρούς εργασίας και εν συνεχεία, τους «νοικιάζουν» σε άλλες επιχειρήσεις, ώστε οι τελευταίοι να καλύπτουν την εκ του νόμου ως άνω υποχρέωσή τους. Το πλέον ανησυχητικό όμως είναι, πως οι εταιρείες αυτές «νοικιάζουν» και γιατρούς ανειδίκευτους ή γενικής ιατρικής με ό,τι αυτό συνεπάγεται για την ασφάλεια και την υγιεινή των εργαζομένων.
    Κατόπιν των ανωτέρω, ερωτάται ο κύριος Υπουργός Απασχόλησης και Κοινωνικής Προστασίας:
    Εάν το Υπουργείο Απασχόλησης και Κοινωνικής Προστασίας έχει γνώση και έχει επιληφθεί των ως άνω καταγγελιών.
    Εάν προτίθεται να λάβει νομοθετική πρωτοβουλία ώστε η τοποθέτηση γιατρών εργασίας στις επιχειρήσεις που απασχολούν άνω των πενήντα υπαλλήλων, να πραγματοποιείται με διαφανείς και αδιάβλητες διαδικασίες (π.χ. μέσω των ιατρικών συλλόγων)».
    Θα απαντήσει ο Υφυπουργός Απασχόλησης και Κοινωνικής Προστασίας, κ. Γεράσιμος Γιακουμάτος.
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αγαπητέ συνάδελφε, πράγματι όλοι οι εργοδότες έχουν υποχρέωση να παρέχουν στους εργαζόμενους που απασχολούν, υπηρεσίες προστασίας και πρόληψης, δηλαδή, υπηρεσίες τεχνικού ασφάλειας και γιατρού εργασίας. 
    Ειδικότερα σε όλες τις επιχειρήσεις, ανεξαρτήτου αριθμού απασχολουμένων, ο εργοδότης έχει την υποχρέωση να παρέχει τις υπηρεσίες τεχνικού ασφάλειας και σε επιχειρήσεις που απασχολούν πάνω από πενήντα άτομα να έχει επιπλέον γιατρό εργασίας. 
    Οι εργοδότες προκειμένου να ανταποκριθούν σ’ αυτήν την υποχρέωση του νόμου να χρησιμοποιούν υπηρεσίες τεχνικού ασφαλείας και γιατρού εργασίας, έχουν τη δυνατότητα να αναθέσουν αυτές τις υπηρεσίες σε εξωτερικές εταιρείες. Αυτό είναι με νόμο του 1999 και του 2003. Είναι σωστή και νόμιμη αυτή η διαδικασία. Υπάρχει όμως ένα μεγάλο πρόβλημα και υπάρχουν ατέλειες. 
    Με τις ρυθμίσεις του νόμου 3147/2003, όπως τροποποιήθηκε με το νόμο 3227/2004 επιδιώκεται -και αυτό είναι και γραμμή της Ευρωπαϊκής Ένωσης να βελτιωθούν οι συνθήκες και οι παροχές υπηρεσιών προς τους εργαζόμενους.
    ‘Εχει δοθεί ένα μεταβατικό στάδιο μέχρι το 2008. Μπορούν, δηλαδή, μέχρι τότε να παρέχουν υπηρεσίες και γιατροί που δεν έχουν την ειδικότητα γιατρού εργασίας γιατί δεν υπήρχε στη χώρα μας αρκετός αριθμός και τούτο από λάθη και παραλείψεις εδώ και είκοσι χρόνια που δεν φρόντισαν οι προηγούμενες κυβερνήσεις να παράγουν γιατρούς με ειδικότητα γιατρού εργασίας.
      Δόθηκε η δυνατότητα, λοιπόν, μέχρι το 2008. Ήδη όμως ανακοινώθηκε η πρόθεση του Υπουργείου Απασχόλησης και Κοινωνικής Προστασίας για αύξηση του αριθμού και αυξήθηκε ο αριθμός από είκοσι σε πενήντα αυτών που θα βγαίνουν κάθε χρόνο με ειδικότητα στην Ιατρική Εργασίας. Παράλληλα, στο Υπουργείο Απασχόλησης και Κοινωνικής Προστασίας επεξεργαζόμαστε ένα σχέδιο νόμου που θα έρθει στις αρχές του 2006, για να δημιουργηθεί ένα εθνικό ινστιτούτο πρόληψης και υγείας για την αντιμετώπιση των προβλημάτων των εργαζομένων. 
      Σήμερα υπάρχει στη χώρα μας ένα καθεστώς που πραγματικά δεν εξασφαλίζει απόλυτη πρόληψη και υγεία των εργαζομένων, διότι τα ατυχήματα καταγράφονται από το Ι.Κ.Α. και εν μέρει, όμως τα ατυχήματα στο Υπουργείο Μεταφορών ή στο Υπουργείο Ναυτιλίας δεν καταγράφονται. Δεν υπάρχει εθνικά και ενιαία απογραφή, για να μπορούμε να κάνουμε την πρόληψη και την αντιμετώπιση.  
      Γι’ αυτό, λοιπόν, έχουμε ανακοινώσει ότι θα φέρουμε στις αρχές του 2006 το εθνικό ινστιτούτο για την πρόληψη και την αντιμετώπιση και εκεί μέσα θα ενταχθούν οι γιατροί εργασίας, οι τεχνικοί σε ασφάλειες. Πιστεύω, λοιπόν, ότι πολύ σύντομα και η χώρα αυτή θα έχει σε επίπεδο ευρωπαϊκό μια θωράκιση για την αντιμετώπιση των προβλημάτων αυτών που απασχολούν την κοινωνία, όπως πολύ σωστά το θέσατε εσείς.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Μπαντουβάς.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κύριε Υπουργέ, πράγματι ο νόμος παρέχει το δικαίωμα στις εταιρείες που διαθέτουν πάνω από πενήντα εργαζόμενους να συνάπτουν συμβάσεις με εταιρείες που θα τους παρέχουν τεχνικό ασφάλειας καθώς και γιατρό. Όμως, ξέρετε ότι οι γιατροί εργασίας, όπως είπατε και εσείς ο ίδιος, είναι πάρα πολύ λίγοι και έτσι μια τέτοια εταιρεία που παρέχει ιατρικές υπηρεσίες συνάπτει σύμβαση με δυο τρεις γιατρούς εργασίας και στη συνέχεια στέλνει στις εταιρείες γιατρούς άνευ ειδικότητος ή γιατρούς γενικής ιατρικής τους οποίους ενοικιάζουν στις εταιρείες.
      Και πρέπει να πω, κύριε Υπουργέ, ότι το λειτούργημα του γιατρού είναι πάρα πολύ υψηλό, αλλά έτσι πέφτει χαμηλά. Δηλαδή, συγγνώμη, τι κάνουμε; Στήνουμε εταιρείες «rent a doctor» κατά το «rent a car» ή το « rent a bicycle»; Από την άλλη μεριά όμως, ποιος μου λέει εμένα ότι αυτός ο ανειδίκευτος γιατρός που θα στείλει αυτή η εταιρεία, δηλαδή ο ενοικιασμένος γιατρός, είναι σε θέση να εξασφαλίσει την υγιεινή και την ασφάλεια των εργαζομένων; Και ποιος μου λέει εμένα ότι η εταιρεία που έχει πάνω από πενήντα εργαζομένους δεν συνάπτει αυτή τη σύμβαση με την εταιρεία που του παρέχει τις ιατρικές υπηρεσίες, μόνο και μόνο για να καλύψει το γράμμα του νόμου;
      Κύριε Υπουργέ, ξέρετε ότι οι γιατροί στη χώρα μας είναι πάρα πολλοί. Αυξάνονται κάθε χρόνο με γεωμετρική πρόοδο. Έχουμε έξι πανεπιστήμια στην Ελλάδα που βγάζουν γιατρούς και, αν προσθέσουμε και αυτούς που έρχονται από τις πρώην ανατολικές χώρες και είναι εκατοντάδες κάθε χρόνο, τότε αντιλαμβάνεστε ότι αναγκαζόμεθα να εξάγουμε στην Αγγλία, όπως ακούστηκε σε αυτή την Αίθουσα άλλη φορά γιατρούς, για να βρουν δουλειά. Στο Ηράκλειο, την ιδιαίτερη πατρίδα μου πριν από είκοσι πέντε χρόνια είχαμε τριακόσιους γιατρούς. Σήμερα έχουμε πάνω από δύο χιλιάδες γιατρούς και πρέπει να πω ότι δεν έχουν όλοι  την  πελατεία εκείνη που θα τους εξασφαλίζει ένα εισόδημα ανάλογο των πολλών ετών που ξόδεψαν, για να αποκτήσουν την ειδικότητά τους. 
      Θεωρώ λοιπόν, κύριε Υπουργέ, ότι η πολιτεία οφείλει να προβλέψει τοποθέτηση γιατρών εργασίας με διάφανους όρους και αξιοκρατικές διαδικασίες, με την επικουρία των ιατρικών συλλόγων κάθε νομού, ειδικά δε όταν πρόκειται για δημόσιες επιχειρήσεις, τράπεζες κ.λπ. που τελούν υπό την εποπτεία του κράτους, ώστε να σταματήσει το άγος αυτό και ο ευτελισμός του λειτουργήματος του γιατρού. Άκου rent a doctor, κύριε Υπουργέ! Αυτό τώρα δεν μου χτυπάει καλά στο αυτί. Να βοηθηθούν όμως και οι γιατροί εκείνοι, που το εύρος της εργασίας τους δεν είναι μεγάλο, να αποκτήσουν ένα καθώς πρέπει εισόδημα.
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον  κ. Μπαντουβά.
      Το λόγο έχει ο κύριος Υπουργός.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Μπαντουβά, πρέπει να ξέρετε ότι οι αποσπασματικές ή οι εμβαλωματικές λύσεις, δεν είναι οι λύσεις του προβλήματος. Ένα μέρος του προβλήματος της πρόληψης και της αντιμετώπισης της υγείας των εργαζομένων, όπου έχουμε θανατηφόρα ατυχήματα, έχουμε τρομακτικές αναπηρίες, μεγάλο κόστος, πέρα από την ανθρώπινη ζωή που είναι το πολυτιμότερο, είναι ότι υπάρχει και κόστος τρομακτικό για την ελληνική οικονομία. Αρκεί να σας πω μόνο ότι από τα τροχαία ατυχήματα δισεκατομμύρια επιβαρύνονται οι ασφαλιστικοί οργανισμοί, διότι είτε υπάρχει σύνταξη χηρείας λόγω θανάτου είτε θάνατος λόγω αναπηρίας είτε νοσηλεία κ.λπ.. Άρα, είναι πολύ μεγάλο το πρόβλημα. 
     Για εμάς πρώτη προτεραιότητα είναι να μην υπάρχει ούτε ένας νεκρός. Αυτό πρέπει να αντιμετωπίσουμε μέχρι να περιορίσουμε, να ελαχιστοποιήσουμε ή ακόμα και να μηδενίσουμε, τα εργατικά ατυχήματα, τις βλάβες από την εργασία και να διασφαλίσουμε την υγεία. Αυτό το μεγάλο πρόβλημα δεν μπορεί να λυθεί αποσπασματικά, δηλαδή στο Ηράκλειο, στην Αιτωλοακαρνανία ή την Κεφαλλονιά να βάλουμε τους γιατρούς εργασίας. Το ζητούμενο είναι μια εθνική στρατηγική, μια εθνική πολιτική, όπου θα περιλαμβάνονται όλες οι παράμετροι, εκ των οποίων μία είναι αυτή που τέθηκε σήμερα.
     Άρα, λοιπόν, θα συνεργαστούμε και τα κόμματα και εσείς, κύριε Βουλευτά, και οι Βουλευτές της Νέας Δημοκρατίας…
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Και οι ιατρικοί σύλλογοι.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ακριβώς! 
     Πρώτον, λοιπόν, θα συνεργαστούμε στο σχέδιο νόμου που θα έρθει για το Εθνικό Κέντρο για την πρόληψη και την αντιμετώπιση της υγείας των εργαζομένων. Σ’ αυτό το εθνικό σχέδιο θα υπάρχει καταγραφή όλων των πραγματικών ατυχημάτων στην Ελλάδα σε εθνικό επίπεδο και όχι μόνο στο Ι.Κ.Α.. Δεύτερον, αυτό το Εθνικό Κέντρο θα κάνει την πρόληψη με επιστήμονες και φορείς της εργασίας και τρίτον, θα αντιμετωπίζει τα θέματα. Εκεί, λοιπόν, μπαίνουν  και οι γιατροί εργασίας, μπαίνουν και οι επόπτες ασφαλείας, μπαίνουν και όλα αυτά. 
     Άρα, λοιπόν, ζητάτε από μια Κυβέρνηση να ανταποκριθεί και θα ανταποκριθεί σ’ ένα εθνικό σχεδιασμό γι’ αυτό το πολύ μεγάλο πρόβλημα. Συμφωνώ απόλυτα ότι η παραγωγή γιατρών στην Ελλάδα έχει καταντήσει προλετάριο επιστημονικό και είναι σοβαρό θέμα, το οποίο θα επισημάνουμε στον κ. Κακλαμάνη.
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, μήπως μπορεί να προηγηθεί η επόμενη επίκαιρη ερώτηση αρμοδιότητάς μου;
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, επειδή ο κ. Τσοχατζόπουλος έχει μια επείγουσα προγραμματισμένη υποχρέωση δεν μπορεί να παραχωρήσει τη θέση του.
     ΑΠΟΣΤΟΛΟΣ –ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Πρέπει να πάω στην επιτροπή. 
     ΠΡΟΕΔΡΕΥΩΝ (Γεώργιος Σούρλας): Κύριε Γιακουμάτο, θα ακολουθήσει η δική σας ερώτηση μετά απ’ αυτή του κ. Τσοχατζόπουλου.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εντάξει, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Δεύτερη είναι η με αριθμό 287/6-12-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Απόστολου – Αθανάσιου Τσοχατζόπουλου προς τον Υπουργό Εθνικής Άμυνας, σχετικά με τη διακοπή των εργασιών αποπεράτωσης του 424 Γενικού Στρατιωτικού Νοσοκομείου Θεσσαλονίκης.
     Η επίκαιρη ερώτηση του κ. Τσοχατζόπουλου έχει ως εξής:
     «Με αφορμή την «παγκόσμια ημέρα για την ανθρώπινη υγεία και τον διαβήτη» (14 Νοεμβρίου) καλείστε  να μας ενημερώσετε γιατί διεκόπησαν επί τετράμηνο οι εργασίες στο νέο 424 Γ.Σ.Ν. Θεσσαλονίκης στο στρατόπεδο Καρατάσου. Όπως γνωρίζετε, με υπουργική απόφαση τον Αύγουστο του 1998 επαναπροσδιορίστηκε από το Υγειονομικό Συμβούλιο των Ενόπλων Δυνάμεων ο στόχος του νέου 424 Γ.Σ.Ν. ως κεντρικής ιατρικής μονάδας, πανεπιστημιακού επιπέδου, σε συνεργασία με το Αριστοτέλειο Πανεπιστήμιο Θεσσαλονίκης, για το σύνολο των Ενόπλων Δυνάμεων της βόρειας Ελλάδας, με σκοπό την πρόληψη, τη νοσηλεία, την έρευνα, την εκπαίδευση και επιμόρφωση του ιατρικού και νοσηλευτικού προσωπικού του χώρου υγείας των Ενόπλων Δυνάμεων. 
     Κύριος του έργου είναι το Γ.Ε.Σ. και το έργο έχει ενταχθεί στο πενταετές πρόγραμμα υποδομών και εξοπλισμών. με προϋπολογισμό 56 δισεκατομμύρια δραχμές, έχει μελετηθεί από τη Διεύθυνση Υγείας με τη σύμπραξη της Διεύθυνσης Υποδομών και έχει δημοπρατηθεί τον Οκτώβριο του 2001, με πρόβλεψη αποπεράτωσης το 2004 και πρόβλεψη λειτουργίας το 2005. Έχει πρόβλεψη για τετρακόσιες τριάντα δύο ανεπτυγμένες κλίνες και πλήρη σύνθεση γενικού νοσοκομείου, με χίλιες διακόσιες θέσεις εργασίας σε καιρό ειρήνης και χίλιες τριακόσιες σε καιρό καταστροφών ή πολέμου - πυρηνικού, χημικού και αντιμετώπισης ειδικών τρομοκρατικών αναγκών. 
     Δεδομένης της σημασίας και της αναγκαιότητας του έργου αυτού για τις Ένοπλες Δυνάμεις της χώρας και της εξασφαλισμένης χρηματοδότησης του έργου κατά την έναρξή του, καθώς και την πρόσφατη κληρονομιά ενός διαθέτη, κληροδοτήματος υψηλής αξίας αποκλειστικά υπέρ του 424 Γ.Σ.Ν., ερωτάται ο αρμόδιος Υπουργός: 
1. Σε τι οφείλεται η καθυστέρηση της παράδοσής του; Πότε θα αποπερατωθεί η κατασκευή του έργου;
2. Πότε προβλέπεται η λειτουργία του νέου Γ.Σ.Ν., καθώς και πότε προβλέπεται να τεθεί σε λειτουργία η νέα μονάδα αντιμετώπισης καταστροφών με δεδομένη και την πανευρωπαϊκή και παγκόσμια προσπάθεια προγραμματισμού αντιμετώπισης τρομοκρατικών ενεργειών;».
     Στην ερώτηση του κ. Τσοχατζόπουλου θα απαντήσει ο Υπουργός Εθνικής Άμυνας κ. Σπηλιωτόπουλος. 
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Ευχαριστώ, κύριε Πρόεδρε.
     Κύριε συνάδελφε, κατ’ αρχάς να διευκρινίσω ότι οι εργασίες κατασκευής του νέου νοσοκομείου Θεσσαλονίκης δεν διεκόπησαν παρά την κατάθεση ειδικής δήλωσης διακοπής εργασιών από την ανάδοχο κοινοπραξία, η οποία επικαλέστηκε οικονομικής φύσεως θέματα. Μετά από συντονισμένες ενέργειες των αρμοδίων φορέων του Υπουργείου και του Γενικού Επιτελείου Στρατού, εξευρέθη άμεσα λύση, εμμένοντας πάντοτε στις αρχές μας για διαφάνεια και συνεχή τεχνοοικονομικό έλεγχο και το έργο συνεχίζεται απρόσκοπτα με δεδομένο το ενδιαφέρον όλων για την άρτια και οικονομικά συμφέρουσα ολοκλήρωσή του. 
     Όσον αφορά την καθυστέρηση για την οποία ρωτάτε, τον Οκτώβριο του 2001 υπογράφηκε η σύμβαση για την κατασκευή του έργου μετά την υποβληθείσα μελέτη ύψους 3.000.000 ευρώ, που εσείς αναθέσατε σε ελβετικό οίκο και όχι στις διευθύνσεις του Υπουργείου, τις οποίες μνημονεύετε στην ερώτησή σας. Στις 11.1.2002 η ανάδοχος κοινοπραξία σας δηλώνει εγγράφως ότι η μελέτη δεν πληροί εθνικούς και ευρωπαϊκούς κανονισμούς. Επιπρόσθετα η Εγνατία Οδός έχει κάνει άλλη χάραξη στο δρόμο με αποτέλεσμα να απαιτείται τροποποίηση όλης της μελέτης. 
     Δεν γνωρίζατε περί των έργων της Εγνατίας πριν ξεκινήσει το έργο του νοσοκομείου; 
     Όσον αφορά τη διόρθωση αυτής της μελέτης, πληρώσατε σαν αποζημίωση άλλα 2.200.000 ευρώ στην ανάδοχο κοινοπραξία και αυτή η διορθωμένη εγκρίνεται στο τέλος του 2002. Μιλάμε ήδη για ένα χρόνο καθυστέρηση χωρίς να έχει ολοκληρωθεί η συνολική διαδικασία της μελέτης του έργου. Διαδικασία η οποία τελικά ολοκληρώνεται το Δεκέμβριο του 2003. Τότε εγκρίθηκε η αρχιτεκτονική μελέτη εφαρμογής, δηλαδή, λίγες μέρες πριν τις εκλογές του 2004, έχοντας πληρώσει μόνο για τις μελέτες και για τις τροποποιήσεις τους περίπου 11.000.000 ευρώ. Μέχρι το Μάρτιο του 2004 είχαν διατεθεί συνολικά για το έργο 38.710.000 ευρώ, τα περισσότερα απ’ αυτά όπως σας είπα σε διάφορες μελέτες, οι οποίες συμπλήρωναν ή τροποποιούσαν η μία την άλλη. Ευτυχώς που άλλαξε η Κυβέρνηση, γιατί αλλιώς κινδυνεύαμε όλος ο προϋπολογισμός του έργου να πάει σε μελέτες και στις τροποποιήσεις τους. 
     Έρχεται, λοιπόν, η Νέα Δημοκρατία το 2004 και διαθέτει 35.000.000 ευρώ μέχρι το τέλος του 2004, δηλαδή, 26.000.000 ευρώ περισσότερα απ’ ό,τι εσείς είχατε προβλέψει. Και μέχρι το τέλος του 2005 πρόκειται να διατεθούν συνολικά 127.000.000 ευρώ. Και αυτό αποδεικνύει εμπράκτως για το ποιος ενδιαφέρεται για την ολοκλήρωση της κατασκευής του έργου και την παράδοση του νέου νοσοκομείου έγκαιρα. 
     Εκτιμάται ότι το νοσοκομείο, κύριε συνάδελφε, θα λειτουργήσει μετά από όλες αυτές τις καθυστερήσεις, το πρώτο εξάμηνο του 2007, αφού αποπερατωθεί η κατασκευή και ολοκληρωθεί  η εκπαίδευση του ιατρικού και τεχνικού προσωπικού στις λειτουργικές διαδικασίες που θα διαθέτει το νοσοκομείο. Ταυτόχρονα θα είναι έτοιμο προς λειτουργία και το υπόγειο προστατευμένο τμήμα του νοσοκομείου. Στο πρώτο εξάμηνο του 2006 αναμένεται να λειτουργήσει και η μονάδα αντιμετώπισης ραδιοβιοχημικών προσβολών, η οποία θα είναι κινητή.
     Βεβαίως, σας καλούμε να επισκεφθείτε ακόμη και σήμερα το εργοτάξιο προκειμένου να πειστείτε ιδίοις όμμασι για την πρόοδο του έργου. 
     Σας ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Ο επερωτών συνάδελφος κ. Τσοχατζόπουλος έχει το λόγο.
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, απευθυνόμενος στον Υπουργό Εθνικής Άμυνας θα ήθελα να συνειδητοποιήσει γιατί έκανα την ερώτηση. Διότι για την κοινωνία της Θεσσαλονίκης, για το σύνολο των Ενόπλων Δυνάμεων, η ολοκλήρωση του προγραμματισμένου από το 1999 συγκεκριμένου έργου, έχει ιδιαίτερη σημασία. Προβλέπεται η διασύνδεσή του με το Αριστοτέλειο Πανεπιστήμιο ώστε να λειτουργήσει ως πανεπιστημιακή κλινική. Επίσης προβλεπόταν τότε η μεταφορά της στρατιωτικής ιατρικής σχολής -η οποία όπως ξέρετε έχει τεράστια προβλήματα λειτουργίας εκεί που βρίσκεται σήμερα- καθώς και το Στρατόπεδο Καρατάσου για να εξασφαλιστεί πράγματι η συγκρότηση μιας ολοκληρωμένης ιατρικής, πανεπιστημιακού επιπέδου υποδομής, η οποία θα καλύπτει και τις ανάγκες ειδικών καταστροφών σε περίπτωση πολέμου και κατ’ αυτόν τον τρόπο να αποκτήσουμε πράγματι ένα μεγαλειώδες συγκρότημα.
      Κύριε Υπουργέ, δεν σας έχουν ενημερώσει -σε αντίθεση μ’ αυτά που μας είπατε- ότι η κατασκευή του έργου ξεκίνησε τον Οκτώβριο του 2001, όχι οι μελέτες, η κατασκευή του έργου. Το ότι υπήρξαν κάποιες προσαρμογές μελέτης στη διαδρομή, αυτό είναι μια φυσιολογική διαδικασία, η οποία πάντοτε υπάρχει. Κανένα πρόβλημα αλλαγής της χάραξης δεν υπήρξε, ούτε για την Εγνατία, διότι όλα ήταν δεδομένα. Εκείνο το οποίο υπάρχει και είναι ανάγκη είναι να προβλεφθεί η  εγκατάσταση και της στρατιωτικής σχολής στο Στρατόπεδο Καρατάσου, ώστε να έχετε τη σιγουριά ότι εν πάση περιπτώσει αυτή η μονάδα θα μπορέσει να αποτελέσει πράγματι αυτό το οποίο περιμένουμε, διότι το σύνολο του Υγειονομικού των Ενόπλων Δυνάμεων προβλέπει τη λειτουργία και για τους τρεις κλάδους, χίλιες διακόσιες θέσεις εργαζομένων.
      Από την άλλη πλευρά, έχουμε τετρακόσιες τριάντα περίπου ανεπτυγμένες κλίνες, τριακόσιες σε περίπτωση πολέμου. Άρα, αυτό είναι μια μοναδικής εμβέλειας υποδομή, η οποία σε διασύνδεση με το δημόσιο σύστημα υγείας, αλλά και με το Αριστοτέλειο Πανεπιστήμιο καταλαβαίνετε ότι θα προσφέρει μια τεράστια υπηρεσία. 
      Εκείνο όμως που δεν μας απαντήσετε και περιμένω μια απάντηση είναι το εξής: Τελικά, οι συμβατικές ημερομηνίες που προβλέπονται θα τηρηθούν; Διότι είπατε ότι δεν υπήρξε καμία διακοπή. Όμως, επιτρέψτε μου να σας πω ότι το Εργατικό Κέντρο Θεσσαλονίκης και η Ομοσπονδία Οικοδόμων Θεσσαλονίκης έκαναν πορεία διαμαρτυρίας στην πόλη, ήρθαν σε όλους τους φορείς, πήγαν στο Υπουργείο Μακεδονίας-Θράκης να διαμαρτυρηθούν για τη διακοπή των εργασιών επί τετραμήνου. Εσείς τώρα έρχεστε και μας λέτε ότι δεν υπήρξε καμία διακοπή; Μα, απορώ πώς σας δίνουν τέτοια στοιχεία. Εδώ πέρα όλη η Θεσσαλονίκη, όλος ο κόσμος το ξέρει. Έγινε δημόσιο θέμα, γράφηκε στις εφημερίδες, ο Υπουργός Μακεδονίας-Θράκης πήρε θέση. Μα πώς είναι δυνατόν να μας λέτε τέτοια πράγματα;
      Γι’ αυτό σας παρακαλώ, φροντίστε και ζητήστε από τους συνεργάτες σας να εγγυηθούν στις συμβατικές ημερομηνίες την αποπεράτωση της συγκεκριμένης επένδυσης, η οποία έχει στρατηγική σημασία για τις Ένοπλες Δυνάμεις. Είμαι υποχρεωμένος να το τονίσω αυτό, κύριε Υπουργέ. Δεν είναι σαφώς δική σας ευθύνη. Είναι ευθύνη των Επιτελείων, είναι ευθύνη των συνεργατών σας να εγγυηθούν την εξασφάλιση. Δικαιολογία για περαιτέρω καθυστέρηση και μετάθεση, όπως άκουσα, για το 2007 δεν υπάρχει, διότι ήδη είχαν προβλεφθεί προγραμματικές συμφωνίες για την εκπαίδευση των υγειονομικών στελεχών, η οποία έπρεπε να είχε πραγματοποιηθεί. 
      Κύριε Υπουργέ, έχει σημασία, διότι μέσα από την ίδρυση και τη λειτουργία αυτής της μονάδος θα εξασφαλίζεται και η συνέχιση παροχής υπηρεσιών των στρατιωτικών γιατρών μέχρι το εξηκοστό πέμπτο έτος της ηλικίας τους, για να μπορέσει πράγματι να εξασφαλιστεί μία ενίσχυση για το Εθνικό Σύστημα Υγείας. Πιστεύω ότι ο Υπουργός που κάθεται δίπλα σας θα έχει ενδιαφέρον να βρει μια υποστήριξη από τις Ένοπλες Δυνάμεις στις ανάγκες του δικού του συστήματος. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κύριος Υπουργός. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Κύριε Πρόεδρε, μου κάνει εντύπωση πώς είναι δυνατόν να λέτε ότι ξεκίνησε το 2001 το έργο, όταν για ένα μεγάλο ποσοστό του έργου δεν υπήρχαν εγκεκριμένες μελέτες –προσέξτε- η κατ’ αρχήν έγκριση της αρχιτεκτονικής μελέτης έγινε στις 10 Δεκεμβρίου του 2003. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Εγώ έκανα τα εγκαίνια. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Περιμένετε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Έγιναν τροποποιήσεις.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Όσον αφορά τις τροποποιήσεις που είπατε και στις οποίες οφείλεται κατά πολύ μεγάλο μέρος η καθυστέρηση, τον Οκτώβριο του 2003 η Διεύθυνση Υποδομής του Γ.Ε.Σ. λέει ότι για την αποζημίωση της τροποποίησης της οριστικής μελέτης, που σας είπαμε προηγουμένως, το ποσοστό τροποποίησης είχε βάση το 60% τελικά αντί του 39%. Δηλαδή, μιλάμε για τροποποιήσεις στο μεγαλύτερο ποσοστό του έργου. Πώς είναι δυνατόν με τέτοιες τροποποιήσεις και με μελέτες που για να εγκριθούν θέλουν κάποιο χρόνο και η αρχιτεκτονική μελέτη για να εγκριθεί έφθασε τον Δεκέμβριο του 2003 εσείς να λέτε ότι δεν έχει καθυστερήσει το έργο;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Το 2000, το 2001, το 2002 δούλευε κανονικά το εργοτάξιο. Πλήρως, κανονικά, χωρίς πρόβλημα.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Απ’ ό,τι φαίνεται και εσείς τώρα δηλώνετε ότι γινόταν κατασκευή και μετά ολοκληρωνόταν ή εγκρινόταν η μελέτη. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Όχι.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Εδώ είναι θέμα, κύριε Υπουργέ. Προσέξτε: Στην ερώτησή σας λέτε μια μεγάλη ανακρίβεια, ότι δήθεν οι Διευθύνσεις του Υπουργείου Εθνικής Άμυνας μελέτησαν την όλη υπόθεση. Εδώ έχουμε δύο χαρτιά του 1999, τα οποία εσείς υπογράψατε, με τα οποία η δημοπράτηση του έργου μελετήθηκε από ελβετικό οίκο και όχι από τις διευθύνσεις. Διαβάστε την ερώτησή σας. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Το 1999 είχαν τελειώσει οι μελέτες. 
      ΠΡΟΕΔΡΕΥΩΝ (Γεώργιος Σούρλας): Κύριε Τσοχατζόπουλε, δεν μπορούμε να συνεχίσουμε έτσι.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας):  Και προσέξτε, διαδικασία την οποία μνημονεύετε, χαρακτηρίζοντας κατ’ αρχήν την κατασκευή ενός νοσοκομείου ως έργο ειδικής φύσεως…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Βεβαίως. Γιατί σας ενοχλεί αυτό;
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): …προκειμένου να μην τύχει της ανάλογης δημοσιότητας.
    ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Εντάχθηκε και στο πενταετές. 
    ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Γιατί, δημοσιότητα σημαίνει διαφάνεια. Αποφύγατε τη δημοσιότητα και η «δημοπράττηση» ήταν στην ουσία μία διαδικασία απευθείας ανάθεσης με τη μέθοδο των προεπιλεγμένων προσκλήσεων κατά τη συνήθη πρακτική σας.
    (Θόρυβος στην Αίθουσα)
    ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι, έχει δικαίωμα να λέει αυτά που θέλει. 
    ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Συμφωνήσατε έκπτωση 9% όταν γνωρίζατε ότι στην αγορά οι εκπτώσεις είναι πολύ μεγαλύτερες από το 9%. Κάτι συμβαίνει εδώ. Το λέω αυτό γιατί εμείς οπωσδήποτε θα ολοκληρώσουμε το έργο μέσα από διαδικασίες διαφάνειας και τεχνικοοικονομικού ελέγχου. Αυτό κάνουμε τώρα. Κάνουμε έλεγχο και ψάχνουμε αρκετά σημεία στα οποία θα εξακριβωθεί εάν υπήρξε διαφάνεια στη διαδικασία ανάθεσης της μελέτης, αν εκτελέστηκαν οι εργασίες σύμφωνα με τις μελέτες και αν υπήρξαν κακοτεχνίες και καθυστερήσεις πάνω σ’ αυτά τα θέματα. Το θέμα δεν έχει κλείσει και ερευνάται. 
    Κατά τα άλλα, το έργο θα ολοκληρωθεί με διαφάνεια εξασφαλίζοντας το δημόσιο συμφέρον. Θα παραδώσουμε ένα άρτιο κατασκευαστικά και πλήρως εξοπλισμένο και τεχνολογικά σύγχρονο νοσοκομείο στα στελέχη των Ενόπλων Δυνάμεων. Εκτιμάται ότι ατυχώς μετά από τις καθυστερήσεις που γίνονται λόγω της δικής σας καθυστέρησης με τις τροποποιήσεις των μελετών θα πάμε μετά το 2007. 
    ΠΡΟΕΔΡΕΥΩΝ (Γεώργιος Σούρλας): Κύριε Τσοχατζόπουλε, ήσασταν πρώην Υπουργός Άμυνας. Τα υπόλοιπα βρεθείτε και κουβεντιάστε τα. Δεν μπορεί να εξαντληθεί τώρα αυτό το τεράστιο θέμα που σας απασχολεί. 
    ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Θα έρθω επάνω να με ενημερώσετε. 
    ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Με ιδιαίτερη χαρά σας περιμένω.
    ΠΡΟΕΔΡΕΥΩΝ (Γεώργιος Σούρλας): Θα συζητηθεί τώρα η τέταρτη με αριθμό 296/6.12.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με τις συνθήκες υγιεινής και ασφάλειας των εργαζομένων στα ΕΛ.ΠΕ.
    Η επίκαιρη ερώτηση του κ. Λεβέντη έχει ως εξής:
    «Το πρόσφατο ατύχημα στις εγκαταστάσεις των ΕΛ.ΠΕ. στην Αγία Τριάδα Μεγάρων αναδεικνύει με κραυγαλέο τρόπο τους κινδύνους που επιφυλάσσει η επικράτηση των κανόνων της αγοράς στην εργασία. Στη λογική του κέρδους και της συμπίεσης του κόστους οι συνθήκες εργασίας εντατικοποιούνται, προτιμάται η φτηνή, ανασφάλιστη και «μαύρη» απασχόληση, μέσα ατομικής προστασίας δεν χορηγούνται. Οι ειδικευμένοι τεχνίτες αντικαθίστανται από ανειδίκευτους. Τα τραγικά αποτελέσματα αυτής της πολιτικής αποτυπώνονται στους δείκτες εργατικών ατυχημάτων της χώρας μας που βρίσκονται στην πρώτη θέση μεταξύ των χωρών της Ευρωζώνης. 
    Στα υπό κρατική διοίκηση ΕΛ.ΠΕ. αποδεικνύεται ότι δεν τηρήθηκε κανένας από τους κανόνες υγιεινής και ασφάλειας εργασίας, δεν υπήρξε κανένας έλεγχος, καμία εξασφάλιση για την επαγγελματική επάρκεια του εργολάβου και των εργαζομένων του συνεργείου. Η κληρονομιά των δεκάδων νεκρών και τραυματιών της «ΠΕΤΡΟΛΑ» με την οποία έχουν συγχωνευθεί τα ΕΛ.ΠΕ. δεν έχει γίνει μάθημα. Αυτή η πολιτική εγκυμονεί τεράστιους κινδύνους για τους εργαζόμενους και τους κατοίκους ολόκληρης της δυτικής Αττικής στην οποία συγκεντρώνεται το μεγαλύτερο μέρος της βαριάς βιομηχανίας της χώρας μας. 
    Με βάση όλα τα παραπάνω ερωτώνται οι κύριοι Υπουργοί ποια μέτρα προτίθενται να λάβουν ώστε:
    Να υπάρξει νομοθετική ρύθμιση για την κάλυψη των εργαζομένων για ασφαλείς και υγιεινές συνθήκες εργασίας.
    Να υποχρεώνονται οι εργολάβοι να καταθέτουν γραπτή εκτίμηση επαγγελματικού κινδύνου, να χρησιμοποιούν εξειδικευμένο προσωπικό και να του παρέχουν τα απαραίτητα μέσα ατομικής προστασίας.
    Να λειτουργήσει εσωτερική υπηρεσία προστασίας πρόληψης (ΕΣΥΠΠ) στα ΕΛ.ΠΕ.
    Υπήρξε γραπτή εκτίμηση επαγγελματικού κινδύνου πριν την έναρξη των εργασιών και αν ναι, να κατατεθεί όπως και οι εκθέσεις του ΚΕΠΕΚ και της Επιθεώρησης Εργασίας.»
    Ο Υφυπουργός Απασχόλησης και Κοινωνικής Απασχόλησης κ. Γιακουμάτος έχει το λόγο.
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πράγματι στις 28.11.2005 συνέβη ένα ατύχημα στα ΕΛ.ΠΕ. Άμεσα, την ίδια μέρα, η υπηρεσία του Σ.ΕΠ.Ε. επελήφθη του θέματος. Έγινε αυτοψία επιτόπου.
      Μέχρι σήμερα έχουν καταθέσει δύο από τους πέντε τραυματίες -δεν απειλείται η ζωή, είχαν μικροεγκαύματα-  και ακόμη άλλα δέκα άτομα εργαζόμενοι και στελέχη των ΕΛ.ΠΕ και της εργολήπτριας εταιρείας «Μαλιόντα- Γεώργιος Βασιλάς και ΣΙΑ», ενώ ταυτόχρονα ελέγχονται οι διαδικασίες των ΕΛ.ΠΕ που προβλέπονται για τέτοιου είδους εργασίες. 
      Κύριε Λεβέντη, έχω την εντύπωση ότι βιαστήκατε. Και το λέω αυτό, γιατί δεν πρέπει να βγάζουμε  επιπόλαια συμπεράσματα, όπως το ποντίκι στο Δρομοκαϊτειο, και να μην πέφτουμε σε τέτοιες λογικές στο Εθνικό Κοινοβούλιο. Σας λέω, λοιπόν, ότι ολοκληρωμένη εικόνα θα έχουμε  όταν ολοκληρωθεί η διαδικασία των καταθέσεων στην υπηρεσία μας, αξιολογηθεί το σύνολο των εγγράφων που έχουμε ζητήσει και συνταχθεί η έκθεση αυτοψίας του ατυχήματος. Τότε πράγματι θα έχετε δίκιο να ερωτάτε και εγώ να απαντώ. 
      Παράλληλα σας ενημερώνω ότι έχει ξεκινήσει η προβλεπόμενη από τη νομοθεσία διαδικασία για να επιβληθούν ποινικές και διοικητικές κυρώσεις στους υπευθύνους, αν υπάρχει κάποια ευθύνη στην εταιρεία. 
      Θέλω να σας πω, όμως, ότι τα ΕΛ.ΠΕ έχουν ένα πάρα πολύ καλό σχέδιο για την πρόληψη και αντιμετώπιση και σας παραπέμπω στην προηγούμενη επίκαιρη ερώτηση του κ. Μπαντουβά που είπα ότι η Κυβέρνηση εξετάζει συνολικά το θέμα της πρόληψης και  αντιμετώπισης  θεμάτων υγείας των εργαζομένων με ένα εθνικό κέντρο που θα είναι για την ασφάλεια και για την υγεία των εργαζομένων. Άρα, λοιπόν, λίγη υπομονή, δεν βλάπτει.
      ΠΡΟΕΔΡΕΥΩΝ (Γεώργιος Σούρλας): Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κύριε Υπουργέ, εμείς δεν βιαζόμαστε να βγάλουμε συμπεράσματα ούτε για ποντίκια ούτε για κατσαρίδες ούτε για γάτες στα χειρουργεία,  αλλά έχουμε να κάνουμε με ανθρώπους. Και μιλάμε για ανθρώπους που έχουν χαθεί στο χώρο αυτό. 
      Τα ΕΛ.ΠΕ, που αποτελούν τη συνένωση των ΕΛ.Δ.Α και της «ΠΕΤΡΟΛΑ», έχουν ένα βεβαρημένο μητρώο, δυστυχώς -έχουμε θρηνήσει πολλά θύματα σ’ αυτήν την περιοχή από εργατικά ατυχήματα- δεν πρέπει να ξεχνάμε τους δεκαπέντε νεκρούς της «ΠΕΤΡΟΛΑ», που ακόμη το πόρισμα δεν έχει αποδώσει πουθενά ευθύνες, κανένας δεν βρέθηκε υπεύθυνος. Κάηκαν δεκαπέντε άνθρωποι. 
      Τα εργατικά ατυχήματα –το ξέρετε πολύ καλά- είναι μία μόνιμη μάστιγα για τους εργαζόμενους στη χώρα μας. Έχουν χαθεί πάρα πολλοί άνθρωποι και εξακολουθούν να χάνονται εκατοντάδες κάθε χρόνο και να τραυματίζονται χιλιάδες και  πάρα πολλοί από αυτούς να μένουν μόνιμα ανάπηροι. 
      Είπατε ότι υπάρχει ένα σοβαρό οικονομικό κόστος και αυτό είναι γεγονός. Πρέπει να υπάρξει εθνική στρατηγική, αλλά πρώτα και κύρια πρέπει να υπολογίσουμε τους ανθρώπους που χάνονται, που τραυματίζονται, που είναι το πρώτο και κύριο και μεγάλο μας μέλημα. Εδώ πρέπει να πούμε ότι, δυστυχώς, δεν παίρνονται τα μέτρα που πρέπει να παίρνονται και σ’ αυτό που στοχεύει η δική μας ερώτηση. Αυτήν τη στιγμή αυτά τα ατυχήματα, σχεδόν στην ολότητά τους, συμβαίνουν σε εργολάβους. Οι εργολάβοι χρησιμοποιούν, όπως ξέρετε, ανειδίκευτους εργάτες για να ελαττώσουν το κόστος της εργασίας, δεν παίρνουν τα αναγκαία προστατευτικά μέτρα -πολλές φορές μάλιστα είναι αλλοδαποί που εργάζονται εξαντλητικά, εντατικά- και αυτό έχει σαν αποτέλεσμα να θρηνούμε τόσα θύματα. 
      Το ερώτημά μας είναι: ποια μέτρα λαμβάνει η υπεύθυνη πολιτεία, η υπεύθυνη Κυβέρνηση και εσείς σαν Υπουργείο Εργασίας, ώστε να μην έχουμε αυτά τα φαινόμενα; Οι εργολάβοι αυτοί που χρησιμοποιούν αυτά τα μέσα, θα πρέπει να έχουν όλες τις απαραίτητες προϋποθέσεις. Πρέπει να υπάρξουν ουσιαστικά μέτρα πρόληψης, υγιεινής και ασφάλειας, εφαρμογή της νομοθεσίας, ίδρυση φορέα ασφάλισης επαγγελματικού κινδύνου, χρησιμοποίηση εργατών με ανάλογη ειδίκευση και αυστηροποίηση, ασφαλώς, των ποινών για όσους έχουν ευθύνες. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Οι επιθεωρήσεις εργασίας πρέπει να πούμε ότι δεν κάνουν το έργο τους, κύριε Υπουργέ -είναι ανεπαρκές το προσωπικό- αλλά υπάρχουν και άλλες αιτίες που πολλές φορές δεν εκτελούν, όπως θα έπρεπε το έργο τους. Νομίζουμε, όμως, ότι η αποκλειστική ευθύνη είναι η ευθύνη της πολιτείας και του αρμοδίου Υπουργείου Εργασίας και σ’ αυτό περιμένουμε την απάντησή σας.
      Αυτό που ελέχθη, κύριε Υπουργέ ....
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε.
      ΑΘΑΝΑΣΙΟΣ ΛΕΒΕΝΤΗΣ: Τελειώνω, κύριε Πρόεδρε.
      Κύριε Υπουργέ, το ατύχημα για το οποίο έγινε λόγος οφείλεται στο ότι κάποιος ανειδίκευτος εργάτης κοπανούσε μ’ ένα σφυρί μια βίδα και έγινε η έκρηξη και ακολούθησε το κακό. Αν με τέτοια μέσα δεν παίρνουμε μέτρα σε ....
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, σας παρακαλώ.
      ΑΘΑΝΑΣΙΟΣ ΛΕΒΕΝΤΗΣ: …που έχουν κηροζίνη, που έχουν βενζίνη, τότε υπάρχει κίνδυνος και για τους εργαζόμενους και για τις βιομηχανίες, αλλά και για ολόκληρη την περιοχή.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Λεβέντη, όσον αφορά το ατύχημα, περιμένουμε με σοβαρότητα και υπευθυνότητα να ολοκληρωθεί η διαδικασία της ανάκρισης και των καταθέσεων για να σας απαντήσω.
      Αυτή η υπεραπλούστευση, ότι παίρνει ένας εργάτης ένα σφυρί και βγάζει σπίθες κ.λπ. είναι μια λογική, κύριε καθηγητά, που δεν τιμά κανέναν. Διότι αν είχαμε τέτοια λογική και τέτοια εργατική αντιμετώπιση, θα είχαμε κάθε μέρα εκατοντάδες νεκρούς. Τα πράγματα δεν είναι έτσι απλά.
      Αυτό το λέω, γιατί σε κάποιο σημείο της επίκαιρης ερώτησής σας κάνετε αναφορά για «μαύρη» εργασία. «Μαύρη» εργασία υπάρχει. Σας ενημερώνω όμως, ότι ελέγχθηκαν οι καταστάσεις του εργολάβου και, από τους θεωρημένους πίνακες που προσκόμισε ο εργολάβος στην υπηρεσία μας, προκύπτει ότι οι εργαζόμενοι στο συγκεκριμένο έργο εργάζονταν νόμιμα. Άλλο αν έχετε μια πολιτική αντίθεση στο θέμα των εργολάβων, γιατί θέλετε θέσεις απασχόλησης. Εδώ υπάρχουν νόμοι.
      Λέω λοιπόν –και το ‘χω ξαναπεί σε σας- ότι μαζί θα συνδιαμορφώσουμε το 2006 το Εθνικό Κέντρο Πρόληψης και Αντιμετώπισης για την υγεία των εργαζομένων, πράγμα που είναι πολύ σημαντικό. Η πρώτη προτεραιότητά μας είναι να μην ξαναθρηνήσουμε δεκαπέντε νεκρούς, όπως στην «ΠΕΤΡΟΛΑ». Η Κυβέρνηση αυτή κάνει μάχη και αγωνίζεται να περιορίσει, μέχρι και να μηδενίσει τις πιθανότητες ώστε να μην υπάρχουν θάνατοι, οι οποίοι υπάρχουν δυστυχώς.
      Δυστυχώς υπάρχουν κενά αλλά μην περιμένετε στην πολιτική θαυματοποιούς. Λάθη και παραλείψεις εικοσαετίας δεν μπορεί ένα μαγικό ραβδάκι σ’ όλους τους τομείς της δημόσιας ζωής να το διορθώσει. Έχουμε κάνει όμως, πάρα πολλά σημαντικά βήματα. Αναβαθμίζουμε το Σ.ΕΠ.Ε., ένα Σ.ΕΠ.Ε. που ξέρετε ότι δημιουργούσε ταλαιπωρία. Η Επιθεώρηση Εργασίας είχε πάει στις νομαρχίες, ξαναγύρισε στο Υπουργείο και προσπαθούμε να ανασυντάξουμε τις δυνάμεις ελέγχου, πρόληψης και αντιμετώπισης.
      Αυτά θα γίνουν με εθνικό σχέδιο και μέχρι τότε νομίζω ότι αντιμετωπίζονται ικανοποιητικά, όχι βέβαια όσο θα ήθελα, γιατί πάντα στο καλό υπάρχει το καλύτερο.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Θα συζητηθεί η Τρίτη με αριθμό 294/6.12.2005, επίκαιρης ερώτησης της Βουλευτού του Κομμουνιστικού Κόμματος Ελλάδας, κ. Ελπίδας Παντελάκη προς τον Υπουργό Εμπορικής Ναυτιλίας, σχετικά με την πρόσφατη απόφαση του Υπουργείου να επιτρέπει τον απόπλου των πλοίων για περιοχές που επικρατούν άνεμοι άνω των εννέα μποφόρ κ.λπ.
      Η επίκαιρη ερώτηση της κυρίας συναδέλφου, έχει ως εξής: 
      «Ένα ακόμη μέτρο που επιβλήθηκε με λαϊκή απαίτηση και είχε ως στόχο την προστασία της ανθρώπινης ζωής των ναυτεργατών και των επιβατών στα πλοία, αίρεται από την Κυβέρνηση της Νέας Δημοκρατίας προκαλώντας δικαιολογημένες αντιδράσεις και αγανάκτηση.
      Με πρόσφατη απόφασή του ο Υπουργός Εμπορικής Ναυτιλίας, αδιαφορώντας για τους τεράστιους κινδύνους που αυτή δημιουργεί στην ασφάλεια των πλοίων και των επιβαινόντων σ’ αυτά, επιτρέπει τον απόπλου των πλοίων για περιοχές που επικρατούν άνεμοι άνω των εννέα BF (μποφόρ), εφόσον υπάρχει υπεύθυνη δήλωση του πλοιάρχου, ότι θα ακολουθήσει διαφορετική από την κανονική πορεία με μικρότερης έντασης ανέμους.
      Η απόφαση αυτή του Υ.Ε.Ν. αποτελεί κομμάτι του «παζλ» της πολιτικής εξυπηρέτησης των εφοπλιστικών συμφερόντων και ενίσχυσης της κερδοφορίας τους που ακολούθησαν πιστά οι κυβερνήσεις του ΠΑ.ΣΟ.Κ. και συνεχίζει και αυτή της Νέας Δημοκρατίας.
      Ερωτάται ο κύριος Υπουργός, αν και πότε θα ανακαλέσει την επικίνδυνη απόφασή του και ποια μέτρα θα πάρει προκειμένου να ενισχύσει την ασφάλεια της ανθρώπινης ζωής στη θάλασσα».
      Ο Υπουργός Εμπορικής Ναυτιλίας κ. Κεφαλογιάννης, έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, πρώτα απ’ όλα θέλω να παραπονεθώ στην κ. Παντελάκη, η οποία -πάντα επιμελής- καταφέρνει να προηγείται όλων των άλλων συναδέλφων και κυρίως των συναδέλφων του ΠΑ.ΣΟ.Κ. στον αρμόδιο τομέα της ναυτιλίας και θα διαταράξει τις σχέσεις φιλίας μου μαζί τους. Αυτός είναι ο λόγος για τον οποίο και η κ. Τσουρή αναφέρθηκε στο θέμα.
     Θέλω να πω, λοιπόν, ότι θα καταθέσω στα Πρακτικά για το θέμα του απόπλου δύο αποφάσεις από τις πολλές, οι οποίες έχουν εκδοθεί από το 1985. Η μία είναι στις 28 Ιανουαρίου 1985 και η άλλη στις 12 Μαϊου 1987 των τέως Υπουργών κ. Κατσιφάρα και κ. Αλεξανδρή, που ρυθμίζουν ακριβώς το ίδιο θέμα, αλλά όχι με υπουργική απόφαση που κατοχυρώνει τον πλοίαρχο, αλλά με απλές οδηγίες. Τις καταθέτω στα Πρακτικά.
      (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει στα Πρακτικά τις προαναφερθείσες αποφάσεις οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κυρία Παντελάκη, νομίζω ότι στην ερώτησή σας έχετε δύο στοιχεία τα οποία δεν είναι σωστά. Το ένα αναφέρεται στο ότι «αδιαφορώντας το Υπουργείο για τους τεράστιους κινδύνους» –όπως λέτε- «που αυτή δημιουργεί για την ασφάλεια των πλοίων και των επιβαινόντων». Δεν υπάρχει κανένα θέμα ασφάλειας. Και δεν υπάρχει κανένα θέμα ασφάλειας πρώτα απ’ όλα λόγω της ποιότητας των πλοίων. Αυτό το λένε όλοι, το λέει η Πανελλήνια Ναυτική Ομοσπονδία, το λέει η Ένωση Πλοιάρχων, το λένε όλοι και δεύτερον γιατί το λέει η λογική. Όταν βγήκε το απαγορευτικό, τα πλοία ήταν εβδομήντα πέντε μέτρων μήκους και σήμερα έχουμε πλοία με διακόσια δώδεκα μέτρα μήκος. Δεν πρέπει, λοιπόν, να δημιουργούμε καμία σύγχυση και καμία ανησυχία στο επιβατικό κοινό. 
      Το δεύτερο, λέτε ότι επιτρέπει τον απόπλου των πλοίων για περιοχές που επικρατούν άνεμοι άνω των εννέα μποφόρ. Η πραγματικότητα ποια είναι; Είναι ότι τίποτα δεν αλλάζει από το προηγούμενο καθεστώς. Αυτό που λέμε είναι ότι εκεί που η Εθνική Μετεωρολογική Υπηρεσία επιτρέπει, γιατί οι άνεμοι που πνέουν είναι μικρότεροι από εννέα μποφόρ, από εκεί θα μπορεί να πηγαίνει το πλοίο της ακτοπλοϊας, παρακάμπτοντας την περιοχή του απαγορευτικού, για να πάει στον προορισμό του. Αυτή είναι η πραγματικότητα. Τίποτα δεν αλλάζει και βεβαίως κι εσείς κι εμείς και όλοι στη Βουλή είμαι βέβαιος ότι έχετε ως πρώτο θέμα στην πολιτική σας την ασφάλεια της μετάβασης των πλοίων και των επιβατών.
      Αυτό επίσης που θέλω να σας πω είναι ότι έχει γίνει μία ευρεία σύσκεψη στο Υπουργείο Εθνικής Αμύνης με όλες τις συναρμόδιες υπηρεσίες γιατί είμαστε η μόνη χώρα στην Ευρώπη –να μην πω στον κόσμο ολόκληρο- η οποία μετράει το απαγορευτικό με βάση την ταχύτητα των ανέμων, άρα κλείνει ολόκληρο το Αιγαίο και με γραφειοκρατικές διαδικασίες και έλλειψη προσωπικού τα πραγματικά στοιχεία βγαίνουν κάθε εικοσιτετράωρο και όχι κάθε τρεις ώρες, που βγαίνουν τα στοιχεία από την Εθνική Μετεωρολογική Υπηρεσία και με δορυφόρους, με τα νέα συστήματα που υπάρχουν στα πλοία και τον πλήρη μηχανολογικό εξοπλισμό που υπάρχει στο Εθνικό Μετσόβειο Πολυτεχνείο και στο ΕΛΚΕΔΕ, που είναι κρατικός φορέας, θα μετράμε το ύψος του κύματος. 
      Αυτό, λοιπόν, για το οποίο θέλω να σας βεβαιώσω είναι ότι τίποτε δεν αλλάζει από το προηγούμενο καθεστώς, απλά θα επιτρέπεται να πηγαίνουν τα πλοία στον προορισμό τους μόνο από εκεί που η ένταση του ανέμου είναι μικρότερη από εννέα μποφόρ, όπως προέβλεπε διαχρονικά από το 1976 ο ειδικός κανονισμός. Απλώς θα παρακάμπτουν την πορεία τους με ευθύνη του πλοιάρχου, ο οποίος θα καταθέτει υπεύθυνη δήλωση και θα συμπληρώσουμε, μετά από αίτημα της ΠΝΟ και της πλοιοκτήτριας εταιρείας. 
      ΠΡΟΕΔΡΕΥΩΝ (Γεώργιος Σούρλας): Η κ. Παντελάκη έχει το λόγο. 
      ΕΛΠΙΔΑ ΠΑΝΤΕΛΑΚΗ: Κύριε Υπουργέ, θα περίμενα να υποστηρίξετε αυτήν την απόφαση που πήρατε με επιχειρήματα και όχι να επιχειρηματολογήσετε με βάση την ανακρίβεια της επίκαιρης ερώτησης στην οποία θα αναφερθώ. 
      Προσπερνώ το ζήτημα που αναφέρατε σε σχέση με τους προηγούμενους Υπουργούς και το τι έκαναν. Αν αρχίσουμε τη συζήτηση με αυτό, καήκαμε. Το αν είναι απλή οδηγία ή υπουργική απόφαση, δεν είναι το ζήτημα. Η ουσία ποια είναι και αυτή είναι ότι υπάρχει αλλαγή και αυτό που προκύπτει είναι ότι έχετε υποχωρήσει στις πιέσεις των ακτοπλόων και των εταιρειών, βάζοντας σε κίνδυνο την ανθρώπινη ζωή στη θάλασσα. Αυτή είναι η εκτίμηση του κόμματός μας και να την πάρετε υπ’ όψιν σας. Αν νομίζετε δε ότι σας αδικεί και είναι σκιά για σας, πρέπει να ανακαλέσετε την απόφαση ή να πείσετε με τα επιχειρήματά σας γι’ αυτή σας την απόφαση. 
      Για ποιους το κάνετε; Για τους επιβάτες έχετε πει και για τις ανάγκες των νησιωτικών περιοχών. Μα αυτό που έχει αποδειχθεί μέχρι τώρα είναι ότι μόνο το απαγορευτικό δεν είναι αυτό στο οποίο δεν είχε πρόβλημα η ακτοπλοϊκή σύνδεση της στεριάς με τη νησιωτική χώρα. Τα απαγορευτικά που υπήρχαν μέχρι τώρα δεν ήταν πρόβλημα, αλλά η αιτία ήταν τα προβλήματα που υπάρχουν στον ακτοπλοϊκό στόλο.
      Για την ανακρίβεια, είπατε τη μισή αλήθεια –δεν πειράζει όμως- διαβάσατε το μισό κείμενο από το κείμενο της επίκαιρης. Είπατε ότι εμείς λέμε ότι επιτρέπετε τον απόπλου στις περιοχές που επικρατούν άνεμοι των εννέα μποφόρ. Δεν διαβάσατε το επόμενο που λέμε.
      Λέει, λοιπόν: «Εφόσον υπάρχει υπεύθυνη δήλωση του πλοιάρχου που θα ακολουθήσει διαφορετική από την κανονική πορεία». Μα γι’ αυτό συζητάμε, για την εναλλακτική πορεία και μιλάμε για την Ελλάδα και για την ακτοπλοΐα. 
      Εμείς λέμε, λοιπόν, ότι η Ελλάδα είναι όντως η μόνη χώρα στην οποία διατηρείται αυτό το καθεστώς και οι λόγοι που το επέβαλαν όχι μόνο ισχύουν, αλλά διατηρούνται στο ακέραιο και υπάρχουν και επιπρόσθετοι λόγοι. Είναι το νησιωτικό σύμπλεγμα, όπου έχουμε χιλιάδες νησιά και εκατόν πενήντα νησιά έχουν άμεση σύνδεση, αυτήν τη σύνδεση που έχουν. Είναι η κατάσταση των πλοίων τα οποία είναι υπερήλικα, άθλια, οι επικίνδυνες λιμενικές εγκαταστάσεις, η παραπέρα μείωση των οργανικών συνθέσεων των πλοίων και η εντατικοποίηση που υπάρχει στα καράβια και οι αποδεδειγμένα διάτρητοι έλεγχοι με ευθύνη του Υπουργείου Εμπορικής Ναυτιλίας. 
      Αυτό και μόνο το εφιαλτικό τοπίο είναι αρκετό να δημιουργήσει προβλήματα απ’ αυτήν σας την απόφαση η οποία, ουσιαστικά, θέλει να εξυπηρετήσει τους ακτοπλόους να λύσουν ένα πρόβλημα που έχουν. Θέλουν να μην είναι δεμένα τα καράβια, να φεύγουν και να μεταφέρουν τα εμπορεύματά τους και όσοι επιβάτες είναι μέσα να φεύγουν. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, ζητώ την κατανόησή σας, θα είμαι πολύ σύντομη. Καταλαβαίνετε πόσο σημαντικό είναι αυτό το ζήτημα για όλους.
      Εδώ τι γίνεται αυτήν τη στιγμή; Μετακυλύετε την ευθύνη στον πλοίαρχο ο οποίος, αν δεν ακολουθήσει εναλλακτική πορεία, δεν είναι πλοίαρχος στο καράβι το επόμενο διάστημα. 
      Λέτε για πάνω από εβδομήντα πέντε μέτρα το πλοίο. Σε άλλη συζήτηση που κάναμε εδώ, στη Βουλή, στις 6 Δεκεμβρίου είχατε «φωτογραφίσει» την Κρήτη και τα Δωδεκάνησα που είναι διακοσάρια. Μα εμείς δεν είμαστε ειδικοί, αλλά οι ειδικοί λένε ότι το μέγεθος του καραβιού δεν είναι απόλυτος δείκτης ασφάλειας. Είναι συνυπολογισμός πολλών παραγόντων και μάλιστα οι ειδικοί λένε ότι όποιος υποτιμήσει τα προβλήματα που μπορεί να προκύψουν στη θάλασσα και στις καλύτερες συνθήκες, πάει στον πάτο. 
      Έχετε αναφέρει ζητήματα που μας απασχολούν ιδιαίτερα, όπως στη δημόσια δήλωση –κι εδώ κλείνω, κύριε Πρόεδρε- για τα ζητήματα της Εθνικής Μετεωρολογικής Υπηρεσίας και μάλιστα κάνατε σύσκεψη και μου έχετε πει δημόσια πως όταν λυθούν τα προβλήματα της αντιμετώπισης των υποδομών και της σύγχρονης τεχνολογίας, τότε θα είναι περιττή αυτή η ερώτηση.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κυρία Παντελάκη.
      ΕΛΠΙΔΑ ΠΑΝΤΕΛΑΚΗ: Ας περάσουν, λοιπόν, οι μήνες και ερχόμαστε και τα ξαναλέμε. Αυτό που χρειάζεται, λοιπόν, είναι γενναία χρηματοδότηση, να αντιμετωπιστούν τα προβλήματα που υπάρχουν στην Ε.Μ.Υ.. 
      Για μας, το Κομμουνιστικό Κόμμα και νομίζω για όλο το λαό είναι φανερό ότι η Ε.Μ.Υ. κατά κανόνα κάνει σωστές προβλέψεις σε σχέση με τα μποφόρ. Λύστε, λοιπόν, τα προβλήματα, ώστε να μπορούν να μετρούν το κύμα σε οποιαδήποτε θαλάσσια περιοχή της χώρας και μετά ερχόμαστε και τα ξαναλέμε. 
      Δεν είναι εδώ Ατλαντικός, κύριε Υπουργέ, ώστε εν πλω να κάνουμε αλλαγή και εναλλακτική πορεία. Εμείς ζητάμε και επιμένουμε και δε θα μείνουμε σ’ αυτήν την επίκαιρη ερώτηση. Πρέπει να ανακληθεί αυτή η απόφαση. Είναι ζήτημα ασφάλειας, είναι ζήτημα ζωής, είναι ανάστατοι οι πλοίαρχοι, είναι ανάστατος ο κόσμος στα νησιά. Δεν μπορεί να «σπάει» το δικό μου τηλέφωνο από διαμαρτυρίες και να μη «σπάει» το δικό σας.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Υπουργός έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρία συνάδελφε, πρώτα απ’ όλα θα επιμείνω ότι υπάρχει λάθος στην ερώτησή σας. Αναφέρεστε για πάνω από εννιά μποφόρ και αυτό δεν ισχύει.
      ΕΛΠΙΔΑ ΠΑΝΤΕΛΑΚΗ: Aπαντήστε μου σ’ αυτά που σας είπα τώρα.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σας λέω, λοιπόν, επί της ουσίας ότι δεν αλλάζει τίποτα από το καθεστώς. Φανταστείτε να υπήρχαν τα απαγορευτικά που υπάρχουν στην Ελλάδα λόγω έλλειψης υποδομών την οποία εμείς καλύπτουμε. Θα σας εξηγήσω παρακάτω τι θα γινόταν στον Ατλαντικό που αναφερθήκατε ή στη Βόρεια Θάλασσα και αν ένα πλοίο θα μπορούσε να κινηθεί. Αυτά τα πλοία είναι αξιόπλοα και πρέπει να το πείτε αυτό και να μη δημιουργείτε σύγχυση γιατί λέτε ότι δεν εξυπηρετούμε το επιβατικό κοινό. Ό,τι γίνεται, γίνεται για την εξυπηρέτηση του επιβατικού κοινού. Σας αναφέρω, λοιπόν και πάλι ότι με την απόφαση αυτή δεν καταργούνται τα κριτήρια αναστολής απόπλου των πλοίων. Αυτό είναι σαφές; Δεν καταργείται τίποτα. Είναι σαφέστατο. 
      ΕΛΠΙΔΑ ΠΑΝΤΕΛΑΚΗ: Ανοίγει ο δρόμος για το «ξήλωμα» της άρσης των κριτηρίων.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεύτερον, δίνεται η δυνατότητα σε πλοία να διενεργήσουν τα δρομολόγιά τους μέσω θαλασσίων περιοχών στις οποίες δεν υφίστανται άνεμοι εννέα μποφόρ και πάνω. Είναι κι αυτό σαφές; Άρα, δηλαδή, ισχύει το ίδιο καθεστώς. 
      Τι γίνεται; Δίνουμε τη δυνατότητα εκεί που επιτρέπεται με το ισχύον σύστημα της Εθνικής Μετεωρολογικής Υπηρεσίας, παρακάμπτοντας δηλαδή στην πορεία τις περιοχές στις οποίες έχει βγει απαγορευτικό, να μπορεί κάποιος να πάει στο νησί του, όπως γίνεται και τώρα και μάλιστα βάζουμε και ασφαλιστικές δικλείδες. 
      Οι ασφαλιστικές δικλείδες είναι οι εξής: Πρώτον, κατάθεση του πλάνου του ταξιδιού, ενημέρωση της λιμενικής αρχής και αποτύπωση της πορείας του πλοίου η οποία αναφέρεται στο θάλαμο επιχειρήσεων. Έχουμε τα τεχνικά μέσα για να μπορούμε να παρακολουθούμε την πορεία του πλοίου. Άρα, αν δεν πηγαίνει από τις περιοχές που δεν υπάρχει απαγορευτικό, δηλαδή περιοχές όπου είναι κάτω από εννιά μποφόρ, όπως επιτρέπεται και τώρα, τότε θα επιβάλλονται αυστηρές ποινές.
      Δεύτερον, πρέπει να ενημερωθεί ο επιβάτης. Αυτό δεν ίσχυε ποτέ. 
      ΕΛΠΙΔΑ ΠΑΝΤΕΛΑΚΗ: Αν δεν συμφωνεί ο επιβάτης;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τρίτον, θα πρέπει να κατατεθεί υπεύθυνη δήλωση. Εάν θέλει συνεχίζει το ταξίδι του, αν θέλει δεν συνεχίζει και είναι γνωστό σε αυτόν αν υπάρχει καθυστέρηση λόγω της παράκαμψης. 
      Επίσης, υπάρχει υπεύθυνη δήλωση του πλοιάρχου. Σε ένα πράγμα συμφωνήσαμε, με την ποινή, όπου είχε δίκιο να βάλουμε και την ευθύνη της εταιρείας, αυτό θα μπει στην απόφαση…
      ΕΛΠΙΔΑ ΠΑΝΤΕΛΑΚΗ: Κύριε Υπουργέ, μη λέτε ανακρίβειες! Ας βγει από τη γυάλα ο πρόεδρος και να πάρει θέση.
      ΠΡΟΕΔΡΕΥΩΝ (Γεώργιος Σούρλας): Κυρία Παντελάκη, μη διακόπτετε. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): …ακριβώς για να διασφαλίζεται πλήρως ο πλοίαρχος και η εταιρεία. Τι γινόταν μέχρι τώρα, κύριοι συνάδελφοι; Έφευγε ένα πλοίο από ένα λιμάνι με ευθύνη του πλοιάρχου, πήγαινε μες στο απαγορευτικό για να κάνει το δρομολόγιο πάλι με ευθύνη του πλοιάρχου και χωρίς την κατοχύρωσή του. 
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Υπουργέ, ολοκληρώστε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κατοχυρώνουμε, λοιπόν, τον εργαζόμενο και καθιερώνουμε κανόνες διαφάνειας και ασφάλειας από εκεί που επιτρέπεται. Η υπουργική απόφαση δεν αλλάζει, δεν αποσύρεται. Θα τροποποιηθεί μόνο στο σημείο που σας ανέφερα. 
      Σας ευχαριστώ. 
      ΕΛΠΙΔΑ ΠΑΝΤΕΛΑΚΗ: Ανακαλέστε την απόφαση! Βγάλτε τη σκιά από πάνω σας!
      ΠΡΟΕΔΡΕΥΩΝ (Γεώργιος Σούρλας): Θα συζητηθεί η Πέμπτη με αριθμό 290/6-12-2005 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τον Υπουργό Πολιτισμού, σχετικά με τα επεισόδια οργανωμένων οπαδών ομάδων στους ποδοσφαιρικούς αγώνες κ.λπ.
      «”Εγκληματικές συμμορίες” κατά τον επιτυχημένο χαρακτηρισμό απογευματινής εφημερίδας είναι φανερό πως κατατρέχουν το ελληνικό ποδόσφαιρο. Και οι αρχές φιλολογούν, ομιλούν για μέτρα και δεν αποφασίζουν να παρέμβουν αποφασιστικά για να επιβάλουν την τάξη σε ένα τομέα που συνδυάζει το σπορ με τη λαϊκή ψυχαγωγία. Είναι αδύνατον να εξηγήσουμε στα παιδιά μας τι ακριβώς συμβαίνει στα ελληνικά γήπεδα και τι ζητούν οι γνωστοί-άγνωστοι που μετατρέπουν ένα φιλήσυχο απόγευμα σε κόλαση μίσους και βίας. Οι διοικήσεις των ποδοσφαιρικών σωματείων έχουν τεράστιο μέρος ευθύνης για όσα συμβαίνουν, διότι συχνά, οικονομικά ενισχύουν τις μετακινήσεις των οργανωμένων οπαδών και καλύπτουν τις δραστηριότητες των λογής συνδέσμων που υποθάλπουν τη δράση των διαφόρων ταραξιών.
      Είχα και άλλη φορά ζητήσει από τον αρμόδιο Υπουργό να πάρει μέτρα. Και  με είχε διαβεβαιώσει από το Βήμα της Βουλής πως ήταν αποφασισμένος να υιοθετήσει μια αυστηρότερη στάση. Τελικά όμως τίποτα δεν έγινε. Τον ερωτώ λοιπόν και πάλι:
      1. Προτίθεται να προχωρήσει στη διάλυση των σωματείων των οργανωμένων οπαδών;
      2. Προτίθεται να απαγορεύσει τη μαζική πώληση εισιτηρίων στους αγώνες που καταλήγουν συνήθως –με  χαμηλότερη τιμή- σε ομάδες ταραξιών;
      3. Προτιθεται να διατάξει διαχειριστικό έλεγχο στα σωματεία των οργανωμένων οπαδών για να διευκρινισθεί η προέλευση των πάσης φύσεως πόρων τους και η κάλυψη των εξόδων τους;».  
      Θα απαντήσει ο Υφυπουργός Πολιτισμού κ. Ορφανός. 
      Ορίστε, κύριε Υπουργέ, έχετε το λόγο. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, κυρίες και κύριοι συνάδελφοι, ο συνάδελφός μας Βουλευτής κ. Ανδριανόπουλος περιγράφει με σαφή τρόπο τα πραγματικά γεγονότα τα οποία υπάρχουν στο χώρο του ελληνικού ποδοσφαίρου, τη σχέση εξάρτησης παραγόντων και οργανωμένων συνδέσμων, μια σχέση η οποία προκύπτει από την ανάγκη που αισθάνονται οι παράγοντες να στηριχθούν στους οργανωμένους και στη συνέχεια αυτή η σχέση εξάρτησης γυρίζει εις βάρος τους και καθίστανται να βρίσκονται συνεχώς υπό έλεγχο. 
      Θα ήθελα να πω στον κύριο συνάδελφο ότι υπάρχει ένα πλαίσιο λειτουργίας των συνδέσμων που βέβαια, όσον αφορά την έννοια του Συντάγματος, ως σύλλογοι δεν μπορούν να διαλυθούν. Κάθε είκοσι ένα άτομα έχουν τη δυνατότητα του συνέρχεσθαι του συνεταιρίζεσθαι. 
      Να δούμε όμως στο αθλητικό κομμάτι πως υπεισέρχεται η διαδικασία. Σύμφωνα με το άρθρο 41 του ν. 2725/99, όπως ισχύει σήμερα μετά τις τροποποιήσεις, οι σύνδεσμοι φιλάθλων υπόκεινται σε αυστηρό έλεγχο και πρέπει να τηρούν τις προϋποθέσεις του νόμου,  προκειμένου να αναγνωριστούν ως τέτοιοι από την πολιτεία και εν συνεχεία να διατηρήσουν αυτήν τους την αναγνώριση. 
      Η παράγραφος 9 του άρθρου αυτού προβλέπει αυτές τις προϋποθέσεις οι οποίες είναι: Πρώτον, που είναι βασικό, είναι απαραίτητη η συναίνεση του αθλητικού σωματείου. Δηλαδή πριν πάνε να αναγνωριστούν στο πρωτοδικείο, πρέπει το οικείο αθλητικό σωματείο να εγκρίνει. 
      Δεύτερον, για τα ποινικά μητρώα, αποσπάσματα των οποίων κατατίθενται, δεν συντρέχουν εκείνες οι συνθήκες που συνιστούν κωλύματα για τη συμμετοχή κάποιων σε σωματεία ούτε ότι έχουν τιμωρηθεί από την επιτροπή φιλάθλου πνεύματος και συνοδεύεται από μια κατάσταση με ακριβείς διευθύνσεις όλων των μελών και του διοικητικού τους συμβουλίου. 
      Κάτω από αυτές τις προϋποθέσεις μπορούν να ζητήσουν τη σύστασή τους ως σύνδεσμοι. Εάν αυτές δεν τηρούνται, τότε μπορεί να ζητηθεί η διάλυσή τους ως σύνδεσμοι φιλάθλων. 
     Οι λόγοι διάλυσης στο νόμο απαριθμούνται ενδεικτικά. Επομένως οποιαδήποτε σοβαρή παραβατική συμπεριφορά του συνδέσμου αυτού μπορεί να οδηγήσει στην αίτηση για διάλυσή τους. Η διάλυση πρέπει να γίνει από το αρμόδιο δικαστήριο γιατί αυτά προβλέπει η ελληνική νομοθεσία. 
     Θα ήθελα ακόμη να πω ότι ο ν. 3262/04 και ο ν. 3372/05 προβλέπει την κατάργηση των ειδικών συνήθως με χαμηλότερη τιμή εισιτηρίων, για τους οργανωμένους οπαδούς. Η αρχή προστασίας προσωπικών δεδομένων με την πρόσφατη απόφασή της στις 23.11.05 με έγγραφό της μας έκανε ήδη γνωστό ότι συμφωνεί απόλυτα με τις διατάξεις της υπό έκδοση υπουργικής απόφασης για τον ηλεκτρονικό τρόπο έκδοσης και διάθεσης των εισιτηρίων. 
     Με όλο αυτό το νέο σύστημα όλοι οι φίλαθλοι, οπαδοί ή μη, ακόμη και οι οργανωμένοι υποχρεούνται να προμηθεύονται ατομικά το εισιτήριό τους στην τιμή που εκάστοτε ορίζεται. Επομένως το πρόβλημα της μαζικής πώλησης εισιτηρίων στους οργανωμένους οπαδούς πρέπει να θεωρείται λήξαν. 
     Σύμφωνα με το άρθρο 41β του ν. 2725 ο διαχειριστικός έλεγχος στους συνδέσμους φιλάθλων γίνεται μόνο για τυχόν επιχορηγήσεις ή βραβεύσεις που έχουν λάβει από τη Γενική Γραμματεία Αθλητισμού. Ως σωματεία του Αστικού Κώδικα οι σύνδεσμοι φιλάθλων υπόκεινται στο γενικά προβλεπόμενο γι’ αυτούς έλεγχο από τις οικείες νομαρχίες καθώς και το διοικητικό έλεγχο της επιτροπής επαγγελματικού αθλητισμού η οποία τους δίνει, αφού έχουν τα απαιτούμενα στοιχεία, την έγκριση να λειτουργήσουν ως σύνδεσμοι φιλάθλων. Τη διαχειριστική τους κατάσταση την ελέγχει και η Γ.Γ.Α. σύμφωνα με το άρθρο 6 της υπουργικής απόφασης 23010/03. Τα υπόλοιπα θα σας τα πω στη δευτερολογία μου.
     ΠΡΟΕΔΡΕΥΩΝ (Γεώργιος Σούρλας): Ο κ. Ανδριανόπουλος έχει το λόγο.
     ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Πρόεδρε, διαπιστώνεται ακόμη μια φορά ότι σ’ αυτήν τη χώρα λατρεύουμε τους νόμους. Το ερώτημα είναι σε τι βαθμό εφαρμόζονται οι νόμοι κα επίσης αν κάποιοι νόμοι δημιουργούνται για να δημιουργούνται ανομίες.
     Ανέφερε ο κύριος Υπουργός ότι υπάρχει ένα νομοθετικό πλαίσιο που καθορίζει αυτά τα πράγματα. Στο χέρι σας, είναι κύριε Υπουργέ, να τα καταργήσετε. Εγώ δεν καταλαβαίνω γιατί πρέπει να υπάρχουν αθλητικοί σύνδεσμοι. Για ποιο λόγο; Να γίνει ένα σωματείο όπως γίνεται ένα απλό σωματείο και να λειτουργεί. Τι θα πει οι ομάδες εγκρίνουν την ύπαρξη σωματείων, ότι έχουν ορισμένες δραστηριότητες κ.λπ.; 
     Εγώ ξέρω περιπτώσεις από τα εισιτήρια διαρκείας που δίνουν οι ομάδες, ένα ποσοστό πηγαίνει σε συνδέσμους οργανωμένων οπαδών. Και στη συνέχεια βλέπουμε όλα αυτά τα έκτροπα τα οποία βλέπουμε. Αφού υπάρχει αυτό το νομοθετικό πλαίσιο, γιατί υπάρχει αυτό το χάος. Ποιοι είναι αυτοί που εκτρέπονται; Είναι εκτός αυτών των σωματείων και των οργανώσεων που μιλάτε;  
     Είπατε ότι υπάρχουν ορισμένες προϋποθέσεις. Όλοι αυτοί που πάνε στα δικαστήρια παίρνουν ποινές συνήθως με αναστολή ή έκαναν έφεση και αφήνονται ελεύθεροι, δεν ανήκουν σε αυτά τα σωματεία; Άρα αφού ανήκουν πως υπάρχουν ακόμη αυτοί οι σύνδεσμοι; 
     Δεν μου αρέσει να κάνω κριτική αλλά μου αρέσει να κάνω και προτάσεις. Υπάρχει μια σειρά από συγκεκριμένα βήματα που μπορείτε να κάνετε που θα λύσουν πιστεύω σε μεγάλο βαθμό το πρόβλημα. Αλλιώς δεν θα λυθεί ποτέ. Το ένα είναι να καταργήσετε αυτό το νομοθετικό πλαίσιο. Γιατί να υπάρχουν αθλητικοί σύνδεσμοι; Αυτό δεν το έχω καταλάβει. 
     Το δεύτερο είναι να ξεκαθαρίσετε τις οικονομικές σχέσεις Π.Α.Ε. με αυτούς τους συνδέσμους. Όταν τους χρηματοδοτούν ή τους δίνουν διάφορες επιδοτήσεις εμμέσως ή τους διευκολύνουν να παίρνουν φθηνά εισιτήρια ακόμη και τώρα με το ζήτημα της ονομαστικής αγοράς του εισιτηρίου, δεν λέει απολύτως τίποτα. Θα έχετε τριάντα, πενήντα, χίλια ονόματα που πήραν εισιτήριο. Και τι έγινε; Δεν θα γίνονται επεισόδια επειδή υπάρχουν αυτά τα ονομαστικά εισιτήρια; Και το άλλο θέμα είναι να θεσμοθετήσετε την ποινική και αστική ευθύνη του Δ.Σ. των ποδοσφαιρικών εταιρειών για προβλήματα που προκαλούν οι οργανωμένοι τους οπαδοί όπως γίνεται σε πολλές άλλες χώρες. Όχι κεκλεισμένων θυρών ματς. Τι φταίνε οι κάτοχοι εισιτηρίων διαρκείας; Τα Δ.Σ. να έχουν την ευθύνη. Να θεσμοθετήσετε, επίσης, την τιμωρία μέχρι και διετούς αποκλεισμού από το πρωτάθλημα, όπως έκανε η Βρετανία και δεν υπάρχουν πια χούλιγκανς.
     Επίσης ένα άλλο θέμα είναι να θεσμοθετήσετε την ύπαρξη ιδιωτικής αστυνομίας. Και η κρατική αστυνομία απλώς να εποπτεύει την τήρηση των νόμων. Να φέρουν αυτές οι εταιρείες την οικονομική ευθύνη, το οικονομικό βάρος για το κόστος που υφίσταται το δημόσιο.
    Δεν το καταλαβαίνω αυτό. Οι Π.Α.Ε. είναι εταιρείες, κύριε Υπουργέ. Δηλαδή αν πάτε σ’ ένα μαγαζί και τσακωθεί ο υπάλληλος μ’ έναν πελάτη, θα πρέπει να υπάρχει αστυνομία μέσα στο μαγαζί για να ελέγξει την κατάσταση; Υπάρχει security στα πιο πολλά μαγαζιά, στα super markets, στα μεγάλα MALLS που έχουν δημιουργηθεί τώρα. Δεν πηγαίνει η αστυνομία κάθε μέρα να παρακολουθεί τι γίνεται εκεί μέσα. Αν υπάρχει ουρά, παραδείγματος χάρη, σ’ έναν από τους κινηματογράφους, σ’ αυτά τα CINEPLEX, θα υπάρχει αστυνομία του κράτους να ελέγχει αν μπαίνουν ή δεν μπαίνουν μέσα οι πελάτες; Είναι πελάτες και είναι εταιρείες. ‘Εχουν, λοιπόν, την ευθύνη να πληρώνουν οι ίδιες για την ασφάλειά τους και εσείς να ελέγχετε σαν δημόσιο, αν τηρούνται οι προϋποθέσεις του νόμου και της τάξης και να φέρουν και το βάρος του κόστους που αναλαμβάνει το κράτος για να συντηρεί αυτές τις δυνάμεις.
    ΠΡΟΕΔΡΕΥΩΝ (Γεώργιος Σούρλας): Κύριε Ανδριανόπουλε, παρακαλώ τελειώστε. Ενδιαφέρουσες οι απόψεις σας, αλλά ολοκληρώστε.
    ΑΝΔΡΕΑΣ ΑΝΔΡΙΑΝΟΠΟΥΛΟΣ: Τελειώνω, κύριε Πρόεδρε.
    Εγώ όσες φορές έχω πάει και έχω δει ποδοσφαιρικούς αγώνες στο εξωτερικό, μονίμως αστυνομεύομαι εκεί που κάθομαι από ιδιωτική αστυνομία που ανήκει στα σωματεία. 
    Εδώ τι έχουμε; ‘Έχουμε την αστυνομία να πηγαίνει στα γήπεδα, να ταλαιπωρούνται χωρίς να έχουν και κάποια επαύξηση του επιδόματός τους οι αστυνομικοί και να τους βαράνε όλοι. Λένε «μας ενοχλούν οι αστυνομικοί». Μου θυμίζει αυτό που λέγεται «καταργήστε την αστυνομία, διότι ενοχλεί τους εγκληματίες». Είναι απαράδεκτα αυτά που συμβαίνουν.
    ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
    ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Κύριε συνάδελφε, θα πρέπει να πω ότι το νομικό πλαίσιο είναι πλήρες. 
    Σε σχέση με αυτό που είπατε για την ιδιωτική αστυνομία, θα σας πω ότι έχει ιδρυθεί και υπάρχουν σε όλους τους αγώνες -θα πάμε παρέα, αν θέλετε, σε όποιον αγώνα επιλέξετε το επόμενο χρονικό διάστημα- γραφεία οργανωμένα σε κάθε Π.Α.Ε. που έχουν αναλάβει τη φύλαξη. Απλώς, επικουρικά υπάρχει ακόμη η παρουσία της αστυνομίας εσωτερικά, για ένα μεταβατικό διάστημα μέχρι να υπάρξει πλήρης λειτουργία.
    Συνεπώς η διαδικασία παρέμβασης της αστυνομίας αφορά ό,τι γίνεται έξω από το γήπεδο, τον έλεγχο αυτών οι οποίοι εισέρχονται. ‘Όσον αφορά την περιφρούρησή τους, υπάρχει μια κοινή υπουργική απόφαση από το 2000 που προβλέπει ποσοστό 5% ως πόρο των ασφαλιστικών ταμείων του αστυνομικού προσωπικού, η οποία ενεργοποιείται από την παρούσα Κυβέρνηση, ενώ είχε μείνει χωρίς ενεργοποίηση, όσον αφορά τα οικονομικά. 
    Όσο δε για το αν η αντικειμενική ευθύνη των Π.Α.Ε. για πράξεις των φιλάθλων μπορεί να προχωρήσει και για τις πράξεις των φυσικών προσώπων, ξέρουμε ότι εμείς φροντίσαμε να υπάρχει αυτή η αντικειμενική ευθύνη και οι τιμωρίες τους για πράξεις των φιλάθλων είναι παραδειγματικές. Αλλά δεν μπορώ να κατανοήσω ότι, επειδή ένα πρόσωπο έκανε μια πράξη βίας, πρέπει να τιμωρηθεί αυτός που είναι στη διοίκηση για την πράξη βίας. ‘Άλλο οι ευθύνες του σωματείου, οι οποίες είναι υπαρκτές και τις οποίες προβλέπει ο νόμος -και όλες οι τιμωρίες που βλέπετε, βάσει αυτής της διαδικασίας γίνονται- και άλλο να βάλουμε φυλακή το Χ παράγοντα, γιατί κάποιος φίλαθλός του μετήλθε πράξεις βίας.
    ΑΝΔΡΕΑΣ ΑΝΔΡΙΑΝΟΠΟΥΛΟΣ:  Κύριε Υπουργέ, μου επιτρέπετε μια λέξη;
    ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Σας επιτρέπω. 
    ΑΝΔΡΕΑΣ ΑΝΔΡΙΑΝΟΠΟΥΛΟΣ: Με ποια λογική τιμωρείτε την Π.Α.Ε. αν δεν δίνει παιχνίδια και εγώ που έχω αγοράσει εισιτήρια διαρκείας τιμωρούμαι …
    ΠΡΟΕΔΡΕΥΩΝ (Γεώργιος Σούρλας): Κύριε Ανδριανόπουλε, παρακαλώ μη διακόπτετε. Δεν είναι μια λέξη αυτή. Είναι ολόκληρη πρόταση.
    ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Με τη λογική την οποία  εσείς συνεισφέρατε στη συζήτηση, κύριε συνάδελφε. Εσείς είπατε ότι πρέπει να αναλάβουν τις ευθύνες τους. Αυτό κάνουμε. 
    ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Υπουργέ, ολοκληρώστε.
    ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): ‘Όσον αφορά το θέμα της αποβολής από τα πρωταθλήματα, να υπενθυμίσω ότι στην Αγγλία -που είναι το μοναδικό παράδειγμα- έγινε μετά από τα γνωστά γεγονότα στο Χέϊζελ όπου υπήρχαν νεκροί. Τέτοια πράγματα δεν υπάρχουν στην Ελλάδα. Υπάρχει καμιά φορά λίγη παραπάνω ένταση, όμως, θα πρέπει να υπενθυμίσω ότι την προηγούμενη χρονιά είχαμε τρεις συγκεκριμένες περιπτώσεις με τέτοια επεισόδια, δύο εντός αγωνιστικών χώρων, μια εκτός. Φέτος έχει γίνει ουσιαστικά μία και είναι υπερμεγενθυμένη, όσον αφορά  αυτά που συνέβησαν, όμως είναι ξεκάθαρο πλέον ότι ο συνδυασμός των ονομαστικών εισιτηρίων –και μην τα υποτιμάτε, ένας-ένας θα πηγαίνει, κύριε συνάδελφε, να πάρει το εισιτήριο, θα ξέρουμε πού θα βρίσκεται- της παρακολούθησης στις κερκίδες με τον ηλεκτρονικό τρόπο θα μας δίνει στοιχεία με το video και της παραπομπής τους που είναι θεσμοθετημένη πλέον από δεκαπέντε μήνες, θα φέρουν αποτέλεσμα. Άρα υπάρχουν όλα τα στοιχεία για την εφαρμογή των νόμων.
    Ακόμη, θα ήθελα να προσθέσω…
    ΠΡΟΕΔΡΕΥΩΝ (Γεώργιος Σούρλας): Να μην προσθέσετε τίποτα άλλο, κύριε Υπουργέ.
    ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Μια φράση μόνο.
    Η δημιουργία τμήματος στην αστυνομία που ασχολείται με την αθλητική βία είναι το τελευταίο βήμα για να ολοκληρώσουμε όλο αυτό το νομικό πλαίσιο, έτσι ώστε να λειτουργούν οι σύνδεσμοι, υπό τη μορφή την οποία εμείς εκτιμούμε. Διότι θεωρώ ότι δεν μπορούμε ως απλά σωματεία να τα διαλύσουμε. Κανείς δεν έχει αυτό το δικαίωμα. Αυτό είναι δικαίωμα του πολίτη. Η παρουσία τους, όμως, στο αθλητικό γίγνεσθαι παρακολουθείται, τιμωρείται και ο νόμος είναι πάρα πολύ αυστηρός. Ευελπιστούμε ότι στο μέλλον τέτοιες συμπεριφορές θα ελαττωθούν και θα εξαλειφθούν.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω προς το Σώμα ότι οι Υπουργοί Ανάπτυξης, Οικονομίας και Οικονομικών, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Δικαιοσύνης και Εξωτερικών και ο Υφυπουργός Πολιτισμού κατέθεσαν σχέδιο νόμου: «Έγκριση της σύστασης Ιδρύματος με την επωνυμία Ίδρυμα Ορμύλια και κύρωση του οργανισμού του. Το σχέδιο νόμου παραπέμπεται στην αρμόδια Διαρκή Επιτροπή. 
      Η Διαρκής Επιτροπή Οικονομικών Υποθέσεων και η Διαρκής Επιτροπή Κοινωνικών Υποθέσεων καταθέτουν την έκθεσή τους στο σχέδιο νόμου του Υπουργείου Οικονομίας και Οικονομικών «Δημόσιες Επιχειρήσεις και Οργανισμοί (Δ.Ε.Κ.Ο)». 
      Οι συνάδελφοι κ.κ. Μαρία Κόλλια-Τσαρουχά και Αικατερίνη Παπακώστα ζητούν άδεια ολιγοήμερης απουσίας στο εξωτερικό. 
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Συνεπώς, η Βουλή ενέκρινε τη ζητηθείσα άδεια. 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμεθα στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 23/23-11-2005 επερώτηση των Βουλευτών του ΠΑ.ΣΟ.Κ. κ.κ. Θεοχάρη Τσιόκα, Ευάγγελου Βενιζέλου, Παρασκευής Χριστοφιλόπουλου, Αντωνίας Αντωνίου, Εμμανουήλ Στρατάκη, Αριστείδη Μουστώνη, Παναγιώτη Αντωνακόπουλου, Μιλτιάδη Βέρρα, Λεωνίδα Γρηγοράκου, Δημητρίου Λιντζέρη κ.ά. προς τον Υπουργό Μεταφορών και Επικοινωνιών, σχετικά με την πολιτική της Κυβέρνησης για τα Ελληνικά Ταχυδρομεία. 
      Ο Γραμματέας του Προεδρείου της Κοινοβουλευτικής Ομάδος του ΠΑ.ΣΟ.Κ. κ. Δημήτριος Ρέππας ορίζει Κοινοβουλευτικό Εκπρόσωπο τον Βουλευτή κ. Εμμανουήλ Στρατάκη. 
      Ο Πρόεδρος του Συνασπισμού της Ριζοσπαστικής Αριστεράς κ. Αλέξανδρος Αλαβάνος ορίζει Κοινοβουλευτικό Εκπρόσωπο τον Βουλευτή κ. Αθανάσιο Λεβέντη. 
      Το λόγο έχει ο πρώτος επερωτών κ. Θεοχάρης Τσιόκας. 
      Κύριοι συνάδελφοι, για να μην σας διακόπτω, όταν θέλετε να πάρετε χρόνο από τη δευτερολογία σας, αυτό θα είναι εφικτό. 
      Ορίστε, κύριε Τσιόκα, έχετε το λόγο. 
      ΘΕΟΧΑΡΗΣ ΤΣΙΟΚΑΣ: Κυρίες και κύριοι συνάδελφοι, όπως θα καταλαβαίνετε και από την επερώτηση, είναι όντως επίκαιρη, όχι απλώς γιατί ασχολείται μόνο με το παρόν και το μέλλον των ΕΛ.ΤΑ., αλλά κυρίως γιατί θίγει τον πυρήνα του πρόσφατου εγχειρήματος της Κυβέρνησης, του εγχειρήματος δηλαδή για το νομοθετικό πλαίσιο των Δ.Ε.Κ.Ο.. 
      Δείχνει, λοιπόν, αυτή η επερώτηση με τον πλέον ευδιάκριτο τρόπο τους δύο δρόμους, τις δύο διαφορετικές πολιτικές για τις επιχειρήσεις κοινής ωφέλειας. Από τη μία μεριά, έχουμε την πολιτική της Νέας Δημοκρατίας, όπως εκφράζεται με τα πρόσφατα νομοσχέδια, τις διοικητικές και πολιτικές επιλογές, τον τρόπο διακυβέρνησης, επιλογές που οδηγούν στην απαξίωση των επιχειρήσεων, στη μείωση της ποιότητας και της ποσότητας των παρεχόμενων υπηρεσιών, στην αύξηση του κόστους χρήσης, στην ενδυνάμωση του χάσματος της Ελλάδας των πολλαπλών και άνισων ταχυτήτων, στην ακύρωση του κοινωνικού ρόλου τους, σε τριτοκοσμικά εργασιακά καθεστώτα, στην εγκατάλειψη στην ουσία του Έλληνα πολίτη της υπαίθρου και στην επιβάρυνση των οργανισμών με κομματικούς στρατούς, για να εκποιηθεί στη συνέχεια ό,τι καλό υπάρχει από τον κάθε οργανισμό, σε διευθετήσεις συγκεκριμένων ή ορισμένων οικονομικών συμφερόντων. 
      Από την άλλη πλευρά, υπάρχει η πολιτική πρόταση του ΠΑ.ΣΟ.Κ. και των κοινωνικών εταίρων, η πολιτική πρόταση μιας νέας κοινωνικής πλειοψηφίας. Κατανοούμε το διεθνές ανταγωνιστικό περιβάλλον, διαμορφώνουμε τις προτάσεις βιωσιμότητας μέσα από συλλογικές διαπραγματεύσεις, με αναπτυξιακή στρατηγική και κοινωνική προσφορά. Σ’ αυτό το πλαίσιο και με συμφωνία των κοινωνικών εταίρων συζητάμε τις αναγκαίες, αλλά ασφαλείς εργασιακές αλλαγές που πρέπει να προκύψουν, αναζητούμε σχήματα που ωφελούν τον Έλληνα πολίτη σε όλη την επικράτεια με την παροχή των ποιοτικών υπηρεσιών στο μικρότερο δυνατό κόστος. Ακριβώς αυτό το παράδειγμα είναι το παράδειγμα της συλλογικής συμφωνίας που έκαναν οι εργαζόμενοι με την Κυβέρνηση και τη διοίκηση των ΕΛ.ΤΑ..
      Τα ΕΛ.ΤΑ., λοιπόν, αποτελούν κορυφαίο παράδειγμα του άλλου δρόμου που εμείς στο ΠΑ.ΣΟ.Κ. μαζί με τους εργαζόμενους, την ελληνική κοινωνία και τις γνήσιες παραγωγικές δυνάμεις προτείνουμε. Ποιος δεν θυμάται πώς ήταν τα ΕΛ.ΤΑ. από την ίδρυσή τους; Ποιος δεν θυμάται τα αρνητικά αποτελέσματα που παρουσίαζαν; Θα πω μόνο ένα παράδειγμα. Το 1998 το έλλειμμά τους ήταν 25.000.000.000 δραχμές. Μόλις και μετά βίας μπορούσαν να πληρώσουν τις αμοιβές του προσωπικού. 
      Όμως, ποιος ιδιώτης, ποια επιχείρηση, εκτός από τον οργανισμό κοινής ωφέλειας των ΕΛ.ΤΑ., θα μπορούσε να φέρει σε απομακρυσμένη περιοχή τη σύνταξη, το γράμμα χωρίς να το χρυσοπληρώσει; Ακριβώς αυτό το γεγονός και της κοινωνικής παρουσίας των ΕΛ.ΤΑ. και του ρόλου που πρέπει να έχουν ως προς τη βιωσιμότητα και την ανάπτυξη είναι που μας απασχόλησε, προκειμένου να υπάρξει ένα κρίσιμο σχήμα συμφωνίας, συλλογικής διαπραγμάτευσης για την άλλη πολιτική, για την αναπτυξιακή πολιτική. 
      Θέλω να πω ένα παράδειγμα μόνο. Τα ΕΛ.ΤΑ. μέχρι το 1998 και ιδιαίτερα την περίοδο ΄90-΄93 απαξιωνόταν. Ποιος δεν θυμάται ότι την περίοδο ΄90-΄93 οι τηλεφωνικοί αριθμοί της Υπηρεσίας ΠΟΡΤΑ-ΠΟΡΤΑ, που χρησιμοποιούνταν για τις παραγγελίες πελατών, δόθηκαν σε εταιρεία ανταγωνίστρια των ΕΛ.ΤΑ.; Πώς θα μπορούσε να είναι άραγε βιώσιμα; 
      Περιορίζομαι μόνο σ’ αυτό το παράδειγμα και, αν χρειαστεί, θα πω και άλλα, για να μιλήσω για το σήμερα και το αύριο της επιχείρησης, για τη βιωσιμότητά της τις υπηρεσίες που πρέπει να παρέχει στους πολίτες και τα δικαιώματα των εργαζομένων. Και θέλουμε μέσα απ’ αυτή την παρέμβασή μας ως ΠΑ.ΣΟ.Κ. να κρούσουμε τον κώδωνα του κινδύνου για το ότι η Κυβέρνηση με τις επιλογές και στα ΕΛ.ΤΑ. στραβά αρμενίζει, ότι οδηγεί την εταιρεία στην απαξίωση, στην κομματική κατάληξη και στη συρρίκνωση με τεράστιες επιπτώσεις στις παρεχόμενες υπηρεσίες για τους Έλληνες πολίτες. 
      Τα ΕΛ.ΤΑ. με κοινή παραδοχή όλων και της Νέας Δημοκρατίας ακόμα, από το 1998 και μετά έγιναν υπόδειγμα επιχείρησης. Χωρίς να μετακυλιθεί  καμιά ευθύνη μόνο στους εργαζόμενους, μέσα από συλλογική διαπραγμάτευση διαμορφώθηκε ένα σχέδιο εξυγίανσης που λάμβανε υπ’ όψιν και την ελευθέρωση της ταχυδρομικής αγοράς 2006-2009 και τις συμμαχίες που διαμορφώνονται παντού και τον κοινωνικό ρόλο των Ταχυδρομείων και τα μερίδια της αγοράς. Αυτό έφερε αποτέλεσμα. Τα Ελληνικά Ταχυδρομεία είχαν συνεχή αύξηση των εσόδων και των κερδών, είχαν αύξηση των παρεχόμενων υπηρεσιών, μετέτρεψαν τη σχέση κόστους προσωπικού-εσόδων από το 110% που ήταν στο 74%, όταν σε όλη την Ευρώπη σήμερα κινείται γύρω στο 65% με 70% κατά μέσο όρο. 
      Συγκεκριμένα, η πορεία κερδών από το 1999 μέχρι το 2003 ήταν αυξητική. Ήταν 6,5 εκατομμύρια ευρώ την πρώτη χρονιά, 12,6 εκατομμύρια ευρώ, 15,5 εκατομμύρια ευρώ, 19,1 εκατομμύρια ευρώ, 25,1 εκατομμύρια ευρώ. Και την ίδια ώρα παρά τις αιτιάσεις στελεχών της Νέας Δημοκρατίας στο Ευρωκοινοβούλιο, όπως του κ. Τρακατέλη, κατόρθωσαν τα ΕΛ.ΤΑ. να προχωρήσουν σε επενδύσεις που έδωσαν νέα πνοή και νέα ζωντάνια στον οργανισμό. 
      Είναι προφανές όμως ότι η βιωσιμότητα και η ανταγωνιστικότητα και ο κοινωνικός ρόλος του οργανισμού δεν θα μπορούσε να αντιμετωπιστεί, αν δεν διεύρυνε τα αντικείμενα με νέα προϊόντα και δεν επιχειρούσε συνεργασίες με διεθνείς οργανισμούς. Η ανταλλαγή μετοχών μεταξύ του Ταχυδρομικού Ταμιευτηρίου και των ΕΛ.ΤΑ. άνοιγε το δρόμο για την ανάπτυξη νέων ταχυδρομικών προϊόντων και νέων χρηματοοικονομικών προϊόντων. Η αναζήτηση διεθνούς συνεργάτη των ταχυδρομικών υπηρεσιών λάμβανε υπ’ όψιν το νέο διεθνές ανταγωνιστικό περιβάλλον. Αυτό το γεγονός  άρχισε σιγά-σιγά να δημιουργεί νέα δεδομένα. Εισήχθησαν για πρώτη φορά στις υπηρεσίες των παρεχομένων υπηρεσιών των ΕΛ.ΤΑ. τα λεγόμενα λιανικά προϊόντα, φέρνοντας κέρδη με φθηνές υπηρεσίες. Τα αποτελέσματα; Από το 1999 μέχρι το 2003 έχουμε αύξηση εσόδων 145%, αύξηση κερδών στην ίδια περίοδο 38%, βαθμό ικανοποίησης πολιτών 70%, αύξηση της απασχόλησης το 2001 με τριακόσιους πενήντα εργαζόμενους, το 2002 με οκτακόσιους πενήντα, το 2003 με τετρακόσιους τριάντα πέντε. 
      Η κατάσταση σήμερα. Τα κέρδη από 25.000.000 ευρώ που είπαμε ότι ήταν το 2003, το 2004, που ήταν μεταολυμπιακή χρονιά, με προπαγάνδιση του ρόλου των ΕΛ.ΤΑ. μειώνονται σύμφωνα με τις εκτιμήσεις των υπηρεσιακών παραγόντων στα 18.300.000 ευρώ. 
      Το χειρότερο όμως είναι άλλο, ότι και αυτά τα κέρδη φαίνεται να είναι εικονικά. Δεν προκύπτουν από την αύξηση των παρεχόμενων υπηρεσιών, αλλά, όπως φαίνεται από τα δικά σας στοιχεία τα οποία, αν χρειαστεί, θα σας τα αναλύσω, προκύπτουν ως κέρδη λόγω της μεγάλης εξόδου από τις συνταξιοδοτήσεις. Έχουμε –και φαίνεται στα στατιστικά στοιχεία- σαφή μείωση του κύκλου εργασιών. 
      Το ερώτημα είναι λοιπόν: Αφού μειώνονται τα έσοδα, πώς προκύπτουν τα κέρδη; Είναι απλό. Φαίνεται ότι η κερδοφορία αυτού του τύπου προκύπτει, γιατί μειώνονται οι λειτουργικές δαπάνες και άρα μειώνεται και το παρεχόμενο έργο, δεν ικανοποιούνται οι όροι των συλλογικών συμβάσεων και αυτοί οι κωδικοί μεταφέρονται στην κερδοφορία. 
Απλώς προσθέτετε κωδικούς που ήταν για άλλες χρήσεις.
      Μπορούν, λοιπόν, να κρατήσουν τα ΕΛ.ΤΑ. αυτό τον κοινωνικό ρόλο και την κερδοφορία τους, όταν σ’ ένα αντικείμενο, που χαρακτηρίζεται από την ένταση εργασίας, λείπουν πάνω από χίλιοι εργαζόμενοι και δεν αντικαθίστανται ή όταν αυτοί αντικαθίστανται ευκαιριακά με εποχικό προσωπικό; Ποιος πληρώνει το «μάρμαρο» της μειωμένης παροχής υπηρεσιών; Η άλλη Ελλάδα, ασφαλώς. Γι’ αυτό σας κατηγορούμε. Κάνετε την Ελλάδα των πολλαπλών και άνισων ταχυτήτων. Ποιος θα δεχθεί πρώτος τις επιπτώσεις; Ο συνταξιούχος, ο εργαζόμενος, η ελληνική περιφέρεια. 
      Διάβασα βέβαια ότι θα κάνετε τώρα -μετά από την ερώτηση- προσλήψεις τετρακοσίων στελεχών. Γιατί μετά; Και με ποιον τρόπο θα γίνουν αυτές οι προσλήψεις; Με την προφορική συνέντευξη; Γι’ αυτό το καθυστερούσατε; Ο κόσμος στην Ελλάδα αλλάζει. Οι υποδομές, η οικιστική ανάπτυξη δημιουργούν νέα δεδομένα στην αγορά, στις υπηρεσίες. Είκοσι μήνες τώρα καμία κουβέντα για την αναδιάρθρωση των δικτύων! Οι εργαζόμενοι, οι μέτοχοι, η Κυβέρνηση, όταν υπέγραψαν τη συλλογική σύμβαση είχαν στόχους: ένα γραφείο ανά καποδιστριακό δήμο, ένα πρακτορείο σε φθίνουσες περιοχές, αξιοποίηση των νέων αναπτυσσόμενων οικισμών. Είκοσι μήνες μετά, αντί για αναδιάρθρωση, τι έχουμε; Απλώς επαναπροκηρύσσονται τα πρακτορεία, χωρίς κριτήρια, -άρα για να τακτοποιηθούν κομματικοί στρατοί- κι αλλάζετε απλώς τους δικηγόρους που αναλαμβάνουν τις νομικές συμβουλές. Όλα «γαλάζια»! Αυτή είναι η επανίδρυση και στον χώρο των ΕΛ.ΤΑ..
      Το χειρότερο απ’ όλα είναι ότι δημιουργείτε συνθήκες ανασφάλειας στους εργαζόμενους. Καταργείτε τη συλλογική σύμβαση εργασίας. Μεταθέτετε, χωρίς τον Κανονισμό που έχουν συμφωνήσει οι εργαζόμενοι, η εργοδοσία και το κράτος. Μεταθέσεις στο κενό, χωρίς προκηρύξεις, χωρίς μόρια. Έχουν καταστρατηγηθεί τα πάντα. Δεν έγινε καμία προκήρυξη και έγιναν πάνω από οκτακόσιες μεταθέσεις εργαζομένων στο χώρο των ΕΛ.ΤΑ.. Δεν είμαι οπαδός της παραπολιτικής, αλλά θα σας παρακαλούσα να ελέγξετε τα δημοσιεύματα των εφημερίδων και θα καταλάβετε τι εννοώ, όταν λέω ότι γίνονται χωρίς μόρια. Σήμερα ξέρετε ότι υπάρχουν πάρα πολλές καταγγελίες γ’ αυτό το θέμα.
      Όλα αυτά δείχνουν ότι χρειάζεται μία άλλη αντίληψη, μια άλλη πρόταση, μια άλλη πολιτική. Πώς μπορεί να διοικηθεί ένας οργανισμός με κομματικούς ή απόστρατους; Γιατί δεν αξιοποιήσατε σωστά τον ν. 2414, για να δώσετε την περαιτέρω δυναμική που χρειάζεται ο Οργανισμός; Είναι φανερό αλλά και επικίνδυνο πλέον: Η Κυβέρνηση, το Υπουργείο δεν έχει στρατηγικό, επιχειρησιακό σχέδιο. Πρόσεξα ότι υπογράψατε -μετά την ερώτηση- ότι εγκρίνατε ένα σχέδιο. Θα παρακαλούσα να το καταθέσετε. Είναι έκθεση ιδεών, δεν είναι επιχειρηματική πρωτοβουλία. 
      Είδα πρόσφατα τη διαφήμιση για την αγορά μετοχών από το Ταμιευτήριο. Παρουσιάζετε ως πλεονέκτημα τα τρεις χιλιάδες σημεία επαφής. Ασφαλώς τα προσθέτετε στα εκατόν τριάντα ένα του Ταμιευτηρίου. Και σωστά τα προσθέτετε, για την ανάπτυξη των ΕΛ.ΤΑ.. Δηλαδή, με την ανταλλαγή του 10% -επιλογή ΠΑ.ΣΟ.Κ.- συμφωνείτε με τη συνεργασία και τη συνεκμετάλλευση ΕΛ.ΤΑ.-Ταχυδρομείων. Τότε γιατί δεν παίρνετε καμία πρωτοβουλία για τη δημιουργία της Λαϊκής Λιανικής Τράπεζας εδώ και είκοσι μήνες, όπως προβλέπει ο νόμος; Τότε γιατί δεν διευρύνετε τα αντικείμενα για την κερδοφορία των καταστημάτων των ΕΛ.ΤΑ.; Ποια συμφέροντα, ποιες υποχρεώσεις εμποδίζουν αυτές τις πρωτοβουλίες; Δεν ξέρετε ότι υπάρχουν τριακόσια πενήντα ή τριακόσια ογδόντα ελλειμματικά καταστήματα στην περιφέρεια, που μόνο αν προσθέσεις καινούργια προϊόντα, μπορούν να γίνουν βιώσιμα; Θέλετε να τα κλείσετε; Θέλετε να κλείσετε την πόρτα στην άλλη Ελλάδα, στην Ελλάδα της περιφέρειας; Πρέπει, λοιπόν, να διαλέξετε -και να μας το πείτε τώρα- αυτό που προτρέπουν οι συλλογικές συμβάσεις. Ή θα πάτε δηλαδή στη λογική να διευρύνετε τα αντικείμενα των ΕΛ.ΤΑ. ή θα πληρώσει ο κρατικός προϋπολογισμός την κοινωνική προσφορά με ανταποδοτικά. Δεν συζητάμε άλλη λύση. Λύση που σας βολεύει είναι το να πουλήσετε όπως- όπως, για ταμειακούς λόγους και να παραδώσετε τις υπηρεσίες σε διευθέτηση συμφερόντων.  Θα βρείτε απέναντι την ελληνική κοινωνία, θα βρείτε απέναντι το ΠΑ.ΣΟ.Κ..
      Τα ΕΛ.ΤΑ. έχουν μέλλον κερδοφόρο και κοινωνικό. Γι’ αυτό και οι εργαζόμενοι και οι άλλοι συντελεστές από την αρχή κατανόησαν τον ανταγωνισμό. Δημιούργησαν τις Ταχυμεταφορές, με στόχο να μπουν στη διεθνή αγορά, στα Βαλκάνια, να επιδιώξουν συνεργασίες. Εσείς, μετά από είκοσι μήνες υποβαθμίζετε τις Ταχυμεταφορές. Τώρα τις ονομάζετε «Γρήγορο Ελληνικό Ταχυδρομείο». Δεν δεσμεύεστε ότι ψάχνετε διεθνή συνεργασία στις Ταχυμεταφορές. Κάντε το τώρα. Δεσμευθείτε τώρα ότι δεν ψάχνετε Έλληνα συνεργάτη, μέσα από την Ελλάδα. Προσανατολιστείτε στο στρατηγικό προσανατολισμό που προτρέπουν οι εξελίξεις. 
      Φορτώνετε αντικείμενα των Ταχυμεταφορών στα ΕΛ.ΤΑ., για να παρουσιάσετε ποσοστά κύκλου εργασιών και κερδοφορίας 14.500 ευρώ  ή 13.500 ευρώ. Όμως  όλη η αγορά γνωρίζει ότι υποβαθμίζετε τις διεθνείς προοπτικές των Ταχυμεταφορών σε δήθεν Ελληνικό Γρήγορο Ταχυδρομείο. Έχετε υποχρεώσεις; Θέλετε να το πουλήσετε; Τι επιπτώσεις θα έχει στις παρεχόμενες υπηρεσίες, στους πολίτες και στο σύνολο;
     Δεν έχετε επιχειρησιακό σχέδιο, δεν έχετε προσανατολισμό. Και όταν ακόμα επικαλείστε τα νούμερα ότι δήθεν αυξήθηκαν, θα σας έλεγα: «φέρτε μου και στις ταχυμεταφορές έναν καινούριο πελάτη που κινείται στη διεθνή αγορά». Για σας είναι μια ευκαιρία. Αποδείξτε ότι δεν τακτοποιείτε απλώς υποχρεώσεις. Πάτε ένα βήμα πιο μπροστά από το σχέδιο. 
     Είδα ότι μετά την ερώτηση υπογράψατε σχέδια στρατηγικού προσανατολισμού, υποβάλλατε προκηρύξεις ενδιαφέροντος κ.λπ.. Κάντε το έστω και τώρα. 
     Αλλά και στις επενδύσεις για υποδομές. Είναι τα ΕΛ.ΤΑ. σε πλήρη υποχώρηση εδώ και είκοσι μήνες. Καθυστερείτε είκοσι μήνες στον Άγιο Στέφανο, στο νομό μου στη Θεσσαλονίκη, στο Ωραιόκαστρο τις επενδύσεις. Γιατί; Μετά από είκοσι μήνες επιλέξατε αυτά που είχε επιλέξει και το ΠΑ.ΣΟ.Κ.. Σας πίεσε κάτι να τα καθυστερήσετε; Η αγορά, η κοινωνία, ο Τύπος, όλοι μαζί; 
     Δεν είναι, όμως, αυτό το ερώτημα. Το ερώτημα είναι άλλο. Πόσο επιπλέον θα κοστίσουν τώρα τα έργα; Να μας το πείτε τώρα. Με ποιον προϋπολογισμό παραλάβατε αυτά τα έργα και με ποιο προϋπολογισμό θα ολοκληρωθούν;
     Είναι αλήθεια ότι στελέχη των ΕΛ.ΤΑ. θεωρούν τις επενδύσεις εκσυγχρονισμού των γραφείων περιττά έξοδα, όταν ξέρουμε όλοι πάρα πολύ καλά ότι ο εκσυγχρονισμός φέρνει καινούριους πελάτες; 
     Θέλω να κλείσω και με μια σοβαρή ερώτηση. Δεν ξέρω, εάν ο κ. Υφυπουργός ή η πολιτική ηγεσία του Υπουργείου έχει σαφή ενημέρωση. Θα θέλαμε, όμως, να ενημερωθούμε.
     Είναι σε εξέλιξη ένας τελευταίος διαγωνισμός για την αυτοματοποίηση 12.000.000 ευρώ. Εδώ ακούγεται ότι συνεδρίασε τρεις – τέσσερις φορές έκτακτα το Δ.Σ. των ΕΛ.ΤΑ. αν θα αφαιρέσει ή θα προσθέσει δεκατέσσερις σελίδες, όσον αφορά την προκήρυξη που αφορά το θέμα της ασφάλειας αυτού του συστήματος της αυτοματοποίησης.
     Θα ήθελα να ξέραμε για ποιο λόγο υπάρχει αυτή η διϊστάμενη άποψη και για ποιο λόγο βολοδέρνει αυτή η προκήρυξη και σε κάθε περίπτωση ποια είναι τα θετικά ή αρνητικά του ενός ή του άλλου εγχειρήματος. Θα θέλαμε να το γνωρίζουμε και θα παρακαλούσα τον κ. Υφυπουργό, να ζητήσει ενημέρωση πάνω σ’ αυτά από το Δ.Σ. των ΕΛ.ΤΑ..
     Κλείνοντας, θέλω να πω ότι από όλα αυτά γίνεται φανερό το εξής: Είμαστε πάρα πολύ ανήσυχοι. Τα ΕΛ.ΤΑ. απαξιώνονται. Ένα στρατηγικό σχέδιο που εκδηλώθηκε με κερδοφορία, οδηγείται πλέον σε συρρίκνωση. Η ανασφάλεια στους εργαζόμενους μεγαλώνει. Οι Έλληνες πολίτες βλέποντας αυτά νοιώθουν ότι μπαίνουν σε διαφορετικές ταχύτητες αντιμετώπισης από αυτόν τον κοινωνικό οργανισμό. 
     Είναι προφανές ότι εμείς οφείλουμε να κρούσουμε τον κώδωνα του κινδύνου. Είναι προφανές ότι εμείς οφείλουμε να αναδείξουμε αυτά τα προβλήματα. Θέλουμε, όμως, να μη μείνουμε εκεί. Υπάρχει άλλος δρόμος. Και ο δρόμος αυτός είναι ο δρόμος των συλλογικών συμβάσεων, αυτόν που εσείς με το νομοσχέδιο των Δ.Ε.Κ.Ο. επιχειρείται να καταργήσετε. Καταθέτω στα πρακτικά ως παράδειγμα εγχειρίδιο με τις συλλογικές συμβάσεις αυτού του κοινωνικού φορέα. 
     Ο άλλος δρόμος είναι ο δρόμος της κοινωνικής συναίνεσης, της κοινωνικής συμφωνίας, της κοινωνικής συμπόρευσης όλων των Ελλήνων, των εργαζομένων και της διοίκησης. Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
     (Στο σημείο αυτό ο Βουλευτής κ. Τσιόκας καταθέτει για τα Πρακτικά το προαναφερθέν σχέδιο με τις συλλογικές συμβάσεις, το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΕΥΩΝ (Γεώργιος Σούρλας):  Το λόγο έχει η συνάδελφος κ. Χριστοφιλοπούλου.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Πράγματι, κυρίες και κύριοι συνάδελφοι, η επερώτησή μας απέκτησε μία επικαιρότητα, γιατί συζητιέται παράλληλα με το νομοσχέδιο για τις αλλαγές στις Δ.Ε.Κ.Ο., ένα νομοσχέδιο που όπως είπα και εγώ και άλλοι συνάδελφοι χθες στην επιτροπή, μας γυρίζει πίσω στη δεκαετία του ’50.
     Βέβαια, δε φανταζόμουν ποτέ ότι το σκηνικό θα γινόταν σήμερα τόσο πιο ζωντανό με την αναβίωση του κ. Τσάρλς Ρις σε ρόλο Πιουριφόι. 
     Όπως και αν έχει το πράγμα, ας δούμε, λοιπόν, αυτό το νομοσχέδιο των Δ.Ε.Κ.Ο. και επιπλέον το ζωντανό παράδειγμα των ΕΛ.ΤΑ. που φέρνουμε σήμερα με την επερώτηση, τι γίνεται δηλαδή σήμερα στα ΕΛ.ΤΑ., τι είχε γίνει μέχρι χθες, και ποια η προοπτική τους αύριο σε σχέση και με αυτό το νομοσχέδιο.
     Θα έλεγα, κύριε Υφυπουργέ, ότι τα ΕΛ.ΤΑ. ήταν μία υποδειγματική Δ.Ε.Κ.Ο. υπό ποία έννοια; Ότι συνδύαζε τη δυνατότητα να ανταποκριθεί στις εξελίξεις. Ξέρουμε όλοι ότι υπάρχουν ραγδαίες εξελίξεις στο ταχυδρομικό έργο, στις ταχυδρομικές υπηρεσίες. Υπάρχουν διεθνείς εξελίξεις και ξέρουμε όλοι ότι η αγορά θα απελευθερωθεί έως το 2009.
     Σ’ αυτές, λοιπόν, τις εξελίξεις βλέπουμε ένα οργανισμό, που είχε και έχει έναν πολύ σημαντικό κοινωνικό ρόλο, το ρόλο μιας παροχής καθολικής υπηρεσίας σε μια χώρα σαν την Ελλάδα, χώρα με νησιά, με βουνά, με πολλά χωριά απομακρυσμένα. Της καθολικότητας των υπηρεσιών της αλληλογραφίας, της υπηρεσίας της σύνταξης, ένα οργανισμό που έχει έντονο τον κοινωνικό ρόλο και χαρακτήρα, βλέπουμε πως από ελλειμματικός –πραγματικά αυτός ο οργανισμός ήταν ελλειμματικός επί εκατόν εξήντα πέντε χρόνια- αρχίζει και γυρίζει και γίνεται κερδοφόρος από το 1999 και μετά σταδιακά μέχρι το 2004, όταν αρχίζουν και πάλι να πέφτουν τα κέρδη. 
      Και αναρωτιέται κανείς γιατί ξαφνικά σ’ αυτή τη δημόσια επιχείρηση, που είχε ένα σοβαρό, συστηματικό business plan, που είχε ανοίξει πραγματική συνεργασία, έστω και με συγκρούσεις, με τους εργαζόμενους και τις συλλογικές διαπραγματεύσεις, τις οποίες σέβονταν οι προηγούμενες διοικήσεις, που είχε καταστεί κερδοφόρα σε μία εποχή που ξέρετε πολύ καλά ότι τα ταχυδρομεία αντιμετωπίζουν κρίση διεθνώς και αλλάζουν τις υπηρεσίες τους, τα δύο τελευταία χρόνια ολοένα και μειώνεται το ποσοστό των κερδών της. Το 2004 έχουμε μία μείωση της  τάξης του 36% και το 2005 μία μείωση της τάξης του 37%. Πώς συμβαίνει αυτό; Μήπως δεν θα είχαμε καν κέρδη, εάν δεν σταματούσατε πλήρως τις προσλήψεις, εάν δεν είχατε «στραγγαλίσει» κάθε δυνατότητα από το υπάρχον προσωπικό των ΕΛ.ΤΑ., εάν οι εργαζόμενοι δεν δούλευαν με κόπο και με θυσία για να κάνουν το έργο τους;
      Και βεβαίως γνωρίζετε πολύ καλά ότι αυτή η έλλειψη προσωπικού στα ΕΛ.ΤΑ. σημαίνει και μείωση της ποιότητας των υπηρεσιών. Έχουμε πράγματι μείωση της ποιότητας των υπηρεσιών των ΕΛ.ΤΑ.. 
      Θέλω να σταθώ ιδιαίτερα σ’ αυτό, γιατί ίσως να μη γνωρίζετε, κύριε Υπουργέ, ότι τα ΕΛ.ΤΑ. χθες το απόγευμα ήταν απολογούμενα στην Εθνική Επιτροπή Τηλεπικοινωνιών για την κακή ποιότητα των υπηρεσιών τους κατά το πρώτο εξάμηνο του 2005. Είμαι σίγουρη ότι το γνωρίζετε. 
      Ο δείκτης της ποιότητας των υπηρεσιών των ΕΛ.ΤΑ. μαθαίνουμε -και θέλουμε από εσάς, όταν μας απαντήσετε, κύριε Υπουργέ, να μας πείτε εάν είναι έτσι- ότι είναι κάτω από το 70% για πρώτη φορά αντί του 85%. Άρχισε από το 25% η ποιότητα των υπηρεσιών των ΕΛ.ΤΑ. και άγγιξε το 75%. Σήμερα πέφτει στο 69%. Γιατί; Διότι βεβαίως και η ποιότητα επηρεάζεται από την απραξία την οποία έχετε δείξει στον οργανισμό αυτό, από τις προσλήψεις που δεν έχετε κάνει, από τα έργα που σας είπαμε, από τις επενδύσεις που σας πήραν τόσους μήνες για να τις ξεκινήσετε. Και ευτυχώς που υπάρχουν και οι δικές μας επερωτήσεις και ξεκινούν κάποιες επενδύσεις και σας ξυπνούν ότι υπάρχουν κάποιες Δ.Ε.Κ.Ο. εκεί, που τις αφήνετε στο έλεός τους. Έτσι, λοιπόν, πέφτει και η ποιότητα στα ΕΛ.ΤΑ..
      Τι μένει; Μένει να δούμε τι θα γίνει τώρα. Άρον-άρον υπογράψατε κάποιες προσλήψεις, τις οποίες θα δούμε εάν θα κάνετε με συνέντευξη. Μεθαύριο θα γεμίσετε τα ΕΛ.ΤΑ. με «γαλάζια παιδιά». Ποια θα είναι η προοπτική του μέλλοντος; Τι θα γίνει με τις Ταχυμεταφορές; Πώς θα συνεργαστείτε με το Ταχυδρομικό Ταμιευτήριο; Πώς θα μετεξελίξετε το δίκτυο του ΕΛ.ΤΑ. σ’ ένα δίκτυο επαρκές, ζωντανό, πετυχημένο, που να μπορεί πραγματικά να παρέχει υπηρεσίες όχι μόνο τραπεζικού χαρακτήρα αλλά ακόμα και διαδίκτυο, να πηγαίνει, δηλαδή, ο πολίτης στο χωριό και να μπορεί να πάρει πληροφορίες;
      Θα μου πείτε: «Μα, τι λέτε;». Έτσι θέλουμε να είναι, αλλά όταν ως Υπουργείο Μεταφορών και Επικοινωνιών συνολικά τα έχετε παγώσει όλα, όταν σας πήρε σχεδόν δύο χρόνια ένα έτοιμο νομοσχέδιο, το οποίο μας φέρνετε τώρα, που έχει καταδικαστεί η χώρα με ένα Υπουργείο απραξίας, δεν περιμένουμε να έχετε όνειρα και όραμα για τα ΕΛ.ΤΑ.. 
      Καταλήγω, λέγοντας ότι στο νομοσχέδιο αυτό που φέρατε για τις αλλαγές στις Δ.Ε.Κ.Ο., φαίνεται ότι αυξάνετε το ρόλο του Υπουργείου Οικονομίας έναντι του ρόλου των εποπτευόμενων Υπουργείων. Το Υπουργείο Μεταφορών καλώς πάει κάτω από το Υπουργείο Οικονομίας, διότι έτσι και αλλιώς πολιτική για τα ταχυδρομεία δεν έχετε, όπως δεν έχετε και πολιτική για τις τηλεπικοινωνίες. Άρα, καλώς τα βλέπετε όλα οικονομίστικα, αλλά κακώς, κάκιστα για το μέλλον των ΕΛ.ΤΑ. και το συνολικό μέλλον αυτής της χώρας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύρια Χριστοφιλοπούλου.
      Το λόγο έχει η κ. Αντωνίου.
        ΤΟΝΙΑ ΑΝΤΩΝΙΟΥ: Κύριε Πρόεδρε, κυρίες και κύριοι συνάδελφοι, με την κατάθεση της συγκεκριμένης επερώτησης θελήσαμε να εκφράσουμε την αγωνία μας και την ανησυχία μας για τις πράξεις σας και τις παραλείψεις σας και τις πολιτικές σας επιλογές που έχουν υπονομεύσει συστηματικά και κατ’ εξακολούθηση την πορεία των ΕΛ.ΤΑ. από τον Απρίλιο του 2004 μέχρι σήμερα. 
        Πρόκειται για επιλογές και κινήσεις μιας διοίκησης που ενώ παρέλαβε μια κερδοφόρα δημόσια επιχείρηση σε συνεχή άνοδο, την έχει οδηγήσει σε συνεχή μείωση της κερδοφορίας της, σε υπολειτουργία και δυστυχώς σε πορεία συρρίκνωσης.
        Κύριε Υπουργέ, κάθε καλόπιστος πολίτης που θα ήθελε να πληροφορηθεί ποια ήταν η πορεία των ΕΛ.ΤΑ. τα τελευταία χρόνια, θα μείνει κατάπληκτος. Ήταν μια επιχείρηση που μέχρι το 1999 δεν ήταν κερδοφόρος, δεν παρείχε καλές υπηρεσίες στον πολίτη, δεν είχε την εικόνα την οποία θα έπρεπε. Αλλά από το 1999 και μετά υπήρξε ένα σοβαρό επιχειρησιακό σχέδιο, υπήρξε σοβαρή συνεργασία διοίκησης και εργαζομένων. Και μία σοβαρή πολιτική και συνεργασία οδήγησαν τα ΕΛ.ΤΑ. στο να είναι κερδοφόρα, να παρέχουν καλές υπηρεσίες στον πολίτη, φθηνές, αποτελεσματικές, να ανοίγουν νέες θέσεις εργασίας και να αυξάνουν τα κέρδη της επιχείρησης από 6,5 εκατ. ευρώ το 1999 στα 25,1 εκατ. ευρώ το 2003. 
        Τι παρατηρούμε τους τελευταίους είκοσι μήνες; Παρατηρούμε μία απραξία από την πλευρά σας να μη συνεχίζετε το επιχειρησιακό πρόγραμμα, να μην προετοιμάζετε την επιχείρηση για την απελευθέρωση που θα έχουμε μετά το 2009. Και όλα αυτά βέβαια ανησυχούν όχι μόνο τους εργαζόμενους, ανησυχούν πάνω απ’ όλα τον Έλληνα πολίτη. Διότι θα σας ρωτήσει ο Έλληνας πολίτης μετά από ένα χρονικό διάστημα που θα έρθετε και θα πείτε: «πρέπει να ιδιωτικοποιήσουμε τα ΕΛ.ΤΑ.» -για να καλύψουμε βέβαια τη μαύρη τρύπα του κ. Αλογοσκούφη- γιατί αυτή η κερδοφόρος επιχείρηση οδηγήθηκε σε τόσο σύντομο χρονικό διάστημα σε μία ζημιογόνο επιχείρηση; Και εσείς θα απαντήσετε το πιο πιθανό όπως απαντάτε όλους αυτούς τους μήνες, ότι ευθύνεται το κακό ΠΑ.ΣΟ.Κ. που δεν προετοίμασε και δεν σχεδίασε το μέλλον της επιχείρησης ή θα φταίνε πάλι οι εργαζόμενοι. 
        Το βλέπουμε πάλι αυτό, διότι όπως είπαν και οι προηγούμενοι συνάδελφοι, συζητάμε αυτήν την περίοδο στη Βουλή το νομοσχέδιο για τις Δ.Ε.Κ.Ο. που βέβαια το κόστος θα το πληρώσουν οι εργαζόμενοι, ενώ κατά την άποψή μας, οφείλεται κυρίως στις λανθασμένες πολιτικές σας, στην ανυπαρξία της πολιτικής σας και στην κακοδιαχείριση. Γιατί, κύριε Υπουργέ και στα ΕΛ.ΤΑ. και στις άλλες επιχειρήσεις που έχετε κάτω από τον έλεγχό σας, θα δούμε ότι η κατάσταση των επιχειρήσεων πάει προς το χειρότερο. Και αυτό διότι υπάρχει και μία λογική πελατειακή, κομματική. Και με τέτοιες λογικές και πολιτικές δεν μπορούν να οδηγηθούν στη σύγχρονη εποχή οι επιχειρήσεις.
         (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
        Το λέω αυτό διότι πριν από λίγες μέρες είχαμε, κύριε Υπουργέ και ένα δυστύχημα τραγικό στον Ο.Σ.Ε.. Εδώ αναδεικνύεται πάλι ένα θέμα: όπως λειτουργείτε στα ΕΛ.ΤΑ. λειτουργείτε και στον Ο.Σ.Ε. και στις άλλες επιχειρήσεις, με έλλειψη προσωπικού, χωρίς σχέδιο, με καταγγελίες από την Ευρωπαϊκή Ένωση που αφορούν το Υπουργείο σας και τις επιχειρήσεις σας διότι δεν απορροφάτε χρήματα από το Γ΄ Κοινοτικό Πλαίσιο Στήριξης και οδηγείτε σε αποτυχία τα επιχειρησιακά σχέδια των επιχειρήσεων.
        Κάποια στιγμή θα πρέπει να έλθει στην Ελληνική Βουλή ο Υπουργός ο κ. Λιάπης, ο οποίος δεν έχει έρθει ποτέ, να μας απαντήσει και να απολογηθεί, θα έλεγα, στον ελληνικό λαό πώς το Υπουργείο Μεταφορών χάνει τόσους πόρους, δεν στηρίζει τις επιχειρήσεις, ενώ συμφωνείτε να ψηφίζονται νομοσχέδια σαν αυτό που έχετε φέρει για τις Δ.Ε.Κ.Ο., που το κόστος θα το πληρώσουν μόνο οι εργαζόμενοι.
        Όσον αφορά τα ΕΛ.ΤΑ. θα θέλαμε εδώ να μας πείτε ξεκάθαρα αν υπάρχει πολιτική βούληση από εσάς να τα στηρίξετε σε όλη την περιφέρεια και σε κάθε καποδιστριακό δήμο να υπάρχει είτε γραφείο είτε θυρίδα. Θα πρέπει να μας πείτε ποια είναι η πολιτική σας για τις Ταχυμεταφορές των ΕΛ.ΤΑ., γιατί ο κ. Λιάπης είχε πει ότι είναι ένα εταιρικό κόσμημα στον όμιλο ΕΛ.ΤΑ. με επιδόσεις που θα ζήλευαν πολλές αντίστοιχες διεθνείς εταιρείες. Έλεγε επίσης ότι είναι μία εξαιρετικά δυναμική εταιρεία με υψηλή τεχνογνωσία και άρτια εκπαιδευμένο προσωπικό.
      Να μας πείτε και εδώ τι κάνατε. Αν δούμε τα στοιχεία τον τελευταίο χρόνο βλέπουμε μια μείωση σε σχέση με το 2004. Πάλι δεν έχετε πολιτική και στρατηγική, ενώ θα έπρεπε να αναζητήσετε μεγάλο διεθνή στρατηγικό εταίρο για να ενισχυθεί η θέση της στη διεθνή αγορά. Εσείς με την κλασική πολιτική αντίληψη που έχετε γενικότερα για τη χώρα και για τις πολιτικές σας δείχνετε μια εσωστρέφεια μία συνεργασία στο εσωτερικό επίπεδο με δικούς σας φίλους, με γαλάζιους φίλους, αδιαφορώντας αν αυτή η συνεργασία θα είναι προβληματική μια και οι εταιρείες με τις οποίες επιδιώκετε να συνεργασθείτε είναι προβληματικές.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας  Βουλευτού)
      Τα λέμε αυτά γιατί αντί να έχετε ανοικτό ορίζοντα και συνεργασία των επιχειρήσεων στην ευρύτερη περιοχή των Βαλκανίων όπως έκανε το ΠΑ.ΣΟ.Κ. την προηγούμενη δεκαετία με άλλες εταιρείες όπως με τον Ο.Τ.Ε. καταδικάσατε το ΠΑ.ΣΟ.Κ. για τη συνεργασία στα Βαλκάνια. Σήμερα δε ήρθε στη Βουλή ο κ. Βουρλούμης και μας είπε ότι ευτυχώς που έγιναν αυτές οι επενδυτικές κινήσεις εκείνη την εποχή. 
      Σήμερα εσείς καλείσθε να αλλάξετε πολιτική, να σταματήσετε την απραξία και την κομματική λογική. Πρέπει να δείτε έτσι τις εταιρείες, ώστε να επιβιώνουν ανταγωνιστικά στην ευρύτερη περιοχή. Όμως, χρειάζεται σχέδιο, πολιτική βούληση και όρεξη.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κυρία Αντωνίου, ολοκληρώστε.
      ΤΟΝΙΑ ΑΝΤΩΝΙΟΥ: Δυστυχώς, βλέπουμε ότι αυτές οι προοπτικές δεν υπάρχουν. Κάποια στιγμή δε πρέπει να έρθει και ο κ. Λιάπης στη Βουλή. Δεν πρέπει να φέρεται έτσι στους Βουλευτές του Ελληνικού Κοινοβουλίου.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Αντωνακόπουλος έχει το λόγο.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Υπουργέ, ο τίτλος του Υπουργείου σας «Μεταφορών και Επικοινωνιών» παραπέμπει στις έννοιες κίνηση και επικοινωνία. Προφανώς έχετε παρεξηγήσει τα πράγματα και δεν κινείσθε προς τα μπρος αλλά προς τα πίσω. Έχετε κατεβάσει κάθε δίκτυο επικοινωνίας γιατί δεν φαίνεται να αφομοιώνετε πουθενά στην πολιτική σας την τεχνογνωσία που σε αυτόν το χώρο αποτελεί βασικό παράγοντα για να πάμε μπροστά.
      Το ΠΑ.ΣΟ.Κ. πριν από λίγα χρόνια με νομοθετική πρωτοβουλία είχε καταστήσει τα ΕΛ.ΤΑ. καθολικό πάροχο υπηρεσιών σ’ αυτόν τον τομέα. Παράλληλα, έχουμε διαφυλάξει την αντίληψη που υπάρχει στην αγορά για τη σχέση κράτους και αγοράς που διασφαλίζει ποιοτικές υπηρεσίες σε καλή τιμή για τον πολίτη. Έτσι, στον χώρο των Ταχυμεταφορών υπήρξε ανταγωνισμός. Εκεί πάλι τα ΕΛ.ΤΑ. ήταν μια υποδειγματική Δ.Ε.Κ.Ο. που είχε όχι προνομιακό ρόλο από το θεσμικό πλαίσιο αλλά είχε καταφέρει να είναι μια προνομιακή εταιρεία μέσα από τις υπηρεσίες που προσέφερε. Δυστυχώς, λίγο καιρό μετά την ανάληψη της διακυβέρνησης της χώρας από εσάς, ομολογήσατε με την απομάκρυνση του διευθύνοντα συμβούλου ότι η εταιρεία έπεσε σε τέλμα. Και βέβαια έπεσε σε τέλμα η εταιρεία. Το δείχνουν οι αριθμοί. Επίσης, σε τέλμα έπεσαν μία σειρά οργανισμών όπου είχατε επιλέξει ακατάλληλους ανθρώπους γι’ αυτές τις θέσεις με μία λογική του συντηρητικού μεγαλοκρατισμού που σας διέπει, αφού στόχος για εσάς ήταν η κατάληψη της εξουσίας και η διευθέτηση προσωπικών συμφερόντων ή συμφερόντων ομάδων. 
      Έτσι ό,τι ακατάλληλο υπήρχε στον προθάλαμο της εξουσίας το πήρατε και το διορίσατε στους πιο ευαίσθητους τομείς, σε αυτές τις επιχειρήσεις που είναι επιχειρήσεις δημοσίου συμφέροντος, που πρέπει να διασφαλίζουν την κοινωνική συνοχή στην κοινωνία διότι προσφέρουν αναντικατάστατες υπηρεσίες στους πολίτες και κυρίως σ’ αυτούς που δεν έχουν υψηλή αγοραστική δύναμη.
      Τα ίδια συνέβησαν στον Ο.Σ.Ε., στη Δ.Ε.Η., στον Ε.Ο.Μ.Μ.Ε.Χ., στον Ο.Λ.Π., στην Κ.Ε.Δ.. Σας αναφέρω περιπτώσεις επιχειρήσεων όπου έγιναν συγκρούσεις μεταξύ των διευθυνόντων συμβούλων των προέδρων και των Υπουργών. Άρα, είχατε αδυναμία να επιλέξετε στελέχη.
      Όσον αφορά την πορεία του κύκλου εργασιών των ΕΛ.ΤΑ., βεβαίως η μείωση του προσωπικού έχει μειώσει τον κύκλο εργασιών. Η κακή διοίκηση έχει μειώσει τα έσοδα και τον κύκλο εργασιών. Δεν προχωρήσατε σε συνεργασία με τους εργαζόμενους. Τα ΕΛ.ΤΑ. αποτελούν υπόδειγμα δημιουργικών συνθηκών εργασίας και παραγωγής που έχει προέλθει από το διάλογο διοίκησης και εργαζομένων.
      Το αγνοήσατε προκλητικά. Αγνοείτε τους εργαζόμενους με μια προκατάληψη που έχετε και το δείχνετε συστηματικά, γιατί αυτό το διάστημα το μόνο που κάνετε είναι να δυσφημείτε τους εργαζόμενους στις δημόσιες επιχειρήσεις και οργανισμούς. Νομίζετε ότι έτσι θα βρείτε κοινωνικές συμμαχίες με κάποιους ανθρώπους που είναι στην ανεργία ή έχουν χαμηλά εισοδήματα; Το ζητούμενο δεν είναι να κάνετε αυτούς που παίρνουν λίγα να πάρουν λιγότερα, αλλά αυτοί που παίρνουν τα λιγότερα να ανέβουν. Δυστυχώς εσείς συνεχώς κατεβάζετε τον πήχη προς τα κάτω.
      Παράλληλα, κάποια προγράμματα που είχαν τα ΕΛ.ΤΑ. και αφορούσαν τη διάχυση υπηρεσιών σε περιοχές οι οποίες έχουν μειονεκτήματα και από τη γεωγραφική τους θέση αλλά και από τους δείκτες οικονομικής ανάπτυξης, τα καταργήσατε, όπως το πρόγραμμα για τις προσωπικές γραμματοθυρίδες που εξελισσόταν σε συνεργασία με την Τοπική Αυτοδιοίκηση. Σε πάρα πολλούς νομούς της ελληνικής ακρώρειας και σε ημιορεινούς δήμους έχουν αναπτυχθεί σοβαρές υποδομές για να εξυπηρετείται ο μοναχικός γέροντας εκεί στο ορεινό χωριό και να μην χρειάζεται να κατεβαίνει στα γραφεία των ΕΛ.ΤΑ., για να προστατεύονται και τα προσωπικά δεδομένα. Δυστυχώς, το καταργήσατε αυτό το πρόγραμμα. 
      Στο νομό μου, στο Νομό Ηλείας, δύο δήμοι είχαν προχωρήσει, είχαν καταβάλει και τη συμμετοχή τους και λειτουργεί εκεί το πρόγραμμα. Υπάρχουν άλλοι δύο δήμοι που ζητούν να το προχωρήσετε. Γιατί δεν προχωρήσατε αυτά τα προγράμματα, τα οποία εν πάση περιπτώσει δεν ήταν και τόσο δαπανηρά; Το κόστος του προγράμματος ήταν μισό-μισό μεταξύ Τοπικής Αυτοδιοίκησης και ΕΛ.ΤΑ.. Αυτό σημαίνει, λοιπόν, ότι και εκεί είχατε μία αφορμή να δείξετε την κοινωνική σας ευαισθησία, αγνοώντας έστω και αυτόν τον τρόπο με τον οποίο μπορούσατε να δώσετε κάποια μικρή βοήθεια στην ελληνική περιφέρεια.
      Φαίνεται ότι, μετά την απομάκρυνση του κ. Σταματόπουλου, βάζετε για το 2006 μια πιο αισιόδοξη πορεία για το οικονομικό αποτέλεσμα των ΕΛ.ΤΑ.. Μιλάτε για στόχο 15.000.000 ευρώ. Κύριε Υπουργέ, όπως πάτε, με αυτόν το ρυθμό ελεύθερης πτώσης των εσόδων στις Δ.Ε.Κ.Ο., με αυτόν το ρυθμό ελεύθερης πτώσης των εσόδων του κρατικού προϋπολογισμού, πιστεύω ότι το μέλλον των ΕΛ.ΤΑ. με τη δική σας παρουσία προδιαγράφεται πολύ άσχημο. 
      Πιστεύω ότι πρέπει να γυρίσετε σε μία κλασική αρχή της πολιτικής. Η πολιτική γίνεται για τους πολίτες και κυρίως για τους αδύναμους πολίτες. Αυτοί έχουν ανάγκη από αυτό το πλέγμα προστασίας που πρέπει να διασφαλίζει μία κυβέρνηση στην κορυφή της κρατικής πυραμίδας. Δεν το κάνατε αυτό. Νομίζετε ότι συκοφαντώντας τους εργαζόμενους, ότι καθιστώντας σε οικονομικά αποτελέσματα μειονεκτικούς τους οργανισμούς θα τους ξεπουλήσετε πολύ γρήγορα για να μπουν στα συρτάρια των ελλειμματικών σας ταμείων στο Υπουργείο Οικονομίας, γιατί χαρίζετε τους φόρους στους κοινωνικούς σας εταίρους που είναι το μεγάλο κεφάλαιο. Νομίζετε ότι έτσι θα μπορέσετε να υλοποιήσετε τον προϋπολογισμό του 2006. Πλανάσθε πλάνη οικτρά, διότι με μαθηματική ακρίβεια…
      ΠΡΟΕΔΡΕΥΩΝ (Σωτήρης Χατζηγάκης): Θα πάρετε χρόνο και από τη δευτερολογία σας;
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Ναι, κύριε Πρόεδρε. 
      Το μοντέλο της Πορτογαλίας που ακολουθείτε, το οποίο οδήγησε πολύ σύντομα σε τραγικά αποτελέσματα, δεν σας δίδαξε. Το ακολουθείτε όμως πιστά. Άρα, αυτό σημαίνει ότι υπηρετείτε συνειδητά την αποτυχία σε επίπεδο κυβερνητικής πολιτικής και την επιτυχία σε επίπεδο αύξησης κερδών συγκεκριμένων οικονομικών κέντρων στη χώρα και στην αλλοδαπή.
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Αντωνακόπουλε. 
      Το λόγο έχει ο κ. Βερελής.
      ΧΡΙΣΤΟΣ ΒΕΡΕΛΗΣ: Κύριε Πρόεδρε, ακούσατε τους συναδέλφους μου επερωτώντες Βουλευτές του ΠΑ.ΣΟ.Κ. να σας αναπτύσσουν δύο ενότητες. Η μία ενότητα είναι το θέμα της πορείας των ΕΛ.ΤΑ. των τελευταίων ετών. Είναι σαφές ότι τα ΕΛ.ΤΑ. έκαναν μία πορεία εντυπωσιακή, μία πορεία η οποία οδήγησε σε κέρδη, οδήγησε σε βελτίωση της ποιότητας, οδήγησε σε εξαιρετικές προοπτικές. 
      Εγώ θέλω να σταθώ καταρχήν σε ένα μείζον θέμα, αυτό που εγώ θεωρώ μείζον. Το θέμα άνοιξε έτσι και αλλιώς και το άνοιξε σήμερα και ο πρόεδρος της «ALPHA BANK». Αναφέρομαι στο κόστος των τραπεζικών υπηρεσιών. Είναι αυτό το οποίο θα καθορίσει το παιχνίδι ανταγωνισμού στον τομέα των τραπεζών. Είχαμε την πρόνοια, είχαμε την στρατηγική, είχαμε το όραμα, είχαμε και την απόφαση να ξεκινήσουμε την προσπάθεια της συνεργασίας των ΕΛ.ΤΑ. με το Ταχυδρομικό Ταμιευτήριο.
      Η συνεργασία των δύο αυτών εταιρειών οδηγεί σ’ ένα αποτέλεσμα το οποίο θα το περιγράψω με λίγα λόγια. Οδηγεί στη δημιουργία του πιο εκτεταμένου αλλά ταυτόχρονα και πιο φθηνού τραπεζικού δικτύου σε όλη τη χώρα. Και ως εκ τούτου με την εν μέρει συνένωση και την πλήρη συνεργασία, η αξία των δύο αυτών οργανισμών, αυξάνεται επιθετικά.
      Ποιος επωφελείται από αυτό; Πρώτα απ’ όλα επωφελείται ο μέτοχος. Ποιος είναι  ο μέτοχος κύριε Υπουργέ; Είναι το ελληνικό δημόσιο, άρα είναι ο Έλληνας φορολογούμενος. Ποιος είναι αυτός ο οποίος επωφελείται επίσης; Επωφελείται ο συναλλασσόμενος με το τραπεζικό σύστημα, ιδιαίτερα σήμερα όπου το κράτος είναι στο κόκκινο, οι περισσότερες επιχειρήσεις είναι στο κόκκινο, οι πολίτες έχουν μπει στο κόκκινο. Αυτός ο κλάδος είναι ο μόνος ο οποίος παρουσιάζει μια τρομακτική αύξηση των κερδών, πάνω από το 50%. Ποιος δυσαρεστείται; Μα δυσαρεστείται πάλι το τραπεζικό σύστημα, διότι θα βρει μπροστά του έναν ανταγωνιστή με εξαιρετικά μεγάλες δυνατότητες. 
      Πήραμε λοιπόν μια απόφαση να προχωρήσουμε στο retail bank, σε απλές τραπεζικές εργασίες στα ΕΛ.ΤΑ. σε συνεργασία με το Ταχυδρομικό Ταμιευτήριο. Ήδη χίλιοι εκατό αγροτικοί διανομείς των ΕΛ.ΤΑ. μαζί με τα υποκαταστήματα των ΕΛ.ΤΑ. μαζί με τα υποκαταστήματα του Ταχυδρομικού Ταμιευτηρίου έχουν μπει σε αυτή την αγορά. Ποιος φρενάρει την περαιτέρω εξέλιξη; Εγώ να σας πω ποιος την φρενάρει. Θα σας πω διότι γνωρίζω τα πράγματα. Τη φρενάρει η λογική και η πολιτική του Υπουργείου Οικονομίας, διότι η πολιτική του –και σημειώστε το πολύ καλά αυτό και μεταφέρετέ το- καθορίζεται κυρίως από τραπεζίτες και από τραπεζογενείς και από αυτούς διοικείται. Αυτό είναι ένα μείζον θέμα σε αυτή τη χώρα, όπου έχουμε ανάγκη να αφήσουμε τον ανταγωνισμό. 
      Ας μην κάνει, κύριε Υπουργέ, η κυβέρνησή σας το λάθος να μπλοκάρει -όπως το έκανε στο παρελθόν με τον Ο.Τ.Ε., που μπλόκαρε τη δημιουργία τότε της COSMOTE-   τη δημιουργία ενός γίγαντα στην τραπεζική αγορά ο οποίος θα βοηθήσει πάρα πολύ τους συναλλασσόμενους και την εθνική οικονομία. Όποιος το κάνει αυτό, είναι εκτεθειμένος απέναντι σε μια σειρά από πράξεις οι οποίες θα καθορίσουν πάρα πολλά πράγματα. Είναι μια απλή πράξη αυτό που πρέπει να κάνετε. Η απόφαση είναι μεγάλη. Και όταν εγώ πήρα την απόφαση αυτή, είχα πολλές αντιδράσεις, γι’ αυτό τα γνωρίζω και σας τα λέω σήμερα.
      Πάρτε λοιπόν την απόφαση αν θέλετε, προκειμένου να υπάρχει στην Ελλάδα ένας τραπεζικός οργανισμός, η τράπεζα της γειτονιάς σε όλη την Ελλάδα με περίπου τέσσερις χιλιάδες σημεία συναλλαγής. Εάν δεν το κάνετε τότε θα υπάρξει ζημία του Έλληνα φορολογούμενου, ζημία του δημοσίου συμφέροντος. 
      Συνεχίζω με κάποια πράγματα που θέλω να πω ακόμη, διότι νομίζω ότι τα ξέρετε όλα και τα ακούσατε όλα. 
      Θα σας πω ότι κάναμε μια συστηματική προσπάθεια για να αυξήσουμε τα κέρδη. Πότε σταμάτησε αυτή η προσπάθεια; Σταμάτησε όταν κάνατε μια λανθασμένη επιλογή διοικητή. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα πάρω και το χρόνο της δευτερολογίας μου κύριε Πρόεδρε. 
      Κάνατε μια εσφαλμένη επιλογή όπου ορίσατε κάποιον όπου δεν ήξερε προφανώς να διαβάζει ισολογισμό, όπου δεν μπορούσε να διακρίνει τα ταμειακά από τα κέρδη του ισολογισμού, όπου είπε ότι πρέπει να σταματήσουν οι επενδύσεις προκειμένου να παρουσιάσει κέρδη ο οργανισμός. Αυτά τα τραγικά πράγματα συνέβησαν. Και μέσα σε πολύ λίγους μήνες ευτυχώς καταλάβατε ότι έπρεπε να εκδιωχθεί. Ήταν βέβαιο όμως ότι θα δημιουργήσει προβλήματα όταν ένας άνθρωπος ο οποίος δεν είχε καμιά σχέση με αυτά τα θέματα βρέθηκε να διοικεί, στου κασίδη το κεφάλι. 
      Ξεκινήσαμε ένα διαγωνισμό για τις ταχυμεταφορές. Εκεί που είχατε αποφασίσει να μην τις επιτρέψετε –μιλάω για  παλιότερα για την τριετία ’90-’93, τα είπε ο κ. Τσιώκας προηγουμένως- ξεκινήσαμε εμείς με τις ταχυμεταφορές, τις φθάσαμε στα 21.000.000 ευρώ και κάναμε και μια προσπάθεια να βρούμε και έναν διεθνή στρατηγικό εταίρο. Ξεκινήσαμε έναν διαγωνισμό, ορίσαμε την «Rost child» ως σύμβουλο. Μαγικά εγκαταλείφθηκε αυτό. Ξαφνικά σήμερα κάποιοι από την ελληνική αγορά οι οποίοι έχουν εταιρείες, οι οποίες όπως φαίνεται δεν πηγαίνουν καλά ή έχουν άλλα προβλήματα, αρχίζουν και σας τσιγκλάνε προκειμένου να κάνετε καινούργιο διαγωνισμό, διότι ονειρεύονται τον εαυτό τους στη θέση του εταίρου. 
      Προσέξτε το, κύριε Υπουργέ, αυτό. Και το λέω σε σας γιατί γνωρίζω την εντιμότητά σας, γνωρίζω το ήθος σας και γνωρίζετε πόσο  πολύ σας σέβομαι. Προσέξτε αυτές τις παγίδες διότι στον τομέα αυτό υπήρχαν πολλοί, επειδή μιλάμε για ταχυδρομεία, κύριε Υπουργέ, που πήγαιναν το γράμμα. Θα σας πω ένα παράδειγμα. Ο κ. Τρακατέλης –και λέω το όνομά του γιατί πρέπει να μένουν στην ιστορία αυτά- προσπάθησε να μπλοκάρει με κάθε τρόπο τη δημιουργία επενδύσεων από το Γ΄ Κοινοτικό Πλαίσιο Στήριξης στα ΕΛ.ΤΑ. λέγοντας ότι αυτό ενοχλεί τον ανταγωνισμό ενώ ήταν γνωστό ότι επρόκειτο για τον εξοπλισμό του, για την καθολική υπηρεσία που ήταν υποχρεωμένος ο οργανισμός αυτός να κάνει. Επί 2,5 χρόνια λοιπόν βασανιστήκαμε και εγώ και οι συνεργάτες μου να ξεμπλοκάρουμε αυτές τις εφιαλτικές πράξεις.
Και το λέω με την κυριολεξία της  έννοιας του όρου αυτό το ουσιαστικό. Αυτές τις εφιαλτικές πράξεις του κ. Τρακατέλη τις  ξεμπλοκάραμε. Ταυτοχρόνως, όμως, είχαμε δώσει εντολή και γινόντουσαν επενδύσεις. Γι’ αυτό βρήκατε το τραπέζι στρωμένο. Ε, λοιπόν, μη χύνετε το γάλα. Μιλάμε για έναν οργανισμό, ο οποίος έγινε με πολύ κόπο, με τη βοήθεια και την αγάπη των ταχυδρομικών. Οι ταχυδρομικοί δεν είναι αυτοί που παρουσίαζε ο κ. Αλογοσκούφης χθες λέγοντας ότι είναι οι υπάλληλοι των Δ.Ε.Κ.Ο., οι οποίοι έχουν κολοσσιαίους μισθούς. Εσείς γνωρίζετε πόσο παίρνει ένας ταχυδρομικός και τι είναι η δουλειά που κάνει κάθε μέρα και πώς ανέβηκε αυτός ο οργανισμός.
      Κάναμε μία σειρά από επενδύσεις, λοιπόν, και σας αφήσαμε στον ισολογισμό του 2004 μία προίκα. Ξέρετε πόσο ήταν η προίκα αυτή, κύριε Υπουργέ; ΄Ήταν 21.000.000 ευρώ. Από πού ήταν αυτά; Ήταν τα 8.000.000 για τη χορηγία του 2004, τα οποία κρατούνταν ως πρόβλεψη και τα 13.000.000 για τα περίφημα «καλαϊτζάκια». 
      Σας θυμίζω ποιος ήταν–γιατί και αυτά πρέπει να μένουν στην ιστορία- ο Καλαϊτζάκης. Ήταν Γενικός Διευθυντής την περίοδο 1990-1993, ο οποίος παρανόμως διόρισε εξακόσιους ανθρώπους -όχι έναν και δύο- οι οποίοι μετά εξεδιώχθησαν  από τον κ. Έβερτ -προς τιμήν του- διότι ήταν παράνομοι. Ε, όλοι αυτοί οι άνθρωποι είχαν απαιτήσεις, δικαστήρια επί δικαστηρίων, κρατήθηκε μία πρόβλεψη 13.000.000. Όταν λύθηκε αυτό το θέμα εξωδικαστικά, έμειναν τα 13.000.000. Αυτά θα παρουσιάσετε στην επόμενη ισολογιστική σας απεικόνιση, προκειμένου να δείξετε ότι κάνετε κάτι. Δεν κάνετε όμως. Βάλτε φωτιά στους ανθρώπους που διοικούν τα ΕΛ.ΤΑ. άμεσα, γιατί είναι κρίμα να κατεδαφίζεται κάτι το οποίο έγινε και με κόπο και με προσπάθεια και το οποίο δεν οφείλεται σε έναν Υπουργό βεβαίως, οφείλεται σε πάρα πολλούς ανθρώπους, οφείλεται σε εξαιρετικές διοικήσεις, οι οποίες ήλθαν και  τους αναφέρω: τον κ. Πάνο Κυριακόπουλο, τον κ. Μανώλη Δραϊνάκη, τους Γενικούς Γραμματείς του Υπουργείου Μεταφορών που είχαν την εποπτεία του τομέα, τους Υφυπουργούς, τον κ. Στρατάκη που είναι εδώ, ο οποίος προσπάθησε. Ε, μην τα πετάμε αυτά, περιουσία του ελληνικού λαού είναι και όχι περιουσιακά ενός άλλου. 
      Θα τελειώσω λέγοντας  -επειδή κάνατε μία αναθεώρηση του στρατηγικού σχεδιασμού για τα κέρδη της περιόδου 2004-2007 και τα μειώσατε- το εξής:  Αφήστε αυτή τη μεγάλη δύναμη που λέγεται ΕΛ.ΤΑ. και Ταχυδρομικό Ταμιευτήριο να τρέξουν μαζί. Θα προσφέρετε μεγάλη υπηρεσία.  Το ταμείο του δημοσίου θα έχει μεγάλα έσοδα από αυτήν τη συνεργασία και κυρίως θα χαραχθεί νέα πορεία στον τραπεζικό τομέα. Είναι δική σας η ευθύνη για όσο διάστημα είναι ακόμα δικιά σας. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ. )
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Βερελή.
      Ορίστε, κύριε Υφυπουργέ, έχετε το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Η Κυβέρνηση θεωρεί, κυρίες και κύριοι συνάδελφοι, ότι σας χρωστάει χάρη, που κάνατε αυτή την επερώτηση, γιατί από τη συζήτηση επ’ αυτής θα καταστεί, επιτέλους, δυνατόν να καταρριφθούν οι μύθοι και να αποσυντεθεί ο ιστός, τον οποίο εσείς, με την περισσή δεξιοτεχνία που σας διακρίνει, υφαίνετε από την αρχή που ανέλαβε η νέα διακυβέρνηση της χώρας. 
      Πρώτα απ’ όλα, να μου επιτρέψετε να κάνω δύο παρατηρήσεις. 
      Δύο τινά είναι ενδεχόμενο να συμβαίνουν εδώ: ή αυτά που ισχυρίζεστε είναι, εν όλω ή εν μέρει, ανακριβή, οπότε και η επερώτηση είναι δημαγωγική και κακόβουλη, ή αυτά που ισχυρίζεστε στην επερώτηση είναι, εν όλω ή εν μέρει, αληθή, οπότε, δεν μπορεί αυτά να συνέβησαν και να γεννήθηκαν, τους είκοσι μήνες που εμείς κυβερνούμε. Δεν υπάρχουν παρθενογενέσεις στο πλαίσιο λειτουργίας αυτών των οργανισμών. Θα έπρεπε να προϋπήρχαν κάποια αίτια. 
      ΧΡΙΣΤΟΣ ΒΕΡΕΛΗΣ: Δύσκολα τα κτίζεις, εύκολα τα χαλάς.  
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Αν έχετε την καλοσύνη, κύριε Βερελή, μη με διακόπτετε. Εγώ σας άκουσα με πολλή προσοχή και το είδατε. Θα απαντήσετε. Βέβαια εσείς εξαντλήσατε και το χρόνο σας μαζί και την ανοχή μας, αλλά δεν πειράζει. 
      Άρα, λοιπόν, θα έπρεπε τα αίτια να προϋπήρχαν, αφού δεν υφίστανται παρθενογενέσεις. Ένας όμως που αποδίδει ευθύνες, πρώτα-πρώτα πρέπει να αναδεχθεί τις δικές του. Επειδή βλέπω και κάποιους λογίους στην παρέα -και χαίρομαι αυτούς τους λογίους- να σας υπενθυμίσω τι έλεγε ο Σόλωνας: «Εύθυναν ετέρους αξιών διδόναι, και αυτός υπέχει». Παραδεχθήκατε κάποια ευθύνη εσείς; Συνέβη κάτι κακό σ’ αυτό το συγκεκριμένο χώρο κατά τη διάρκεια των ημερών σας; Όχι, καθ’ υμάς. 
      Όλα λοιπόν αυτά τα καταστροφικά, αυτά τα οποία κατακρημνίζουν και κόβουν όλες τις πιθανότητες ευημερίας του Οργανισμού συνέβησαν επί των ημερών μας. Έτσι λέτε. Εσείς είστε άμεμπτοι!
      Δεύτερη παρατήρηση: Ισχυρισμός αναπόδεικτος, εν τέλει δε αβάσιμος, ελέγχεται ως καταχρηστικός και αποκρούεται. Εσείς, αντί να προσφύγετε στα βασικά μεγέθη τα οποία είναι δημοσιοποιημένα, είναι υπεύθυνα και καταγράφονται από αρμόδιους φορείς, τι κάνατε; Προσφύγατε στους δικούς σας ανθρώπους. Έχετε βάλει ουκ ολίγους. Πώς τους είπατε αυτούς; Δεν κράτησα τον όρο.
      ΧΡΙΣΤΟΣ ΒΕΡΕΛΗΣ: «Καλαϊτζάκια».
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Ξεχάσατε όμως τους δικούς σας, όχι απλώς επί των δικών σας ημερών, τους δικούς σας γενικά.
      Άρα λοιπόν τι γίνεται; Εσείς τώρα δεν προσφύγατε στα κανονικά στοιχεία που έπρεπε, γι΄ αυτό και ακούστηκαν τερατώδη πράγματα. Θα κουραστώ να τα αντικρούσω. Όπως π.χ. εκείνο, περί μεταθέσεως οκτακοσίων ατόμων, που είπε ο κ. Τσιώκας, ενώ ο πίνακας που θα του δείξω τώρα –έχω τον πίνακα εδώ, θα φέρετε και το δικό σας- και η σύγκριση με τα δικά σας μεγέθη είναι εναντίον των ισχυρισμών σας, άλλα μαρτυρεί.
      Ξέρετε τι μου θυμίζετε με αυτή την τακτική, να προσφεύγετε δηλαδή σε πηγές, οι οποίες δεν είναι τόσο αξιόπιστες και αντικειμενικές; Κάτι που έχει διασωθεί στο «Φιλόγελω». Κάποιος αρχαίος σχολαστικός συνάντησε κάποιον στο δρόμο και του είπε: «Άκουσα ότι πέθανες. Είναι αλήθεια;». Εκείνος του λέει: «Όχι βέβαια, αφού με βλέπεις». «Ναι -λέει- αλλά το πρόσωπο που μου το είπε ήταν πιο αξιόπιστο». 
       (Γέλια από την πτέρυγα του ΠΑ.ΣΟ.Κ. )
      Σας άρεσε; Το ξέρω. Και εμένα όταν το διάβασα μου άρεσε.
      Εγώ λοιπόν θα περίμενα, αντί να αραδιάζουμε αυθαιρέτως τα κέρδη που δεν πραγματοποιούνται, τις ζημιές που δεν πραγματοποιούνται, να προσφύγουμε ακριβή μεγέθη, να συμφωνήσουμε δηλαδή επί των μεγεθών. Ο κ. Βερελής είναι τεχνικής κατευθύνσεως άνθρωπος. Οι τεχνικοί είναι θετικότεροι από εμάς τους νομικούς, επομένως επί των αριθμών θα συμφωνούσαμε ευκολότερα, παρά το ότι κατά τη ρήση Γεωργίου Παπανδρέου «Οι αριθμοί ευημερούν και οι άνθρωπο δυστυχούν» πολλές φορές.
      Ας δούμε τώρα μερικές από τις αστοχίες της επερωτήσεώς σας. Εγώ θα φροντίσω να απαντήσω σε όσα θίγετε στην επερώτησή σας και να κάνω και τις αναγκαίες συγκρίσεις. Ισχυρίζεστε ότι, δήθεν, Κυβέρνηση και διοίκηση των ΕΛΤΑ, διαβάζω επί λέξει, «έχουν εγκαταλείψει κάθε διαδικασία συνεργασίας, επικοινωνίας και παρέμβασης στα διεθνή ταχυδρομικά τεκταινόμενα». Στην προφορική ανάπτυξη του κειμένου της επερωτήσεώς σας αυτό δεν το άκουσα. Αυτό σημαίνει πως ή το αποτάξατε σαν το Σατανά ή το θεωρήσατε δεδομένο και προχωρήσατε. 
      Για να δούμε λοιπόν, πράγματι επί των δικών μας ημερών είμαστε έξω από τα διεθνή τεκταινόμενα; Δεν ξέρετε, δεν μάθατε, δεν ρωτήσατε; Ο ΕΛΤΑ από το 2005 μετέχει στο διοικητικό συμβούλιο της Posteurope. Μετέχει επίσης και στο συμβούλιο της ταχυδρομικής εκμετάλλευσης της Παγκόσμιας Ταχυδρομικής Ένωσης. Δεν το μάθατε; Κατά τα άλλα μας κατηγορείτε ότι αποξενωνόμαστε από τα παγκόσμια τεκταινόμενα του ταχυδρομικού χώρου.
      Δεν πληροφορηθήκατε ούτε ότι, για το 2006, μέσα σε δυο μήνες δηλαδή, ο ΕΛ.ΤΑ. εξασφάλισε τη συμμετοχή του στο διοικητικό συμβούλιο της IPC, της Ένωσης δηλαδή των εικοσιτριών μεγαλυτέρων Ταχυδρομικών Οργανισμών του κόσμου; Γιατί χρειάστηκε να καταφύγετε σε αυτή την ανακρίβεια; Σας το είπα οι δικοί σας άνθρωποι στον ΕΛ.ΤΑ.; Να, γιατί λέω ότι, αντί να ισχυριζόμαστε πράγματα τα οποία πέφτουν ευκολότατα –γι’ αυτό σας είπα προηγουμένως ότι εμείς είμαστε ευγνώμονες γι’ αυτήν την επερώτηση- αντί να ισχυριστείτε πράγματα που μπορούν να διαπιστωθούν, ισχυρίζεστε άλλα, σαν και αυτό, ότι είμαστε δηλαδή, αποξενωμένοι.
      Άλλη αποστροφή της επερώτησής σας. Διαβάζω και πάλι κατά λέξη: «Κατά καιρούς στελέχη της Κυβερνήσεως και διοικήσεως των ΕΛ.ΤΑ. μίλησαν για τη συνεργασία των ΕΛ.ΤΑ. με το Ταχυδρομικό Ταμιευτήριο». Αυτό δεν το αποκηρύξατε. Ασχοληθήκατε έντονα, επισταμένα, κατ΄ εξοχήν ο κ. Βερελής αλλά και άλλοι εκ των κυρίων συναδέλφων. 
      Να απαντήσω επ΄ αυτών. Πότε άραγε και επί ποιας κυβερνήσεως αποφασίστηκε η σύμπραξη αυτών των δυο φορέων με τη μορφή που ξέρουμε; Επί των δικών σας ημερών. Είναι έτσι; Δεν το ξεχνάτε ασφαλώς. Αυτή η συνεργασία τι έγινε, γιατί καρκινοβατούσε; Γιατί ο ν. 3082/2002, ενώ προέβλεπε άμεση υλοποίηση, πέρασε έτσι; 
      Τώρα ο κ. Βερελής εναγωνίως μας λέει: «Κάντε κάτι, επισπεύστε». Γιατί δεν το κάνατε, ενώ υπήρχε και νομοθετική επιταγή και εμπνευστής του νόμου ήταν η δική σας κυβέρνηση, θαρρώ και ορισμένα συγκεκριμένα πρόσωπα από όσα εκ των αξιοτίμων συναδέλφων υποστηρίζουν την επερώτηση; 
      Μην απευθύνεστε λοιπόν σε μας και λέτε: «Γιατί καθυστερείτε;». Αναρωτηθείτε εσείς, οι οποίοι δεν κρίνατε ότι έχετε καμιά ευθύνη –όλα έγιναν καταστροφικά επί των ημερών μας- ούτε ανταποκριθήκατε στην ανάγκη άμεσης εφαρμογής του ν. 3082.
      Έπρεπε λοιπόν εμείς να αναλάβουμε την σχετική πρωτοβουλία, ώστε το θέμα να προωθηθεί και να βρίσκεται πλέον –και αυτό είναι χρήσιμο για τον κ. Βερελή, ο οποίος εξέφρασε την σχετική άποψη- στο τελικό στάδιο, έτσι ώστε να αναμένεται, κατά το επόμενο δίμηνο, η αμοιβαία συμμετοχή που προβλέπει ο νόμος.
      Η αμοιβαία συνεργασία των ΕΛ.ΤΑ. με το Ταχυδρομικό Ταμιευτήριο βασίζονταν σε μία σύμβαση –είναι γνωστό αυτό- η οποία υπεγράφη από σας το 2001. Αυτή όμως η σύμβαση κρινόμενη με τα σημερινά πλαίσια και κριτήρια –αλλά, κατά πολλούς, και εξ αρχής- δεν προσέφερε στον ΕΛ.ΤΑ. τα αναμενόμενα οφέλη, αναλογικά με τη συμμετοχική του ανάπτυξη του εταιρικού προφίλ του Τ.Τ.. Γι’ αυτό τι κάναμε: Προχωρήσαμε στην επαναδιαπραγμάτευση, η οποία ολοκληρώνεται εντός των ερχόμενων εβδομάδων, με νέο πλαίσιο συνεργασίας. Δεν εγκαταλείψαμε, λοιπόν, τίποτε, δεν καθυστερήσαμε κάτι. Απλώς φροντίσαμε να καλύψουμε το χαμένο έδαφος, αυτό δηλαδή το οποίο απαλλοτριώθηκε, εξαιτίας της δικής σας καθυστέρησης. 
      Σήμερα, οι δυο οργανισμοί βρίσκονται πολύ κοντά στην κατάρτιση μιας νέας συμφωνίας αφού εξελίσσεται η συνεργασία των ΕΛ.ΤΑ. με το Ταχυδρομικό Ταμιευτήριο, για τη διαμόρφωση μιας αμοιβαίας επωφελούς εμπορικής συνεργασίας, με την προσφορά ανταγωνιστικών τραπεζικών προϊόντων. Μίλησε γι’ αυτά, και θαρρώ σωστά, ο κ. Βερελής. Η διάθεση καταναλωτικών και στεγαστικών δανείων μέσα από το δίκτυο του ΕΛ.ΤΑ. αναμένεται να υλοποιηθεί και αυτή εντός του 2006. Καλπασμό, λοιπόν, έχουμε θα έλεγα -και αυτός αποδεικνύεται ακριβώς από τα συγκεκριμένα στάδια περί των οποίων αναφέρομαι- και όχι επιβράδυνση, ούτε καν σημειωτόν, ενώ θα ακολουθήσει, μετά απ’ αυτό, και η διάθεση των τραπεζοασφαλιστικών προϊόντων. Έχει καταρτιστεί μάλιστα και τεχνικός σχεδιασμός –έχουμε προχωρήσει ακόμη πιο πολύ- για να αποκτήσουν τα ΕΛ.ΤΑ. έγκαιρα εκείνες τις δεξιότητες, που θα τα καταστήσουν ανταγωνιστικά σ’ αυτήν την, απαιτητική και νέα γι’ αυτόν, αγορά. 
      Δεν μπλοκάραμε, λοιπόν, τη λύση. Αστόχησε και αυτή η σκέψη της επερωτήσεώς σας. 
      Τρίτη αστοχία. Διαβάζω πάλι επί λέξει από την επερώτησή σας: «Ήδη σε σύντομο χρονικό διάστημα κυβέρνηση και διοίκηση κατάφεραν να δημιουργήσουν έντονα υπηρεσιακά και εργασιακά προβλήματα». Εδώ στην ποδοσφαιρική διάλεκτο –ξέρω ότι ο φίλος μου κ. Βερελής είναι φίλαθλος και νομίζω ότι υποστηρίζουμε και την ίδια ομάδα, γιατί τον βλέπω στο γήπεδο- μου πέταξε μια ωραία πάσα, ασίστ, παραγωγική και ανέφερε και μερικά ονόματα. Χαίρομαι πάρα πολύ. Ακούστε, λοιπόν, τώρα πώς εγώ εκμεταλλεύομαι αυτή την πάσα και ελπίζω να σκοράρω: Μας λέτε, λοιπόν, ότι καταφέραμε εμείς, οι διοικήσεις μας, να δημιουργήσουμε υπηρεσιακά και εργασιακά προβλήματα. Μάλιστα. Μήπως ξεχάσατε ότι διατηρήσαμε το διευθύνοντα σύμβουλο, τον δικό σας, επί δυο μήνες, δηλαδή μέχρι και το Μάιο; Εννοώ τον κ. Δραϊνάκη; Τον μνημονεύσατε. Μήπως ξεχάσατε ότι τον κ. Κυριακόπουλο ο οποίος ήταν ο προπροηγούμενος διευθύνων σύμβουλος των ΕΛ.ΤΑ., τον οποίον επιλέξατε εσείς, τον έχουμε ακόμη στο διοικητικό συμβούλιο; 
      ΤΟΝΙΑ ΑΝΤΩΝΙΟΥ: …(Δεν ακούστηκε)
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Περιμένετε, κυρία Αντωνίου. Καταλαβαίνω τη δυσχέρειά σας, αλλά μην ανησυχείτε!
      Μήπως παραγνωρίζετε το ότι και ο σημερινός διευθύνων σύμβουλος είχε επιλεγεί από σας, κατ’ αρχήν μεν ως διευθυντής στρατηγικών μελετών και αργότερα ως γενικός διευθυντής; Ε, όλο αυτό το προσωπικό, το οποίο εσείς το είχατε επιλέξει και εσείς το εκθειάσατε, τώρα, αυτό το προσωπικό αστόχησε αιφνιδίως, κατέστη ανίκανο, κατέστη ανενεργό, ώστε πρόλαβε διαδοχικά σε είκοσι μήνες να δημιουργήσει τα εργασιακά προβλήματα και υπηρεσιακά προβλήματα, που διηγείστε; Έχω την εντύπωση πλέον ότι οδηγούμεθα σε παραλογισμό. Αντιφάσκετε και ως προς τις επιλογές σας. Ή από την αρχή αυτοί δεν ήταν χρήσιμοι, οπότε γιατί τους επιλέξατε, ή ήταν χρήσιμοι, αλλά τώρα (επειδή μερικούς απ’ αυτούς τους χρησιμοποιήσαμε ή τους χρησιμοποιούμε και εμείς) κατέστησαν άχρηστοι, κατέστησαν αποδιοπομπαίοι, κατέστησαν κατακριτέοι. 
      Λοιπόν, γι’ αυτό λέω ότι θα μας βοηθήσει η επερώτηση αυτή να καταρρίψουμε τους μύθους και να εξαρθρώσουμε τον ιστό που έχετε στήσει!
      Πάμε παρακάτω. Η προκλητικότητα της επερωτήσεως συνεχίζεται. Ισχυρίζεστε, επί λέξει πάντα: «Η θυγατρική εταιρεία του ΕΛ.ΤΑ. ΤΑΧΥΜΕΤΑΦΟΡΕΣ» -γι’ αυτήν ακούστηκαν πολλά και κατά τη συζήτηση της παρούσης επερωτήσεως- «υποβαθμίζεται σε επικίνδυνο βαθμό». Για να το δούμε λιγάκι αυτό. Η αγορά των ταχυμεταφορών είναι περιττό να τονίσω ότι είναι ιδιαίτερα σημαντική, θα έλεγα και πολυσήμαντη. Η συγκεκριμένη αγορά παρουσιάζει υψηλούς ρυθμούς ανάπτυξης.
Χαρακτηριστικό στοιχείο αυτής είναι ο υψηλός βαθμός συγκέντρωσης στο άνω άκρο της αγοράς και η διαφαινόμενη «απορρόφηση» των υπολοίπων επιχειρήσεων, ως μελών ενός ευρύτερου, ενός εκτεταμένου δικτύου. 
	Τα ΕΛΤΑ δραστηριοποιήθηκαν καθυστερημένα στην αγορά αυτή και γι’ αυτό δεν άκουσα τίποτε, ούτε από το λαλίστατο κύριο Βερελή, ούτε από τον πρώτο εκ των εισηγητών. 
      Μόλις το 2000 συστήθηκε λοιπόν η εταιρεία «Ταχυμεταφορές». Τι γινόταν άραγε μέχρι το 2000; Όταν η παγκόσμια αγορά γνώρισε το φαινόμενο και το μόρφωμα που λεγόταν «Ταχυμεταφορές», η ελληνική αγορά «κοιμόταν» και οι ελληνικές κυβερνήσεις «έκαναν αέρα» στον κοιμώμενο. Μόλις το 2000, λοιπόν, «ξυπνήσατε» να συστήσετε αυτήν την εταιρεία. Θα μου πείτε: «Δεν ήμουν εγώ Υπουργός». Εγώ δεν αναφέρομαι σε σας, κάθε άλλο μάλιστα.
	Όταν ιδρύθηκε, λοιπόν, αυτή η θυγατρική εταιρεία, δραστηριοποιούνταν στην αγορά –ακούστε το, μάθετέ το ή θυμηθείτε το- περίπου διακόσιες εταιρείες. Όταν εμείς αργά «ξυπνήσαμε» –εσείς δηλαδή- ήδη είχαν «ξυπνήσει» άλλες διακόσιες εταιρείες οι οποίες κινούντο, η δε εμπορική λειτουργία της εταιρείας μας αυτής άρχισε, μόλις το Γενάρη του 2001.
	Λειτούργησαν οι «Ταχυμεταφορές» καθυστερημένα, ενώ είχαν ήδη αναπτυχθεί και άλλες, όμως κατά τη διάρκεια του 2004 με ενέργειες, τόσο της νέας πολιτικής ηγεσίας του Υπουργείου, όσο και της νέας διοίκησης, η εταιρεία όχι μόνο δεν υποβαθμίστηκε, όπως χορωδιακά όλοι εδώ αποδώσατε, αλλά πέτυχε ανάπτυξη κατά 35%. Το τονίζω, «Ταχυμεταφορές» 2004, ανάπτυξη 35%, όταν η ανάπτυξη της λοιπής αγοράς «έτρεχε» με 10%. Αν αυτό σημαίνει, εκ μέρους της νέας διακυβέρνησής μας, οπισθοδρόμηση, αν σημαίνει «βούλιαγμα», αν σημαίνει περιθωριοποίηση, δεν έχετε παρά να κοιτάξετε τους αριθμούς. Η αγορά «έτρεχε» με 10% κι εμείς έχουμε 35%.
	Επίσης, αυξήσαμε την παραγωγικότητα κατά 29% και ανεβάσαμε το μερίδιό της στην αγορά των ταχυμεταφορών σε διψήφιο αριθμό. Αυτή είναι η αμέλειά μας, αυτή είναι η αδιαφορία μας. Αν αυτές οι αυξήσεις των δεικτών σημαίνουν αδιαφορία, τότε ποιο είναι το ενδιαφέρον, ποια είναι η στοργή, ποια είναι η επιμέλεια; Ειδικότερα, το μερίδιο της αγοράς αυξήθηκε, από το 5% που ήταν το 2002 σε 12% το 2004, με αποτέλεσμα να κατέχει σήμερα την τρίτη θέση στον κλάδο. 
	Τώρα θα σας αναφέρω μερικά οικονομικά στοιχεία για να σας επικυρώσω τον ισχυρισμό μου ότι ρωτήσατε τους ανθρώπους σας και δεν είδατε τα στοιχεία. Επίσημα, καθαρά αποτελέσματα: 2002, 3.931.910. 2003 –δική σας διακυβέρνηση- 100.915,27. 2004, 614.845. 
      Μετά ταύτα, τι θέλετε να πούμε; Μία πολύ έντιμη και θαρραλέα λύση θα ήταν να πείτε «αποσύρουμε αυτό το κομμάτι της επερωτήσεως», για να μη σας πω ότι πρέπει να την αποσύρετε όλη. Είναι για απόσυρση.
	Ας προχωρήσουμε όμως περαιτέρω για την εταιρεία των «Ταχυμεταφορών». Συνεχίζει και το 2005 την ανοδική της πορεία και η προοπτική είναι ότι τα κέρδη αναμένεται να φθάσουν και να υπερβούν το ποσό των 700.000 ευρώ, όταν, όπως σας είπα, επί των ημερών σας, το 2003, ήταν μόλις 100.000.000 ευρώ. 
	Για την Κυβέρνηση λοιπόν και τον ΕΛΤΑ, είναι στρατηγικής σημασίας η ταχεία, βιώσιμη και ευέλικτη ανάπτυξη της θυγατρικής του εταιρείας. Αποτελεί στόχο των «Ταχυμεταφορών» να κατακτήσουν, εντός της επόμενης τριετίας, ηγετική θέση στην αγορά. Αποδεχόμαστε την έκκλησή σας, κύριε Βερελή, να το φροντίσουμε και να το προσέξουμε αυτό. Αυτό κάνουμε από την αρχή. Το κάνουμε μάλιστα –έτσι λένε- κατά τρόπο αποδοτικότερο απ’ ό,τι επί των ημερών σας. Είμαι βέβαιος ότι θα συμφωνήσετε, και μάλιστα, με ευχαρίστηση, αφού δικό σας «τέκνο» ήταν, μια που έστω καθυστερημένα επί των ημερών σας συστήθηκε αυτή η εταιρεία.
	Έτσι, λοιπόν, παράλληλα με την αξιοποίηση του δικτύου των ΕΛΤΑ προωθείται και η ανάπτυξη ενός συμπληρωματικού δικτύου αυτόνομων καταστημάτων και πρακτορείων της εταιρείας «Ταχυμεταφορές» και πρακτορείων. 
	Ταυτόχρονα, με την ανάπτυξη των πρακτορείων δρομολογείται ο ανασχεδιασμός του δικτύου διαβιβάσεων, προκειμένου να επιτευχθούν οι παρακάτω στόχοι: Βελτίωση του «cut off time», εξυπηρέτηση αναγκών και το Σάββατο και γενικότερη βελτίωση της αξιοπιστίας και του δικτύου διαβιβάσεων.
     Πάντως, αυτές οι επιλογές που σήμερα διερευνώνται έχουν απασχολήσει και στο παρελθόν και ειδικότερα με τη Δ.Ε.Α. 34/25.9.05 της Διυπουργικής σας Επιτροπής Αποκρατικοποιήσεων –έτσι για να μη ξεχνιόμαστε, επειδή άκουσα ότι πάμε να την ξεπουλήσουμε και να τη δώσουμε στο μεγάλο κεφάλαιο, ο κ. Αντωνακόπουλος ανέφερε κάποια μαρξιστικά κατάλοιπα εκεί, είχα καιρό να τα ακούσω και παραξενεύτηκα που τα άκουσα- είχε αποφασιστεί η εκπόνηση μελέτης για εναλλακτικές μεθόδους ιδιωτικοποίησης της εταιρείας. Η απόφαση αυτή επιβεβαιώνεται και σήμερα. Άρα, λοιπόν, κάθε άλλο παρά ευτύχησε ο ισχυρισμός σας σχετικά μ’ αυτό το θέμα. 
     Και συνεχίζω την αλιεία μαργαριταριών από τον αγρό της επερωτήσεώς σας. Μας κατηγορείτε επίσης για ελλείψεις προσωπικού. Μάλιστα, ο κ. Τσιόκας μας ρώτησε γιατί το κάνουμε τώρα –έκανε κάτι συνειρμούς ωραίους, ακροβατικούς- γιατί κάνουμε τώρα τις προσλήψεις και γιατί δεν τις κάναμε πρώτα και ότι θέλουμε να καταργήσουμε και να καταστρατηγήσουμε το Α.Σ.Ε.Π. κ.λπ.. 
     ΘΕΟΧΑΡΗΣ ΤΣΙΟΚΑΣ: Πείτε για την προφορική συνέντευξη.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Αφήστε το, δεν θα μου υποδείξετε και τι θα πω. Έτσι δεν είναι; Με την άδειά σας πάντα! Εγώ απαντώ σε συγκεκριμένα εδάφια της επερωτήσεώς σας, ένα προς ένα. Λυπάμαι που σας φέρνω σε δύσκολη θέση. Ας προσέχατε προτού τη συντάξετε. Ας προσέχατε.
     Ας δούμε τώρα οι ελλείψεις προσωπικού, για τις οποίες μας κατηγορείτε, πώς αντιμετωπίζονται από εμάς…
     ΧΡΙΣΤΟΣ ΒΕΡΕΛΗΣ: Για την «ΕΡΓΟΣΕ» να μας πείτε.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Θα μιλήσουμε και γι’ αυτή, όποτε θέλετε. Κάντε επερώτηση.
     Εγώ θα ζητήσω παράταση του χρόνου, κάντε μου όσες διακοπές θέλετε. Δεν χάνω καθόλου, μα καθόλου τον ειρμό μου. Αυτό άλλωστε είναι γνωστό, οπότε μπορείτε να μου πείτε ό,τι θέλετε. Επιτρέπω κάθε διακοπή.
     Για το ποιοτικό μέρος, λοιπόν, πραγματοποιούνται προγράμματα εκπαίδευσης και κατάρτισης προσωπικού. Επιπροσθέτως, σχεδιάζονται και αναμένεται να εφαρμοστούν σύγχρονα συστήματα διοίκησης ανθρωπίνου δυναμικού. 
     Ποια είναι τα αποτελέσματα, οποία επιδιώκουμε και τα οποία αρχίζουν να εμφανίζονται από την υλοποίηση του έργου; Η ταχεία αντιμετώπιση των αλλαγών από το προσωπικό, η αύξηση της απόδοσης των εργαζομένων, η απόκτηση τεχνογνωσίας στις θεματικές ενότητες. Επίσης, σε σύντομο χρονικό διάστημα, πρόκειται να εφαρμοστεί το νέο οργανόγραμμα των ΕΛ.ΤΑ., το οποίο κεφαλαιοποιεί τις εμπειρίες του ισχύοντος οργανογράμματος και απαντά στις απαιτήσεις, τόσο του νέου εσωτερικού περιβάλλοντος, όπως διαμορφώνεται από τις νέες μεγάλες επενδύσεις αυτοματοποίησης, όσο και του εξωτερικού περιβάλλοντος .
     Όσον αφορά τώρα το ποσοτικό μέρος που σας ενδιαφέρει, το τακτικό προσωπικό των ΕΛ.ΤΑ. σήμερα ανέρχεται στα δέκα χιλιάδες επτακόσια πενήντα άτομα. Συμφωνούμε, κύριε Τσιόκα, έτσι δεν είναι; Τα όποια κενά αντιμετωπίζονται με πλήρη επάρκεια, διασφαλίζοντας την ομαλή λειτουργία του οργανισμού. Εξάλλου, ήδη έχει δρομολογηθεί η πρόσληψη εννιακοσίων ατόμων, ενώ η πρώτη προκήρυξη θα δημοσιευθεί το αμέσως προσεχές διάστημα.
     Γνωρίζω ότι δεν αισθάνεστε καλά μ’ όλους αυτούς τους αριθμούς, αλλά είμαι υποχρεωμένος να ακινητοποιήσω τις αιτιάσεις σας. Μιλήσατε, κύριε Τσιόκα, για μεταθέσεις οκτακοσίων ατόμων. Κατά κακή σας τύχη πάλι ανατρέπουν τον ισχυρισμό σας τα επίσημα στοιχεία. 
     Το 2002, λοιπόν, κύριε Τσιόκα –κυβέρνηση ΠΑ.ΣΟ.Κ.- έγιναν μεταθέσεις σε πεντακόσια εβδομήντα οκτώ άτομα. Το 2003, κύριε Τσιόκα –κυβέρνηση ΠΑ.ΣΟ.Κ.- έγιναν μεταθέσεις οκτακοσίων πέντε ατόμων. Το 2004 –δικές μας ημέρες- έγιναν μεταθέσεις πεντακοσίων είκοσι ατόμων, σημαντικά λιγότερες. Και το 2005, μέχρι και το Σεπτέμβριο, έγιναν μόνο τριακόσιες πενήντα έξι μεταθέσεις.
     Συγκρίνετε τις οκτακόσιες πέντε μεταθέσεις του προεκλογικού έτους 2003 της δικής σας κυβερνήσεως, με τις τριακόσιες πενήντα έξι που έχουμε κάνει εμείς μέχρι σήμερα. Να, γιατί λέω ότι, αντί να προσφύγετε και να προστρέξετε στα επίσημα στοιχεία τα οποία υπάρχουν, εσείς πήγατε στους δικούς σας ανθρώπους που είναι πολύ δυνατοί και με διακλαδώσεις μέσα στον οργανισμό αλλά όχι αξιόπιστοι. 
     Αφού τώρα πλέον το υλικό επί του οποίου στηρίχθηκε η ερώτησή σας απέμεινε διάτρητο, ας δούμε τώρα τις αιτιάσεις. Μας λέτε ότι, δήθεν, δεν έχουμε πολιτική ανάπτυξης των ταχυδρομείων –πρώτη αιτίαση της επερώτησής σας. Για να δούμε, λοιπόν. Στην κρίσιμη αυτή, για την ταχυδρομική αγορά, περίοδο, αποτελεί στρατηγική μας επιλογή η ανάπτυξη των ΕΛ.ΤΑ., η οποία επιτυγχάνεται με τέσσερις βασικούς άξονες, που έχουμε υιοθετήσει και διαπνέουν το αναθεωρημένο στρατηγικό και επιχειρησιακό σχέδιο 2005-2007:
Γιατί μας κατηγορείτε άραγε; Εάν πετάγαμε όλο το σχέδιό σας στην άκρη θα μας λέγατε: «λειτουργείτε δημοκοπικά». Εάν κρατήσουμε το κομμάτι αυτό του σχεδίου σας και το αναθεωρήσουμε και το επικαιροποιήσουμε, εξακολουθείτε να διαμαρτύρεστε. Μα, επιτέλους, τι θέλετε; Διαλέξτε τι θέλετε από τα δύο.
      Κοιτάξτε, λοιπόν, τις αρχές του αναθεωρημένου, του επικαιροποιημένου στρατηγικού μας σχεδίου για την περίοδο 2005-2007: Παροχή υπηρεσιών υψηλής ποιότητας. Ανταγωνιστική λειτουργία, με έμφαση στον έλεγχο του κόστους παραγωγής. Η εύλογη ανησυχία του κ. Βερελή και η έκκλησή του για περισσότερο ανταγωνισμό, η οποία μας βρίσκει απολύτως σύμφωνους, –άλλωστε είμαστε και υποχρεωμένοι λόγω και των κοινοτικών δεδομένων- αυτή ενσαρκώνεται ανάγλυφα και φαίνεται πολύ παραστατικά από το αναθεωρημένο σχέδιο. 
      Τρίτος στόχος αυτού του αναθεωρημένου σχεδίου είναι η διαφοροποίηση του τμήματος εσόδων μέσα από τη μεγίστη δυνατή αξιοποίηση του μεγάλου δικτύου καταστημάτων. 
      Τέταρτος στόχος μας είναι η επιδίωξη συνεργασιών και στρατηγικών συμμαχιών για την ανάπτυξη κρίσιμων τομέων της ταχυδρομικής αγοράς, όπως τα logistics.
      Την περίοδο, λοιπόν, αυτή υλοποιείται το μεγαλύτερο επενδυτικό πρόγραμμα στην ιστορία των ΕΛ.ΤΑ., το οποίο ξεπερνά τα 250.000.000 ευρώ.
      Ελπίζω η κ. Αντωνίου να μην φεύγει επειδή δεν άντεξε. 
      ΤΟΝΙΑ ΑΝΤΩΝΙΟΥ: Έχω τρελαθεί με τα «θα». Θα περίμενα να μας πείτε κάποιο σχεδιασμό. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Αστειεύομαι.
      Τι περιλαμβάνει, λοιπόν, αυτό το μεγαλύτερο επενδυτικό πρόγραμμά μας; Περιλαμβάνει τη δημιουργία δικτύου αυτοματοποιημένων κέντρων διαλογής στην Αττική, στη Θεσσαλονίκη και στην Πάτρα, την επέκταση της αυτοματοποίησης στο σύνολο σχεδόν των ταχυδρομικών καταστημάτων, την επέκταση του Κεντρικού Πληροφοριακού Συστήματος από το 2006, τη δημιουργία σταθμών για την εξυπηρέτηση του πολίτη σε εκατόν πενήντα σημεία, την ενσωμάτωση στο ταχυδρομικό έργο νέων τεχνολογιών πληροφορικής, όπως της υπηρεσίας του υβριδικού Ταχυδρομείου. Επίσης την εισαγωγή νέων τεχνολογιών παρακολούθησης και εντοπισμού της διακινούμενης αλληλογραφίας. 
      Και πάμε στη δεύτερη αίτηση, ότι δηλαδή δεν έχουμε δήθεν πολιτική για την ανάκαμψη. Εδώ έχει πολύ μεγάλη σημασία να αποδειχθεί η οικτρά πλάνη σας. Έχω  άλλον επίσημο πίνακα, κοινώς άσο στο μανίκι. Κέρδη περιόδου –επίσημα, κύριε Βερελή- ενδεκάμηνο του 2004:  3.621.701 ευρώ.  Ενδεκάμηνο του 2005, αυτό που διανύουμε τώρα: 7.226.250 ευρώ. Τι σημαίνει αυτό; Ο υπερδιπλασιασμός των κερδών, μέσα σε μια εναλλαγή ενός χρόνου, αποτελεί άραγε οπισθοδρόμηση, αποτελεί καταβαράθρωση, όπως είπατε  οι περισσότεροι από σας, όταν αναφερθήκατε σ’ αυτό το σημείο; Όχι βέβαια! 
      Θέλω να μιλήσω και λίγο για τους δείκτες ποιότητος, γιατί μέχρι εκεί έφθασε η ιστορία αυτή. Η δε κ. Χριστοφιλοπούλου, στο πλαίσιο της αγνοίας της, εξέλαβε την εξέταση εκ μέρους της Εθνικής Επιτροπής –είναι χρήσιμο αυτό, ακούστε το, θα πληροφορηθείτε κιόλας κάτι που δεν ξέρετε- εξέλαβε την ακρόαση της Εθνικής Επιτροπής των Ταχυδρομείων, της Ε.Ε.Τ.Τ., ως έγκληση και κλήση προς απολογία. Απολογήθηκε –λέει ο ΕΛ.ΤΑ.- γιατί έχει κακή ποιότητα. Κυρία Χριστοφιλοπούλου, δεν έγινε γι’ αυτόν το λόγο.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Σας είπε μπράβο!
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Ακούστε, τέλος πάντων, για να μάθετε. Δεν είναι κακό. 
      Η Ε.Ε.Τ.Τ. καλεί κάθε χρόνο τους Οργανισμούς, οι οποίοι υπάγονται στην αρμοδιότητά της, να εξηγήσουν γιατί δεν έπιασαν τους στόχους της. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ξέρω τι σας είπε η Ε.Ε.Τ.Τ..
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Ακούστε. Αυτό το ξέρετε. Να σας πω κάτι που δεν ξέρετε. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Μας είπατε και τίποτα; Να προσέχετε λίγο όταν μιλάτε. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Αφήστε να μιλήσω….
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ!
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Σας λέω λοιπόν ότι δεν ξέρετε. Ακούστε γιατί. Το 2002 ήταν κυβέρνηση το ΠΑ.ΣΟ.Κ.. Ο στόχος σας ήταν 77% και πιάσατε 48%. Το 2003, ο στόχος σας ήταν 82% και πιάσατε 58%. Τι να προσέχουμε; Το 2004, ο στόχος ήταν 85% και πιάσαμε 66%. Και το 2005 ο στόχος μας ήταν 85%, αλλά πιάσαμε 69%. Δηλαδή πιάσαμε το μεγαλύτερο ποιοτικό δείκτη απ’ όλες τις δικές σας περιόδους. Εσείς το 2002 είχατε 48% και εμείς φθάσαμε στο 69%. Να γιατί λοιπόν  η Ε.Ε.Τ.Τ. μας εκάλεσε. Μας εκάλεσε, διότι ο στόχος ήταν 85% –πάντοτε οι στόχοι είναι υψηλοί- και εμείς καταφέραμε να πιάσουμε μόνο 69%, κάτι που δεν πιάσατε εσείς! 
      Επειδή έχω ξεπεράσει το χρόνο, θα απαντήσω στο τέταρτο σημείο της επερωτήσεώς σας, σχετικά με την απορρόφηση, στη δευτερολογία μου, οπότε θα δώσω και μερικές απαντήσεις σε κάποιες χρήσιμες παρατηρήσεις των συναδέλφων.
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ και για την κατανόηση όσον αφορά το χρόνο. 
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Στρατάκης έχει το λόγο. 
      ΕΜΜΑΝΟΥΗΛ ΣΤΡΑΤΑΚΗΣ: Κυρίες και κύριοι συνάδελφοι, ακούσαμε εδώ τον κύριο Υφυπουργό να αναπτύσσει τις απαντήσεις του στις ερωτήσεις της επερώτησής μας και βέβαια, παρακολουθήσαμε ένα παραλήρημα δικηγορικής αγόρευσης. Αλλά εδώ είναι Βουλή και εκείνο που έχει σημασία, κύριε Υπουργέ, είναι αν υπάρχουν στοιχεία. Και όλα τα στοιχεία που επικαλεστήκατε είναι πράγματι εκτός πραγματικότητας, γιατί δεν ανταποκρίνονται στη σημερινή πραγματική κατάσταση των Ελληνικών Ταχυδρομείων, του οργανισμού ΕΛ.ΤΑ.
      Προσπαθήσατε βέβαια από την αρχή με λογοπαίγνια να πείτε ότι τα στοιχεία είναι ανακριβή. Είπατε ότι είναι αληθή, αλλά αφού είναι αληθή, δεν συνέβησαν τους είκοσι μήνες. Υπήρχε προγενέστερο υπόστρωμα για να διαμορφωθούν αυτά τα αποτελέσματα. Και βέβαια, ουδέν ανακριβέστερο αυτού που επικαλεστήκατε και μάλιστα, με τον πομπώδη τρόπο, με τον οποίο το επικαλεστήκατε. 
      Θέλω να σας πω ότι είναι πάρα πολύ εύκολο να γκρεμίσεις ένα σπίτι μέσα σε μια νύχτα, αλλά το να το χτίσεις είναι το πρόβλημα. Εκεί θέλει κόπο, που δεν τον καταβάλατε αυτόν τον κόπο και γι’ αυτό σας κατηγορούμε και γι’ αυτό σας επερωτούμε ως Κυβέρνηση. Διότι, ενώ είχε καταβληθεί πολύς κόπος στο παρελθόν για να χτιστεί αυτό το οποίο βρήκατε εσείς έτοιμο και σε κάποιο βαθμό υπερηφανεύεστε για την πορεία του, προσπαθείτε πράγματι σε πολύ λίγο χρόνο κυριολεκτικά να το γκρεμίσετε.
      Αναφερθήκατε σε βασικά μεγέθη και είπατε, δήθεν, ότι θυμηθήκαμε τα Καλαΐτζάκια -που κάνατε μάλιστα ότι τα αγνοούσατε κιόλας, ότι δεν ξέρατε- αλλά ξεχάσαμε τους δικούς μας που είχαμε βάλει απ’ το 1994 και μετά. Θέλουμε, λοιπόν, να σας πούμε ότι ούτε ένας, μα ούτε ένας –και σας προκαλούμε- δεν μπήκε απ’ το 1994 μέχρι το 2005 -γιατί ακόμα δεν έχουν διορισθεί- εκτός Α.Σ.Ε.Π.. Κι αν έχετε μία περίπτωση, να την καταγγείλετε εδώ δημόσια, διότι τότε πραγματικά θα φανεί ότι λέτε αλήθεια, ενώ στην πράξη αποδεικνύεται ότι προσπαθείτε με διάφορες αλχημείες να ξεπεράσετε τα ερωτήματα, όπως ακριβώς τέθηκαν.
      Προσπαθήσατε στη συνέχεια να πείτε, πώς είναι δυνατόν να είστε εκτός διεθνούς ανταγωνισμού, όταν συμμετέχετε στις διεθνείς οργανώσεις; Μα, μας λέτε κάτι καινούργιο, κύριε Υπουργέ; Ο ΕΛ.ΤΑ. πάντα συμμετείχε στις διεθνείς οργανώσεις και μάλιστα μπορώ να σας υπενθυμίσω ότι επί ημερών μας έγιναν πολλές συνεδριάσεις αυτών των διεθνών οργανισμών και στην Ελλάδα, που σημαίνει ότι πραγματικά υπήρχε πολύ μεγάλη απήχηση του οργανισμού σ’ αυτούς τους οργανισμούς και γι’ αυτό ακριβώς, έρχονταν εδώ και έκαναν τα συνέδριά τους και τις συναντήσεις τους. Δεν είναι, λοιπόν, αυτό η ουσία του ερωτήματος. Η ουσία είναι αν μπορέσετε πραγματικά, στα πλαίσια του διεθνούς καταμερισμού, να πάρουμε κάτι ως χώρα και κυρίως ο ΕΛ.ΤΑ., που είναι ένας οργανισμός που έχει να κάνει με το διεθνή καταμερισμό. Και το γνωρίζετε πάρα πολύ καλά αυτό.
      Προχωρήσατε στη συνέχεια βέβαια και μας είπατε για τη συνεργασία, γιατί δεν την προχωρούσαμε τον υπόλοιπο χρόνο από την ψήφιση του συγκεκριμένου νόμου, που αφορά το Ταχυδρομικό Ταμιευτήριο, το ν. 3082 κ.ο.κ. και ότι εσείς, δήθεν, προχωράτε. Μα, έχουν περάσει είκοσι μήνες. Τελειώνει η θητεία σας. Πότε θα έχετε τελειώσει, δηλαδή, μια διαδικασία; Αυτό που λέτε εσείς θα μπορούσαμε να το πούμε εμείς. Θα μπορούσαμε να πούμε ότι, πράγματι, το υπόλοιπο διάστημα από τότε που ψηφίστηκε ο νόμος, όντως κάναμε κάποια προετοιμασία για να δημιουργήσουμε αυτό το οποίο θέλαμε, ενώ αντίθετα εσείς, είκοσι μήνες τώρα, δεν αξιοποιήσατε ό,τι είχε προηγηθεί στο παρελθόν, με αποτέλεσμα ακόμα να λέτε ότι είστε στο στάδιο της προετοιμασίας. Μα, αυτά δεν περιμένουν, κύριε Υπουργέ. Οι εξελίξεις τρέχουν με πολύ γρηγορότερους ρυθμούς, απ’ ότι νομίζετε ότι μπορείτε εσείς να προχωρήσετε σήμερα.
      Λέτε ότι χρησιμοποιήσατε προσωπικό που και εμείς είχαμε. Ναι, μα όσο καιρό το χρησιμοποιούσατε, πράγματι, υπήρχε ένα καλύτερο αποτέλεσμα. Σημασία έχουν οι κεφαλές. Δεν έχει σημασία αν είναι κάποιοι υπάλληλοι από κάτω που έχουν κατεύθυνση να υλοποιήσουν άλλο πρόγραμμα. Ξεχνάτε την περίοδο του κ. Σταματόπουλου, που πολύ καλά επισημάνθηκε από τους συναδέλφους, ότι θεωρούσε τον εκσυγχρονισμό των ΕΛ.ΤΑ. ως περιττή δαπάνη, ενώ γνωρίζετε και γνώριζαν οι πάντες, ότι αμέσως μόλις γινόταν ο εκσυγχρονισμός ενός καταστήματος αυξανόταν ο τζίρος κατά 25%. Αυτό δεν το είπατε εδώ. Άρα, λοιπόν, εμείς ουσιαστικά, υλοποιούσαμε αναπτυξιακό πρόγραμμα. 
      Εκείνο βέβαια που προσπαθήσατε να πείτε είναι, κυρίως, ότι δεν προχωρήσατε σε μεταθέσεις, δεν κάνατε τίποτα απ’ όλα αυτά, τα οποία εμείς κάναμε όλα αυτά τα χρόνια.
      Εμείς λοιπόν, έχουμε να σας πούμε ότι αυτές οι μεταθέσεις που εσείς επικαλεστήκατε ήταν μεταθέσεις που έγιναν στα πλαίσια του οργανισμού και μόνο του οργανισμού, τίποτε άλλο, ενώ από εσάς –και θα τα καταθέσω στα Πρακτικά της Βουλής για να υπάρχει προς γνώση όλων- υπάρχουν διακόσιες πενήντα μεταθέσεις εκτός οργανισμού.
    (Στο σημείο αυτό ο Βουλευτής κ. Εμμανουήλ Στρατάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τι σημαίνει αυτό; Σημαίνει ότι γίνεται μέσα από ρουσφετολογικές διαδικασίες. Αναφέρονται δίπλα και τα ονόματα ποιων παρενέβησαν, για να γίνουν αυτές οι μεταθέσεις. Μάλιστα, είχαμε και μεταθέσεις από εδώ, από τη Βουλή, που αντικαταστάθηκαν με άλλους που έχουν το όνομα δικού σας ανθρώπου και μάλιστα του Κοινοβουλευτικού Εκπροσώπου σας.
      Άρα, λοιπόν, τι μας λέτε ότι εμείς κάναμε μεταθέσεις; Βεβαίως και γίνονταν οι αναγκαίες μεταθέσεις κατά τη δική μας περίοδο, αλλά πάντα στα πλαίσια του κανονισμού και του οργανισμού που είχε ψηφιστεί, διότι έτσι έπρεπε να γίνει. Διαμορφώνονται διαφορετικές ανάγκες, απολύονται άνθρωποι από διαφορετικές περιοχές και αυτές οι θέσεις, βεβαίως, πρέπει να συμπληρωθούν. Εσείς, όμως, δεν κάνετε αυτό, αλλά ρουσφετολογικές μεταθέσεις εκτός οργανισμού. Εμείς το καταθέσαμε στα Πρακτικά, για να υπάρχει ως μνημείο της ρουσφετολογικής σας πολιτικής, γιατί μόνον αυτή ξέρετε να υλοποιείτε.
      Έρχεστε τώρα στους διορισμούς και βέβαια τους καθυστερείτε. Γνωρίζετε και παραδεχθήκατε εδώ ότι αυτήν τη στιγμή έχουν τα ΕΛ.ΤΑ. δέκα χιλιάδες επτακόσιους πενήντα υπαλλήλους, ενώ το επιχειρησιακό σχέδιο προβλέπει ότι ο αριθμός των εργαζομένων στα ΕΛ.ΤΑ. είναι έντεκα χιλιάδες εξακόσιοι. Εσείς, λοιπόν, γιατί όλο αυτό το διάστημα των είκοσι μηνών δεν προχωρήσατε, για να προσλάβετε το αναγκαίο προσωπικό, όταν μάλιστα γνωρίζετε –και το γνωρίζουμε όλοι- ότι ο ΕΛ.ΤΑ. είναι ένας οργανισμός εντάσεως εργασίας; Δεν είναι ένας οργανισμός που επαφίεται κάπου αλλού. Θέλει ανθρώπους, για να αποδώσει. Αυτό εσείς δεν το κάνετε. Αντίθετα, όμως, περιμένετε, για να εφαρμόσετε αυτά τα οποία σχεδιάσατε. Σχεδιάσατε να πάρετε ανθρώπους με τις συνεντεύξεις, για να εξυπηρετήσετε τα δικά σας παιδιά. Αυτή είναι η λογική σας, κύριε Υπουργέ, μια λογική που δεν εξυπηρετεί τα καλώς εννοούμενα συμφέροντα των ΕΛ.ΤΑ., που δεν εξυπηρετεί τα καλώς εννοούμενα συμφέροντα του δημοσίου γενικότερα. 
      Κύριε Υπουργέ, προσπαθήσατε εδώ να μας πείτε ότι κάνατε πολλές συνεργασίες, ότι προχωρείτε, ότι βρήκατε τις ταχυμεταφορές σε μια κατάσταση μειονεκτική και ότι εσείς προσπαθείτε να τις προχωρήσετε λίγο περισσότερο. Πείτε μας, όμως, τι κάνετε στην πράξη. Ξέρετε πως λειτουργούν οι ταχυμεταφορές, πότε θα προωθηθούν, πότε θα πάρουν ακόμα μεγαλύτερο μερίδιο αγοράς; Γιατί δεν κάνουμε τίποτα με το να τους κάνουμε γρήγορο ταχυδρομείο και μάλιστα αξιοποιώντας ανθρώπους και υπηρεσίες που μπορεί να παρέχονται από τα ίδια τα ΕΛ.ΤΑ.. 
      Με αυτήν την λογική, πράγματι, εσείς μας λέτε εδώ ότι αυξήσατε τα κέρδη, παρ΄όλο που είναι γνωστό –και πρέπει να σας το πούμε, αν δεν το ξέρετε- ότι το εννιάμηνο του 2004 είχατε μια αύξηση των 14,5 εκατομμυρίων ευρώ και το 2005 αυτό κατεβαίνει για το αντίστοιχο εννιάμηνο στο 13,9. Άρα, για ποια αύξηση μας λέτε; Στην ουσία δεν υπάρχει τίποτα από όλα αυτά, τα οποία ισχυρίζεστε. Απλώς βρεθήκατε σε πάρα πολύ δύσκολη θέση –για να έρθω στο δικό σας στυλ ρητορείας- και προσπαθήσατε εδώ με αλχημείες και με εντυπωσιακές δηλώσεις να μας πείτε ότι κάτι κάνατε. 
      Δεν είναι, όμως, έτσι τα πράγματα. Αυτό αποδεικνύεται ότι δεν είναι έτσι και από τη συνολική λογική της Κυβέρνησης που έχει να κάνει σε σχέση με τις Δ.Ε.Κ.Ο.. Ειπώθηκε στην αρχή από τους συναδέλφους και αυτή η αντίληψη. Εδώ προσπαθείτε μέσα από άλλες διαδικασίες να δημιουργήσετε μια κατάσταση για τις Δ.Ε.Κ.Ο. που θα είναι αρνητική. Σας το αποδεικνύουμε. Μας λέτε για αυξήσεις κερδών. Σας λέμε ότι, πράγματι, εμείς είχαμε μια λογική με βάση το επιχειρησιακό σχέδιο που έλεγε ότι προβλέπουμε κάποια κέρδη τα επόμενα χρόνια, που ήταν όμως λιγότερα από αυτά τα οποία στην πράξη κατακτούσαμε. Θα δείτε στα αποτελέσματα του πίνακα που θα καταθέσω ότι έχουμε το παλιό και το νέο επιχειρησιακό, υποτίθεται, σχέδιο. Στο μεν παλιό δικό μας επιχειρησιακό σχέδιο προβλέπονταν, για παράδειγμα, κέρδη για το 2004 της τάξης των 20.000.000 ευρώ και εσείς το κατεβάσατε στα 18.000.000 ευρώ. Αντίθετα, την προηγούμενη χρονιά που προβλέπαμε κέρδη της τάξης των 30.000.000 ευρώ, εμείς πήγαμε στα 50.000.000 ευρώ τα πραγματικά κέρδη. Άρα, λοιπόν, αυτή είναι η ειδοποιός μας διαφορά και δείχνει ποιά είναι η πραγματική εξέλιξη των αριθμών, για να ξέρετε και να ξέρει ο ελληνικός λαός μέσα από τα Πρακτικά ποια είναι η ακριβής εικόνα που υπάρχει σήμερα στα Ελληνικά Ταχυδρομεία. Καταθέτω για τα Πρακτικά το σχετικό πίνακα.
      (Στο σημείο αυτό ο Βουλευτής κ. Εμμανουήλ Στρατάκης καταθέτει για τα Πρακτικά τον προαναφερθέντα πίνακα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κύριε Υπουργέ, αυτή είναι η κατάσταση. Έχει μεγάλη σημασία, όταν για παράδειγμα μας μιλάτε για τις μεταφορές, να μας πείτε τι κάνετε για τη σύνδεση των ταχυμεταφορών σε σχέση με το ηλεκτρονικό εμπόριο. Τι έγιναν εκείνες οι μελέτες, οι οποίες είχαν προχωρήσει κάποια στιγμή, για να δούμε πως διασφαλίζεται η υπογραφή και όλα αυτά τα οποία μπορούν να συμβάλλουν στην ανάπτυξη του ηλεκτρονικού εμπορίου μέσα από τις ταχυμεταφορές όπως χρειάζεται. Όμως, για να γίνουν, θα πρέπει να κάνουμε διεθνείς συνεργασίες. Γι’ αυτό δεν αναφερθήκατε καν, διότι στόχος και σκοπός σας είναι το πως θα δώσετε τις ταχυμεταφορές σε Έλληνα επιχειρηματία, ο οποίος έχει άλλη επιχείρηση η οποία είναι ελλειμματική. Θέλετε να του δώσετε ένα κομμάτι ακόμα από το μερίδιο της ελληνικής αγοράς, αλλά έτσι πάτε συνολικά πίσω την ελληνική αγορά των ταχυμεταφορών. Αντίθετα, θα έπρεπε να επιδιώξετε συμμαχίες με ξένους, γιατί γνωρίζετε ότι αυτό το σύστημα έχει δυνατότητες παρέμβασης, αν εμπλακεί στο διεθνές δίκτυο ταχυμεταφορών. Διαφορετικά, δεν έχει καμία προοπτική. Αυτό το αγνοείτε ή τουλάχιστον δεν θέλετε να το παραδεχθείτε, γιατί οι στόχοι και οι σκοποί που θέλετε να υπηρετήσετε είναι εντελώς διαφορετικοί. Αυτή είναι η πραγματική κατάσταση.
      Εδώ οφείλετε να μας πείτε τα πράγματα με το όνομά τους και να παραδεχτείτε και αυτά που λένε οι αριθμοί και είναι καταγεγραμμένοι, αλλά κυρίως να μας πείτε ποιοι είναι οι δικοί σας στόχοι επί της ουσίας και όχι με τις εντυπώσεις και στα λόγια. 
      Γιατί, αν παρακολουθήσει κανείς την αναπτυξιακή προοπτική των Ελληνικών Ταχυδρομείων τα τελευταία χρόνια από τότε που εμείς από ζημιογόνο την κάναμε κερδοφόρο, θα δει ότι το 1997 για παράδειγμα που είχαμε έλλειμμα 25.000.000.000 δραχμές, αρχίσαμε από το 1998 να έχουμε κέρδη, πήγαμε στο 1999 με 6,5 εκατομμύρια ευρώ, στο 2000 με 12,6 εκατομμύρια ευρώ, στο 2001 με 15,5 εκατομμύρια ευρώ, στο 2002 με 19,5 εκατομμύρια ευρώ, στο 2003 με 25,6 εκατομμύρια ευρώ και ήρθατε εσείς το 2004 να το κατεβάσετε στα 18,3 εκατομμύρια ευρώ. Και το 2005 προβλέπεται ότι θα κατέβουν στα 11,5 εκατομμύρια ευρώ που και αυτό όπως ανέφερε ο κ. Βερελής, δεν είναι αποτέλεσμα κερδοφορίας, γιατί ο τζίρος μειώνεται, αλλά είναι αποτέλεσμα λογιστικών αλχημειών γιατί δεν λογαριάζετε κάποιες δαπάνες που αναφέρονται στους χίλιους εργαζόμενους που λείπουν από τα ΕΛ.ΤΑ. επειδή δεν συμβάλλουν σ’ αυτήν τη διαμόρφωση αριθμών κάποια συγκεκριμένα ζητήματα που δεν έχουν να κάνουν όμως με την αύξηση των κερδών και την προώθηση συνολικά των εργασιών των ταχυδρομείων. Αυτή είναι η κατάσταση. Αυτά μας τα αρνείστε. 
    Εμείς εδώ σας επερωτούμε σήμερα γιατί βάλαμε πολύ κόπο για να στήσουμε αυτό το πράγμα και να το προχωρήσουμε για να δημιουργήσουμε μέσα σε ένα χρόνο εκατόν σαράντα με εκατόν εξήντα περίπου καταστήματα ανακαινισμένα ενώ εσείς στους είκοσι μήνες δεν έχετε κάνει ούτε σαράντα. Και μάλιστα ο προηγούμενος διευθύνων σύμβουλος είχε την εντύπωση ότι κάνοντας την ανακαίνιση ενός καταστήματος θα πήγαινε πίσω η δουλειά γιατί θα αυξανόντουσαν οι δαπάνες.
    Τώρα βέβαια εσείς έχετε καταλάβει τι κάνατε και αρχίζετε να το αλλάζετε. Αλλά έχουμε χάσει χρόνο. Γιατί για όλη αυτήν την ιστορία και για κάθε κατάστημα μειώνεται η αύξηση που υπήρχε αποδεδειγμένα τουλάχιστον όπως είπα και πριν. Αυτή είναι η κατάσταση.
    Εμείς θέλουμε εδώ να μας πείτε τι θα κάνετε με τους εργαζόμενους. Θα πάρετε εργαζόμενους και με αξιοκρατικές διαδικασίες, όπως ακριβώς γινόταν μέχρι σήμερα, με αποτέλεσμα να έχουμε φθάσει σ’ αυτό το σημείο που έχουμε φθάσει, ή θα χρησιμοποιήσετε την προσωπική συνέντευξη για να πάρετε ημέτερους; Γιατί εγώ δεν σας κρύβω ότι όταν πήραμε τους τελευταίους κάναμε αγώνα με τον Α.Σ.Ε.Π. με ποια κριτήρια πραγματικά θα παίρναμε τους καλύτερους υπάλληλους για τα ΕΛ.ΤΑ., χωρίς εμείς βέβαια να παρέμβουμε καθόλου επί της διαδικασίας. Εσείς θα κάνετε το ίδιο; Θα κάνετε την ίδια επιλογή; Θα προχωρήσετε με τον ίδιο τρόπο; Θα πάρετε άξιους υπαλλήλους για να μπορούν να συνεισφέρουν; 
    Κύριε Υπουργέ, δεν μας είπατε τι κάνατε σε σχέση με τα πρακτορεία, που ήταν ένας θεσμός που εμείς υλοποιήσαμε. Πραγματικά ορισμένα γραφεία ήταν ελλειμματικά, όπως ξέρουμε ότι και σήμερα υπάρχουν ταχυδρομικά γραφεία ελλειμματικά. Και βάλαμε τον θεσμό αυτό και προσέξαμε με ποιους ανθρώπους θα συνεργαστούμε που να είναι αξιόπιστοι στην αγορά να συνεισφέρουν τον επιπλέον κύκλο εργασιών στα ΕΛ.ΤΑ.. Ενώ σήμερα που τελειώνουν οι συμβάσεις παρακολουθούμε ότι γίνεται ένα αλαλούμ γιατί και εκεί θέλετε να υπεισέλθετε ρουσφετολογικά και να διορίσετε τους κομματικούς σας φίλους. Πέστε μας αν εις βάρος των εργασιών των ΕΛ.ΤΑ. θα αλλάξετε τους πράκτορες που έχουν εξευρεθεί μέσα από αυτές τις ανοικτές διαδικασίες και που όλοι έχουν παραδεχθεί ότι συνεισφέρουν μέχρι σήμερα. 
    Αυτές είναι οι ιστορίες που εμείς παρακολουθούμε ανελλιπώς και βλέπουμε ότι αντί να πηγαίνουμε από το καλό στο καλύτερο που θα το χειροκροτούσαμε αν συνέβαινε, πάμε από το καλό στο χειρότερο.
    Πρέπει κάποια στιγμή να αντιληφθείτε ότι η πολιτική που ακολουθείτε στο συγκεκριμένο χώρο δεν είναι αυτή που πρέπει να ακολουθείτε. Αυτό αποδεικνύεται από τα στοιχεία και από τη μείωση του τζίρου, και επίσης μειώνεται η ποιότητα ανεξάρτητα από τα επιχειρήματα που επικαλείσθε ότι στο παρελθόν είχαμε χαμηλή ποιότητα. Ναι, εμείς βρήκαμε χαμηλή ποιότητα αλλά κάθε χρόνο αυξάναμε τους δείκτες μας. Εσείς τους βρήκατε λίγο παραπάνω και τους μειώνετε. Το Χ+1 για παράδειγμα παραμένει στην αλληλογραφία του εξωτερικού σε υψηλά επίπεδα, που το είχαμε και εμείς σε υψηλά επίπεδα, αλλά για την αλληλογραφία του εσωτερικού μειώθηκε σε σχέση με προηγούμενες περιόδους. Και αυτό γιατί δεν το παραδέχεστε; Θα πρέπει να σας φέρουμε τα δημοσιεύματα των εφημερίδων και των εκθέσεων που υπάρχουν για να πειστείτε; Θα τα φέρουμε και αυτά αν χρειαστεί. Αλλά όμως θέλουμε να ξέρετε ότι και η ποιότητα αλλά κυρίως η αύξηση του τζίρου έχει πολύ μεγάλη σημασία σε μια επιχείρηση. 
    Εσείς, λοιπόν, καταφέρνετε με δεξιοτεχνία να μειώνετε και τα δύο και αυτό είναι το αρνητικό της υπόθεσης. Πρέπει να το αντιληφθείτε αν πραγματικά θέλετε να υπηρετήσετε αυτό που πρέπει να υπηρετήσετε και για το οποίο σας επέλεξε ο ελληνικός λαός. Γιατί με την πολιτική σας μέχρι σήμερα υπηρετείτε το ακριβώς αντίθετο και υλοποιείτε βέβαια επιλογές άλλων, επιλογές συμφερόντων που είναι πέρα και έξω από την πραγματικότητα και εκτός αυτών που θέλει ο ελληνικός λαός.
    Δύο λέξεις μόνον θα πω το Ελληνικό Ταχυδρομικό Ταμιευτήριο γιατί αναπτύχθηκαν αναλυτικά από τον κ. Βερελή.  
      Βέβαια παρατηρούμε σήμερα ότι εσείς αυτό το επικαλείσθε κάνοντας διαφήμιση για τα τρεις χιλιάδες σημεία πώλησης, πλην όμως στην πράξη δεν το υλοποιείτε. Μας είπατε ότι κάνετε σχεδιασμούς, ότι είσαστε ακόμη στη μελέτη κ.ο.κ. 
      Εμείς λοιπόν, θέλουμε να σας πούμε ότι κατ’ αρχήν χαιρόμαστε που αποδέχεστε αυτό που εμείς είχαμε επιλέξει ως συγκεκριμένη στρατηγική, αλλά θέλουμε να το δούμε να υλοποιείται και στην πράξη, διότι εάν τα ΕΛ.ΤΑ. δεν πάρουν ένα μερίδιο από τα νέα προϊόντα και αν δεν λειτουργήσει η τράπεζα της γειτονιάς, όπως πολύ χαρακτηριστικά ειπώθηκε, τότε τα πράγματα δεν θα μπορούν να προχωρήσουν όπως πρέπει. Τα ΕΛ.ΤΑ. θα είναι ένας Οργανισμός που θα φθίνει και δυστυχώς φαίνεται από τη γενικότερη πολιτική σας στις Δ.Ε.Κ.Ο. ότι αυτός είναι ο στόχος σας, πώς θα φθίνουν οι δημόσιες επιχειρήσεις πώς θα μπορέσουμε να τις δώσουμε πιο εύκολα και με λιγότερο κόστος σ’ αυτούς που θέλουν να τις αγοράσουν. Ε, αυτήν την πολιτική εμείς, να το ξέρετε, δεν θα επιτρέψουμε να υλοποιηθεί. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κοινοβουλευτικός Εκπρόσωπος του Συνασπισμού Ριζοσπαστικής Αριστεράς, κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, το Μάιο του 2003 μετά από μία επιβολή προστίμου 200.000 ευρώ από την Εθνική Επιτροπή Τηλεπικοινωνιών και Ταχυδρομείων στα ΕΛ.ΤΑ. για καθυστερήσεις στο εξωτερικό και στο εσωτερικό το 2002, Βουλευτές της Νέας Δημοκρατίας κατέθεσαν στη Βουλή ερώτηση με την οποία καλούσαν τον τότε Υπουργό του ΠΑ.ΣΟ.Κ. να δικαιολογήσει το κάθε χρόνο και χειρότερα στα ΕΛ.ΤΑ., διότι έλεγε η απόφαση ότι εκτελούν καθολική ταχυδρομική υπηρεσία και υπολείπονται κατά 40% του μέγιστου χρόνου που δέχεται η Εθνική Επιτροπή Τηλεπικοινωνιών. 
      Σήμερα το ΠΑ.ΣΟ.Κ. ως Αντιπολίτευση ανταποδίδει τα ίσα και επερωτά τη νέα διακυβέρνηση γιατί δεν έχει σχεδιάσει καμιά πολιτική για την ανάκαμψη των ταχυδρομείων. Στην επερώτηση του ΠΑ.ΣΟ.Κ. που συζητάμε σήμερα αναφέρονται και τα εξής. Ότι «η μάχη της εξυγίανσης της ανάπτυξης και της αποτελεσματικότητας των ΕΛ.ΤΑ. κατακτήθηκε με σκληρή προσπάθεια και συνειδητή συμμετοχή των εργαζομένων και με εφαρμογή συγκεκριμένης και συγκροτημένης πολιτικής από τις κυβερνήσεις του ΠΑ.ΣΟ.Κ. Δυστυχώς για την επιχείρηση αυτή η ανοδική πορεία σταμάτησε. Ο ΕΛ.ΤΑ. επιστρέφει στο παρελθόν, όπου κυριαρχούσαν τα ελλείμματα, η χαμηλή ποιότητα παροχής υπηρεσιών, η γραφειοκρατική λειτουργία, η έλλειψη επενδυτικής και αναπτυξιακής πολιτικής, η υποβάθμιση του ανθρώπινου δυναμικού, η έλλειψη στόχων και προγραμματισμού και γενικά η αναποτελεσματική και ζημιογόνα πορεία». 
      Εάν πράγματι το ΠΑ.ΣΟ.Κ. είχε επιτύχει τόσα πολλά για τα ΕΛ.ΤΑ. και αν όπως ισχυρίζονται στην επερώτηση οι Βουλευτές του, η Νέα Δημοκρατία υλοποιεί το ίδιο στρατηγικό και επιχειρησιακό σχέδιο του ΠΑ.ΣΟ.Κ. το 2003-2007, μετά από μια αναθεώρηση και επικαιροποίησή του, τότε πώς θόλωσε ξαφνικά σε είκοσι μήνες το τοπίο στα ΕΛ.ΤΑ.; Εάν πάλι η Νέα Δημοκρατία έχει, όπως ισχυρίζεται ο σημερινός Υπουργός Μεταφορών, νέο ολοκληρωμένο πρόγραμμα εκσυγχρονισμού και νέο στρατηγικό και επιχειρησιακό σχέδιο για τον Οργανισμό των ΕΛ.ΤΑ., γιατί το ΠΑ.ΣΟ.Κ. την καταγγέλλει ότι συνεχίζει την εφαρμογή του στρατηγικού και επιχειρησιακού σχεδίου της προηγούμενης ηγεσίας, δηλαδή του προγράμματος 2003-2007;
      Αλλά σύμφωνα με αδιάσειστα στοιχεία είναι γεγονός ότι τα έσοδα μειώνονται. Η ποιότητα του Οργανισμού βρίσκεται σε χαμηλότερα επίπεδα από τα προβλεπόμενα, η αξιοπιστία του έχει τρωθεί σημαντικά. Η διασπάθιση του δημοσίου χρήματος επί σειρά ετών από τις διοικήσεις των ΕΛ.ΤΑ. της τελευταίας οκταετίας, όπως για παράδειγμα η αγορά οικοπέδου ιδιοκτησίας Κιολεϊδη στο Κρυονέρι για κέντρο διαλογής, που το μισό έγινε αγωγός ομβρίων υδάτων, η αγορά των κτηριακών εγκαταστάσεων που κατεδαφίστηκαν στη συνέχεια ως ακατάλληλες και ο ακριβός εξοπλισμός του αυτοποιημένου κέντρου διαλογής που απαξιώνεται αμπαλαρισμένος, έχουν οδηγήσει τα ΕΛ.ΤΑ. σε εμπλοκή με τη δικαιοσύνη και σε οικονομικό αδιέξοδο αφού εγκλώβισε επενδύσεις 60.000.000 ευρώ, με αποτέλεσμα το μέλλον και η προοπτική του να είναι αβέβαιη.
      Κατά το έτος 1996 εκπονήθηκε με μελέτη  της «PLANET», επιχειρησιακό αναπτυξιακό πλαίσιο μέσα στο οποίο προβλέπονταν τα εξής. Η κάλυψη όλων των ελλειμμάτων των προηγούμενων ετών συνολικού ύψους 100.000.000.000 δραχμών με έκδοση ομολόγων του δημοσίου, εξόφληση 15.000.000.000 από το Υπουργείο Τύπου από προηγούμενες οφειλές, εξασφάλιση κονδυλίων ύψους 41.000.000.000 από τα Κοινοτικά Πλαίσια Στήριξης και κρατικές επιχορηγήσεις για την υλικοτεχνική ανάπτυξη, πληροφοριακό σύστημα, αυτοποιημένο κέντρο διαλογής από τα οποία δεν απορροφήθηκαν ούτε 10.000.000.000. 
      Επίσης, ένας οικονομικός έλεγχος θα ήταν χρήσιμος σ’ αυτήν την περίπτωση. Κατά το ίδιο χρονικό διάστημα διαγράφηκαν με παρέμβαση του ελληνικού δημοσίου οι υποχρεώσεις των ΕΛ.ΤΑ. στην Τράπεζα Κρήτης, στο Ταμείο Παρακαταθηκών και Δανείων και στο Ι.Κ.Α., συνολικού ύψους 50.000.000.000 δραχμών. 
      Σ’ αυτό το κομβικό σημείο τα ΕΛ.ΤΑ. ήταν ελεύθερα βαρών και υποχρεώσεων, έτοιμα για το νέο ξεκίνημα. Αντί τα ΕΛ.ΤΑ. να αξιοποιήσουν αυτήν την ευκαιρία και να είναι πρωταγωνιστές στον τομέα της ταχυδρομικής επικοινωνίας όχι μόνο στα Βαλκάνια αλλά και σε ολόκληρη την Ευρώπη, δυστυχώς είναι η τελευταία από όλες τις αντίστοιχες ευρωπαϊκές υπηρεσίες και παράδειγμα προς αποφυγή. Αποτέλεσμα της παραπάνω φθίνουσας πορείας του οργανισμού είναι η μείωση της εμπιστοσύνης των πελατών, η έλλειψη της ανταγωνιστικότητας, η εντυπωσιακή πτώση της ποιότητας, η δραματική μείωση των εσόδων παρά την καθ’ υπέρβαση αναπροσαρμογή των τιμολογίων, που είναι τα υψηλότερα στην Ευρωπαϊκή Ένωση.  
      Αιτία όλων των παραπάνω ήταν και είναι η έλλειψη πολιτικής για τα ΕΛ.ΤΑ. από τις κυβερνήσεις και του ΠΑ.ΣΟ.Κ. και της Νέας Δημοκρατίας, αλλά και η επιλογή αναποτελεσματικών διοικήσεων με έξωθεν υπαγορεύσεις. Αυτό είχε σαν αποτέλεσμα την επί χρόνια μεθοδευμένη συντεχνιακή διαχείριση και την πλήρη απαξίωση θεσμών και αξιών. 
      Επίσης, υπάρχει έντονη αμφισβήτηση της κερδοφορίας των ΕΛ.ΤΑ. τα τελευταία χρόνια. Γι’ αυτό το ζήτημα δύο σχόλια μπορούμε να κάνουμε. Το ένα είναι ότι όποια βελτίωση των οικονομικών υπήρξε προήλθε κύρια από την τιμολογιακή πολιτική των ΕΛ.ΤΑ., δηλαδή τις ανατιμήσεις, και το δεύτερο είναι ότι στη λογική εισόδου των ΕΛ.ΤΑ. στο Χρηματιστήριο έχουν αναπροσαρμοστεί με δημιουργική λογιστική –εντός εισαγωγικών- τα στοιχεία του οικονομικού αποτελέσματος, ώστε να δοθεί προς τα έξω μία θετική και ελκυστική προς τους επενδυτές εικόνα. 
      Όλα τα παραπάνω ήταν φυσική συνέπεια και παραχαράκτηκαν, γιατί στον οργανισμό την τελευταία δεκαετία διαμορφώθηκε και αναπτύχθηκε ένας ιδιότυπος παραδιοικητικός μηχανισμός, που όχι μόνο ακύρωσε τον παραγωγικό επιχειρησιακό εκσυγχρονισμό των ΕΛ.ΤΑ., αλλά και δημιούργησε και χειραγώγησε νέα κέντρα εξουσίας για την εξυπηρέτηση προσωπικών και στενά συντεχνιακών συμφερόντων, για προσλήψεις με φωτογραφικές διατάξεις, επιλογές στελεχών διοίκησης, μεταθέσεις, Κέντρα Επαγγελματικής Κατάρτισης, πειθαρχικές αποφάσεις κ.λπ.. Εν πολλοίς, αυτός ο διοικητικός οργανισμός εξακολουθεί να λειτουργεί σαν τον Ο.Π.Α.Π..
       Έτσι, παροπλίστηκαν εργαζόμενοι που δεν υποτάχθηκαν στις επιλογές, απαξιώθηκε ο κοινωνικός ρόλος των ΕΛ.ΤΑ., δεσμεύτηκε κάθε δυνατότητα προσφοράς του Οργανισμού και διεσύρθη το κύρος του με την εμπλοκή του μάλιστα σε μια σειρά δικαστικών παρεμβάσεων, όπως έχει καταγραφεί κατ’ επανάληψη από όλα τα Μέσα Ενημέρωσης, τον έντυπο και ηλεκτρονικό Τύπο και με σωρεία καταγγελιών από Βουλευτές στο Κοινοβούλιο.
      Τα δύο κόμματα, ΠΑ.ΣΟ.Κ. και Νέα Δημοκρατία, αναφέρονται επίσης στις προσπάθειες των εργαζομένων των ΕΛ.ΤΑ. για την εξυγίανση του Οργανισμού. Αποσιωπούν όμως τη ριζικά διαφορετική πρότασή τους για την αναβάθμιση και ανάπτυξη του Οργανισμού και μάλιστα στο πλαίσιο των αλληλοεπικαλυπτόμενων επιδιώξεών τους ενεργούν ερήμην των εργαζομένων στα ΕΛ.ΤΑ., που μετά και από το τελευταίο σχέδιο νόμου περί Δ.Ε.Κ.Ο. βρίσκονται απέναντι και από τις δυο προτάσεις της νεοφιλελεύθερης εξυγίανσης των ΕΛ.ΤΑ.. 
      Οι εργαζόμενοι διεκδικούν με απόφαση του συνεδρίου της Ομοσπονδίας τους που έγινε πριν από ένα χρόνο το δημόσιο και κοινωνικό χαρακτήρα των ΕΛ.ΤΑ., την ανάπτυξη και συνεχή βελτίωση των προσφερόμενων υπηρεσιών με μοχλό ανάπτυξης, τις επενδύσεις σε ανθρώπινο δυναμικό, σε υποδομές, σε νέες υπηρεσίες και προϊόντα, καλύτερη αξιοποίηση του Γ΄ Κοινοτικού Πλαισίου Στήριξης, σταδιακή και προσεκτική προσαρμογή στην εσωτερική ευρωπαϊκή αγορά, λήψη μέτρων για την αντιμετώπιση των δυσμενών επιπτώσεων από την απελευθέρωση της ταχυδρομικής αγοράς και μια σειρά από άλλα που δεν με παίρνει ο χρόνος να τα αναλύσω, όπως βελτίωση των αμοιβών των εργαζομένων, ουσιαστικές αυξήσεις, άμεσες προσλήψεις μόνιμου προσωπικού, για να καλυφθούν τα κενά και οι αυξημένες ανάγκες, βελτίωση των συνθηκών εργασίας με αναδιοργάνωση και με τη στέγαση των ταχυδρομικών γραφείων και άλλα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ήθελα λίγο την υπομονή σας, κύριε Πρόεδρε. Δεν θα αργήσω. 
      Τελικά, έχει συγκεκριμένη πολιτική η Κυβέρνηση για τον εκσυγχρονισμό και την ανάπτυξη των ΕΛ.ΤΑ.; Και αν ναι, μπορούν να υλοποιήσουν αυτήν την πολιτική τα στελέχη του παρελθόντος, που είναι σ΄ ένα σημαντικό βαθμό υπεύθυνα για όλα τα παραπάνω και που ταυτόχρονα είναι υπό δικαστική έρευνα οι πράξεις τους; Δυστυχώς, είναι ολοφάνερο ότι τα ΕΛ.ΤΑ. είναι μία ταλαιπωρημένη επιχείρηση.
      Είναι μια επιχείρηση που παρέμεινε για πολλά χρόνια χωρίς επιχειρησιακό σχέδιο και έτσι έχασε αγορές. Είναι μια επιχείρηση που έχει ταλαιπωρηθεί πολύ από τον κομματισμό και του ΠΑ.ΣΟ.Κ. και της Νέας Δημοκρατίας. Όμως, τα ΕΛ.ΤΑ. μπορούν με μια πολιτική σε διαφορετική κατεύθυνση από τη σημερινή, να καταστούν ανταγωνιστικά και να προωθήσουν την ανάπτυξή τους, για να μπορέσει έτσι ο ταχυδρομικός τομέας να παίξει το ρόλο που του αξίζει στη χώρα. Θα πρέπει με βάση τις διεθνείς συγκρίσεις να συμμετέχει με 1,4% του Α.Ε.Π. και όχι όπως σήμερα, όπου η συμβολή του περιορίζεται στο 0,4%.
       Γνωρίζουμε ότι αυτή η πολιτική βρίσκεται σε αντίθετη λογική με τους νόμους που ψήφισε το ΠΑ.ΣΟ.Κ. το 2000 και το 2004 και με τους οποίους συμφωνεί η Νέα Δημοκρατία, όμως αυτό επιβάλλει το δημόσιο συμφέρον. Είναι απέναντι στη δογματική λογική ιδιωτικοποίησης των πάντων, απέναντι στη λογική του νεοφιλελευθερισμού για εκποίηση και ιδιωτικοποίηση των ΕΛ.ΤΑ.. Υπάρχει απέναντι σ' αυτά η λογική της ανάπτυξης και του κοινωνικού προσανατολισμού των ΕΛ.ΤΑ.. Αυτή τη λογική και αυτήν την πολιτική εμείς υποστηρίζουμε και γι’ αυτήν αγωνιζόμαστε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Λεβέντη. 
      Εισερχόμαστε στις δευτερολογίες. 
      Ο κ. Τσιόκας έχει το λόγο. 
      ΘΕΟΧΑΡΗΣ ΤΣΙΟΚΑΣ: Ευχαριστώ, κύριε Πρόεδρε. 
      Νομίζω ότι θα πρέπει η πολιτική ηγεσία του Υπουργείου να μας χρωστάει χάρη, γιατί της δίνουμε μια ευκαιρία τουλάχιστον να καθίσει να δει τα στοιχεία –δεν μιλάω για την πολιτική της, αλλά για τα δεδομένα στοιχεία. 
      Έχω τη γνώμη, δηλαδή, ότι δεν σας έδωσαν αληθινά στοιχεία, κύριε Υπουργέ, και θα σας παρακαλούσα να ελέγξετε όλους αυτούς που διοικούν τα ΕΛ.ΤΑ.. 
      Κάνατε ένα περίεργο καλπασμό. Μιλήσατε για το παρελθόν, φτιάξατε ένα κενό χρόνου –δεν ξέρω πού τον βάζετε αυτόν το χρόνο για το σήμερα, δεν είχε τίποτα- και μετά μας είπατε για το μέλλον, ότι θα τα κάνετε το 2007, το 2008, διότι όλα εκεί τα μεταφέρετε. Αυτό είναι το όραμά σας, ότι θα τα κάνετε στο μέλλον, ενώ τώρα τακτοποιείτε ό,τι αφορά στους κομματικούς στρατούς. Τίποτα άλλο! 
      Και θα σας εξηγήσω γιατί τα λέω όλα αυτά. 
      Πρώτα απ’ όλα, κύριε Υπουργέ, φθίνουν ή όχι τα έσοδα των ΕΛ.ΤΑ. μέσα στο 2004; Φθίνουν! Φθίνουν και αριθμητικά, αλλά φθίνουν, όπως σας αποδείξαμε, και επί της ουσίας. Αυτά τα 14.000.000 ευρώ δεν προκύπτουν ως αποτέλεσμα της αύξησης των εσόδων, ως κέρδη. Προκύπτουν ως αποτέλεσμα των μειωμένων καταβολών που κάνετε λόγω της συνταξιοδότησης, ή από τη μεταφορά κονδυλίων, τα οποία είχατε προϋπολογίσει λόγω των συλλογικών συμβάσεων. 
      Δεύτερον, έχω τον πίνακα, τον οποίο μπορώ να σας δώσω για να δείτε. Αναφέρει ότι τα επιστολικά είναι 3,8% κάτω του στόχου, τα χρηματοοικονομικά είναι 7,4% κάτω του στόχου, τα εμπορεύματα είναι 1,2% κάτω του στόχου, τα φιλοτελικά είναι 40% κάτω του στόχου. Να μη σας αναφέρω και άλλα, για να σας αποδείξω ότι οδηγείτε σε απαξίωση τα ΕΛ.ΤΑ.. Αυτό είναι το πολιτικό μας πρόβλημα. 
      Θα πάω τώρα στην άλλη ενότητα. Μεταθέσεις: Η μεγάλη κατάκτηση που έγινε μέσα από την τριμερή συμφωνία Κυβέρνησης, μετόχων και εργαζομένων, ήταν οι μεταθέσεις να γίνονται με προκηρύξεις. Υπάρχει κενό, βγαίνει ο φορέας -τα ΕΛ.ΤΑ. δηλαδή- κάνει την προκήρυξη, λέει ποιο είναι το κενό, κάνουν αιτήσεις οι ενδιαφερόμενοι και αυτός που έχει τα περισσότερα μόρια, παίρνει τη μετάθεση. Έτσι γινόταν στο παρελθόν. Το αλλάξατε. Κάνατε μια προκήρυξη; Δεν κάνατε ούτε μια. Όλες οι μεταθέσεις που έγιναν, έγιναν παραβιάζοντας τη συλλογική σύμβαση, οδηγώντας την Ελλάδα και τον Οργανισμό πολλά χρόνια πίσω. 
      Στρατηγικοί εταίροι: Μας είπατε ότι στην POST EUROPE στείλατε εκπρόσωπο. Βέβαια, τον στείλατε τώρα τελευταία και αφού σας πίεσε και το συνδικάτο και πολλοί μέτοχοι. Αντιδρούσε σ’ αυτό το πράγμα ο κ. Σταματόπουλος, ναι ή όχι; Πείτε μας την αλήθεια. Δεν είναι αυτός στρατηγικός προσανατολισμός. Σε μια εποχή που διευρύνεται η αγορά, που πρέπει να φτιάξετε στρατηγικούς εταίρους και στην Ευρώπη και στα Βαλκάνια, εσείς λέτε απλά πού θα συμμετέχετε; 
Ποιες είναι οι πρωτοβουλίες εδώ και είκοσι μήνες;
      Όσον αφορά τις ταχυμεταφορές σάς ζητήσαμε στις τοποθετήσεις όλως μας να δεσμευτείτε -μπορείτε σήμερα να πάρετε τη δέσμευση εκ μέρους της Κυβέρνησης;- ότι ο στρατηγικός εταίρος για την προοπτική των ταχυμεταφορών θα αφορά τη συμμαχία μας με τις δυνάμεις που αναπτύσσονται στην Ευρώπη και στον κόσμο. Μπορείτε να πείτε καθαρά ότι αποκλείετε εσωτερικό σύμμαχο; Ή θα αφήσετε πάλι στο Σώμα να αιωρείται αυτό που λένε έξω ότι μεθοδεύετε να απαξιώσετε τον οργανισμό για να τον πάρει κάποιος εδώ, που ήδη η εταιρεία του φθίνει;
      Δεύτερον, λέτε ότι στις ταχυμεταφορές αυξήθηκε το αντικείμενο. Αυτοί που σας έδωσαν αυτά τα στοιχεία να σας εξηγήσουν ότι ναι, προκύπτουν αυτά τα στοιχεία –δεν είναι ψέματα- αλλά προκύπτουν γιατί ανέλαβε και εκτελεί το αντικείμενο των ταχυμεταφορών ενώ είναι άλλος οργανισμός θυγατρικός, ένα μεγάλο κομμάτι των ΕΛ.ΤΑ.. Εκτελούν ένα πολύ μεγάλο κομμάτι του αντικειμένου τα ΕΛ.ΤΑ. και όχι η εταιρεία των ταχυμεταφορών.
      Και ένα τελευταίο που θα ήθελα και σ’ αυτό να μας απαντήσετε με σαφήνεια, γιατί σας ρωτάμε και δεν μας το απαντάτε: Εντάξει, ο βερμπαλισμός είναι μια καλή προσπάθεια να αποφεύγουμε την ουσία, αλλά κάποια στιγμή πρέπει να μιλήσουμε επί της ουσίας. Αυτή την ώρα υπάρχουν όλες αυτές οι προκηρύξεις που είπατε, έστω και καθυστερημένα. Μπορείτε να μας πείτε με ποιο κόστος προϋπολογίστηκαν όταν εσείς αποφύγατε να τις υλοποιήσετε και με ποιο κόστος θα πάνε τώρα και για το Ωραιόκαστρο και για τον Άγιο Στέφανο και για όλα τα προηγούμενα στα οποία αναφερθήκατε; Πέστε μας ποιο θα είναι το σημερινό κόστος. Πέστε μας τι προέβλεπαν τότε οι μελέτες και πόσο πάει τώρα.
      Είπατε, εμείς κρατήσαμε και στελέχη που ήταν όταν ήσασταν εσείς κυβέρνηση κ.λπ.. Εμείς δεν καταφερθήκαμε κατά των στελεχών. Προφανώς ο ν.1424 ήταν ένας νόμος ο οποίος προσανατόλιζε πλέον στη στελέχωση αυτών των οργανισμών με τεχνοκρατικά στελέχη. Είναι μία θετική άποψη. Τον καταργήσατε; Τον θέλετε; Αυτό είναι το ερώτημα. Όλα αυτά τα στελέχη ήταν απότοκα εκείνης της νομοθετικής πρωτοβουλίας, μιας άλλης αντίληψης για να φύγουμε από το σφικτό κομματικό εναγκαλισμό. Δεν το θέλετε και γι’ αυτό καθυστερήσατε τις προκηρύξεις για την πρόσληψη των εργαζομένων και φθίνει το αντικείμενο των ΕΛ.ΤΑ.. Τις καθυστερήσατε γιατί περιμένατε την προφορική συνέντευξη και νομίζετε ότι μέσα απ’ αυτό θα τακτοποιήσετε κάποια παιδιά. «Γαλάζια» παιδιά; Ναι, αλλά η προοπτική του φορέα υπονομεύεται.
      Τα είπα όλα αυτά γιατί δεν θέλω να μπω σε μια λογική ότι τα λέμε για να τα λέμε. Σήμερα εμείς ως ΠΑ.ΣΟ.Κ. κάναμε την επερώτηση για να σας πούμε ότι είχατε έναν οργανισμό κερδοφόρο με κοινωνική διάσταση και κοινωνική προσφορά, ότι έχει δυνατότητες, ότι μπορεί να αναπτύξει καινούργιες πρωτοβουλίες. Δεν μπορείτε να προσθέσετε σ’ αυτό που παραλάβατε, που ήταν θετικό; Τουλάχιστον αξιοποιείστε αυτό που υπήρχε. 
      Σας έκανε μία πρόταση πριν ο κ. Βερελής για το βήμα που πρέπει να κάνετε εδώ και είκοσι μήνες στη συνεργασία των ΕΛ.ΤΑ. και του Ταχυδρομικού Ταμιευτηρίου. Ναι, ξέρουμε ότι θα βρείτε προβλήματα, θα υπάρξουν αντιδράσεις. Υπήρχαν αντιδράσεις και επί των ημερών μας. Διότι μπαίνετε σαν σφήνα στο υφιστάμενο τραπεζικό σύστημα. Πρέπει να γίνει; Θα προσφέρουν καλύτερες υπηρεσίες προς τον πολίτη; Θα αγκαλιάσουμε ολόκληρη την Ελλάδα; Λοιπόν, να πάμε προς τα εκεί.
      Κυρίες και κύριοι συνάδελφοι, η Νέα Δημοκρατία αποδεικνύεται ότι και σ’ αυτόν τον τομέα, δηλαδή στον τομέα του απολογισμού,  έχει ελλείψεις. Έχει ένα κενό χρόνου στις συλλογικές της και στις λειτουργίες της. Αυτό το κατανοεί η ελληνική κοινωνία γι’ αυτό και απαιτεί από μας να τα αναδείξουμε και παράλληλα να προτείνουμε τον άλλο δρόμο. Αυτό κάναμε σήμερα. Και ελπίζω ότι μέσα απ’ αυτήν τη συζήτηση ήδη οι εργαζόμενοι και η ελληνική κοινωνία θα κατανοήσουν την αναγκαιότητα γρήγορα να αναλάβουν άλλοι τις τύχες και την προοπτική αυτών των οργανισμών.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τσιόκα.
      Η κ. Χριστοφιλοπούλου έχει το λόγο.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, πραγματικά, όταν μας απάντησε ο κύριος Υπουργός, είδα μπροστά μου άλλη μια φορά ακριβώς τον τρόπο με τον οποίο κυβερνά η Κυβέρνηση Καραμανλή, ένα μείγμα παρελθοντολογίας, για το οποίο φταίνε πάντα τα είκοσι χρόνια του ΠΑ.ΣΟ.Κ. Αναρωτιέμαι αν αυτά τα είκοσι χρόνια φταίμε και για όσα έκανε ή δεν έκανε ο κ. Σταματόπουλος στα ΕΛ.ΤΑ. Δεν μας είπατε τίποτα γι’ αυτό. 
      Ένα ατελείωτο, λοιπόν, μείγμα παρελθοντολογίας με μπόλικο δικολαβισμό και επί μέρους στοιχεία -τα οποία τα τέσσερα στελέχη που έχετε πίσω σας και κάθε πέντε λεπτά σας φέρνουν και σας ψιθυρίζουν- και βεβαίως ένα ατελείωτο «θα». Θα, θα, θα! Μας διαβάσατε και μέσα από το business plan. Πάρα πολύ ωραία! Πάλι καλά που κάνουμε και επερωτήσεις και αναγκάζεστε έστω και εν όψει των επερωτήσεων και ασχολείστε με το τι «θα» κάνετε για τα ΕΛ.ΤΑ.. 
      Δεν μας είπατε όμως, κύριε Υπουργέ, τίποτα σχετικά με το γιατί μειώθηκαν τα κέρδη το 2004. Δεν ακούσαμε λέξη γι’ αυτό. Θα το εξηγήσετε; Δεν μας είπατε γιατί συρρικνώνεται, προς ποια κατεύθυνση και με ποια λογική, το αντικείμενο των ΕΛ.ΤΑ. σήμερα. Δεν μας είπατε γιατί ο απλός ταχυδρομικός υπάλληλος σήμερα δεν αντέχει πλέον. Ακούσαμε τα «θα», αλλά δεν ακούσαμε ούτε καν πολιτικές κατευθύνσεις. 
      Είναι σαφές, λοιπόν, ότι και μετά τη γενιά που θα μπουν με συνέντευξη, όπως σας ανέφερε τώρα ο κ. Τσιόκας, σε μία επόμενη γενιά θα μπούνε «χύμα» κάποιοι νέοι, όπως προσδιορίζει το νομοσχέδιο που θα ψηφίσετε, αλλά που όμως δεν θα το προλάβετε αυτό γιατί, αφού θα σας έχει καταψηφίσει ο ελληνικός λαός, θα έχει έρθει από εμάς ένα καινούργιο σχέδιο που θα βάζει πραγματικά πολιτικές κατευθύνσεις και αλλαγές στις Δ.Ε.Κ.Ο..
      Έτσι, λοιπόν, λυπάμαι, κύριε Υπουργέ, αλλά απαντήσεις δεν δόθηκαν ούτε για τις γραμματοθυρίδες που είναι κλειστές σε πάρα πολλά σημεία της Ελλάδας. Ήταν και αυτό μία καινούργια, μια καινοτόμος προοπτική. Βεβαίως, καταφύγατε στο να μας πείτε ότι δεν γνωρίζουμε. Η άγνοια βεβαίως είναι κάτι σχετικό, όπως ξέρετε. Δεν γνωρίζουμε λοιπόν τι σας είπε η Ε.Ε.Τ.Τ., αλλά γνωρίζουμε ένα πράγμα, ότι μετά τη νομοθετική ρύθμιση επί των ημερών σας, η Εθνική Επιτροπή Τηλεπικοινωνιών και Ταχυδρομείων δεν είναι πλέον τίποτε άλλο παρά υπάλληλοί σας. 
      Δεν καταθέσατε τα στοιχεία στη Βουλή. Καταθέστε τα. Καταθέστε τα και πείτε μας την αλήθεια επί της ουσίας, ποιος είναι ο στρατηγικός προσανατολισμός των ΕΛΤΑ, πώς θα αυξήσετε την ποιότητα των ΕΛ.ΤΑ. και μην επικαλείστε τη δική μας άγνοια, όταν εσείς κάθε πέντε λεπτά έχετε ένα στέλεχος που σας προσκομίζει στοιχεία. Καταθέστε τα στην ελληνική Βουλή και ξέρετε τι θα κάνουμε; Θα κάνουμε και δεύτερη επερώτηση, θα κάνουμε και άλλη επερώτηση μήπως ασχοληθείτε αυτήν τη φορά και τα «θα» γίνουν έστω τόση δα πράξη.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Χριστοφιλοπούλου.
      Το λόγο έχει η κ. Αντωνίου για δύο λεπτά.
      ΤΟΝΙΑ ΑΝΤΩΝΙΟΥ: Κύριε Πρόεδρε ή στραβός είναι ο γιαλός ή στραβά αρμενίζετε. Από την τοποθέτησή σας πιστεύω βαθύτατα ότι συμβαίνει το δεύτερο, διότι περιμέναμε σήμερα από την ηγεσία του Υπουργείου Μεταφορών να έρθει στο ελληνικό Κοινοβούλιο να ξεκαθαρίσει και να δεσμευτεί για τις πολιτικές που πρέπει να εφαρμόσετε στα ΕΛ.ΤΑ. και με συγκεκριμένο χρονοδιάγραμμα. Οι καλές προθέσεις έχουν τελειώσει, διότι πλέον διοικείτε τη χώρα και τους οργανισμούς είκοσι μήνες και, αντί να βάλετε ένα λιθαράκι σε συγκεκριμένες πολιτικές των προηγούμενων κυβερνήσεων, εσείς δυστυχώς δεν εφαρμόζετε πολιτικές και συρρικνώνετε και υπονομεύετε τους οργανισμούς.
      Κύριε Υπουργέ, περίμενα σήμερα τον κ. Λιάπη εδώ, χωρίς να θέλω να προσβάλω εσάς, αλλά κάποια στιγμή ο κ. Λιάπης πρέπει να θυμηθεί ότι υπάρχει και ελληνικό Κοινοβούλιο και δεν μπορεί, όταν συζητάμε για την Ολυμπιακή, να φέρνετε ένα άδειο κοστούμι χωρίς περιεχόμενο για έναν κρίσιμο Οργανισμό στη χώρα. Δεν μπορείτε για τα ΕΛ.ΤΑ. να έρχεστε σήμερα και να μη μας λέτε συγκεκριμένα χρονοδιαγράμματα. 
      Επίσης, καλό θα είναι να απαντήσετε σήμερα για την παραίτηση της διοίκησης «ΕΡΓΟΣΕ», για έναν άλλο πολύ μεγάλο οργανισμό, τον Ο.Σ.Ε., όπου έχετε αποτύχει και από το καλοκαίρι έχετε σοβαρές καταγγελίες από την Ευρωπαϊκή Ένωση για τη μη απορρόφηση του Γ’ Κοινοτικού Πλαισίου Στήριξης, για φωτογραφία στο έργο στο Καλλίδρομο. Απεντάσσεται ένα πολύ μεγάλο έργο και εσείς ως ηγεσία αυτών των οργανισμών και αυτών των στελεχών που εσείς έχετε τοποθετήσει δεν έρχεστε να τοποθετηθείτε στην ελληνική Βουλή και στον ελληνικό λαό και βλέπει αυτήν τη στιγμή ο Έλληνας πολίτης παντού να υπάρχουν φωτογραφικές διατάξεις, να υπάρχουν φαινόμενα διαπλοκής και διαφθοράς που απασχολούν τους τελευταίους μήνες τον τόπο.
      Είδαμε τι έγινε στη Δ.Ε.Η., βλέπουμε τι γίνεται σήμερα στον Ο.Σ.Ε. και στην «ΕΡΓΟΣΕ» και χάνουμε, κύριε Υπουργέ, πόρους για την ανάπτυξη, για την απασχόληση στη χώρα. Κάποια στιγμή, πρέπει να απολογηθείτε γι’ αυτό. 
      Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε, κυρία Αντωνίου.
      Ο κύριος Υπουργός έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Υποσχέθηκα ότι θα μιλήσω για το τέταρτο σκέλος της επερωτήσεως, για το οποίο δεν πρόλαβα να μιλήσω στην πρωτολογία μου και το οποίο αφορά το επιχειρησιακό πρόγραμμα της Κοινωνίας της Πληροφορίας.
      Στα ΕΛ.ΤΑ. έχουμε ενεργοποιήσει το 100% των συγχρηματοδοτούμενων έργων. Ο βαθμός της απορρόφησης, μέχρι σήμερα, ανέρχεται σε ποσοστό 25% των εντεταγμένων έργων, τα οποία εμφανίζουν μεγάλη ωριμότητα, δεδομένου ότι το 56% αυτών βρίσκεται σε φάση υλοποίησης και το 44% αυτών βρίσκεται σε φάση διενέργειας των σχετικών διαγωνισμών. 
      Ειδικότερα, μέχρι σήμερα, έχουν ενταχθεί στο Γ΄ Κοινοτικό Πλαίσιο Στήριξης και υπό τον τίτλο «Κοινωνία της Πληροφορίας», τα ακόλουθα έργα:  Το αυτοματοποιημένο κέντρο διαλογής Αττικής και  το κέντρο αεροπορικού ταχυδρομείου. Το αυτοματοποιημένο κέντρο διαλογής Θεσσαλονίκης και Πάτρας. Η επέκταση ολοκληρωμένου πληροφοριακού συστήματος οικονομικών και διοικητικών εφαρμογών. Το υβριδικό ταχυδρομείο. Η δημιουργία σταθμών για την εξυπηρέτηση του πολίτη. Ο εξοπλισμός αυτοματοποίησης ταχυδρομικών καταστημάτων. Το λογισμικό αυτοματοποίησης ταχυδρομικών καταστημάτων. Οι δράσεις κατάρτισης, συνδεδεμένες με επενδύσεις. 
      Έτσι, λοιπόν, και σε αυτό το σημείο ολοκληρώθηκε η απάντησή μου. 
      Τώρα θέλω να τοποθετηθώ λιγάκι σε μερικές από τις παρατηρήσεις που έκαναν στη δευτερολογία τους οι κυρίες και κύριοι συνάδελφοι.
      Μας είπε ο κ. Τσιόκας ότι δεν μιλάμε για το παρόν. Μα, όλα αυτά τα στοιχεία που επικαλούμαι αναφέρονται στο 2005. Αν δεν απατώμαι το 2005 ως έτος χρήσης είναι παρόν. Δεν καταλαβαίνω πώς διαπιστώσατε ή ψηλαφίσατε την ύπαρξη κενού, όταν εγώ κατά κόρον επιχειρηματολόγησα, και μάλιστα με καταστάσεις. Άλλο εάν εσείς υποστηρίζετε ότι αυτά τα στοιχεία δεν είναι ακριβή. Αυτό είναι μία άλλη θεώρηση. Αλλά πάντως δεν δικαιούστε να μας λέτε ότι δεν αναφερθήκαμε στο παρόν, αφού καταστάσεις επικαλούμαι. 
      Είπατε, επίσης και κάτι άλλο. Είπατε ότι εσείς κάνατε μεταθέσεις με προκηρύξεις. Δεν είναι έτσι. Λυπάμαι που πρέπει να σας το επισημάνω. Οι μεταθέσεις στα ΕΛ.ΤΑ., και επί των ημερών σας και επί των ημερών μας, είναι δύο κατηγοριών. Η μία αφορά εκείνες που γίνονται κατ’ αίτηση και η δεύτερη εκείνες που γίνονται για υπηρεσιακούς λόγους. Σ’ αυτές που ήταν για υπηρεσιακούς λόγους, τους αλλάξατε τα φώτα εσείς. Σας ανέφερα τα στοιχεία. 
      ΕΜΜΑΝΟΥΗΛ ΣΤΡΑΤΑΚΗΣ: ….. (δεν ακούστηκε). 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών):  Μισό λεπτό, κύριε συνάδελφε. Καταλαβαίνω την αγωνία σας, κύριε Στρατάκη, αλλά ακούστε με πρώτα. 
      Το 2003, λοιπόν, κύριε Τσιόκα, είχατε κάνει οκτακόσιες πέντε μεταθέσεις για υπηρεσιακούς λόγους. Και ξέρετε πώς μεθερμηνεύεται η φράση «υπηρεσιακοί λόγοι», να μην την πω εδώ. Εμείς, μέχρι σήμερα, κάναμε τριακόσιες πενήντα έξι.
      Τώρα τι γίνεται με αυτό που εσείς λέτε προκήρυξη. Όταν, λοιπόν, γινόντουσαν αυτές οι μεταθέσεις κανονικά στο τέλος του έτους, όταν υπήρχαν κενές θέσεις και επρόκειτο να προσληφθεί προσωπικό, τότε τους έλεγαν:  δηλώστε μας τον τόπο καταγωγής σας και πείτε μας, εάν θέλετε να πάτε πουθενά. Αυτό δεν είναι προκήρυξη. Πρώτον, λοιπόν, είναι λάθος αυτό που είπατε και, δεύτερον, ότι αυτό γίνεται αφού λειτουργήσουν οι δύο άλλες θεσμοθετημένες κατηγορίες, τύποι μεταθέσεων, δηλαδή, εκείνες κατ’ αίτηση και εκείνες για υπηρεσιακούς λόγους. 
      ΘΕΟΧΑΡΗΣ ΤΣΙΟΚΑΣ: Πείτε μία.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών):  Το 2003, που ήταν προεκλογική χρονιά, η τότε κυβέρνησή σας έσπασε ρεκόρ. Έχουν καταγραφεί οκτακόσιες πέντε μεταθέσεις για υπηρεσιακούς λόγους. 
      Προχωρώ τώρα σε κάποια άλλα σημεία, τα οποία είπατε, κύριε Τσιόκα. Λέτε ότι εμείς δεν καταφερθήκαμε κατά των στελεχών. Δεν ξέρω, ελληνικά μιλάμε όλοι και ελληνικά καταλαβαίνουμε όλοι. Δεν καταφερθήκατε προσωπικά κατά των στελεχών, ισχυριστήκατε, όμως και το γράψατε ότι κατά τη διάρκεια αυτή δημιουργήθηκαν προβλήματα εργασιακά και υπηρεσιακά, σε σύντομο χρονικό διάστημα.
      Όταν, λοιπόν, σε έναν οργανισμό επιβλέπει ή προϊσταται ένα πρόσωπο κατά του οποίου εσείς δεν στρέφεστε, αλλά επικαλείστε τη δημιουργία, κατ’ αυτήν τη διάρκεια της υπηρεσίας του, υπηρεσιακών προβλημάτων, τι άλλο θέλετε να πείτε; Αυτό σημαίνει ότι το πρόσωπο αυτό αιφνιδίως από επαρκές –γιατί το είχατε επιλέξει και θα ήταν επαρκές- κατέστη ανεπαρκές. 
      Να απαντήσω τώρα στην κ. Χριστοφιλοπούλου. Λυπάμαι που έφυγε. Είπε ότι δήθεν εμείς αναφερόμαστε στην παρελθοντολογία και ότι για όλα φταίει το ΠΑ.ΣΟ.Κ.. Εγώ δεν είπα τίποτα τέτοιο. Αντίθετα, είπα ότι εμείς πήραμε το δικό σας πρόγραμμα και το αναθεωρήσαμε και το επικαιροποιήσαμε. Άρα αυτό δεν σημαίνει ότι εγώ το πέταξα στο καλάθι των αχρήστων το πρόγραμμα που είχατε κάνει. Είπα ότι το πρόγραμμα που έγινε το 2000-2001 δεν μπορούσε να εφαρμοσθεί σήμερα και διότι εμείς είχαμε διαφωνίες σε κάποια σημεία αλλά και διότι είχε παρέλθει χρόνος και είχαν μεταβληθεί οι συντεταγμένες εντός των οποίων εκινείτο.
      Η κ. Χριστοφιλοπούλου μίλησε για δικολαβισμό. Φαντάζομαι ότι δεν αντιλαμβάνεται σωστά τι εστί δικολάβος. Γι’ αυτό δεν θέλω να απαντήσω καθόλου.
      Κατέκρινε το ότι οι υπηρεσίες μου φέρνουν στοιχεία. Μα, τι άλλο έπρεπε να γίνει; Είναι καινούργια στο Κοινοβούλιο και δεν το ξέρει. Ο Υπουργός δεν μπορεί να γνωρίζει τα στοιχεία. Όταν εδώ ήταν ο κ. Βερελής, που κάθισε τέσσερα χρόνια στο Υπουργείο, είχε από πίσω του τους υπηρεσιακούς παράγοντες και αντέκρουαν. Δεν καταλαβαίνω γιατί αυτό έπρεπε να αποτελέσει πηγή επισημάνσεως και σημείο τριβής για την κ. Χριστοφιλοπούλου.
      Επίσης η κ. Χριστοφιλοπούλου μίλησε για γραμματοθυρίδες. Μα οι γραμματοθυρίδες δεν είναι αντικείμενο της παρούσης επερωτήσεως. Όπως δεν είναι και η «ΕΡΓΟΣΕ» για την οποία μίλησε η κ. Αντωνίου. Οι επερωτήσεις έχουν ένα ορισμένο αντικείμενο. Δεν είναι δυνατόν στα πλαίσια μιας επερωτήσεως…
      (Θόρυβος στην Αίθουσα)
      Έτσι είπαμε; Να σηκώνεστε να διακόπτετε; Για σταθείτε. Άρα δεν απαντήσαμε στην κ. Χριστοφιλοπούλου για τις γραμματοθυρίδες, γιατί δεν υπάρχουν ως αντικείμενο μέσα στην επερώτηση. Δεν απαντήσαμε στην κ. Αντωνίου για «ΕΡΓΟΣΕ» και για όλα τα άλλα διότι δεν είναι αντικείμενο της παρούσης επερωτήσεως. Αυτό είναι αντικείμενο μιας άλλης επερωτήσεως που μπορούν και πρέπει να την κάνουν, αφού νομίζουν ότι υπάρχουν θέματα.
      ΤΟΝΙΑ ΑΝΤΩΝΙΟΥ: Θα κάνουμε την επερώτηση, κύριε Υπουργέ…
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Και τώρα να απαντήσω σε δυο τρία θέματα τα οποία έθεσε ο κ. Στρατάκης. Συνήθως αποφεύγω να κοντράρομαι με τον κ. Στρατάκη, γιατί αναλαμβάνει ο ίδιος την κατεδάφιση των ισχυρισμών του. Και από πολλούς κρίνομαι ότι είμαι λίγο πιο αυστηρός απέναντί του, διότι μια και είναι Κρητικός και αψίκορος ίσως ανεβάζει τους τόνους.
      Κατ’ αρχήν, δεν κατάλαβε ο κ. Στρατάκης και έκανε το ίδιο λάθος που έκανε η κ. Χριστοφιλοπούλου για τις γραμματοθυρίδες. Δεν υπάρχουν γραμματοθυρίδες στην επερώτηση γι’ αυτό και δεν απαντήσαμε. Ήρθε τώρα η κ. Χριστοφιλοπούλου και θα με ακούσει. 
      (Θόρυβος στην Αίθουσα)
      Είπαμε ότι ήρθατε αλλά όχι να μας διακόψετε κιόλας.
      Κύριε Στρατάκη, επίσης δεν υπάρχουν στην επερώτησή σας και οι προσλήψεις του παρελθόντος. Εγώ δεν αναφέρθηκα σε προσλήψεις του παρελθόντος. Εσείς μας ψέγετε στην επερώτησή σας διότι δεν κάνουμε καινούργιες προσλήψεις. Άρα τουλάχιστον φαίνεται ότι δεν έχετε διαβάσει την επερώτηση, γιατί αν τη διαβάζατε θα βλέπατε ότι προσλήψεις του παρελθόντος όπως και γραμματοθυρίδες δεν υπάρχουν εκεί μέσα.
      Πάμε στην πρόβλεψη για το μεγαλύτερο κέρδος. Αυτό το είπατε μόνον εσείς και χαίρομαι που μου δίνετε την αφορμή να σας απαντήσω. Πράγματι, το παλαιό στρατηγικό επιχειρησιακό σχέδιο που εγκρίνατε λίγους μήνες προ των εκλογών, δηλαδή στις 29.1.2004 προέβλεπε για το 2003 έσοδα της τάξεως των 480,6 εκατομμυρίων ευρώ ενώ η χρονιά είχε ήδη κλείσει κατά 18.000.000 ευρώ λιγότερα. Να γιατί το δικό σας επιχειρησιακό σχέδιο ήταν πιο πλουσιοπάροχο και πιο ονειροπόλο. Αν κανείς αυτό το επιχειρησιακό σχέδιο το φουσκώσει, θα ήταν αφέλεια να έρθει μετά και να πει μα, εγώ είχα πιο αισιόδοξο σχέδιο. Μπορούσατε να το βάλετε και 1.000.000.000 ευρώ. Αλλά δεν επαληθεύθηκε από τα έσοδα που πραγματοποιήσατε.
      Ακόμη, μιλήσατε για τις προσλήψεις και είπατε ότι οι δικές σας ήταν αντικειμενικές.
Μήπως είδατε ότι έχει συγκεντρώσει η παράταξή σας στις πρόσφατες εκλογές 68%; Πώς βρέθηκαν όλοι αυτοί –το 68%- οι ΠΑΣΟΚοι μέσα στα ΕΛ.ΤΑ., αν εσείς κάνατε αντικειμενικές προσλήψεις; Να μην κοροϊδευόμαστε τώρα εδώ. Και επειδή κάνατε αντικειμενικές προσλήψεις -και χαίρομαι που διασκεδάζει και η κ. Χριστοφιλοπούλου- μήπως μπορείτε να μας πείτε την κατάσταση στην οποία βρίσκεται το ταχυδρομείο Ηρακλείου, όπου υπάρχουν τόσοι υπεράριθμοι -γνωρίζουμε πότε και πώς μπήκαν- ώστε να μην υπάρχει καμία κενή θέση και να μη μπορεί να ικανοποιηθεί άλλο αίτημα; Άρα, λοιπόν, πολύ σωστό θα ήταν να μη μιλάει κανείς για τέτοια πράγματα. 
     Παρά ταύτα, απ’ αυτές τις φάσεις και τις προφάσεις σας, απ’ αυτές τις καταφάσεις και τις αντιφάσεις σας, απ’ αυτές τις διακηρύξεις και τις αποκηρύξεις σας, απ’ αυτές τις υμνωδίες και τις παλινωδίες σας, ένα μόνο φαίνεται: αυτή η επερώτηση υπαγορεύτηκε από στείρους αντιπολιτευτικούς σκοπούς, αυτή η επερώτηση δεν έκανε τον κόπο να ελέγξει τα στοιχεία. Ο κ. Τσιόκας -λυπάμαι που έφυγε- είπε ότι τα στοιχεία αυτά που έχουμε δεν είναι αντικειμενικά. Δεν είναι, λοιπόν, αντικειμενικά τα στοιχεία που παρέχουν οι υπηρεσίες και είναι αντικειμενικά τα στοιχεία που εσείς αρύετε, δεν ξέρω από ποιους διαδρόμους; 
     Έτσι, όμως, πλήττεται η αξιοπιστία ολόκληρου του πολιτικού κόσμου. Δηλαδή οι τρόποι καθίστανται ουσία, για να θυμηθούμε λίγο και τον Μάρξ, αν και αυτόν τον έχετε ξεχάσει -στην αρχή τον θυμόσασταν- όπως ξεχάσατε και τον Ανδρέα Παπανδρέου, όπως ξεχάσατε και τον Κουτσόγιωργα, εδώ κοντεύετε να ξεχάσετε και τον Σημίτη ακόμα. Σας αξίζει λοιπόν –και εδώ κλείνω- μια φράση –αυτό θα αρέσει πολύ στον κύριο Πρόεδρο, ο οποίος είναι ρέκτης όλων αυτών και θησαυριστής, θα έλεγα –που περιέλαβε στην προκήρυξή του ο Ναπολέοντας το 1815. Μας είπε δηλαδή: «Στους λίγους μήνες» -αυτούς δηλαδή που ήσασταν αντιπολίτευση, αν το παραφράσουμε- «δεν ξεχάσατε τίποτα και δεν μάθατε τίποτα». Ίσως, αν μείνετε σ’ αυτήν τη θέση αρκετά περισσότερο χρόνο, θα μπορέσετε και να πληροφορηθείτε και να ενημερωθείτε. Εμείς θα είμαστε εδώ νηφάλιοι και θα σας απαντούμε έστω και αν, δυστυχώς, οι απαντήσεις στενοχωρούν κάποιους από σας, πράγμα για το οποίο εμείς δεν έχουμε πρόθεση.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υφυπουργέ. Θα λάβω υπ΄ όψιν μου αυτήν τη ρήση. Στη δεύτερη έκδοση θα το περιλάβω. 
     Ορίστε, κύριε Στρατάκη, έχει το λόγο. 
     ΕΜΜΑΝΟΥΗΛ ΣΤΡΑΤΑΚΗΣ: Πρέπει να πω στον κύριο Υφυπουργό ότι νηφάλιοι είμαστε εμείς, γιατί εκείνος πραγματικά δείχνει την αγωνία του με τον τρόπο που απαντάει και με τα ευφυολογήματα που προσπαθεί να ανεύρη από τη λογοτεχνία, για να καλύψει τα κενά τα οποία δημιουργούν οι απαντήσεις του. Και αυτό βέβαια γίνεται αντιληπτό ακόμη και από τους πλέον αδαείς γύρω από τα οικονομικά. 
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Αν αφαιρέσετε τη δυνατότητα από τον Γεώργιο Παπανδρέου να κάνει ευφυολόγημα, τον αχρηστεύετε, μένει νεκρός και αφυδατωμένος! 
     ΕΜΜΑΝΟΥΗΛ ΣΤΡΑΤΑΚΗΣ: Το λέτε εσείς όμως…. 
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Το λένε αυτοί οι ίδιοι.
     ΕΜΜΑΝΟΥΗΛ ΣΤΡΑΤΑΚΗΣ: …και το χρησιμοποιείτε αδέξια, όπως πάντα η Δεξιά προσπαθεί κάθε τι που είναι προς τη σωστή κατεύθυνση να το χρησιμοποιήσει, αλλά το χρησιμοποιεί εριστικά, αδέξια. Εμείς το χρησιμοποιούμε σωστά και έχουμε και αποτελέσματα. 
     Μην προσπαθείτε να μας δημιουργήσετε εντυπώσεις με αυτό το πράγμα, γιατί είναι εις βάρος σας -και το γνωρίζετε πολύ καλά- όπως εις βάρος σας είναι και ένα σωρό άλλα στοιχεία στα οποία αναφερθήκατε. Αναφερθήκατε, για παράδειγμα, ότι εσείς προχωράτε και βάζετε έργα στο Γ’ Κοινοτικό Πλαίσιο Στήριξης και έχετε απορρόφηση 25%, λίγα χρόνια πριν τελειώσει ουσιαστικά το πρόγραμμα αυτό. Δεν μας λέτε, όμως, ότι για να τελειώσετε, για παράδειγμα, το αυτοματοποιημένο κέντρο Θεσσαλονίκης αυξήσατε τον προϋπολογισμό κατά 50%, καθυστερώντας επί είκοσι μήνες και τελικώς επιλέγοντας το ίδιο οικόπεδο, με τις ίδιες διαδικασίες που είχαμε ακολουθήσει εμείς. Γιατί; Για να αυξήσετε το κόστος, κύριε Νεράντζη; Γι’ αυτό το κάνατε αυτό; Για να δώσετε 50% παραπάνω στο φίλο σας εργολάβο; Γιατί το κάνατε; Γιατί δεν απαντάτε εδώ επί της ουσίας; Και δεν μας είπατε βέβαια ότι, εκτός από τον κ. Τρακατέλη, ένας άλλος συνάδελφός σας στη σημερινή Κυβέρνηση, ο κ. Φώλιας, ήταν και εκείνος που με τις ερωτήσεις του δημιούργησε το πρόβλημα για να ενταχθούν τα ΕΛ.ΤΑ. στο Γ’ Κοινοτικό Πλαίσιο Στήριξης συνολικά για τον ανταγωνισμό και τα συμφέροντα. Αυτά δεν τα ξεχνάμε εμείς. Όσο και να μας λέτε ότι θα ξεχάσουμε, εμείς δεν ξεχνάμε. Και δεν ξεχνάμε, παρά το ότι άλλος ηγέτης της παράταξής σας μας είπε ότι στα δέκα χρόνια θα τα έχουμε ξεχάσει όλα. Εμείς, λοιπόν, δεν ξεχνάμε και δεν ξεχνάει και ο ελληνικός λαός, γιατί πρέπει να σας θυμίζουμε και να θυμίζουμε στον ελληνικό λαό τα προβλήματα και τις άσχημες πραγματικά καταστάσεις που δημιουργούνται για το μέλλον του τόπου.  
     Αναφερθήκατε στα στοιχεία του 2003 και ότι το δικό μας επιχειρησιακό σχέδιο δεν ήταν καλό και το αναμορφώσατε. Μα εδώ τα στοιχεία λένε ακριβώς τα αντίθετα.
    Αναφερθήκατε σε κάποια νούμερα αλλά το δικό μας επιχειρησιακό σχέδιο μιλούσε για κέρδη 18,3 εκατομμυρίων ευρώ και φτάσαμε να έχουμε το 2003 25,160 εκατομμύρια ευρώ κέρδη. Επί της ουσίας απαντούμε, κύριε Υπουργέ. Αυτό το γνωρίζετε, το βλέπετε, το διαβάζετε. Διαβάστε το να δείτε. Τα έχετε τα στοιχεία. Μην προσπαθείτε να τα παραποιήσετε. Τα στοιχεία δεν παραποιούνται. 
    Το είπα και στην πρωτολογία μου: Εμείς λέγαμε λιγότερα και δημιουργούσαμε περισσότερα. Εσείς λέτε πολύ περισσότερα και δημιουργείτε πολύ λιγότερα. Αυτή είναι η διαφορά μας. Έτσι νομίζετε ότι υπηρετείτε τα καλώς εννοούμενα συμφέροντα. Όχι, δεν τα υπηρετείτε. 
    Επίσης, προσπαθήσατε να μας επιρρίψετε ευθύνες ότι αναφερόμαστε στα άξια στελέχη που κρατήσατε, τα οποία είχαμε και εμείς. Ε, όχι, δεν κάνουμε την αναφορά εκεί. Για το «μάρμαρο» δεν λέτε τίποτε. Για τον κ. Σταματόπουλο, που αναγκαστήκατε να τον διώξετε σε εννέα μήνες, δεν μιλάτε καθόλου. Δεν ήταν αυτός ο υπαίτιος της κατάστασης που θεωρούσε δαπάνη τον εκσυγχρονισμό των ΕΛ.ΤΑ.. Γι’ αυτό όμως δεν μιλάτε. Δεν έχετε να πείτε τίποτε.
    Εμείς όμως σας λέμε ότι αυτές είναι οι αιτίες που δημιούργησαν την κατάσταση που βιώνουμε σήμερα και βλέπουμε να εξελίσσεται δυστυχώς αρνητικά για τον οργανισμό και τα συμφέροντα της χώρας. Αυτή είναι η κατάσταση. Όσο και να σκύβετε το κεφάλι, κύριε Νεράντζη, αυτά θα τα ακούσετε, άσχετα εάν θα τα απαντήσετε ή όχι, γιατί ξέρουμε ότι δεν έχετε απαντήσεις. Δεν έχετε απαντήσεις σε τίποτε απ’ όλα αυτά, τα οποία πραγματικά προσπαθείτε πάρα πολύ να αναστρέψετε. 
    Μιλήσατε για τις μεταθέσεις, ότι δήθεν επί ΠΑ.ΣΟ.Κ. γίνονταν μεταθέσεις. Μα και βέβαια γίνονταν μεταθέσεις, ήταν ανάγκη να γίνουν κάποιες μεταθέσεις. Δεν γίνονταν προς το Ηράκλειο, όπως λέτε εσείς, γιατί το Ηράκλειο ακόμη και σήμερα
-το γνωρίζετε πάρα πολύ καλά- ήταν και είναι ελλειμματικό αναφορικά με το προσωπικό. Οι μεταθέσεις γίνονταν σε περιοχές που είχαν ανάγκη προσωπικό. 
    Γίνονταν όμως στα πλαίσια του επιχειρησιακού σχεδίου, στα πλαίσια του κανονισμού και μόνο –το τονίζω- από το υπηρεσιακό συμβούλιο σε αντίθεση με τη δική σας περίοδο που γίνονται από το διευθύνοντα σύμβουλο τον κ. Σταματόπουλο. Έγιναν διακόσιες πενήντα μεταθέσεις εκτός υπηρεσιακού συμβουλίου και εκτός κανονισμών. Το έχω καταθέσει άλλωστε και στα Πρακτικά.
    Αυτή είναι η διαφορά μας, κύριε Νεράντζη. Και γι’ αυτό δημιουργείται το αρνητικό κλίμα στους εργαζόμενους και διαμορφώνεται αυτή η αρνητική κατάσταση. Μάλιστα, σας έγραψα δίπλα στην κατάσταση ποιος μεσολάβησε για να γίνουν αυτές οι εκτός Υπηρεσιακού Συμβουλίου μεταθέσεις. Θα τα δείτε από τα Πρακτικά, αν δεν τα έχετε δει ήδη. 
    Αυτή είναι η κατάσταση που διαμορφώνεται, ο κομματισμός, το ρουσφέτι, μόνο με το οποίο καθημερινά ασχολείστε. Ο κόσμος βοά γι’ αυτό και στο Υπουργείο και παντού, που, εν πάση περιπτώσει, δεν προχωράτε τα πράγματα με αυτόν τον τρόπο. Αυτό οφείλω να σας το επισημάνω. Εγώ σέβομαι τη μακρά κοινοβουλευτική σας θητεία, αλλά τα πράγματα πρέπει να λέγονται εδώ με το όνομά τους και δυστυχώς τα πράγματα είναι ακριβώς όπως τα επισημαίνουμε. 
    Μας κατηγορείτε γιατί έχουμε το 69% στα συνδικάτα των ΕΛ.ΤΑ.. Για όνομα του Θεού! Μα, είναι σοβαρή αιτιολογία αυτή; Το 70%, το 80% θα πάρουμε, το 90%, αν συνεχίσετε μ’ αυτήν την πορεία. Γιατί ο κόσμος καταλαβαίνει και βλέπει ότι ενώ υπήρχε μία διοίκηση, ενώ υπήρχε μία κυβέρνηση που πραγματικά υπηρετούσε τα συμφέροντα του τόπου και των εργαζομένων, κι΄ αυτό έδινε ποσοστά και θα δίνει και αν συνεχίσετε θα φτάσουμε στο 90%, όσους και να βάλετε. 
    Και δικούς σας να βάλετε, μην ξεχνάτε ότι ένας μεγάλος αριθμός περίπου εξακοσίων ανθρώπων, εργαζομένων, τα επονομαζόμενα «καλαϊτζάκια», που έβαλε η κυβέρνηση του Μητσοτάκη την περίοδο ’90-’93, έμειναν στα ΕΛ.ΤΑ. με κάποιες διαδικασίες που τις ξέρετε. 
    Αυτοί όμως σήμερα ψηφίζουν ΠΑ.ΣΟ.Κ.. Γιατί ψηφίζουν ΠΑ.ΣΟ.Κ.; Γιατί ψηφίζουν την παράταξη που πραγματικά δημιούργησε αυτές τις προϋποθέσεις ανόδου στα ΕΛ.ΤΑ.. Αυτοί έζησαν από το ’93 και μετά τι σημαίνει να είναι ένας οργανισμός ζημιογόνος και τι σημαίνει να είναι κερδοφόρος και γνωρίζουν, μέσα από τις συλλογικές διαπραγματεύσεις που έκαναν τα συνδικάτα τους, πώς οδηγήθηκαν σ’ αυτήν τη εξέλιξη.
    Δεν μπορείτε, λοιπόν, αυτό να το αναιρέσετε. Είναι μία κατάκτηση και αυτοί γνωρίζουν ότι είναι μία κατάκτηση που έγινε επί των κυβερνήσεων του ΠΑ.ΣΟ.Κ.. Γι’ αυτό σας φωνάζουμε και για το νόμο των Δ.Ε.Κ.Ο. ότι είναι ένας αναχρονιστικός νόμος, ένας νόμος που οδηγεί προς τα πίσω τα πράγματα και είναι ώρα να τον αλλάξετε, αφού και αυτοί, που υποτίθεται ότι τα συμφέροντά τους εξυπηρετούνται, αντιδρούν σ’ αυτήν την εξέλιξη. Βεβαίως όχι μόνο αυτοί αλλά και άνθρωποι από το δικό σας χώρο. 
    Αυτή είναι η κατάσταση. Γι’ αυτό οι εργαζόμενοι ψηφίζουν το ΠΑ.ΣΟ.Κ.. Κάθε μέρα θα αυξάνονται αυτοί που θα ψηφίζουν το ΠΑ.ΣΟ.Κ., γιατί θα αντιλαμβάνονται ότι οι πολιτικές σας είναι ατελέσφορες, είναι προς μια κατεύθυνση που δεν δημιουργούν θετικό απόθεμα, αντίθετα δημιουργούν αρνητικό απόθεμα, αρνητικές επιπτώσεις και γι’ αυτό ακριβώς θα έχουμε και τις πλειοψηφίες. Γι’ αυτό κάθε μέρα βλέπετε ότι αναστρέφεται το πολιτικό κλίμα. 
    Οι τελευταίες δημοσκοπήσεις αυτό μαρτυρούν. Εν πάση περιπτώσει, μέρα με τη μέρα αυτό θα αποδεικνύεται σε όλο τον ελληνικό λαό. Το βιώνουμε στην πράξη, το βλέπουμε στις δημοσκοπήσεις και προκύπτει βέβαια από τη δική σας αδυναμία να διαχειριστείτε τα ζητήματα της χώρας σωστά. 
    Τα χαρακτηριστικότερα παραδείγματα που δημιουργήσαμε εμείς με πολύ κόπο, εσείς έρχεστε να τα κατεδαφίσετε σε μια νύχτα. Ε όχι! Δεν θα σας το επιτρέψουμε. Η προσπάθειά μας μέσα από την επερώτηση είναι ακριβώς αυτή, να μη σας επιτρέψουμε να οδηγήσετε τα πράγματα εκεί που δεν θα αναστρέφονται πλέον.
      Γι’ αυτό σας λέμε και σας ζητούμε: Οδηγήστε τα πράγματα στα πλαίσια του σχεδιασμού που υπήρχε, στα πλαίσια ενός σχεδιασμού που έχει θετικά αποτελέσματα για τους πολίτες. Γιατί μας λέτε εδώ και επικαλείστε ότι δήθεν δεν αναφέραμε τις γραμματοθυρίδες στην επερώτηση. Ε, όχι, κύριε Υπουργέ! Δεν είναι οι γραμματοθυρίδες ένα κομμάτι της εξυπηρέτησης των πολιτών μέσω των ΕΛ.ΤΑ.; Το πρώτο είναι, αν θέλετε, κυρίως για τις απομακρυσμένες περιοχές. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Δεν το γράφετε.
      ΕΜΜΑΝΟΥΗΛ ΣΤΡΑΤΑΚΗΣ: Επειδή δεν το γράφουμε; Το γράφουμε γενικά, θα έλεγε κανείς. Όμως είναι ένα κομμάτι, όπως είναι και τα πρακτορεία που δεν τα γράφουμε και για τα οποία δεν αναφερθήκατε, όπως είναι και τα γραφεία που δεν τα γράφουμε και στα οποία αναφερθήκατε, όπως είναι και όλα αυτά που έχουν να κάνουν με το σύστημα των ΕΛ.ΤΑ.. 
      Τις γραμματοθυρίδες τις δημιουργήσαμε εμείς. Όμως, έχουμε παράπονο γι’ αυτό και πρέπει να σας το πούμε. Και δεν το γράψαμε, γιατί δεν θέλαμε να επεκταθούμε πολύ στην επερώτηση. Στήσαμε κάπου τις γραμματοθυρίδες και δεν εξυπηρετείται ο πολίτης, δεν πάει ο ταχυδρομικός, γιατί δεν υπάρχουν ταχυδρομικοί. Λείπουν χίλιοι ταχυδρομικοί και τους παίρνετε δυστυχώς από τις περιοχές που τους έχουν περισσότερο ανάγκη.
      Αυτά είναι τα ζητήματα που εμείς θέλουμε να συμβάλουμε στο να ξεπεραστούν, εάν βέβαια και η πολιτική ηγεσία του Υπουργείου αντιληφθεί ότι με την πολιτική της μέχρι σήμερα, όπως τουλάχιστον την έχει διατυπώσει και όπως την αναπτύσσει, δημιουργεί προβλήματα και κάποια στιγμή επιτέλους τα προβλήματα αυτά πρέπει να σταματήσουν, μέχρι να έλθει η ώρα να απομακρυνθείτε από το Υπουργείο και από την Κυβέρνηση, για να αποκτήσει ξανά ο τόπος τη σωστή πορεία που χρειάζεται. 
      Ευχαριστώ πολύ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Στρατάκη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι επτά μαθητές και μαθήτριες και τρεις συνοδοί - καθηγητές από το Γυμνάσιο Μαντουδίου Ευβοίας.
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Θέλετε να πείτε τίποτα, κύριε Υπουργέ, για να κλείσουμε; 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Όχι, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 23/23.11.2005 επερώτησης είκοσι οκτώ Βουλευτών του Πανελληνίου Σοσιαλιστικού Κινήματος προς τον Υπουργό Μεταφορών και Επικοινωνιών, σχετικά με την πολιτική της Κυβέρνησης για τα ΕΛ.ΤΑ..
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.40΄ λύεται η συνεδρίαση για τη Δευτέρα 12 Δεκεμβρίου 2005 και ώρα 18:00 με αντικείμενο εργασιών του Σώματος: κοινοβουλευτικό έλεγχο, συζήτηση επικαίρων ερωτήσεων και β) συζήτηση επί του κατατεθέντος από τον Υπουργό Απασχόλησης και Κοινωνικής Προστασίας Κοινωνικού Προϋπολογισμού έτους 2005, σύμφωνα με την ειδική ημερήσια διάταξη, που θα διανεμηθεί.
      Η ΠΡΟΕΔΡΟΣ					ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 9-12-05 		ΣΕΛ. 3

