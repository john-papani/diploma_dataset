ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΣΥΝΕΔΡΙΑΣΗ ΡΣΤ’

Τετάρτη 2 Φεβρουαρίου 2005

ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 1ο Γυμνάσιο Μεταμόρφωσης και το 3ο Γυμνάσιο Πετρούπολης, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 3 Φεβρουαρίου 2005, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση επί των άρθρων και των τροπολογιών του σχεδίου νόμου του Υπουργείου Οικονομίας και Οικονομικών: «Αμοιβαία συνδρομή των κρατών-μελών της Ευρωπαϊκής ‘Ενωσης στον τομέα της άμεσης φορολογίας, φορολογία τόκων και άλλες διατάξεις», σελ.

ΟΜΙΛΗΤΕΣ
Επί του σχεδίου νόμου του Υπουργείου Οικονομίας και Οικονομικών:
ΒΡΕΤΤΟΣ Κ., σελ.
ΓΕΙΤΟΝΑΣ Κ., σελ.
ΔΡΑΓΑΣΑΚΗΣ Ι., σελ.
ΚΑΡΑΜΑΡΙΟΣ Α., σελ.
ΚΟΡΚΑ-ΚΩΝΣΤΑ Α., σελ.
ΜΑΚΡΥΠΙΔΗΣ Α., σελ.
ΜΑΡΓΑΡΙΤΗΣ Τ., σελ.
ΡΕΓΚΟΥΖΑΣ Α., σελ.
ΣΚΟΠΕΛΙΤΗΣ Σ., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΡΣΤ΄
      Τετάρτη 2 Φεβρουαρίου 2005
      Αθήνα, σήμερα στις 2 Φεβρουαρίου 2005, ημέρα Τετάρτη και ώρα 10.52΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 1η Φεβρουαρίου 2005 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΕ΄ συνεδριάσεώς του, της 1ης Φεβρουαρίου 2005, σε ό,τι αφορά στην ψήφιση στο σύνολό του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Αζερμπαϊτζάν σε θέματα διεθνών οδικών μεταφορών».)
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Αθηνά Κόρκα-Κώνστα, Βουλευτή Κορινθίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Αθλητικός Όμιλος Νίκαιας «ΙΩΝΙΚΟΣ» ζητεί να του χορηγηθεί η επιχορήγηση του έτους 2002-2003.
      2) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία ο Πρύτανης του Πανεπιστημίου Ιωαννίνων προτείνει τη μετονομασία του Τμήματος Επιστήμης και Τεχνολογίας Υλικών της Σχολής Επιστημών και Τεχνολογικών σε Τμήμα Μηχανικών Επιστημονικών Υλικών.
      3) Οι Βουλευτές κύριος ΦΩΤΗΣ ΚΟΥΒΕΛΗΣ και κυρία ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία οι Σύλλογοι Γονέων και Κηδεμόνων του 6ου Δημοτικού Σχολείου, του 3ου Γυμνασίου και 2ου Λυκείου Αγίου Δημητρίου Αττικής, ζητούν την τοποθέτηση παιδοψυχολόγου στα Σχολεία.
      4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Αναστάσιος Τζαν ABUZER, κάτοικος Ιεράπετρας ζητεί να του δοθεί η ελληνική ιθαγένεια.
      5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά σε περιστατικό κατάρρευσης σοβάδων στο Α5 του Ενιαίου Λυκείου Αγ. Νικολάου.
      6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην αναβάθμιση του Σταθμού Γεωργικής Ανάπτυξης Ιεράπετρας.
      7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας σχετικά με τη συμπεριφορά αξιωματικών της ΕΛΑΣ.
      8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στις καταγγελίες του κ. Ανδρέα Μποσινά, για το δυστύχημα πυροσβεστικού οχήματος τον Ιούνιο του 1999.
      9) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί να συμπεριληφθεί στους υπό επιχορήγηση φορείς του Υπουργείου Υγείας.
      10) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο κ. Δημήτριος Γουλοσπύρος, τελωνειακός υπάλληλος, καταγγέλλει παρατυπίες κατά τις κρίσεις προϊσταμένων τμημάτων της υπηρεσίας του.
      11) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία γονείς μαθητών Γυμνασίου – Λυκείου των χωριών της περιοχής Μακρυνείας Αιτωλ/νίας διαμαρτύρονται για τη μη αναγνώριση από το Αστικό ΚΤΕΛ Αγρινίου της μαθητικής κάρτας, κατά τις μετακινήσεις των μαθητών τις απογευματινές ώρες.
      12) Οι Βουλευτές κύριος ΙΩΑΝΝΗΣ ΠΑΤΣΙΛΙΝΑΚΟΣ και κυρία ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία τα Σωματεία της Ν/Ζώνης ζητούν τη λήψη μέτρων για την αντιμετώπιση της ανεργίας του κλάδου τους και την ανάπτυξη – παραγωγική ανασυγκρότηση της Ν/Ζώνης.
      13) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία Επιτροπή κατοίκων περιοχής Κιόσκι Μυτιλήνης και του Εξωραϊστικού Συλλόγου «Κιόσκι Μυτιλήνης» ζητεί την απομάκρυνση κεραίας κινητής τηλεφωνίας  από κατοικημένη περιοχή.
      14) Οι Βουλευτές κύριοι ΙΩΑΝΝΗΣ ΓΙΑΝΝΕΛΛΗΣ και ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία η Τοπική Ένωση Δήμων και Κοινοτήτων Νομού Λέσβου ζητεί την έναρξη της λειτουργίας των Δημοτικών Λιμενικών Ταμείων.
      15) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία ο Δήμος Ευεργέτουλα Λέσβου ζητεί την ολοκλήρωση των αθλητικών έργων του Ιππείου και Κάτω Τρίτους.
      16) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία ο Δήμος Μυτιλήνης Λέσβου ζητεί τη διάνοιξη του επαρχιακού δρόμου Μυτιλήνης – Λουτρών.
      17) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία ο Σύλλογος Εκπαιδευτικών Πρωτοβάθμιας Εκπαίδευσης Λήμνου «ΑΡΓΥΡΗΣ ΜΟΣΧΙΔΗΣ» ζητεί την επαναλειτουργία τμήματος υποδοχής και τμήματος ένταξης στο 1ο Δημοτικό Σχολείο και στο Δημοτικό Σχολείο Μούδρου αλλοδαπών μαθητών.
      18) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία ο Έπαρχος Λήμνου ζητεί την υλοποίηση προτάσεων για την αντιμετώπιση του προβλήματος της καταστροφής των καλλιεργειών της Βορειοανατολικής Λήμνου από τα αγριοκούνελα.
      19) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία ο Δήμαρχος Πέτρας ζητεί τη στήριξη πρότασης που αφορά στο δίδυμο Πέτρα – Ανάξος «Δίκτυα Αποχέτευσης – ομβρίων και βιολογικοί του Δήμου Πέτρας».
      20) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία ο Δήμαρχος Γέρας ζητεί να μην καταργηθεί το στρατόπεδο του 2ου ΕΤΕΘ στο Πέραμα Γέρας.
      21) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορές με τις οποίες ο Σύνδεσμος ΤΕΔΚ Βορείου Αιγαίου ζητεί την παραμονή των Λιμενικών Ταμείων στην Τοπική Αυτοδιοίκηση.
      22) Ο Γ΄ Αντιπρόεδρος της Βουλής και Βουλευτής Πειραιά κ ΙΩΑΝΝΗΣ ΤΡΑΓΑΚΗΣ  κατέθεσε αναφορά με την οποία ο Δήμος Περάματος Πειραιά ζητεί την άμεση απομάκρυνση λυμάτων από την Ψυτάλλεια.
      23) Ο Γ΄ Αντιπρόεδρος της Βουλής και Βουλευτής Πειραιά κ ΙΩΑΝΝΗΣ ΤΡΑΓΑΚΗΣ  κατέθεσε αναφορά με την οποία το Κέντρο Κοινωνικής Πρόνοιας και Προληπτικής Ιατρικής, Δήμου Κερατσινίου Πειραιά ζητεί να παραταθούν οι συμβάσεις εργαζομένων σε προγράμματα παροχής κοινωνικών υπηρεσιών.
      24) Ο Γ΄ Αντιπρόεδρος της Βουλής και Βουλευτής Πειραιά κ ΙΩΑΝΝΗΣ ΤΡΑΓΑΚΗΣ  κατέθεσε αναφορά με την οποία ο Δήμος Περάματος Πειραιά ζητεί να του χορηγηθούν οχήματα από τους Ολυμπιακούς Αγώνες.
      25) Οι Βουλευτές κύριος ΑΝΤΩΝΗΣ ΣΚΥΛΛΑΚΟΣ και κυρία ΛΙΑΝΑ ΚΑΝΕΛΛΗ κατέθεσαν αναφορά με την οποία το Παναθηναϊκό Συμβούλιο της Παναθηναϊκής Επιτροπής για τη Διεθνή Ύφεση και Ειρήνη ζητεί να απελευθερωθεί ο Σινάν Μποσκούρτ (Ταϊλάν) και να μην εκδοθεί στις Γερμανικές Αρχές.
      26) Οι Βουλευτές κύριος ΑΝΤΩΝΗΣ ΣΚΥΛΛΑΚΟΣ και κυρία ΛΙΑΝΑ ΚΑΝΕΛΛΗ κατέθεσαν αναφορά με την οποία το Παναθηναϊκό Συμβούλιο της Παναθηναϊκής Επιτροπής για τη Διεθνή Ύφεση και Ειρήνη εκφράζει την άποψή του πάνω σε ζητήματα που έχουν σχέση με τη συμμετοχή της Ελλάδας σε νατοϊκές ασκήσεις και τις αλλαγές δομών στις Ένοπλες Δυνάμεις.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 2330/21-7-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. Δ16/Φ15/13881/825/5-8-04 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της υπ' αριθμ. 2330/21.7.2004 ερώτησης του Βουλευτή Β΄ Αθήνας κ. Α. Αλαβάνο, σχετικά με το θέμα, σας γνωρίζουμε τα ακόλουθα:
     Η νέα διακυβέρνηση παρέλαβε το έργο του πετρελαιαγωγού Βurgas-Αλεξανδρούπολη σε φάση αδράνειας παρά τις επαναλαμβανόμενες διακηρύξεις των τελευταίων ετών.
     Από τις πρώτες ενέργειες του ΥΠΑΝ ήταν και η αναζωογόνηση του ενδιαφέροντος για την κατασκευή του έργου.
     Ήδη υπήρξαν συναντήσεις με τους αρμόδιους Υπουργούς της Βουλγαρίας και βρισκόμαστε σε επαφή με τη Ρωσική πλευρά με στόχο την απεμπλοκή του σχεδίου.
     Παρά το ότι χάθηκε πολύτιμος χρόνος, ιδίως την τελευταία διετία και παρά το ότι έχουν προωθηθεί ανταγωνιστικά σχέδια, πιστεύουμε ότι με τους χειρισμούς που γίνονται σήμερα θα καταστεί δυνατή η προώθηση του έργου του αγωγού που έχει σημαντικά εθνικά οφέλη και σημαντική δυνητική συμβολή στην ανάπτυξη της περιοχής Θράκης.
     Ο Υφυπουργός
     Γ. ΣΑΛΑΓΚΟΥΔΗΣ»
      2. Στην με αριθμό 2571/165/5-8-2004 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 32448/ΕΥΣ 5930/24-8-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σχετικά με την ως άνω ερώτηση της Βουλευτού κ. Ροδούλας Ζήση, σας γνωρίζουμε ότι σε ότι αφορά την καταβολή της ειδικής εισφοράς στους απολυόμενους χαλυβουργούς της εταιρείας «ΧΥΤΟΧΑΛΥΒΕΣ ΕΛΛΑΔΟΣ Α.Ε.», αρμόδιο να απαντήσει είναι το Υπουργείο Απασχόλησης και Κοινωνικής Προστασίας, προς το οποίο απευθύνεται η παρούσα ερώτηση.
     Σε ότι αφορά την ύπαρξη καταλόγου ελληνικών βιομηχανιών - μελών της ΕΚΑΧ αρμόδιο να απαντήσει είναι το Υπουργείο Ανάπτυξης, στο οποίο επίσης απευθύνεται η παρούσα ερώτηση.
     Ο Υφυπουργός
     ΧΡΗΣΤΟΣ ΦΩΛΙΑΣ»
     3. Στην με αριθμό 2422/27-7-04 ερώτηση των Βουλευτών κυρίων Στέλιου Παπαθεμελή και Ιωάννη Ιωαννίδη δόθηκε με το υπ’ αριθμ. 21/39/ΑΣ 2087δις/4-8-04 έγγραφο από τον Υπουργό Εξωτερικών η ακόλουθη απάντηση:
     «Η Ελληνική Πολιτεία καταβάλλει, συνεχώς και αδιαλλείπτως, προσπάθειες, προκειμένου η γειτονική μας χώρα να αποκαλείται με την διεθνώς αναγνωρισμένη, σύμφωνα με την υπ' αριθμ. 817/93 Απόφαση του Συμβουλίου Ασφαλείας, ονομασία της, ήτοι, πρώην Γιουγκοσλαβική Δημοκρατία της Μακεδονίας.
     Το Υπουργείο Εξωτερικών δραστηριοποιείται συστηματικά προς αυτή την κατεύθυνση, προβάλλοντας σε κάθε ευκαιρία τις ελληνικές θέσεις, τόσο σε τρίτες χώρες όσο και σε διεθνείς οργανισμούς. Στα πλαίσια αυτά, προέβη σε έντονο διάβημα προς το Ισραήλ, σχετικά με τον τρόπο υπογραφής της συμφωνίας, την οποία μνημονεύουν στην εν θέματι ερώτησή τους οι κ.κ. Βουλευτές.
     Η χώρα μας, τέλος, προσερχόμενη με θετικό πνεύμα στις, κατά καιρούς, διαπραγματεύσεις που διεξάγονται με τη γείτονα χώρα στη Ν. Υόρκη, υπό την αιγίδα του Γενικού Γραμματέως των Ηνωμένων Εθνών, εργάζεται εποικοδομητικά, προκειμένου να εξευρεθεί μία αμοιβαία αποδεκτή λύση στο θέμα της ονομασίας.
     Ο Υπουργός
     ΠΕΤΡΟΣ Γ. ΜΟΛΥΒΙΑΤΗΣ»
     4. Στην με αριθμό 4121/14-10-04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 90022/26934/530/2-11-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην με αριθμό 4121/14-10-2004 ερώτηση, που κατέθεσε στη Βουλή ο Βουλευτής Κ. Κωνσταντίνος Τσιπλάκης, σχετικά με την καθυστέρηση εγγραφής στον Κλάδο Κύριας Ασφάλισης Aγροτών του κ. Καιτόζη Οδυσσέα του Θωμά και της συζύγου του Σοφιανίδου Νίκης του Δημητρίου, σας πληροφορούμε τα εξής:
     Σύμφωνα με όσα μας γνώρισε ο Οργανισμός, για τους ανωτέρω, τα απογραφικά δελτία με τα σχετικά δικαιολογητικά για την εγγραφή τους στον Κλάδο Κύριας Ασφάλισης Αγροτών παρελήφθησαν από την Υπηρεσία του ΟΓΑ στις 3-8-2004.
     Στις 18-10-2004 επεστράφησαν στον αρμόδιο Ανταποκριτή του Οργανισμού με σχετική κοινοποίηση στους ενδιαφερόμενους και ζητήθηκαν συμπληρωματικά δικαιολογητικά.
     Ο Υφυπουργός
     ΝΙΚ. ΑΓΓΕΛΟΠΟΥΛΟΣ»
     5. Στην με αριθμό 4117/14-10-04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 90022/26930/528/2-11-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην με αριθμό 4117/14-10-2004 ερώτηση, που κατέθεσε στη Βουλή ο Βουλευτής κ. Kωνσταντίνος Τσιπλάκης, σχετικά με καθυστέρηση έκδοσης συνταξιοδοτικής απόφασης από τον ΟΓΑ της κ. Χρυσής Τσαλίκη του Ευαγγέλου, σας γνωρίζουμε τα εξής:
     Σύμφωνα με όσα μας γνώρισε ο Οργανισμός, με το υπ' αριθμ. 26714/ 18-10-2004 έγγραφό του διαβίβασε στο ΙΚΑ (Περιφερειακό Υποκατάστημα Θεσ/νίκης- Τμήμα Συντάξεων) την υπ' αριθμ. 5618/28-3-2003 αίτηση της ανωτέρω για σύνταξη λόγω γήρατος, προκειμένου το ΙΚΑ να κρίνει το αίτημά της, σύμφωνα με τις διατάξεις του άρθρου 14 του ν. 1902/90, ως τελευταίος ασφαλιστικός φορέας.
     Ο Υφυπουργός
     ΝΙΚ. ΑΓΓΕΛΟΠΟΥΛΟΣ»
     6. Στην με αριθμό 4156/15-10-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 7017/4/4622/2-11-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Β. Κεγκέρογλου, σας γνωρίζουμε ότι μια από τις τομές που προωθεί το Υπουργείο μας, για την αποτελεσματικότερη αντιμετώπιση των αστυνομικών προβλημάτων και την παροχή καλύτερων υπηρεσιών στον πολίτη, είναι και η αναδιάρθρωση-αναδιοργάνωση των περιφερειακών αστυνομικών Υπηρεσιών, με βάση τη χωροταξική κατανομή των Δήμων, τις σύγχρονες ανάγκες και τα νέα αστυνομικά δεδομένα, με την οποία συναρτάται και η ανακατανομή της οργανικής δύναμης των εν λόγω Υπηρεσιών.
     Όμως, η συγκεκριμένη διαδικασία, λόγω της ευρύτητας του αντικειμένου της, απαιτεί, όπως είναι φυσικό, την προσεκτική, μεθοδική και υπεύθυνη αξιολόγηση όλων εκείνων των στοιχείων και δεδομένων, που κρίνονται απαραίτητα για τη μόρφωση της πληρέστερης δυνατής εικόνας των αστυνομικών προβλημάτων κάθε περιοχής, προκειμένου να προκριθούν οι πλέον ορθολογικές, αποτελεσματικές και με μακρόχρονη προοπτική καινοτόμες βελτιωτικές παρεμβάσεις, ενώ οι όποιες αποφάσεις ληφθούν θα επιδιωχθεί να συγκεντρώσουν την ευρύτερη δυνατή συναίνεση όλων των ενδιαφερομένων. Στα πλαίσια δε αυτά θα αντιμετωπισθεί και το θέμα της αναδιάρθρωσης των Υπηρεσιών της Αστυνομικής Διεύθυνσης Ηρακλείου και της αναγκαιότητας ίδρυσης Αστυνομικού Τμήματος στο Δήμο Γουβών.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     7. Στην με αριθμό 3977/10-11-04 ερώτηση του Βουλευτή κ. Ιωάννου Μανιάτη δόθηκε με το υπ’ αριθμ. 8399/4-10-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην με αριθμ. 3977/2004 ερώτηση, που κατατέθηκε στη Βουλή από το Βουλευτή κ. Γ. Μανιάτης σχετικά με τις αντικαταστάσεις διευθυντικών στελεχών σε Υπηρεσίες και Δημοσίους Φορείς που εποπτεύει το Υπουργείο Απασχόλησης και Κοινωνικής Προστασίας στο Ν. Αργολίδας, σας πληροφορούμε τα εξής:
     1. Στο Νομό Αργολίδας λειτουργούν δύο (2) υπηρεσίες του Σώματος Επιθεωρητών Εργασίας (Σ.ΕΠ.Ε.).
     α) Το Τμήμα Κοινωνικής Επιθεώρησης Αργολίδας και
     β) Το Τμήμα Τεχνικής και Υγειονομικής Επιθεώρησης Εργασίας Αργολίδας.
     Σε καμία από τις ανωτέρω υπηρεσίες δεν έγινε αντικατάσταση προϊσταμένων.
     2. Από τους Ασφαλιστικούς Οργανισμούς που εποπτεύονται από τη Γενική Γραμματεία Κοινωνικών Ασφαλίσεων, γραφεία στο Νομό Αργολίδας διατηρούν το ΙΚΑ-ΕΤΑΜ, ο ΟΑΕΕ-ΤΕΒΕ, ο ΟΑΕΕ-ΤΣΑ, ο ΟΑΕΕ-ΤΑΕ, το ΤΥΔΚΥ και το ΤΑΞΥ. Σε καμία από τις υπηρεσίες των Οργανισμών αυτών στο Ν. Αργολίδας δεν έχουν γίνει αντικαταστάσεις προϊσταμένων σύμφωνα με τις διατάξεις του ν.3260/2004.
     3. Στο Περιφερειακό Γραφείο Οργανισμού Εργατικής Κατοικίας (Ο.Ε.Κ) Αργολίδας (έδρα Ναύπλιο) εξακολουθεί μέχρι σήμερα να ασκεί καθήκοντα Προϊστάμενου ο μόνιμος υπάλληλος ΟΕΚ Κλάδου ΠΕ Αρχιτεκτόνων Μηχανικών με Α΄ βαθμό, ο κ. Αντωνόπουλος Αθανάσιος του Ανδρέα, κατ΄ εφαρμογή της παρ. 6 του άρθρου 11 του ν. 3260/2004, σύμφωνα με την οποία μέχρι την επιλογή Προϊσταμένων Οργανικών Μονάδων ασκούν καθήκοντα οι κατά την δημοσίευση του άνω νόμου Προϊστάμενοι.
     Ο ανωτέρω είχε επιλεγεί από το Υπηρεσιακό Συμβούλιο (Υ.Σ.) του ΟΕΚ και τοποθετηθεί από το Δ.Σ. του Ο.Ε.Κ. σύμφωνα με τις προϊσχύουσες του ν. 3260/2004 διατάξεις (ν. 2683/99).
     4. Στις υπηρεσίες του Οργανισμού Εργατικής Εστίας (Ο.Ε.Ε.) ουδεμία μεταβολή ή αντικατάσταση των υπευθύνων των υπηρεσιών του στο Νομό Αργολίδας έχει λάβει χώρα από 6-8-2004, ημερομηνία ισχύος του Ν.3260/2004, μέχρι σήμερα, άλλωστε οι υπηρεσίες του Ο.Ε.Ε. στο Ν. Αργολίδας (Άργος, Ναύπλιο) είναι μονοπρόσωπες.
     5. Στις υπηρεσίες του Οργανισμού Απασχόλησης Εργατικού Δυναμικού (ΟΑΕΔ) έγιναν οι παρακάτω μεταβολές:
     α) Με την αριθμ. Β 122429/26-8-04 απόφαση του Διοικητή του Οργανισμού τοποθετήθηκε προσωρινά, σύμφωνα με τις μεταβατικές διατάξεις του ν. 3260/04 (άρθρο 11), Διευθυντής στο ΤΕΕ Μαθητείας Αργολίδας, ο υπάλληλος του εκπαιδευτικού προσωπικού Σαλαπάτας Δημήτριος, με Α' βαθμό του κλάδου ΤΕ 1 πτυχ. ΠΑΤΕΣ-ΣΕΛΕΤΕ σε αντικατάσταση του Παππά Θεοδώρου, του κλάδου ΠΕ 17 Τεχνολόγου με Α' βαθμό.
     β) Με την αριθμ. Β 126162/8-10-04 απόφαση του Διοικητή του Οργανισμού ορίστηκε προσωρινά, σύμφωνα με τις μεταβατικές διατάξεις του ν. 3260/04 (άρθρο11), ως προϊστάμενος της Τοπικής Υπηρεσίας Άργους, ο υπάλληλος Νώτης Ιωάννης με Α' βαθμό του κλάδου ΔΕ Διοικητικού-Λογιστικού, σε αντικατάσταση της υπαλλήλου Πατούρα Σταματίας με Α' βαθμό του κλάδου ΠΕ Διοικητικού-Οικονομικού, της οποίας η θητεία είχε λήξει, δεδομένου ότι είχε τοποθετηθεί με την αριθμ. Β 125331/29-11-99 απόφαση Διοικητή.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     8. Στην με αριθμό 3973/11-10-04 ερώτηση του Βουλευτή κ. Ιωάννου Μανιάτη δόθηκε με το υπ’ αριθμ. 7017/4/4605/2-11-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Γ. Μανιάτης, σας γνωρίζουμε ότι, από τις ισχύουσες διατάξεις, δεν προβλέπεται να προΐστανται πολιτικοί υπάλληλοι σε καμία οργανική μονάδα της Αστυνομίας και του Πυροσβεστικού Σώματος στο νομό Αργολίδας και ως εκ τούτου δεν τυγχάνει εφαρμογής ο νόμος 3260/2004, όσον αφορά την επιλογή προϊσταμένων Τμημάτων και Διευθύνσεων, για τις εν λόγω Υπηρεσίες μας στο νομό, οι οποίες διοικούνται από αξιωματικούς της Αστυνομίας και του Πυροσβεστικού Σώματος, που τοποθετούνται, μετατίθενται ή αποσπώνται σύμφωνα με τις οργανικές διατάξεις των Σωμάτων.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     9. Στην με αριθμό 2929/7-9-04 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. Α.Π.Υ./1Α/51/22-9-04 έγγραφο από τον Υπουργό Επικρατείας η ακόλουθη απάντηση:
     «Σε απάντηση της ανωτέρω ερώτησης, επισυνάπτουμε το υπ' αριθμ. πρωτ. 846/17.9.04 έγγραφο του Προέδρου Δ.Σ. - Διευθύνοντος Συμβούλου της ΕΡΤ-Α.Ε., στο οποίο αναλύονται-απαντώνται τα θιγόμενα στην εν λόγω ερώτηση ζητήματα.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     10. Στην με αριθμό 2492/29-7-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. ΑΠ.Υ./1Α/59/22-9-04 έγγραφο από τον Υφυπουργό Επικρατείας η ακόλουθη απάντηση:
     «Σε απάντηση της ανωτέρω ερώτησης, σας επισυνάπτουμε το υπ΄ αριθμ. πρωτ. Γ/746/2.9.2004 έγγραφο της Γενικής Διεύθυνσης Τεχνικών υπηρεσιών της ΕΡΤ- Α.Ε., που μας διαβίβασε ο Πρόεδρος Δ.Σ. – Δ/νων Σύμβουλος της Εταιρείας (αρ. πρωτ. 790/3.9.2004) στο οποίο σημειώνονται οι προσπάθειες της ΕΡΤ-Α.Ε. για την αναμετάδοση τηλεοπτικής εικόνας στην Νότια Κρήτη.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      11. Στην με αριθμό 2330/21-7-04  ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. Δ16/Φ15/13881/825/5-8-04 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ' αριθμ. 2330/21.7.2004 ερώτησης του Βουλευτή Β΄ Αθήνας κ. Α. Αλαβάνο, σχετικά με το θέμα, σας γνωρίζουμε τα ακόλουθα:
      Η νέα διακυβέρνηση παρέλαβε το έργο του πετρελαιαγωγού Βurgas-Αλεξανδρούπολη σε φάση αδράνειας παρά τις επαναλαμβανόμενες διακηρύξεις των τελευταίων ετών.
      Από τις πρώτες ενέργειες του ΥΠΑΝ ήταν και η αναζωογόνηση του ενδιαφέροντος για την κατασκευή του έργου.
      Ήδη υπήρξαν συναντήσεις με τους αρμόδιους Υπουργούς της Βουλγαρίας και βρισκόμαστε σε επαφή με τη Ρωσική πλευρά με στόχο την απεμπλοκή του σχεδίου.
      Παρά το ότι χάθηκε πολύτιμος χρόνος, ιδίως την τελευταία διετία και παρά το ότι έχουν προωθηθεί ανταγωνιστικά σχέδια, πιστεύουμε ότι με τους χειρισμούς που γίνονται σήμερα θα καταστεί δυνατή η προώθηση του έργου του αγωγού που έχει σημαντικά εθνικά οφέλη και σημαντική δυνητική συμβολή στην ανάπτυξη της περιοχής Θράκης.
      Ο Υφυπουργός
      Γ. ΣΑΛΑΓΚΟΥΔΗΣ»
      12. Στις με αριθμό 1584 και 1590/21-6-04, 1676/23-6-04, 1796/28-6-04 και 1894/1-7-04 ερωτήσεις των Βουλευτών κυρίων Βασιλείου Τόγια, Βασιλείου Οικονόμου, Γεωργίου Παπαγεωργίου, Κατερίνας Περλεπέ-Σηφουνάκη και Θεοδώρου Πάγκαλου δόθηκε με το υπ’ αριθμ. 320/9-7-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κ.κ. Β. Τόγιας, Β. Οικονόμου, Γ. Παπαγεωργίου, Κ. Περλεπέ-Σηφουνάκη, Θ. Πάγκαλος, σας πληροφορούμε τα εξής:
      Για τις ζημιές που προξενήθηκαν από τις συνεχείς βροχοπτώσεις της φετινής καλλιεργητικής περιόδου στις αμπελοκαλλιέργειες όλης της χώρας και οι οποίες, σε συνδυασμό με τις ευνοϊκές θερμοκρασίες που επικράτησαν την ίδια χρονική περίοδο, είχαν σαν αποτέλεσμα εκτεταμένες προσβολές περονοσπόρου, το Διοικητικό Συμβούλιο του ΕΛΓΑ αποφάσισε την κατ' εξαίρεση ασφαλιστική κάλυψη των ζημιών αυτών και τη χορήγηση δωδεκαήμερης προθεσμίας για υποβολή δηλώσεων από 12-7-2004 μέχρι και 23-7-2004.
      Με τη λήξη της προθεσμίας υποβολής δηλώσεων θα διενεργηθούν εξατομικευμένες εκτιμήσεις και οι αποζημιώσεις θα καταβληθούν το συντομότερο δυνατό.
      Ο Υπουργός
      Σ. ΤΣΙΤΟΥΡΙΔΗΣ»
      13. Στην με αριθμό 1714/24-6-2004 ερώτηση των Βουλευτών κυρίων Μιχάλη Καρχιμάκη, Λεωνίδα Γρηγοράκου, Πέτρου Κατσιλιέρη και Παναγιώτου Ρήγα δόθηκε με το υπ’ αριθμ. 98252/0092/6-7-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην ανωτέρω σχετική ερώτηση που κατέθεσαν στη Βουλή οι Βουλευτές κ.κ. Μιχάλης Καρχιμάκης, Λεωνίδας Γρηγoράκος, Πέτρος Κατσιλιέρης και Παναγιώτης Ρήγας, σας γνωρίζουμε ότι η επέκταση εφαρμογής των διατάξεων των Νόμων 2838/2000 και 3016/2002 (μισθολογικές προαγωγές εν ενεργεία στρατιωτικών) και στους στρατιωτικούς συνταξιούχους, οι οποίοι αποστρατεύτηκαν πριν την 1/7/2000 και 1/7/2002, που ίσχυσαν αντίστοιχα οι εν λόγω Νόμοι, μελετάται ήδη από το Υπουργείο Οικονομίας και Οικονομικών ενόψει και της δημοσιονομικής κατάστασης της Χώρας.
      Ο Υφυπουργός
      ΠΕΤΡΟΣ ΔΟΥΚΑΣ»
      14. Στην με αριθμό 1623/21-6-04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 61884/15-7-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 1623/21-6-2004 ερώτηση που κατατέθηκε στη Βουλή από τους Βουλευτές κκ. Α. Τζέκη και Γ. Χουρμουζιάδη σχετικά με επιχορήγηση των Παιδικών Σταθμών του Δήμου Θεσσαλονίκης, σας γνωρίζουμε τα εξής:
      Με τις διατάξεις του άρθρου 12 του Ν. 2880/2001 (ΦΕΚ 9/Α/30-1-01), οι Κρατικοί Παιδικοί και Βρεφονηπιακοί Σταθμοί που ιδρύθηκαν σύμφωνα με τις διατάξεις του από 2-11-1935 αναγκαστικού Νόμου (ΦΕΚ 527 τΑ) μεταβιβάστηκαν αυτοδικαίως στους ΟΤΑ και λειτουργούν πλέον ως δημοτικά και κοινοτικά νομικά πρόσωπα δημοσίου δικαίου του άρθρου 203 του Προεδρικού Διατάγματος 410/1995 (Δημοτικό Κοινοτικό Κώδικα).
      Στην παράγραφο 6 του ιδίου άρθρου προβλέπεται ότι από τις πιστώσεις του άρθρου 25 του Ν. 1828/1989 του προϋπολογισμού του Υπουργείου Εσωτερικών, Δημόσιας Διοίκησης και Αποκέντρωσης καλύπτονται στο εξής και οι δαπάνες λειτουργίας και συντήρησης των Δημοτικών Παιδικών και Βρεφονηπιακών Σταθμών, καθώς και οι δαπάνες μισθοδοσίας του προσωπικού τους.
      Με απόφαση του Υπουργού Εσωτερικών, Δημόσιας Διοίκησης και Αποκέντρωσης, που λαμβάνεται μετά από γνώμη της ΚΕΔΚΕ, οι ανωτέρω πιστώσεις κατανέμονται για την κατ' έτος υποχρεωτική επιχορήγηση των Δήμων και Κοινοτήτων, στην εποπτεία των οποίων υπήχθησαν οι πρώην Κρατικοί Παιδικοί και Βρεφονηπιακοί Σταθμοί.
      Κατόπιν των ανωτέρω, το θέμα της αύξησης της χρηματοδότησης των Παιδικών Σταθμών του Δήμου Θεσσαλονίκης που μεταβιβάστηκαν στους οικείους ΟΤΑ εμπίπτει στην αρμοδιότητα του Υπουργείου Εσωτερικών, Δημόσιας Διοίκησης και Αποκέντρωσης.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      15. Στην με αριθμό 1692/23-6-04 ερώτηση του Βουλευτή κ. Αθανασίου Παπαγεωργίου δόθηκε με το υπ’ αριθμ. Α.Π.Φ.21/22/ΑΣ1776δις/13-7-04 έγγραφο από τον Υπουργό Εξωτερικών η ακόλουθη απάντηση:
      «Απαντώντας στην εν θέματι ερώτηση του Βουλευτή κ. Θανάση Παπαγεωργίου, παραθέτουμε τα εξής:
      Α) Η χώρα μας, ως Κράτος - μέλος Schengen υποχρεούται να εφαρμόζει απαρέγκλιτα το κοινοτικό κεκτημένο ως προς την έκδοση ομοιόμορφων θεωρήσεων Schengen. Επιτελώντας την υποχρέωση αυτή μεριμνά, παράλληλα, για την προάσπιση εθνικών συμφερόντων (οικονομικών, κοινωνικών, πολιτιστικών κλπ.).
      Στο πλαίσιο αυτό, το Υπουργείο Εξωτερικών έχει αποστείλει οδηγίες από 14.10.03, προς όλες τις Διπλωματικές και Προξενικές Αρχές περί δυνατότητάς τους να απλουστεύσουν, εφόσον κρίνεται σκόπιμο, τις απαιτούμενες διαδικασίες ως προς τη χορήγηση θεωρήσεων βραχείας διαμονής. Οι απλουστεύσεις αυτές (όπως είναι π.χ. η μη αυτοπρόσωπη εμφάνιση, η εξαίρεση από την προσκόμιση ορισμένων δικαιολογητικών, οι θεωρήσεις πολλαπλής εισόδου και μακράς ισχύος σε επιχειρηματίες, οι ατελείς θεωρήσεις, η συντόμευση χρόνου εκδόσεως θεώρησης) δεν είναι δυνατό να αφορούν εκ των προτέρων ευρύτερες κατηγορίες επισκεπτών.
      Αντιθέτως, αποφασίζονται κατά περίπτωση και με βάση τις εγγυήσεις φερεγγυότητας του αιτούντος την θεώρηση.
      Δεδομένου ότι, κατά την διάρκεια των Ολυμπιακών Αγώνων, αναμένεται αύξηση του αριθμού επισκεπτών στη χώρα μας, αλλά ως είναι φυσικό και των ενδιαφερομένων λαθρομεταναστών, οι Προξενικές μας Αρχές πρόκειται να εφαρμόσουν τη συνήθη διαδικασία χορήγησης θεωρήσεων και για τους θεατές των Αγώνων, καθώς η ιδιότητα του θεατή, ως έκφραση της ευρύτερης κατηγορίας του τουρίστα, δεν δικαιολογεί από μόνη της και βάσει του κοινοτικού κεκτημένου, μεγαλύτερη ευελιξία κατά τη διαδικασία έκδοσης θεωρήσεων.
      Παρέλκει εξάλλου να αναφέρουμε ότι η έκδοση τουριστικών θεωρήσεων καθορίζεται αποκλειστικά από το κοινοτικό κεκτημένο, ενώ η εθνική νομοθεσία ρυθμίζει μόνο τις επισκέψεις μακράς διαμονής που εμπεριέχουν την έννοια της μετανάστευσης και επομένως δεν αφορούν τον τουρισμό. Κατά συνέπεια, με βάση την εθνική μας νομοθεσία (Ν.2910/2001 και Ν.3013/2003 κλπ.), δεν προβλέπεται χορήγηση εθνικής θεώρησης για αλλοδαπούς, για τουριστικούς λόγους όπως π. χ. για τους Ολυμπιακούς Αγώνες.
      Β) Όσον αφορά το β΄ σκέλος της ερωτήσεως του κ. Βουλευτή, το Υπουργείο Εξωτερικών καταβάλλει κάθε δυνατή προσπάθεια για την σωστή και πλήρη επάνδρωση των Αρχών μας στο εξωτερικό. Ιδιαίτερη ευαισθησία επιδεικνύεται για την πλήρη στελέχωση των Πρεσβειών και Προξενείων μας στην Βαλκανική, όπου αποσπώνται υπάλληλοι και πέραν των προβλεπομένων βάσει των οργανικών θέσεων. Η αντιμετώπιση αυτή οφείλεται, αφενός στις στενές πολιτικές και οικονομικές σχέσεις της χώρας μας με τις χώρες τις Βαλκανικής, αφετέρου στην αυξημένη τουριστική κίνηση που παρατηρείται από τις χώρες αυτές, ειδικά κατά τους θερινούς μήνες.
      Γ) Ως προς το αίτημα του κ. Βουλευτή περί μειώσεως του κόστους έκδοσης μακροχρόνιας θεώρησης εισόδου, 6μηνης ή ετήσιας επισημαίνονται τα εξής:
      Με την Απόφαση Συμβουλίου ΕΕ Αρ.2002/44/ΕΚ/20.12.2001, τα «εισπρακτέα τέλη σε ευρώ για τη χορήγηση της ομοιόμορφης θεώρησης» καταργούνται και εφεξής εφαρμόζονται «τα εισπρακτέα τέλη που αντιστοιχούν στα διοικητικά έξοδα διεκπεραίωσης της αίτησης θεώρησης». Ως εκ τούτου, δεν πρόκειται πλέον για κόστος θεώρησης αλλά για διοικητικά έξοδα επεξεργασίας της αίτησης θεώρησης, τα οποία με την απόφαση του Συμβουλίου ΕΕ (2003/454/EC/13.6.2003), εναρμονίζονται στο ύψος των 35 ΕΥΡΩ, για όλες τις κατηγορίες θεωρήσεων (εκτός των εθνικών).
      Επιπλέον, για τις Ομαδικές Θεωρήσεις, προβλέπεται χρέωση ποσού 35 ΕΥΡΩ, κατ' αποκοπή και από 1 ΕΥΡΩ/ανά άτομο. Επίσης, σύμφωνα με τις υφιστάμενες δυνατότητες εφαρμογής απλουστευμένων διαδικασιών στο πλαίσιο του SCHENGEN, παρέχεται η δυνατότητα στις Διπλωματικές και Προξενικές Αρχές να προβαίνουν στην χορήγηση θεωρήσεων βραχείας διαμονής πολλαπλών εισόδων, διαρκείας 1 έτους, προς άτομα εγνωσμένης αξιοπιστίας (επιχειρηματίες, στελέχη εταιρειών κλπ.), με αποτέλεσμα την μείωση του κόστους θεώρησης.
      Δ) Τέλος, λαμβάνοντας υπόψιν ότι η επιβολή υψηλών τελών από την ΠΓΔΜ και την Βουλγαρία σε γειτονικές χώρες, αποτελεί θέμα διμερές, με ευθύνη δράσης, πρωτίστως, εκ μέρους των άμεσα ενδιαφερομένων χωρών, η χώρα μας έχει προβεί σε διακριτικές παρεμβάσεις τόσο σε κοινοτικό όσο και σε διμερές επίπεδο, προκειμένου το εν λόγω πρόβλημα να εξομαλυνθεί προς το συμφέρον όλων των μερών.
      Ο Υπουργός
      ΠΕΤΡΟΣ Γ. ΜΟΛΥΒΙΑΤΗΣ»
      16. Στην με αριθμό 1747/24-6-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 8028/19-7-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθμό 1747/24-06-2004 ερώτηση, που κατατέθηκε στη Βουλή από το Βουλευτή κ. Αλ. Αλαβάνο σχετικά με την αντιμετώπιση του προβλήματος των ναρκωτικών, σας πληροφορούμε ότι οι ενέργειες του Υπουργείου μας είναι οι εξής:
      Α. Με την αριθμ. 1503/12-2-2003 (ΦΕΚ 1924Β/24-12-2003) Κοινή Απόφαση των Υπουργών Εργασίας και Κοινωνικών Ασφαλίσεων και Οικονομίας και Οικονομικών έχει καταρτισθεί και είναι σε ισχύ πρόγραμμα επιδότησης Νέων Θέσεων Εργασίας και Νέων Ελευθέρων Επαγγελματιών για άτομα ευπαθών κοινωνικών ομάδων, στα οποία περιλαμβάνονται και απεξαρτημένα άτομα.
      Διάρθρωση προγράμματος:
      1. Πρόγραμμα πλήρους απασχόλησης για απεξαρτημένα άτομα: 250 θέσεις. Η διάρκεια της επιχορήγησης ορίζεται σε 36 μήνες με την υποχρέωση ο εργοδότης να απασχολήσει το άτομο μετά τη λήξη του 36μήνου, άλλους δώδεκα (12) μήνες χωρίς επιχορήγηση. Το ποσό της επιχορήγησης ορίζεται σε 22 € την ημέρα και για τους 36 μήνες.
      2. Πρόγραμμα ορισμένου χρόνου σύμβασης πλήρους απασχόλησης από 4 έως 9 μήνες για απεξαρτημένα άτομα: 50 θέσεις.
      3. Πρόγραμμα μερικής απασχόλησης για τη δημιουργία 50 Νέων Θέσεων Εργασίας μερικής απασχόλησης, στο οποίο μετέχουν και απεξαρτημένα άτομα, μεταξύ άλλων ατόμων ευπαθών κοινωνικών ομάδων. Η ημερήσια απασχόληση του ατόμου θα πρέπει να είναι τουλάχιστον τέσσερις ώρες.
      Η διάρκεια της επιχορήγησης ορίζεται σε 36 μήνες με την υποχρέωση ο εργοδότης να απασχολήσει το άτομο μετά τη λήξη του 36μήνου, άλλους δώδεκα (12) μήνες χωρίς επιχορήγηση.
      4. Πρόγραμμα επιδότησης 100 Νέων Ελεύθερων Επαγγελματιών, για απεξαρτημένα άτομα από τοξικές ή άλλες ουσίες ηλικίας 18-65 ετών. Η διάρκεια επιχορήγησης καθορίζεται σε 48 μήνες από την ημερομηνία έκδοσης της σχετικής εγκριτικής απόφασης. Το βασικό ποσό επιχορήγησης καθορίζεται σε 16.600 €.
      Β. Επίσης με την αριθμ. 1360/31-10-2003 (ΦΕΚ 1659Β/03) Κοινή απόφαση των Υπουργών Οικονομίας και Οικονομικών και Εργασίας και Κοινωνικών Ασφαλίσεων καταρτίσθηκε πρόγραμμα επιχορήγησης επιχειρήσεων για την απασχόληση ανέργων (ΝΘΕ) ευπαθών κοινωνικών ομάδων, μεταξύ των οποίων και ατόμων που βρίσκονται σε διαδικασία απεξάρτησης ή πρώην χρηστών ουσιών ως και πρόγραμμα επιχορήγησης Νέων Ελεύθερων Επαγγελματιών (ΝΕΕ) Ευπαθών Κοινωνικών Ομάδων στο πλαίσιο του μέτρου 2.2. του Ε.Π. Απασχόληση και Επαγγελματική Κατάρτιση του Γ΄ Κ.Π.Σ.
      Το πρόγραμμα αφορά επιχορήγηση επιχειρήσεων για δημιουργία 2000 συνολικά θέσεων για την απασχόληση ανέργων ευπαθών κοινωνικών ομάδων, μεταξύ των οποίων και ατόμων που βρίσκονται σε διαδικασία απεξάρτησης ή πρώην χρηστών ουσιών.
      Η διάρκεια της επιχορήγησης για κάθε προσλαμβανόμενο άτομο ορίζεται σε 24 μήνες, με την υποχρέωση του εργοδότη να απασχολήσει το άτομο άλλους 6 μήνες χωρίς επιχορήγηση (για μικρές επιχειρήσεις) ή 12 μήνες χωρίς επιχορήγηση (για μεγάλες επιχειρήσεις).
      Το βασικό ποσό επιχορήγησης για κάθε προσλαμβανόμενο άτομο ορίζεται στα 20 € την ημέρα και για τους 24 μήνες.
      Ακόμη το πρόγραμμα αφορά την επιχορήγηση 400 Νέων Ελεύθερων Επαγγελματιών για τη δημιουργία ατομικών και εταιρικών επιχειρήσεων καθαρά τοπικού χαρακτήρα, τις οποίες δεν χαρακτηρίζει έντονος ανταγωνισμός.
      Η διάρκεια της επιχορήγησης για κάθε Ελεύθερο Επαγγελματία που υπάγεται στο πρόγραμμα αυτό καθορίζεται σε 16 μήνες. Το βασικό ποσό της επιχορήγησης ορίζεται στα 10.600 €.
      Γ. Με την αριθμ. 200368/20-4-2004 (ΦΕΚ659Β/04) Κοινή Απόφαση των Υπουργών Οικονομίας και Οικονομικών και Απασχόλησης και Κοινωνικής Προστασίας, καταρτίσθηκε πρόγραμμα Νέων Θέσεων Εργασίας, Νέων Ελεύθερων Επαγγελματιών και πρόγραμμα τύπου STAGE για άτομα ευπαθών κοινωνικών ομάδων και άτομα σε μειονεκτική θέση, τα οποία έχουν καταρτισθεί/ωφεληθεί στο πλαίσιο της Κ.Π. «EQUAL» και των ενεργειών που υλοποιούν οι εταίροι των Αναπτυξιακών Συμπράξεων.
      Το πρόγραμμα αφορά, μεταξύ άλλων δράσεων, την επιχορήγηση επιχειρήσεων για τη δημιουργία μεταξύ άλλων νέων θέσεων εργασίας και 27 νέων θέσεων εργασίας απεξαρτημένων ατόμων στους νομούς Αττικής, Θεσσαλονίκης και Λάρισας. Το πρόγραμμα αναφέρεται, σε απεξαρτημένα άτομα ηλικίας 18-64 ετών, που έχουν καταρτισθεί/ωφεληθεί στα πλαίσια της Κ.Π. «ΕQUAL» και της Αναπτυξιακής Σύμπραξης «Προοπτική».
      Η διάρκεια της επιχορήγησης ορίζεται σε δέκα (10) μήνες. Το ποσό της επιχορήγησης για κάθε προσλαμβανόμενο άτομο ορίζεται στα 25,5 € την ημέρα.
      Δ. Στο πλαίσιο του Ε.Π. «Απασχόληση και Επαγγελματική Κατάρτιση» του Γ΄ ΚΠΣ, θα υλοποιηθούν ολοκληρωμένες παρεμβάσεις υπέρ ανέργων ευπαθών κοινωνικά ομάδων, στις οποίες συμπεριλαμβάνονται και πρώην χρήστες ναρκωτικών ουσιών, που δεν μπορούν να εξυπηρετηθούν από υπηρεσίες που απευθύνονται στο γενικό πληθυσμό ανέργων αλλά απαιτούν ειδική αντιμετώπιση, συνδυασμένη και σχετικά μακρόχρονη παρέμβαση, προκειμένου να αποκτήσουν τις προϋποθέσεις ένταξής τους στην αγορά εργασίας.
      Τα ολοκληρωμένα προγράμματα αφορούν αφενός σε δράσεις προκατάρτισης -κατάρτισης και παροχής Συνοδευτικών Υποστηρικτικών Υπηρεσιών οι οποίες θα υλοποιηθούν από Εξειδικευμένα Κέντρα Κοινωνικής και Επαγγελματικής Ένταξης και αφετέρου σε δράσεις Προώθησης της Απασχόλησης, με την μορφή είτε της επιχορήγησης των επιχειρήσεων για τη δημιουργία νέων θέσεων εργασίας, είτε αυτοαπασχόλησης, με αυξημένο ποσό επιχορήγησης σε σχέση με τους κοινούς ανέργους.
      Οι δράσεις αυτές θα υλοποιηθούν από τον Ο.Α.Ε.Δ. Τα προαναφερόμενα προγράμματα πρόκειται να προκηρυχθούν άμεσα.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
     17. Στην με αριθμό 2100/13-7-2004 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. 67549/ΙΗ/28-7-2004 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2100/13-7-04 την οποία κατέθεσε ο Βουλευτής κ. Στ. Κουτμερίδης και η οποία αναφέρεται στην ίδρυση τμήματος ΤΕΙ στην πόλη της Νιγρίτας ως Παράρτημα του ΤΕΙ Σερρών, σας γνωρίζουμε τα ακόλουθα:
     Για την ίδρυση νέου Τμήματος, Σχολής ή Παραρτήματος ΤΕΙ απαιτείται σύμφωνα με τον ιδρυτικό νόμο (1404/83) των ΤΕΙ, η υποβολή πλήρους και τεκμηριωμένης πρότασης από τα ίδια τα ιδρύματα.
     Η πρόταση πρέπει να περιλαμβάνει στοιχεία όπως:
     Την ύπαρξη σημερινών αλλά και μελλοντικών αναγκών της οικονομίας - κοινωνίας σε
στελέχη - πτυχιούχους του προτεινόμενου Τμήματος.
     Την εξασφάλιση ζήτησης στην αγορά εργασίας.
     Την εκτίμηση του κόστους λειτουργίας καθώς και τη σχέση του κόστους αυτού με το προσδοκώμενο αποτέλεσμα.
     Τη δυνατότητα εύρυθμης λειτουργίας, ειδικότερα .από άποψη απόκτησης χώρων λειτουργίας, εξεύρεσης του κατάλληλου εκπαιδευτικού προσωπικού κ.λ.π.
     Τη δυνατότητα προσφοράς από την τοπική κοινωνία κτιριακών εγκαταστάσεων, διευκολύνσεων στέγασης φοιτητών κ.λ.π.
     Το ενδεικτικό πρόγραμμα σπουδών και το γενικό πλαίσιο δραστηριοτήτων και επαγγελματικής απασχόλησης και προοπτικής των πτυχιούχων.
     Τον lούλιο του 2002 η Συνέλευση του ΤΕΙ Σερρών υπέβαλε πρόταση δημιουργίας νέου τμήματος με έδρα το Δήμο Νιγρίτας.
     Είναι γνωστό ότι η Ομάδα Στρατηγικού και Χωροταξικού Σχεδιασμού της Ελληνικής Ανώτατης Εκπαίδευσης, η οποία εισηγήθηκε τις βασικές αρχές και προϋποθέσεις ανάπτυξης της Ανώτατης Εκπαίδευσης, τα ειδικά χαρακτηριστικά ανάπτυξής της κατά περιφέρεια καθώς και την πορεία υλοποίησης του σχεδίου ανάπτυξης αυτής (Αύγουστος 2003) δεν προέβλεπε την ίδρυση νέου Τμήματος ΤΕΙ στην περιοχή του Ν. Σερρών.
     Τέλος όλες οι προτάσεις των ιδρυμάτων και των τοπικών φορέων θα εξετασθούν και θα συνεκτιμηθούν μαζί με άλλες στο πλαίσιο της επόμενης φάσης της διεύρυνσης της τριτοβάθμιας εκπαίδευσης.
Η Υπουργός
ΜΑΡΙΕΤΤΑ ΓΙΑΝΝΑΚΟΥ»
      18. Στην με αριθμό 2233/16-7-2004 ερώτηση των Βουλευτών κυρίων Πέτρου Ευθυμίου και Δημητρίου Ρέππα δόθηκε με το υπ’ αριθμ. 69093/ΙΗ/28-7-2004 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2233/16.7.04 την οποία κατέθεσαν οι Βουλευτές κ.κ. Πέτρος Ευθυμίου και Δημήτρης Ρέππας, σας γνωρίζουμε ότι το θέμα της ρύθμισης της μετεγγραφής φοιτητών-σπουδαστών οικογενειών με τρία παιδιά θα μελετηθεί από το ΥΠΕΠΘ, όταν θα γίνει η ανάλογη νομοθετική ρύθμιση η οποία θα χαρακτηρίζει τις παραπάνω οικογένειες ως πολύτεκνες.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
      19. Στην με αριθμό 2127/13-7-2004 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 2127/13-7-2004 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2127/13-7-2004 την οποία κατέθεσε ο Βουλευτής κ. Γ. Παπαγεωργίου και αφορά στην αναστολή λειτουργίας του Ι.Ε.Κ. Ιστιαίας, σας γνωρίζουμε τα ακόλουθα:
     Όπως μας πληροφόρησε ο Ο.Ε.Ε.Κ. με σχετικό έγγραφό του, συγχρηματοδοτήθηκε στο πλαίσιο του Γ΄ Κ.Π.Σ. από το Επιχειρησιακό Πρόγραμμα Εκπαίδευσης και Αρχικής Επαγγελματικής Κατάρτισης (Ε.Π.Ε.Α.Ε.Κ. ΙΙ) για την κάλυψη των λειτουργικών δαπανών των Δημόσιων Ινστιτούτων Επαγγελματικής Κατάρτισης (Ι.Ε.Κ.) αρμοδιότητας ΥΠ.Ε.Π.Θ., με ποσοστό χρηματοδότησης συνεχώς μειούμενο για το χρονικό διάστημα από 1/2000 έως 6/2003.
     Στην περίοδο 1992-2000 ιδρύθηκαν Δημόσια Ι.Ε.Κ. σε όλες τις περιφέρειες της χώρας και λειτούργησαν ειδικότητες, όχι πάντοτε στη βάση των αναγκών των τοπικών κοινωνιών. Ειδικότερα στην Περιφέρεια της Στερεάς Ελλάδας, ο Ο.Ε.Ε.Κ. έχει ιδρύσει και λειτουργεί συνολικά εννέα (9) Δημόσια Ι.Ε.Κ.
     Αναλυτικότερα, στο Νομό Ευβοίας λειτουργούν δύο (2) αυτόνομα Ι.Ε.Κ., του Αλιβερίοu και της Χαλκίδας, ένα Παράτημα Ι.Ε.Κ. στην Ιστιαία καθώς και Τμήμα του Ι.Ε.Κ. Αλιβερίου στην Κάρυστο.
     Στον πίνακα που ακολουθεί απεικονίζεται η δυναμικότητα του Ι.Ε.Κ. Ιστιαίας από το φθινοπωρινό εξάμηνο του 2001 έως και το εαρινό εξάμηνο κατάρτισης του 2004:
     
     
     (Να φωτογραφηθεί ο πίνακας)
     
     
     Σημειώνεται ότι οι ειδικότητες οι οποίες λειτούργησαν στο Παράρτημα της Ιστιαίας, αλλά και στα άλλα Δ.I.Ε.Κ. της χώρας, προτείνονται από τις Τριμερείς Συμβουλευτικές Επιτροπές, στις οποίες συμμετέχουν και κοινωνικοί εταίροι. Είναι λοιπόν φανερό ότι, τουλάχιστον τα τρία (3) τελευταία χρόνια, το Παράρτημα Ιστιαίας δεν λειτουργεί ειδικότητες που να καλύπτουν (όπως σε άλλα Δ.Ι.Ε.Κ.) ένα ευρύ φάσμα επαγγελμάτων, αλλά μόνο ειδικότητες του Τομέα Πληροφορικής με ένα μόνο τμήμα και μικρό αριθμό καταρτιζομένων.
     Με βάση τα προεκτεθέντα οι κύριοι λόγοι για τους οποίους ο Οργανισμός προχώρησε στην αναστολή λειτουργίας του Ι.Ε.Κ Ιστιαίας είναι οι εξής:
     Η φθίνουσα πορεία εγγραφής καταρτιζομένων σε σχέση με το κόστος λειτουργίας του Ι.Ε.Κ. Τα δε τμήματα που λειτουργούν στο Ι.Ε.Κ. τα τελευταία χρόνια καλύπτουν μόνο τον Τομέα της Πληροφορικής.
     Η ύπαρξη στον Νομό Ευβοίας ήδη δύο (2) μεγάλων αυτόνομων Ι.Ε.Κ. (Χαλκίδα και Αλιβέρι) τα οποία μπορούν να καλύψουν τις ανάγκες όλου του νομού.
     Η μείωση της χρηματοδότησης από την Ε.Ε. στο πλαίσιο του Γ' Κ.Π.Σ.
     Η αναστολή της λειτουργίας του Παραρτήματος Ιστιαίας δεν σημαίνει κατάργηση του Ι.Ε.Κ Πρόθεση του Οργανισμού δεν είναι να περιορίσει το δίκτυο των Δ.Ι.Ε.Κ. αλλά να δώσει στις τοπικές κοινωνίες τη δυνατότητα κατάρτισης των νέων τους σε επαγγέλματα, τα οποία θα διευκολύνουν την .ομαλή ένταξή τους στην ενεργό εργασιακή ζωή.
     Στο πλαίσιο αυτό ο Οργανισμός προτίθεται, από τον Σεπτέμβριο του 2004, να προβεί σε διάλογο με όλες τις τοπικές κοινωνίες και να παράσχει σ' αυτές τις ειδικότητες που θα ζητηθούν και θα προκύψουν μέσα από τον διάλογο, έτσι ώστε τα Δ.Ι.Ε.Κ να συμβάλουν αποφασιστικά στην επαγγελματική, αποκατάσταση των καταρτιζομένων.
     Τέλος, εάν προκύψει ικανός αριθμός καταρτιζομένων, ο Ο.Ε.Ε.Κ. όχι μόνο θα επαναλειτουργήσει άμεσα το Παράρτημα Ιστιαίας, αλλά θα το καταστήσει και αυτόνομο, εάν συντρέχουν οι προς τούτο συνθήκες.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
     20. Στην με αριθμό 2232/16-7-2004 ερώτηση του Βουλευτή κ. Ιωάννη Τσακλίδη δόθηκε με το υπ’ αριθμ. 30064/ΔΕ/6458/28-7-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της παραπάνω ερώτησης του Βουλευτή κ. Γιάννη Τσακλίδη σχετικά με τον Λιμένα Καβάλας, σας γνωρίζουμε ότι στο Π.Δ.Ε. του τρέχοντος έτους έχει ενταχθεί το έργο «Αύξηση Μετοχικού Κεφαλαίου του ΟΛΚ Α.Ε., για δαπάνες Προμήθειας Μηχανολογικού Εξοπλισμού Λιμένα Καβάλας» με προϋπολογισμό 4.400.000 € και πιστώσεις ύψους 3.000.000 € για το έτος 2004.
     Για τα λοιπά θέματα αρμόδιο να απαντήσει είναι το Υπουργείο Εμπορικής Ναυτιλίας προς το οποίο κοινοποιούμε την ερώτηση.
       Ο Υφυπουργός
       ΧΡΗΣΤΟΣ ΦΩΛΙΑΣ»
      21. Στην με αριθμό 2015/6-7-2004 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 1062220/251/27-7-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθ. πρωτ. 2015/6.7.04 ερώτησης που κατέθεσε ο Βουλευτής κ. Νικόλαος Νικολόπουλος, σας γνωρίζουμε τα εξής:
     Α. Το θέμα της μείωσης των εκπομπών ρύπων για την προστασία του περιβάλλοντος στα αστικά κέντρα έχει απασχολήσει ιδιαίτερα την υπηρεσία μας και για το λόγο αυτό λήφθηκε πρόνοια για τη θέσπιση διατάξεων οι οποίες ενθαρρύνουν την αγορά των υβριδικών αυτοκινήτων.
     Ειδικότερα σύμφωνα με τις διατάξεις του άρθρου 121 του Ν.2960/01 «Εθνικός Τελωνειακός Κώδικας» (ΦΕΚ 265/Α/22.11.2001) τα ηλεκτροκίνητα ή υβριδικά οχήματα με κινητήρα του οποίου οι εκπομπές ρύπων είναι σύμφωνες με τις ισχύουσες διατάξεις για τα οχήματα-αντιρρυπαντικής τεχνολογίας της Οδηγίας 94/12 ή μεταγενέστερης δεν υπόκεινται σε τέλος ταξινόμησης.
     Επιπλέον σας γνωρίζουμε ότι με τις διατάξεις του άρθρου 27 του Ν.3156/03 (ΦΕΚ 157/Α/25.6.2003) «Ομολογιακά δάνεια, τιτλοποίηση απαιτήσεων από ακίνητα και άλλες διατάξεις» καθιερώθηκε απαλλαγή από το τέλος ταξινόμησης και για τα ηλεκτροκίνητα φορτηγά αυτοκίνητα.
     Β. Με τις διατάξεις της έκτης Οδηγίας ΦΠΑ (77/388/ΕΟΚ, όπως ισχύει), τίθενται τα πλαίσια εφαρμογής του Φόρου Προστιθέμενης Αξίας. Ειδικότερα με την περ. ε της παράγ.4 του άρθρου 30 του ν.2859/2000 (Κώδικας ΦΠΑ), η οποία αποτελεί την υλοποίηση των διατάξεων των άρθρων, 17 και 28 στ της έκτης Οδηγίας ΦΠΑ (77/388/ΕΟΚ, όπως ισχύει) δεν παρέχεται δικαίωμα έκπτωσης και κατ' επέκταση επιστροφής του ΦΠΑ με τον οποίο έχουν επιβαρυνθεί οι δαπάνες αγοράς, εισαγωγής ή ενδοκοινοτικής απόκτησης επιβατικών αυτοκινήτων ιδιωτικής χρήσης μέχρι εννέα θέσεων.
     Κατόπιν των ανωτέρω, δεν παρέχεται στη χώρα μας η ευχέρεια ικανοποίησης του αιτήματος για επιστροφή του ΦΠΑ που αντιστοιχεί στο 30% του τιμολογίου αγοράς οικολογικών-υβριδικών επιβατικών αυτοκινήτων ιδιωτικής χρήσης.
     Οποιαδήποτε ρύθμιση αντίθετη με τα προβλεπόμενα από την ως άνω Οδηγία, θα αποτελούσε κοινοτική παράβαση.
     Γ. Με τις διατάξεις της παρ.9 του άρθρου 2 του Ν.2052/92, έχει ήδη χορηγηθεί απαλλαγή, μεταξύ άλλων, από τα τέλη κυκλοφορίας για τα ηλεκτροκίνητα αυτοκίνητα ή υβριδικά με κινητήρα του οποίου οι εκπομπές ρύπων είναι σύμφωνες με τις εκάστοτε ισχύουσες διατάξεις για τα οχήματα αντιρρυπαντικής τεχνολογίας.
     Δ. Τέλος, αναφορικά με τα μέτρα στήριξης των οικολογικών αυτοκινήτων και ειδικότερα για θέματα που αναφέρονται στη φορολογία εισοδήματος, σας πληροφορούμε ότι σχετικά αιτήματα επιχείρησης που προωθεί την κυκλοφορία δικών της οικολογικών-υβριδικών αυτοκινήτων στην Ελλάδα, έχουν σταλεί ήδη στην επιτροπή αναμόρφωσης του φορολογικού συστήματος προκειμένου να μελετηθούν και να ερευνηθούν όλα τα αναφερόμενα στοιχεία και επιπλέον έχουν ζητηθεί πληροφορίες για τα κίνητρα και μέτρα που παρέχονται σε χώρες της Ε.Ε για να εκτιμηθούν και να ληφθούν υπόψη για τις τελικές αποφάσεις.
      Ο Υφυπουργός
      Α. ΡΕΓΚΟΥΖΑΣ»
      22. Στην με αριθμό 2045/8-7-2004 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 1062219/254/27-7-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθ. πρωτ. 2045/8.7.04 ερώτησης που κατέθεσε ο Βουλευτής κ. Στυλιανός Ματζαπετάκης, σχετικά με το ανωτέρω θέμα, σας γνωρίζουμε τα εξής:
     Στην προσπάθεια αναμόρφωσης του φορολογικού συστήματος, στο Υπουργείο Οικονομίας και Οικονομικών συστάθηκαν πρόσφατα & λειτουργούν Ειδική Γνωμοδοτική Επιτροπή & Ομάδες Εργασίας μελέτης & επεξεργασίας επί μέρους τομέων αναμόρφωσης. Μεταξύ των τομέων αυτών, περιλαμβάνεται και ο τομέας της έμμεσης φορολογίας και των φόρων υπέρ τρίτων.
     Στο πλαίσιο λειτουργίας αυτών θα εξετασθούν και όλες οι δυνατότητες κατάργησης επιμέρους φορολογικών επιβαρύνσεων και βελτίωσης της σχέσης άμεσης και έμμεσης φορολογίας υπέρ της άμεσης.
     Ειδικότερα:
     α) Ως προς τον ΦΠΑ σας γνωρίζουμε ότι αποτελεί τον κυριότερο έμμεσο φόρο στις συναλλαγές που επιβαρύνει την τελική κατανάλωση αγαθών και υπηρεσιών. Τα πλαίσια εφαρμογής του ΦΠΑ καθορίζονται από την κοινοτική νομοθεσία (οδηγία 77/388/ΕΟΚ) και τα κράτη - μέλη της Ευρωπαϊκής Ένωσης δεν έχουν τη δυνατότητα να παρεκκλίνουν από τα πλαίσια αυτά. Η μείωση των εμμέσων φόρων που επιβαρύνουν την κατανάλωση όπως ο ΦΠΑ εξαρτάται από τους εφαρμοζόμενους συντελεστές. Η δυνατότητα για μείωση των εφαρμοζόμενων συντελεστών ΦΠΑ περιορίζεται από το Κοινοτικό θεσμικό πλαίσιο και ειδικότερα από το Παράρτημα Η της ως άνω Οδηγίας, που αφορά τα είδη ευρείας λαϊκής κατανάλωσης στα οποία τα Κ-Μ δύνανται να εφαρμόσουν μειωμένο συντελεστή ΦΠΑ Η χώρα μας έχει εξαντλήσει τα περιθώρια για εφαρμογή μειωμένου συντελεστή ΦΠΑ (8%) στα είδη αυτά και κατά συνέπεια οποιαδήποτε διεύρυνση του περιεχομένου του παραρτήματος αυτού, με σκοπό να υπαχθούν σ' αυτό και άλλα αγαθά και υπηρεσίες που σήμερα υπάγονται σε συντελεστή 18% με στόχο την ελάφρυνση από την έμμεση φορολογία (ΦΠΑ) και άλλων ειδών ευρείας λαϊκής κατανάλωσης και τη βελτίωση της σχέσης εμμέσων/άμεσων φόρων, θα αποτελούσε κοινοτική παράβαση.
     β) Ως προς τον Ε.Φ.Κ.:
     1. Στα πετρελαιειδή προϊόντα, οι συντελεστές του Ε.Φ.Κ. βρίσκονται στα κατώτερα επιτρεπόμενα από την Ε.Ε. επίπεδα και ως εκ τούτου δεν υπάρχει δυνατότητα μείωσής τους.
     2. Στα βιομηχανοποιημένα καπνά και ιδιαίτερα στα τσιγάρα που αποτελούν και το κυριότερο προϊόν, ο συντελεστής Ε.Φ.Κ. βρίσκεται μόλις 0,5% πάνω από τον ελάχιστο Κοινοτικό συντελεστή.
     3. Στην αλκοόλη και στα αλκοολούχα ποτά ο συντελεστής Ε.Φ.Κ. κυμαίνεται στα μέσα Κοινοτικά επίπεδα και κατά την άποψή μας, οποιαδήποτε μείωση δεν μπορεί να επηρεάσει ουσιαστικά τη σχέση άμεσης και έμμεσης φορολογίας.
     4. Οι συντελεστές του Τέλους Ταξινόμησης που επιβάλλεται στα αυτοκίνητα οχήματα και ιδιαίτερα στα Ε.Ι.Χ., με τις διαδοχικές μειώσεις των τελευταίων ετών, έχουν μειωθεί σημαντικά και βρίσκονται επίσης στα μέσα Κοινοτικά επίπεδα.
      Ο Υφυπουργός
      Α. ΡΕΓΚΟΥΖΑΣ»
     23. Στην με αριθμό 2012/6-7-2004 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Β-800/27-72004 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμ. πρωτ. 2012/06-07-04 που κατέθεσε στη Βουλή ο Βουλευτής κ. Μιχ. Καρχιμάκης, σας πληροφορούμε ότι το ΥΠ.Μ.Ε έχει ήδη προχωρήσει στην μετάφραση των φύλλων ερωτηματολογίων, όλων των κατηγοριών οχημάτων, στην αγγλική ,αλβανική και ρώσικη γλώσσα.
     Επιπλέον έχει ήδη ολοκληρωθεί η εκτύπωση των παραπάνω φύλλων μέσω του Ευγενιδείου Ιδρύματος και αναμένεται η ολοκλήρωση της παραλαβής τους από την επιτροπή που έχει συσταθεί για τον σκοπό αυτό.
     Μετά την οριστική και ποιοτική παραλαβή τους, θα διανεμηθούν στις αρμόδιες Νομαρχιακές Υπηρεσίες, προκειμένου να χρησιμοποιηθούν από τους ενδιαφερόμενους.
Ο Υφυπουργός
ΑΝΑΣΤΑΣΙΟΣ ΝΕΡΑΝΤΖΗΣ»
      24. Στην με αριθμό 2158/14.7.04 ερώτηση της Βουλευτού κ. Έλσας Παπαδημητρίου δόθηκε με το υπ’ αριθμ. 6793/ΙΗ/28.7.04 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2158/14-7-04 την οποία κατέθεσε η Βουλευτής κ. Έλσα Παπαδημητρίου σχετικά με τη δημιουργία Κέντρου Νεοελληνικής Γλώσσας και Νεοελληνικού Πολιτισμού στην Αργολίδα σας γνωρίζουμε ότι το ΥΠΕΠΘ θα μελετήσει την πρόταση αφού λάβει υπόψη του και τη γνώμη του Πανεπιστημίου Πελοποννήσου. Επισημαίνεται ότι μέχρι σήμερα στο ΥΠΕΠΘ δεν έχει υποβληθεί πρόταση για την ίδρυση του ανωτέρω κέντρου.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      25. Στην με αριθμό 3039/507Β/22.7.04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 3039/507 Β/22.7.04 έγγραφο από τον Υφυπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      «Απαντώντας στην ανωτέρω σχετική ερώτηση και στα πλαίσια των αρμοδιοτήτων του Υ.ΠΕ.ΧΩ.Δ.Ε. σας γνωρίζουμε ότι:
      1. Ο ΟΡΣΑ υλοποιώντας τις διατάξεις του νόμου 1515/85 (Ρυθμιστικό Σχέδιο Αθήνας) επεξεργάστηκε μελέτη και διατάξεις για ζώνες προστασίας του ορεινού όγκου της Πάρνηθας, εντός των ορίων του οποίου περιλαμβάνεται το σύνολο της έκτασης (42.000 στρ περίπου) του πρώην βασιλικού κτήματος Τατοΐου.
      2. Οι διατάξεις αυτές στις οποίες συμφώνησαν όλοι οι εμπλεκόμενοι φορείς: Υπουργείο Πολιτισμού, Υπουργείο Γεωργίας, ΥΠΕΧΩΔΕ, ΚΕΔ και ΟΡΣΑ περιλαμβάνονται στο σχέδιο Π. Δ/τος προστασίας της Πάρνηθας που εγκρίθηκε από την Εκτελεστική Επιτροπή του ΟΡΣΑ με τις αποφάσεις της 52 ης τακτικής συνεδρίασης (23.7.2003 θέμα 20) και της 60ης τακτικής συνεδρίασης, (15.10.2003 θέμα 1 ο ) της, και το οποίο σήμερα βρίσκεται προς υπογραφή στον υπουργό ΠΕΧΩΔΕ.
      3. Σε γενικές γραμμές το Σχέδιο Π. Δ/τος της Πάρνηθας προβλέπει για το Τατόϊ τη δημιουργία πέντε (5) ζωνών ως εξής:
      i. περίπου το μισό του κτήματος και συγκεκριμένα το βόρειο και δυτικό κομάτι αυτού που βρίσκεται πλησίον του σημερινού πυρήνα του Εθνικού δρυμού, προτείνεται να περιληφθεί εντός των ορίων της ζώνης Α 1 απολύτου προστασίας στην οποία επιτρέπεται η διεξαγωγή επιστημονικών ερευνών και η διέλευση κοινού από συγκεκριμένες διαδρομές πεζοπορίας.
      ii. Η περιοχή εκατέρωθεν της οδού Βαρυμπόπης - Αγ Μερκουρίου καθορίζεται σαν περιοχή αναψυχής και υπαίθριων αθλητικών δραστηριοτήτων (ζώνη Δ 1).
      iii. Η περιοχή των ανακτόρων καθορίζεται σαν περιοχή αναψυχής, πολιτισμού, φιλοξενίας, διοργάνωσης διεθνών πολιτικών συμβουλίων, πνευματικών εκδηλώσεων και εκθέσεων ειδικής θεματολογίας (ζώνη Δ2). 
      iν. Η περιοχή των βοηθητικών εγκαταστάσεων του πρώην βασιλικού κτήματος καθορίζεται σαν περιοχή αναψυχής, αθλητισμού, εκπαίδευσης, περιβαλλοντικής ενημέρωσης, γεωργίας και κτηνοτροφίας (ζώνη Δ3).
      ν. Το νότιο τμήμα του κτήματος (μεταξύ ανακτόρου και Κηφισσού ποταμού) καθορίζεται σαν περιοχή αναψυχής, υπαίθριου αθλητισμού, γεωργικής χρήσης και περιβαλλοντικής ενημέρωσης (ζώνη B3).
      Εντός των ορίων των ως άνω ζωνών δεν επιτρέπεται η ανοικοδόμηση νέων κτιρίων, επιβάλλεται αποκλειστικά η χρησιμοποίηση των υφισταμένων μόνο (κυρίων και βοηθητικών) κτιρίων του πρώην βασιλικού κτήματος μετά τις απαιτούμενες επισκευές και διαρρυθμίσεις τους. Η χωροθέτηση χρήσεων στο ήδη υφιστάμενο κτιριακό δυναμικό εξετάζεται σε συνδυασμό με τη μελλοντική του αξιοποίηση και καθορίζεται με ολοκληρωμένη μελέτη που εγκρίνεται με Κοινή κατά περίπτωση Υπουργική Απόφαση.
      Το ως άνω σχέδιο Προεδρικού Διατάγματος περιλαμβάνει και διατάξεις για την εξειδίκευση των χρήσεων γης, την προστασία των υφισταμένων κτιρίων και υποδομών και διατάξεις για την ίδρυση του φορέα διαχείρισης τμήματος του Τατοΐου (ζώνες Δ2, Δ3). 
      Πέραν των ανωτέρω, η Δ/νση Ειδικών Έργων Α.Π., συμπεριέλαβε στα πλαίσια του έργου «Αποκατάσταση όψεων και στέγης Δημοσίων Κτιρίων» μετά από αίτημα του ΥΠ.ΠΟ την αποκατάσταση του κτιρίου του παλαιού βουστασίου, προκειμένου να μεταφερθεί μέρος της κινητής περιουσίας προς φύλαξη και συντήρηση.
      Η μελέτη του συγκεκριμένου κτιρίου εγκρίθηκε κατ’ αρχήν από το ΥΠ.ΠΟ και το ΥΠΕΧΩΔΕ.
      Απομένει η τελική έγκριση του ΥΠ.ΠΟ.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      26. Στην με αριθμό 2030/7.7.04 ερώτηση του Βουλευτή κ. Ιωάννου Μπούγα δόθηκε με το υπ’ αριθμ. 106217/2440/494/Β/21.7.04 έγγραφο από Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της παραπάνω σχετικής ερώτησης στο πλαίσιο των αρμοδιοτήτων μας, σας γνωρίζουμε τα ακόλουθα:
      1. Με το με αρ. πρωτ. 3582/5.6.03 έγγραφο της Δ/νσης Δημοσίων Έργων της Περιφέρειας Στερεάς Ελλάδας. (αρ. πρωτ.109612/10.6.03 της Δ/νσής μας) υποβλήθηκε φάκελος Προμελέτης Περιβαλλοντικών Επιπτώσεων (ΠΠΕ) προκειμένου να ακολουθηθεί η διαδικασία της Προκαταρκτικής Περιβαλλοντικής Εκτίμησης και Αξιολόγησης (ΠΠΕΑ) του εν θέματι έργου. Η υποβληθείσα μελέτη διαβιβάστηκε στις αρμόδιες για γνωμοδότηση Υπηρεσίες, με το με αρ. πρωτ. οικ. 110279/30.6.03 έγγραφό μας. Λόγω ατελειών του φακέλου υπήρξε αλληλογραφία με την οποία ζητήθηκαν συμπληρωματικά στοιχεία.
      2. Με τις από 15.12.2003 και 23.12.2003 αιτήσεις υποβλήθηκε στην Υπηρεσία μας (αρ. πρωτ. 176461/4397/17.12.03 και 176627/4474/23.12.03 της Δ/νσης μας αντίστοιχα) φάκελος Προμελέτης Περιβαλλοντικών Επιπτώσεων συμπληρωμένος και με νέες προτάσεις. Ο φάκελλος επαναδιαβιβάστηκε στους συναρμόδιους φορείς, δεδομένου ότι η μελέτη όπως συμπληρώθηκε παρουσίαζε αρκετές διαφοροποιήσεις σε σχέση με την αρχικά υποβληθείσα.
      Για το προτεινόμενο έργο έχουν ήδη εκφράσει την αρνητική τους γνωμοδότηση οι υπηρεσίες του Υπ. Αγροτικής Ανάπτυξης και Τροφίμων, το Τμήμα Διαχείρισης Φυσικού Περιβάλλοντος του ΥΠΕΧΩΔΕ ενώ η Δ/νση Δασών Ν. Φωκίδας και η Ν.Ε.Χ.Ω.Π. του Ν. Φωκίδας συντάσσονται με τις απόψεις του Υπ. Αγροτικής Ανάπτυξης και Τροφίμων. Οι Υπηρεσίες του Υπουργείου Πολιτισμού δεν έχουν κατ' αρχήν αντίρρηση για την πραγματοποίηση του προτεινόμενου έργου με συγκεκριμένες προϋποθέσεις. Επίσης το ΓΕΣ δεν έχει αντίρρηση για την υποβληθείσα μελέτη του συγκεκριμένου έργου. Μέχρι σήμερα δεν έχει γνωμοδοτήσει η αρμόδια υπηρεσία του Ε.Ο.Τ.
      Δεδομένων των αρνητικών εισηγήσεων, της σοβαρότητας και του μεγέθους του έργου το Υ.ΠΕ.ΧΩ.Δ.Ε. βρίσκεται σε αναμονή των προαναφερόμενων γνωμοδοτήσεων προκειμένου να ολοκληρώσει τη διαδικασία της Προκαταρκτικής Περιβαλλοντικής Εκτίμησης και Αξιολόγησης του έργου.
      Πρόσθετα σας γνωρίζουμε ότι με το υπ' αρ. 5042/27.11.03 έγγραφο της Δ/νσης ΠΕ.ΧΩ της Περιφέρειας Στερεάς Ελλάδας (αρ. πρωτ. 128172/5159/5.12.03 της Δ/νσής μας) διαβιβάστηκε φάκελος Προμελέτης Περιβαλλοντικών Επιπτώσεων του έργου «Βελτίωση δρόμου προς Χιονοδρομικό Κέντρο Βαρδουσίων».
      Το προαναφερόμενο έργο επειδή συνδέεται άμεσα με τη δημιουργία ή μη του Χιονοδρομικού Κέντρου θα εξεταστεί όχι μεμονωμένα αλλά στα πλαίσια της διαδικασίας αδειοδότησης του κυρίως έργου (Χιονοδρομικό Κέντρο).
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      27. Στην με αριθμό 1991/6.7.04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 488 Β/21.7.04 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση του ως άνω σχετικού, σας γνωρίζουμε τα εξής:
      Ο οικισμός Βλόγγος είναι κηρυγμένος παραδοσιακός οικισμός (ΦΕΚ 594/78) και έχουν καθοριστεί σ' αυτόν ειδικοί όροι και περιορισμοί δόμησης.
      Όμως ο οικισμός στερείται ρυμοτομικού σχεδίου και ως εκ τούτου δεν υπάρχει η δέσμευση τήρησης της υποχρεωτικής απόστασης των 250μ. από τα όρια του οικισμού.
      Ωστόσο υπάρχει η δέσμευση από τις ίδιες ειδικές διατάξεις τήρησης απόστασης από μεμονωμένα κτίσματα του οικισμού, τις οποίες ελέγχει κάθε φορά η Δ/νση Υγιεινής της οικείας Νομαρχιακής Αυτοδιοίκησης.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      28. Στις με αριθμό 2138/13.7.04, 2174/14.7.04, και 2197/15.7.04 των Βουλευτών κυρίων Ευαγγελίας Σχοιναράκη-Ηλιάκη, Εμμανουήλ Στρατάκη και Βασίλειου Κεγκέρογλου δόθηκε με το υπ’ αριθμ. 29910/ΔΕ/6115/27.7.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση των παραπάνω ερωτήσεων σχετικά με το Παγκρήτιο Στάδιο στο Ν. Ηρακλείου, σας γνωρίζουμε ότι από το Π.Δ.Ε. (ΣΑΕ 157) χρηματοδοτείται το έργο «Αντιπλημμυρική Προστασία και Ανάδειξη της περιοχής του Παγκρήτιου Σταδίου» με προϋπολογισμό 5.280.000 €. Ήδη έχουν εγκριθεί πιστώσεις ύψους 3.000.000 € για το 2004, έναντι 1.000.000 € που είχαν εγκριθεί στην αρχή του ιδίου έτους.
      Σημειώνεται ότι η κατ' έτος έγκριση των πιστώσεων και χρηματοδοτήσεων από το Πρόγραμμα Δημοσίων Επενδύσεων γίνεται στο πλαίσιο των καθορισθέντων από τον Κρατικό Προϋπολογισμό ορίων πληρωμών και με βάση τις δυνατότητες. του Προγράμματος.
      Ο Υφυπουργός
      ΧΡΗΣΤΟΣ ΦΩΛΙΑΣ»
      29. Στην με αριθμό 2069/9.7.04 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 29017/4997/ΕΥΣ/28.7.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σχετικά με την ερώτηση του θέματος, έχουμε να επισημάνουμε τα εξής:
      Αναφορικά με το Φυσικό Αέριο, από το Επιχειρησιακό Πρόγραμμα «Ανταγωνιστικότητα» χρηματοδοτούνται έργα σχετικά με επέκταση δικτύου Φυσικού Αερίου σε νέους μεγάλους βιομηχανικούς καταναλωτές, διείσδυση του Φυσικού Αερίου στον τομέα των μεταφορών καθώς και Διείσδυση του Φυσικού Αερίου στον οικιακό και τριτογενή τομέα (ΕΠΑ). Αυτήν την στιγμή οι ΕΠΑ που έχουν προγραμματιστεί να χρηματοδοτηθούν από το Επιχειρησιακό πρόγραμμα αφορούν τις περιοχές της Αττικής, Θεσσαλονίκης και Θεσσαλίας, ενώ ανάλογα με την ωριμότητα των έργων ενδέχεται να συμπεριληφθούν και άλλες περιοχές προτεραιότητας.
      Αναφορικά με τα ειδικά ερωτήματα του τίθενται, σας γνωρίζουμε ότι αρμόδιο να απαντήσει είναι το Υπουργείο Ανάπτυξης, προς το οποίο επίσης απευθύνεται η συγκεκριμένη ερώτηση.
      Ο Υφυπουργός
      ΧΡΗΣΤΟΣ ΦΩΛΙΑΣ»
      30. Στις με αριθμό 2077/9.7.04 ΚΑΙ 2106/13.7.04 ερωτήσεις των Βουλευτών κυρίων Εμμανουήλ Στρατάκη και Μάνου Φραγκιαδουλάκη δόθηκε με το υπ’ αριθμ. 415/28.7.04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κ.κ. Μ. Στρατάκη και Μ. Φραγκιαδουλάκη, σας πληροφορούμε τα εξής:
      Το φράγμα Ινίου - Μαχαιρά (έργο αρμοδιότητας Υπουργείου Αγροτικής Ανάπτυξης και Τροφίμων) στο Ν. Ηρακλείου κατασκευάστηκε στο πλαίσιο του Β΄ ΚΠΣ. Ο ταμιευτήρας νερού που δημιουργήθηκε έχει χωρητικότητα 1.750.000 m3.
      Ο Ταμιευτήρας αυτός πληρώνεται:
      α) αμέσως με το νερό της λεκάνης απορροής του φράγματος και 
      β) με το νερό του παρακείμενου χειμάρρου Ινιώτη, μέσω αντλιοστασίου και καταθλιπτικού χαλύβδινου αγωγού διαμέτρου 700 χλσ.
      Το φράγμα έχει κατασκευαστεί με βάση τις πλέον σύγχρονες τεχνικές προδιαγραφές και με συνεχή ποιοτικό έλεγχο, όσον αφορά τα εδαφοτεχνικά χαρακτηριστικά αυτού. Το σύστημα του ταμιευτήρα - φράγματος δεν παρουσιάζει πρόβλημα διαρροών ή ευστάθειας.
      Ο χαλύβδινος καταθλιπτικός αγωγός, που αναφέρθηκε παραπάνω, είχε εμφανίσει κατασκευαστικές ατέλειες με αποτέλεσμα τη διαρροή απ' αυτόν νερού του ταμιευτήρα.
      Έχει ήδη γίνει η αποκατάσταση της βλάβης 'του αγωγού και οι διαρροές σταμάτησαν.
      Όσον αφορά την εξασφάλιση της διαχρονικής λειτουργίας του καταθλιπτικού αγωγού, σύντομα η αρμόδια Υπηρεσία του Υπουργείου (Δ/νση Τεχνικών Μελετών και Κατασκευών) θα καταλήξει σε συγκεκριμένη τεχνική πρόταση, ώστε να μην παρατηρείται απώλεια νερού του ταμιευτήρα μέσω του υπόψη αγωγού.
      Επίσης το Υπουργείο Αγροτικής Ανάπτυξης και Τροφίμων, ως κύριος του υπόψη έργου, θα παραλάβει και θα παραδώσει προς χρήση έργο ασφαλές και πλήρως λειτουργικό, τη στιγμή μάλιστα που τώρα υλοποιείται, στο πλαίσιο του Γ΄ ΚΠΣ, και το αρδευτικό έργο αξιοποίησης του νερού του ταμιευτήρα προϋπολογισμού 6.652.000€.
      Ο Υπουργός
      Σ. ΤΣΙΤΟΥΡΙΔΗΣ»)
      
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία Κόρκα.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Πέμπτης 3 Φεβρουαρίου 2005.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 610/31.1.2005 επίκαιρη ερώτηση του Βουλευτή της Νέας Δημοκρατίας κ. Ιωάννη Ιωαννίδη προς τον Υπουργό Μεταφορών και Επικοινωνιών, σχετικά με τη συμμετοχή της Ελληνικής Βιομηχανίας Οχημάτων σε διαγωνισμό για την προμήθεια λεωφορείων του Οργανισμού Αστικών Συγκοινωνιών Θεσσαλονίκης.
      2. Η με αριθμό 622/31.1.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Αντωνακόπουλου προς τον Υπουργό Υγείας και Κοινωνικής Αλληλεγγύης, σχετικά με τη μετατροπή του Νοσοκομείου Κρεστένων στο Κέντρο Αποκατάστασης κλπ.
      3. Η με αριθμό 620/31.1.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Περιβάλλοντος, Χωροταξίας και Δημοσίων Έργων και Απασχόλησης και Κοινωνικής Προστασίας, σχετικά με τη λειτουργία της Βιομηχανίας ΒΙΟΚΕΡΑΛ στη Λάρισα, την καταβολή των οφειλόμενων στους εργαζόμενους κλπ.
      4. Η με αριθμό 618/31.1.2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη – Αικατερινάρη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την αποκατάσταση των ζημιών της γέφυρας Ρίου – Αντιρρίου κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 612/31.1.2005 επίκαιρη ερώτηση της Βουλευτού της Νέας Δημοκρατίας κ. Ελευθερίας Μπερνιδάκη – Άλντους προς τον Υπουργό Μεταφορών και Επικοινωνιών, σχετικά με τη βελτίωση των συνθηκών μετακίνησης των ατόμων με αναπηρία στα μέσα μαζικής μεταφοράς.
      2. Η με αριθμό 616/31.1.2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Χρύσας Μανωλιά προς την Υπουργό Εθνικής Παιδείας και Θρησκευμάτων, σχετικά με τη μονιμοποίηση των διοικητικών υπαλλήλων των τμημάτων διεύρυνσης του Δημοκρίτειου Πανεπιστημίου Θράκης.
      3. Η με αριθμό 621/31.1.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με τη μεταφορά του Καπνεργοστασίου Μιχαηλίδη από την Ξάνθη στα Σκόπια, τις επιπτώσεις στους εργαζόμενους κλπ.
      4. Η με αριθμό 619/31.1.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με την επαναλειτουργία της επιχείρησης «ΙΠΠΟΚΑΜΠΟΣ» κλπ.
	ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
	Μόνη συζήτηση επί της αρχής, των άρθρων και του συνόλου του σχεδίου νόμου: «Αμοιβαία συνδρομή των κρατών-μελών της Ευρωπαϊκής Ένωσης στον τομέα της άμεσης φορολογίας, φορολογία τόκων και άλλες διατάξεις».
	Η Διάσκεψη των Προέδρων αποφάσισε να συζητηθεί το νομοσχέδιο σε μία συνεδρίαση.
	Κύριε Υπουργέ, θέλετε να κάνετε κάποιες διορθώσεις πριν ξεκινήσει η συζήτηση;
	ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Μάλιστα, κύριε Πρόεδρε.
	ΠΡΟΕΔΡΕΥΩΝ (Ιωάννης Τραγάκης): Ορίστε, έχετε το λόγο.
	ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, θα κάνω ορισμένες προσθήκες-διορθώσεις για το νομοσχέδιο, που θα τις καταθέσω για τα Πρακτικά.
	1. Στο άρθρο 2 του σχεδίου νόμου: Στην πρώτη παράγραφο, στο δέκατο στίχο, μετά τις λέξεις «ειδικών φόρων», διαγράφονται οι λέξεις «με εξαίρεση τους φόρους οι οποίοι υπάγονται στους ειδικούς φόρους κατανάλωσης» και προστίθενται οι λέξεις «και των φόρων οι οποίοι υπάγονται στους ειδικούς φόρους κατανάλωσης μέχρι την 1η Ιουλίου 2005, οπότε τίθεται σε εφαρμογή ο κανονισμός (ΕΚ) αριθ. 2073/2004 του Συμβουλίου της 16ης Νοεμβρίου 2004 για τη διοικητική συνεργασία στον τομέα των ειδικών φόρων κατανάλωσης (L 359/1/4.12.2004).
	2. Στο άρθρο 1 της τροπολογίας «Περαίωση εκκρεμών φορολογικών υποθέσεων», στον όγδοο στίχο, μετά τις λέξεις «Μηχανογραφημένο Εκκαθαριστικό Σημείωμα» προστίθενται οι λέξεις «ασχέτως του χρόνου σύνταξης και υποβολής τους από τις ίδιες τις επιχειρήσεις,».
	Επίσης, καταθέτω για τα Πρακτικά ένα σημείωμα που είναι προσθήκη-διόρθωση στην αιτιολογική έκθεση.
	(Στο σημείο αυτό ο Υφυπουργός Οικονομίας και Οικονομικών κ. Ρεγκούζας καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
     «ΠΡΟΣΘΗΚΕΣ - ΔΙΟΡΘΩΣΕΙΣ
     Στο σ.ν. «Αμοιβαία συνδρομή των κρατών μελών της Ευρωπαϊκής Ένωσης στον τομέα της άμεσης φορολογίας, φορολογία τόκων και άλλες διατάξεις»
     1. Στο άρθρο 2 του σ.ν.
     Στη πρώτη παράγραφο, στον δέκατο στίχο, μετά τις λέξεις «ειδικών φόρων», διαγράφονται οι λέξεις: «με εξαίρεση τους φόρους οι οποίοι υπάγονται στους ειδικούς φόρους κατανάλωσης» και προστίθενται οι λέξεις: «και των φόρων οι οποίοι υπάγονται στους ειδικούς φόρους κατανάλωσης μέχρι την 1 η Ιουλίου 2005, οπότε τίθεται σε εφαρμογή ο κανονισμός (ΕΚ) αριθ. 2073/2004 του Συμβουλίου της 16ης Νοεμβρίου 2004 για τη διοικητική συνεργασία στον τομέα των ειδικών φόρων κατανάλωσης (L359/1/4.12.2004).
     2. Στο άρθρο 1 της τροπολογίας «Περαίωση εκκρεμών φορολογικών υποθέσεων»
     . Στον όγδοο στίχο, μετά τις λέξεις « Μηχανογραφημένο Εκκαθαριστικό Σημείωμα» προστίθενται οι λέξεις: «ασχέτως του χρόνου σύνταξης και υποβολής τους από τις ίδιες τις επιχειρήσεις».
     ΠΡΟΣΘΗΚΗ- ΔΙΟΡΘΩΣΗ
     Στην Αιτιολογική Έκθεση
     του σ.ν. «Αμοιβαία συνδρομή των κρατών μελών της Eυρωπαϊκής Ένωσης στον τομέα της άμεσης φορολογίας, φορολογία τόκων και άλλες διατάξεις»
     Στην σελίδα 1, στον δωδέκατo στίχο μετά τη λέξη : «Εξαιρούνται» διαγράφεται το στοιχείο: «: α)».
     Στην ίδια σελίδα στον δέκατα τέταρτο στίχο διαγράφονται οι λέξεις από: «και β) μέχρι το τέλος της παραγράφου, δηλαδή μέχρι «από την 1η Ιουλίου 2005 και εξής» και προστίθεται η ακόλουθη παράγραφος: «2. Οι ειδικοί φόροι κατανάλωσης υπάγονται στο πεδίο. εφαρμογής της Οδηγίας 77/799/ΕΟΚ του Συμβουλίου μέχρι την 1η Ιουλίου 2005, οπότε τίθεται σε ισχύ ο Κανονισμός (ΕΚ) αριθ. 2073/2004 του Συμβουλίου της 16ης Νοεμβρίου 2004 για τη διοικητική συνεργασία στον τομέα των ειδικών φόρων κατανάλωσης (L.359/1/4.12.2004).»
     Στην ίδια σελίδα, η παράγραφος 2 αναριθμείται σε 3.
     Στην σελίδα 4 της Αιτιολογικής Έκθεσης, στην παράγραφο 1 του Πρώτου Κεφαλαίου, μετά τις λέξεις: « προστιθέμενης αξίας» διαγράφονται οι λέξεις: «και των ειδικών φόρων κατανάλωσης» και προστίθεται η ακόλουθη παράγραφος: «Οι ειδικοί φόροι κατανάλωσης υπάγονται στο πεδίο εφαρμογής του νόμου αυτού μέχρι την 1η Ιουλίου 2005, οπότε και τίθεται σε εφαρμογή ο κανονισμός (ΕΚ) αριθ. 2073/204 του Συμβουλίου της 16ης Νοεμβρίου 2004 για τη διοικητική συνεργασία στον τομέα των ειδικών φόρων κατανάλωσης.»)
	ΠΡΟΕΔΡΕΥΩΝ (Ιωάννης Τραγάκης): Θα ήθελα να ανακοινώσω στο Σώμα ότι η Κοινοβουλευτική Ομάδα του Κομμουνιστικού Κόμματος Ελλάδας ορίζει ως Κοινοβουλευτικό Εκπρόσωπό της για το παρόν νομοσχέδιο το Βουλευτή κ. Σκοπελίτη.
	Ο Πρόεδρος του Συνασπισμού Ριζοσπαστικής Αριστεράς κ. Αλαβάνος ορίζει ως ειδικό αγορητή για το ίδιο νομοσχέδιο το Βουλευτή κ. Δραγασάκη.
	Κυρία και κύριοι συνάδελφοι, θα πρέπει να πάρουμε μία απόφαση για το πώς θα συζητηθεί το νομοσχέδιο. Προτείνω να συζητηθεί ταυτόχρονα και επί της αρχής και επί των άρθρων, μαζί με τις προσθήκες-διορθώσεις που έκανε ο κ. Υπουργός, όπως έγινε και στην επιτροπή.
	Συμφωνεί το Σώμα;
	ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Ιωάννης Τραγάκης): Το Σώμα συμφώνησε.
	ΣΤΑΥΡΟΣ ΣΚΟΠΕΛΙΤΗΣ: Θα συζητηθούν και οι τροπολογίες μαζί, κύριε Πρόεδρε;
	ΠΡΟΕΔΡΕΥΩΝ (Ιωάννης Τραγάκης): Υπάρχουν δύο υπουργικές τροπολογίες που θα τις συζητήσουμε στο τέλος.
	Ορίστε, κύριε Υπουργέ, έχετε το λόγο.
    ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, επειδή υπάρχει και μία τροπολογία συναδέλφου με γενικό αριθμό 254 και ειδικό αριθμό 70, την οποία η Κυβέρνηση προτίθεται να κάνει δεκτή, θα ήθελα να σας την διαβάσω για να ενσωματωθεί στην τροπολογία τη σχετική που ήδη έχει καταθέσει η Κυβέρνηση.
    Η τροπολογία αυτή έχει ως εξής: «Οι διατάξεις του άρθρου 12 του ν. 1610/1986 (ΦΕΚ 894) εφαρμόζονται και επί των κοινωφελών ιδρυμάτων «Ίδρυμα Βαρώνου Μιχαήλ Τοσίτσα» που συνεστήθη διά του από 12.06.1947 Β.Δ. (ΦΕΚ 129/30.06.1947 Τεύχος Α’) και «Ίδρυμα Ευαγγέλου Αναστασίου Αβέρωφ Τοσίτσα» (ΦΕΚ 513/22.09.1987)». 
    ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, από ό,τι κατάλαβα αυτό αποτελεί προσθήκη στην τροπολογία-προσθήκη δική σας με γενικό αριθμό 238 και ειδικό 68 και μάλιστα στο άρθρο 2 παράγραφος δεύτερη. 
    ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Ακριβώς, κύριε Πρόεδρε. 
    ΠΡΟΕΔΡΕΥΩΝ (Ιωάννης Τραγάκης): Η κυρία Κόρκα έχει το λόγο.
    ΑΘΗΝΑ ΚΟΡΚΑ-ΚΩΝΣΤΑ: Κυρίες και κύριοι συνάδελφοι έχω την τιμή να εισηγούμαι το σχέδιο νόμου με τίτλο «Αμοιβαία συνδρομή των κρατών-μελών της Ευρωπαϊκής Ένωσης στον τομέα της άμεσης φορολογίας, φορολογία τόκων και άλλες διατάξεις». 
    Κατ’ ουσίαν με το παρόν νομοσχέδιο ενσωματώνονται στην εθνική φορολογική νομοθεσία τέσσερις οδηγίες της Ευρωπαϊκής Ένωσης. Επίσης ρυθμίζονται και κάποια άλλα θέματα που θα αναφερθούν κατωτέρω.
    Στο πρώτο κεφάλαιο και στα πρώτα άρθρα εναρμονίζεται η ελληνική Νομοθεσία με τις διατάξεις 2003/93 της Ευρωπαϊκής Κοινότητας, δηλαδή με τις οδηγίες του Συμβουλίου της 7.10.2003.
    Με την οδηγία αυτή προσδιορίζεται το πεδίο εφαρμογής της οδηγίας 77/799 της ΕΟΚ του πρώτου νομοθετικού κειμένου ως προς την αμοιβαία διοικητική συνδρομή των αρμοδίων αρχών των κρατών-μελών στον τομέα της άμεσης φορολογίας. 
    Η οδηγία αυτή μαζί με την τροποποιητική της 79/1070 έχει ενσωματωθεί στην ελληνική νομοθεσία με το ν. 1914/90. Μετά από ανάλογες ρυθμίσεις που αφορούν την έμμεση φορολογία, η παρούσα νομοθετική ρύθμιση καταλαμβάνει μόνο την άμεση φορολογία, δηλαδή το φόρο εισοδήματος φυσικών και νομικών προσώπων, τον φόρο κεφαλαίου και την υπεραξία κεφαλαίου, καθώς επίσης τον φόρο επί των ασφαλίστρων, τον φόρο κύκλου εργασιών, τα τέλη χαρτοσήμου και παρομοίου ή αναλόγου χαρακτήρα φόρους εξαιρώντας από το πεδίο εφαρμογής τους φόρους αυτούς που υπάγονται στους ειδικούς φόρους κατανάλωσης.
    Στο άρθρο 2, αναφέρεται στην εφαρμογή αυτών των διατάξεων και απαιτείται να υπάρχει εξουσιοδοτημένος εκπρόσωπος του Υπουργείου Οικονομίας και Οικονομικών και ορίζεται γι’ αυτό η Διεύθυνση Διεθνών Οικονομικών Σχέσεων ως αρμοδία αρχή, η οποία έχει αρμοδιότητες να αιτείται, να λαμβάνει και να παρέχει αμοιβαίως φορολογικές πληροφορίες από και προς τις αρμόδιες αρχές των κρατών-μελών, ώστε οι έλεγχοι να είναι αποτελεσματικότεροι με την ανταλλαγή πληροφοριών. 
     Οι πληροφορίες αυτές είναι προσβάσιμες μόνο στα πρόσωπα που είναι επιφορτισμένα με τη βεβαίωση, την είσπραξη φόρου ή την εκτέλεση ελέγχου. Οι πληροφορίες αυτές αποκαλύπτονται μόνο στα πρόσωπα που μετέχουν άμεσα σε δικαστικές ή διοικητικές διαδικασίες. 
     Προχωρούμε στο δεύτερο κεφάλαιο και με τα άρθρα 3 έως 13. Εδώ γίνεται ενσωμάτωση της οδηγίας 2003/48 της Ευρωπαϊκής Κοινότητας, με την οποία αντιμετωπίζεται η φορολόγηση στον τόπο της φορολογικής κατοικίας των υπό μορφή τόκων, καταθέσεων εισοδημάτων, που προέρχονται από αποταμιεύσεις φυσικών προσώπων, κατοίκων κρατών μελών της Ευρωπαϊκής Ένωσης. Με αυτόν τον τρόπο αποκλείεται η διπλή φορολογία.
      Ειδικότερα με τις υπό ψήφιση ρυθμίσεις αποσκοπείται η φορολόγηση των τόκων, που αποκτώνται σε άλλο κράτος μέλος της Ευρωπαϊκής Ένωσης, όπως και σε τρίτες χώρες, όπως Ελβετική Συνομοσπονδία, Πριγκιπάτο του Λιχτενστάϊν, Δημοκρατία του Αγίου Μαρίνου, Πριγκιπάτο του Μονακό, Πριγκιπάτο της Ανδόρας, Νήσος της Μάγχης, καθώς και εξαρτημένα ή συνδεδεμένα εδάφη της Καραϊβικής. 
     Επίσης με το άρθρο 9 καθιερώνεται μεταβατική περίοδος για τους τόκους των δικαιούχων κατοίκων της  Ελλάδας που καταβάλλεται από το φορέα πληρωμής αυτών που είναι εγκατεστημένος στο Βέλγιο, στο Λουξεμβούργο και την Αυστρία, δηλαδή σε χώρες που δεν έχουν επιλέξει το σύστημα ανταλλαγής πληροφοριών.
     Επίσης στο άρθρο 4 καθορίζονται βασικές έννοιες, όπως η έννοια του πραγματικού δικαιούχου, του φορέα πληρωμής των τόκων και του αρμοδίου φορέα. Ρυθμίζονται θέματα που σχετίζονται με την αυτόματη ανταλλαγή πληροφοριών και άλλα ειδικότερα θέματα, καθώς και θέματα σχετικά με τις υποχρεώσεις του φορέα πληρωμής και των λοιπών φορέων αναφορικά με τους τόκους που καταβάλλονται.
     Ρυθμίζονται ειδικότερα θέματα σχετικά με τη μεταβατική περίοδο και θέματα που αφορούν διαπραγματεύσιμους χρεωστικούς τίτλους το αργότερο μέχρι 30 Δεκεμβρίου 2010, που αναφέρεται στο άρθρο 11.
     Στο άρθρο 13 καθορίζεται η έναρξη της ισχύος του παρόντος νόμου, ο οποίος αρχίζει από 1ης Ιουλίου 2005, εφόσον συντρέχουν οι εξής προϋποθέσεις. Κατ΄ αρχήν απαιτείται να έχουν κυρωθεί με νόμο οι συμφωνίες της Ευρωπαϊκής Ένωσης με τις προαναφερθείσες χώρες και οι αντίστοιχες διεθνείς συμφωνίες για τα εξαρτημένα εδάφη με αυτόματη  ανταλλαγή πληροφοριών, καθώς και παρακράτηση φόρων στην πηγή κατά τη μεταβατική περίοδο, που περιλαμβάνεται στο άρθρο 13.
     Στο κεφάλαιο 3, με τα άρθρα 14, 15 και 16 ζητείται η φορολόγηση των δικαιωμάτων και των τόκων, που καταβάλλονται μεταξύ των συνδεδεμένων εταιριών διαφορετικών κρατών μελών της Ευρωπαϊκής Ένωσης βάσει της οδηγίας 2003/49 της Ευρωπαϊκής Κοινότητας, του Συμβουλίου δηλαδή της 3ης Ιουνίου 2003 για την καθιέρωση κοινού συστήματος φορολόγησης.
     Ειδικότερα ρυθμίζεται η φορολογική μεταχείριση των δικαιωμάτων και των τόκων που καταβάλλονται μεταξύ των συνδεδεμένων εταιριών διαφορετικών κρατών μελών της Ευρωπαϊκής Ένωσης κατά, αλλά και μετά τη λήξη της μεταβατικής περιόδου, η οποία είναι οκτώ έτη, αρχής γενομένης από 1ης Ιουλίου 2005 και για την οποία έχουμε παρακράτηση φόρων εισοδήματος με έκπτωση 10% για τα τέσσερα πρώτα χρόνια και 5% για τα τέσσερα τελευταία χρόνια.
     Όταν αναφερόμαστε βέβαια σε δικαιώματα, εννοούμε πάσης φύσεως πληρωμές που λαμβάνονται σαν ανταλλάγματα της χρήσης ή της χρήσης δικαιωμάτων πνευματικής ιδιοκτησίας, ή της χρήσης βιομηχανικού εξοπλισμού, εμπορικού ή και επιστημονικού εξοπλισμού, αν μου επιτρέπετε την έκφραση.
     Το ίδιο φυσικά ισχύει και για τη φορολόγηση τόκων, που περιλαμβάνεται στο άρθρο 16.
     Τα άρθρα 17 και 18 περιλαμβάνονται στην τρίτη οδηγία του τέταρτου κεφαλαίου, που και αυτό αποτελεί εναρμόνιση της ελληνικής νομοθεσίας των διατάξεων περί ΦΠΑ με τις διατάξεις της οδηγίας 2003/92 της Ευρωπαϊκής Κοινότητας, του Συμβουλίου της 7ης Οκτωβρίου του 2003, σχετικά με τον τρόπο παράδοσης φυσικού αερίου μέσω του συστήματος διανομής, καθώς και της ηλεκτρικής ενέργειας. Δηλαδή προσδιορίζεται ο τόπος φορολόγησης και ο τρόπος καταβολής του οφειλόμενου φόρου, τόσο στην περίπτωση που ο αγοραστής είναι και μεταπωλητής, αερίου ή ηλεκτρικής ενέργειας, όσο και στην περίπτωση που ο αγοραστής είναι και ο τελικός καταναλωτής. Εάν ο αγοραστής είναι και μεταπωλητής η παράδοση φορολογείται στο κράτος που βρίσκεται η εγκατάσταση. 
     Με την προτεινόμενη νομοθετική ρύθμιση τροποποιούνται και προσαρμόζονται ανάλογα και οι διατάξεις του κώδικα του ΦΠΑ. Ορίζεται δηλαδή ότι η μεταφορά αερίου και ηλεκτρικής ενέργειας δεν αποτελεί ενδοκοινοτική παράδοση αγαθών. Και αυτό ορίζεται με τις παραγράφους 1, 2, 7 και 9 του άρθρου 18, που αποτελεί και τον κύριο κορμό του αντίστοιχου κεφαλαίου.
      Επίσης, τροποποιούνται τα αντίστοιχα άρθρα 2, 7, 35 και 36 του κώδικα ΦΠΑ,  προκειμένου να γίνουν οι απαραίτητες τεχνικές προσαρμογές που προκύπτουν από την τροποποίηση των διατάξεων σχετικά με τον τόπο φορολογίας του φυσικού αερίου και της ηλεκτρικής ενέργειας καθώς και από την υποχρεωτική εφαρμογή του μηχανισμού της αντιστροφής της υποχρέωσης για την πραγματοποίηση διασυνοριακών συναλλαγών, όπως επίσης και η καταβολή φόρου από τον αλλοδαπό κοινοτικό εκπρόσωπο, πως θα καταβάλλει το ΦΠΑ στην Ελλάδα με ένα αντίστοιχο αριθμό φορολογικού μητρώου και το ΦΠΑ θα εισπράττεται από τη χώρα, όπου καταναλώνεται το προϊόν. 
      Το 5ο κεφάλαιο αναφέρεται σε ομάδες σχεδιασμού προγραμμάτων για τις ανάγκες διαχείρισης του Κοινοτικού Πλαισίου Στήριξης και των κοινοτικών πρωτοβουλιών, για το σχεδιασμό του εθνικού στρατηγικού σχεδίου ανάπτυξης της νέας προγραμματικής περιόδου από το 2007-2013 καθώς και των αναπτυξιακών προγραμμάτων, προκειμένου τα σχετικά κείμενα να εγκριθούν από τα αρμόδια εθνικά και κοινοτικά όργανα πριν από το τέλος του 2008. Δηλαδή, συγκροτούνται ομάδες σχεδιασμού προγράμματος και ανά Υπουργείο και ανά περιφέρεια με κοινή απόφαση του Υπουργού Εσωτερικών, Δημόσιας Διοίκησης και Αποκέντρωσης, του Υπουργού Οικονομίας και Οικονομικών και αντίστοιχα του οικείου Υπουργείου. Η διάρκεια λειτουργίας λήγει στις 31 Δεκεμβρίου του 2006 και μπορεί να παραταθεί μέχρι την ημερομηνία έγκρισης του εθνικού στρατηγικού σχεδίου ανάπτυξης και των επιχειρησιακών προγραμμάτων με απόφαση του Υπουργού Οικονομίας και Οικονομικών. Η σύστασή της θα είναι στο πλαίσιο των ειδικών υπηρεσιών διαχείρισης του ν. 2860/2000 και θα είναι στελεχωμένη με έμπειρα στελέχη και με εξειδικευμένους εμπειρογνώμονες. 
      Επιβάλλεται, κυρίες και κύριοι συνάδελφοι, να προγραμματίσουμε έγκαιρα και να αξιοποιήσουμε το επερχόμενο Κοινοτικό Πλαίσιο Στήριξης, γιατί, όπως τώρα καλούμεθα να επιταχύνουμε την απορρόφηση του Γ’ Κοινοτικού Πλαισίου Στήριξης, επιβάλλεται να βοηθηθούν και διαχειριστικές αρχές που δεν έχουν το αντίστοιχο επιτελείο. Ο στόχος θα είναι η βελτίωση της αποτελεσματικότητας στην απορρόφηση των κοινοτικών κονδυλίων και να είναι ένα χρήσιμο εργαλείο και για τα έργα της περιφέρειας, καθώς έχουμε ανάγκη την αναβάθμισή της. 
      Στο άρθρο 20 μεταφέρεται η έδρα της ειδικής υπηρεσίας διαχείρισης προγράμματος κοινοτικής πρωτοβουλίας «INTERRΕG» στη Θεσσαλονίκη με σκοπό την εξασφάλιση καλύτερης και αποτελεσματικότερης διαχείρισης των προγραμμάτων διασυνοριακής, διαπεριφερειακής και διακρατικής συνεργασίας. Άλλωστε γνωρίζουμε όλοι ότι η Θεσσαλονίκη είναι πολύ κοντά στα Βαλκάνια και ότι μία έδρα στη Θεσσαλονίκη θα βοηθούσε πολύ περισσότερο σε αυτές τις σχέσεις. 
      Στο άρθρο 21 ρυθμίζονται κάποια ζητήματα των Ελληνικών Ταχυδρομείων. Από 1-1-2004 τα ΕΛΤΑ απαλλάσσονται από την τήρηση βιβλίων αποθήκης και δεν επιβάλλονται κυρώσεις για τη μη τήρηση κατά τις προηγούμενες χρήσεις. Αυτό γίνεται, διότι τα ΕΛΤΑ ξέρουμε ότι διαθέτουν για φιλοτελικούς σκοπούς γραμματόσημα και άλλα είδη και λόγω της ιδιομορφίας αυτών των ειδών και λόγω της δυσκολίας διαχωρισμού των εσόδων από πώληση ή προς φιλοτελισμό επιβάλλεται αυτή η διάταξη. Κατ’ ουσίαν, από 1-1-2005 προβλέπεται ότι έπρεπε να έχουμε εναρμονιστεί με τις οδηγίες της Ευρωπαϊκής Ένωσης. Με τα νέα αυτά μέτρα η εθνική μας φορολογική νομοθεσία πρέπει να εναρμονιστεί με τις τέσσερις προαναφερθείσες οδηγίες και με την κοινοτική νομοθεσία. 
      Επίσης, με τα τρία τελευταία άρθρα του 5ου κεφαλαίου αντιμετωπίζονται κάποια έκτακτα προβλήματα τα οποία δεν δημιουργούν βέβαια καμιά επιβάρυνση, αλλά διευκολύνουν τον Έλληνα πολίτη. Για τους παραπάνω λόγους καλώ όλους να υπερψηφίσουμε το προαναφερθέν σχέδιο νόμου
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Βρεττός ως εισηγητής του Πανελλήνιου Σοσιαλιστικού Κινήματος. 
     ΚΩΝΣΤΑΝΤΙΝΟΣ ΒΡΕΤΤΟΣ: Σας ευχαριστώ, κύριε Πρόεδρε.
     Όπως γνωρίζετε, κυρίες και κύριοι συνάδελφοι, η χώρα μας εναρμονίζει τη νομοθεσία της με τις διάφορες οδηγίες της Ευρωπαϊκής Ένωσης, που κατά καιρούς παράγονται από τα όργανά της. Πριν γίνει αυτή η εναρμόνιση, προηγείται η διαβούλευση ανάμεσα στις ενδιαφερόμενες χώρες και καταλήγουμε σε κάποια συμπεράσματα τα οποία φέρνουμε στη Βουλή για συζήτηση και ψήφιση. Βέβαια, αυτό το σύστημα έχει ένα έλλειμμα, το έχουμε παραδεχθεί όλοι, ότι δηλαδή κατά τη διάρκεια της διαβούλευσης δεν υπάρχει συμμετοχή των εθνικών κοινοβουλίων, αλλά ό,τι μας φέρνουν οι κυβερνήσεις αυτό το θεωρούμε δεδομένο και είμαστε υποχρεωμένοι να το ψηφίσουμε. 
     Αυτό το έλλειμμα ελπίζω να καλυφθεί σε ένα βαθμό με το νέο Σύνταγμα της Ευρωπαϊκής Ένωσης εάν και εφόσον ψηφισθεί, όπου τα εθνικά κοινοβούλια παίζουν κάποιο σημαντικότερο, πιο αναβαθμισμένο, ρόλο στις προτάσεις που ξεκινούν από την Ευρωπαϊκή Επιτροπή.
     Τώρα, επί του νομοσχεδίου. Ο στόχος της εναρμόνισης του νομοσχεδίου μας με τις τέσσερις οδηγίες, όπως προηγουμένως τις ανέφερε η εισηγήτρια της Νέας Δημοκρατίας, είναι διπλός. Ο πρώτος στόχος, κυρίες και κύριοι συνάδελφοι, είναι να αποτρέψει τη μεταφορά κεφαλαίων από τη χώρα που παράγονται σε μία άλλη χώρα της Ευρωπαϊκής Ένωσης. Και είναι λογικό αυτό. Διότι όταν παράγονται κεφάλαια σε μία χώρα, αυτά υποτίθεται ότι θα πρέπει να χρησιμοποιηθούν μέσα σε αυτήν για να δημιουργηθούν οι προϋποθέσεις της οικονομικής και κοινωνικής ανάπτυξής της. Ο δεύτερος στόχος είναι να ελέγξει, μέσω της ανταλλαγής πληροφοριών που θεσπίζει, τη διακίνηση του παράνομου χρήματος. Να ελέγξει το ξέπλυμα χρήματος.
     Σε ό,τι αφορά στον πρώτο στόχο, δηλαδή το στόχο να μη μετακινούνται χρήματα από μία χώρα στην άλλη, εκεί καθιερώνει τα εξής: Πρώτον, να φορολογούνται οι τόκοι των κεφαλαίων που κάποιος έχει καταθέσει σε μια άλλη χώρα της Ευρωπαϊκής Ένωσης, με βάση το φορολογικό σύστημα που επικρατεί στη χώρα που κατοικεί. Αυτό νομίζω είναι σωστό. Διότι έτσι δεν υπάρχει το κίνητρο να πας σε μία άλλη χώρα όπου το φορολογικό σύστημα είναι πιο ευνοϊκό και να καταθέσεις τα χρήματά σου εκεί, αλλά τα καταθέτεις στη χώρα που είσαι. 
     Ένα δεύτερο σημείο που έχει ο νόμος και το οποίο πάλι συντελεί στο να μη φεύγουν τα χρήματα στο εξωτερικό, είναι ότι ανάμεσα σε εταιρείες διαφόρων χωρών της Ευρωπαϊκής Ένωσης, όταν γίνεται μετακίνηση δικαιωμάτων, τόκων, κεφαλαίων, κλπ., αυτή η μετακίνηση δεν φορολογείται. Και αυτό γίνεται για να μην υπάρχει διπλή φορολόγηση. Και αυτό σωστό είναι. Βέβαια εδώ υπάρχουν διάφορες μεταβατικές περίοδοι, τις οποίες πρέπει να δεχθούμε. 
     Υπάρχει επίσης και ένα τρίτο σημείο που αφορά στη φορολόγηση του φυσικού αερίου και της ηλεκτρικής ενέργειας όταν αυτή διακινείται σε χώρες της Ευρωπαϊκής Ένωσης. Εκεί καθιερώνουμε τη φορολογία στον τόπο κατανάλωσης. Και αυτό σωστό είναι.
     Τώρα, στο δεύτερο στόχο, δηλαδή στον έλεγχο του παράνομου χρήματος. Εδώ, κυρίες και κύριοι συνάδελφοι, όπως είπαμε και προηγουμένως καθιερώνεται η συνδρομή μεταξύ των κρατών για τη μετάδοση πληροφοριών από τη μία χώρα στην άλλη για την τοποθέτηση των χρημάτων στις τράπεζες.
    Βέβαια, υπάρχουν –και σωστά υπάρχουν- και ορισμένοι φραγμοί σε ό,τι αφορά τα προσωπικά δεδομένα αυτών που καταθέτουν. Παρ’ όλα αυτά, όμως, θα λειτουργήσει ένα σύστημα πληροφόρησης το οποίο θα είναι, πιστεύω, σε ένα μεγάλο βαθμό αποτελεσματικό αν λειτουργήσει σωστά.
    Επιχειρεί, συνεπώς ο νόμος αυτός, πρώτον, να περιορίσει την εκροή του χρήματος και, δεύτερον, να περιορίσει το παράνομο οικονομικό έγκλημα. Δηλαδή, χρήματα τα οποία μπορούν να παραχθούν λόγω ναρκωτικών, λόγω παράνομης πώλησης όπλων, λόγω φοροδιαφυγής, αυτά τα χρήματα μπορούν να πιαστούν αν λειτουργήσει καλά το σύστημα. 
    Κι εδώ έρχεται η πρώτη μας κριτική προς την Κυβέρνηση. Έναν από τους πρώτους νόμους που έφερε η Κυβέρνηση ήταν ο νόμος για τον επαναπατρισμό του χρήματος. Αυτός ο νόμος δεν είχε νόημα να έρθει διότι έρχεται αυτός ο νόμος τώρα. Αυτό που ήρθε τώρα, κύριοι συνάδελφοι, έπρεπε να έχει έρθει από την αρχή. 
    Τι έκανε η Κυβέρνηση; Έφερε ένα νόμο για τον επαναπατρισμό του χρήματος με στόχο να αυξήσει τα έσοδά της ή μπορεί να υπήρχαν -όπως καταγγείλαμε εμείς- και λόγοι εξυπηρέτησης ορισμένων συμφερόντων –και κανείς δεν μπορεί να μας αποδείξει ότι δεν υπάρχουν και τέτοια συμφέροντα- αντί να φέρει το νόμο που φέρνει σήμερα που είναι πιο αποτελεσματικός, και που έχει συζητηθεί μέσα στα πλαίσια της Ευρωπαϊκής Ένωσης και των κρατών-μελών της. 
    Άρα, λοιπόν, εδώ προκύπτει –το είπαμε και στην πιτροπή- θέμα υποκατάστασης του προηγούμενου νόμου από αυτόν. Δηλαδή, δεν μπορούν να ισχύουν δύο νόμοι. Ο ένας πρέπει να καταργηθεί. Και αν είναι να καταργηθεί κάποιος νόμος, αυτός είναι ο νόμος τον οποίο φέρατε, αγαπητέ κύριε Υπουργέ, κατά την έναρξη της θητείας σας. Εκείνος πρέπει να καταργηθεί και να ισχύσει αυτός. 
    Ήθελα τώρα –επειδή μιλάμε για το οικονομικό έγκλημα- να δώσω ένα χαρακτηρισμό κυρίως για τη φοροδιαφυγή. Η φοροδιαφυγή είναι μεγάλο οικονομικό έγκλημα, διότι φοροδιαφυγή κάνουν και όλοι όσοι διαπράττουν και άλλα οικονομικά εγκλήματα. Και αυτός που κάνει παράνομο εμπόριο όπλων, θα κάνει αναγκαστικά φοροδιαφυγή. Και αυτός που πουλάει ναρκωτικά, θα κάνει αναγκαστικά φοροδιαφυγή. 
    Συνεπώς, μην πούμε, όπως αφέθηκε να εννοηθεί στην επιτροπή –εγώ δεν θέλω να οξύνω το κλίμα- ότι η φοροδιαφυγή είναι υποδεέστερο οικονομικό έγκλημα. Είναι μείζον οικονομικό έγκλημα και έτσι πρέπει να την αντιμετωπίσουμε. Και να δώσουμε βέβαια και το στίγμα μας ως Κυβέρνηση και ως κόμματα για το τι σημαίνει φοροδιαφυγή. 
    Υπάρχουν και άλλα στοιχεία του νομοσχεδίου τα οποία νομίζω ότι θέλουν κάποια συζήτηση. Ένα στοιχείο είναι εκείνο που αναφέρεται στην οργάνωση του Δ΄ Κοινοτικού Πλαισίου Στήριξης από υπηρεσιακή άποψη. Κοιτάξτε, εντάξει, να οργανώσουμε το Δ’ Κοινοτικό Πλαίσιο Στήριξης. Πρέπει, όμως, να το οργανώσουμε σωστά και να πιάσουμε τα πράγματα από την αρχή. 
    Ο πρώτος που πρέπει να μάθει τι σημαίνει Δ’ Κοινοτικό Πλαίσιο Στήριξης είναι ο κόσμος και βεβαίως η Βουλή. Από εδώ πρέπει να ξεκινήσουμε και να διαμορφώσουμε ένα πλαίσιο διαχείρισης του Δ΄ Κοινοτικού Πλαισίου Στήριξης. 
    Δεν αρκεί αυτό που λέτε, κύριε Υπουργέ, να προσλάβουμε ορισμένα άτομα και μάλιστα ορισμένους ειδικούς, που εγώ –κατά την άποψή μου- βλέπω πίσω από εκεί και μία διάθεση ρουσφετολογίας και από εκεί και πέρα να σταματάμε. Όταν ξεκινάτε το Δ’ Κοινοτικό Πλαίσιο Στήριξης πρέπει να το ξεκινάτε σωστά, να βάλετε τις βάσεις -είναι ένα Πλαίσιο στο οποίο εμείς θα έχουμε τη συμβολή μας, η Τοπική Αυτοδιοίκηση το ίδιο, οι φορείς της πατρίδας μας επίσης- και μετά να μιλάμε για πρόσληψη ειδικών, που όπως είπα και προηγουμένως μπορούν να εξυπηρετούν και κάποιες άλλες σκοπιμότητες.
      Υπάρχουν και άλλα θέματα στο νομοσχέδιο που νομίζω ότι θέλουν ειδική συζήτηση. Εκείνο το οποίο θα μπορούσαμε να πούμε είναι ότι σε γενικές γραμμές εμείς είμαστε υπέρ του νομοσχεδίου και θα το ψηφίσουμε. 
      Θα ήθελα τώρα να πω δυο κουβέντες για τη γενικότερη πολιτική. Μιλάμε για την οικονομία σήμερα, για ένα οικονομικό νομοσχέδιο και πρέπει να δούμε ορισμένα θέματα.
      Κύριε Υπουργέ, αγαπητοί κυρίες και κύριοι συνάδελφοι, βρισκόμαστε σε ένα δυσμενές οικονομικό περιβάλλον στην πατρίδα μας. Γενικότερα στον κόσμο, αλλά και στην Ευρώπη, υπάρχει αυτήν τη στιγμή μια αυξημένη προσμονή, προσδοκία, ότι κάτι καλύτερο θα γίνει στον τομέα της οικονομίας. Και αυτό αποτυπώνεται και από τις λειτουργίες των οικονομιών των κρατών-μελών, αλλά και από τις διαθέσεις του κόσμου. Εδώ διαπιστώνουμε ότι ο κόσμος βλέπει πως η οικονομία δεν πάει καλά. Κάτι συμβαίνει, κάποια ανασφάλεια υπάρχει. Ακόμα και στις δημοσκοπήσεις που έγιναν τώρα τελευταία υπάρχει ένα πολύ μεγάλο ποσοστό που διαπιστώνει αδιέξοδα σε ό,τι αφορά την ελληνική οικονομία. Και δεν είναι τυχαίο αυτό.
      Κύριε Υπουργέ, ξέρετε πολύ καλά -εσείς τουλάχιστον- ότι τα έσοδα δεν πάνε καλά. Είναι δεδομένο αυτό. Πρέπει εδώ να γίνει κάτι. Δεν κυβερνάται η χώρα χωρίς έσοδα. 
      Επίσης έχουμε προβλήματα στην απορρόφηση του Γ’ Κοινοτικού Πλαισίου Στήριξης. Δεν είναι αυξημένη η απορρόφηση όπως ισχυρίζεστε. Αυτά ίσως δεν είναι και σοβαρά πράγματα. Δεν ξέρω αν τα λέτε εσείς ή κάποιοι άλλοι. Είναι προφανές ότι η απορρόφηση από χρόνο σε χρόνο αυξάνει αλλά αυξάνει προσθετικά. Η απορρόφηση στο διάστημα που είστε Κυβέρνηση δεν είναι μεγάλη. Υπάρχει πρόβλημα. Επίσης υπάρχει πρόβλημα και στη διαπραγμάτευση τελικά του Δ’ Κοινοτικού Πλαισίου Στήριξης, γιατί η χώρα μας δυστυχώς έχει απογυμνωθεί από επιχειρήματα και έχει απογυμνωθεί με ευθύνη δική σας με τη γνωστή απογραφή. Είχατε επίσης υποσχεθεί ορισμένα πράγματα για τη βελτίωση των εισοδημάτων των φτωχών τάξεων της χώρας μας: συνταξιούχων, μισθωτών, κλπ. Αυτά δεν τα κάνετε.
      Όλα αυτά, λοιπόν, συνθέτουν ένα κλίμα ανασφάλειας, ένα κλίμα αβεβαιότητας, ένα κλίμα που αποτυπώνεται στις διαθέσεις του κόσμου. Και όταν υπάρχει κλίμα αβεβαιότητας και ανασφάλειας, όταν δεν γίνονται επενδύσεις, όταν δεν κινείται ένα πνεύμα για την ανάπτυξη, τότε δυστυχώς τα πράγματα δεν θα πάνε καλά. Το κλίμα για την οικονομία δεν είναι καλό. Πρέπει να το ανατάξετε, διότι αν δεν το πράξετε, τότε έρχονται πολύ δύσκολες ημέρες. Εγώ το έλεγα και το ξαναλέω: Κάποτε λέγατε ότι «ήρθε η ώρα του Καραμανλή». Εγώ πολύ φοβάμαι ότι από τώρα και στο εξής θα λέμε ότι «ήρθε η μπόρα του Καραμανλή». Έτσι τουλάχιστον δείχνουν τα πράγματα.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε.
      Αναφερόμενος και εγώ στα πραγματικά αδιέξοδα που αντιμετωπίζει σήμερα ο εργαζόμενος λαός, ο αγρότης, θέλω να πω ότι τα αδιέξοδα αυτά δεν έπεσαν από τον ουρανό. Είναι αποτέλεσμα συγκεκριμένων πολιτικών που για χρόνια έχουν δρομολογηθεί και που βέβαια δρομολογούνται και από τη σημερινή Κυβέρνηση. Παράγεται πλούτος στη χώρα μας –δεν αναφέρεται πουθενά- αλλά ο πλούτος αυτός μέσα στα πλαίσια της ακολουθούμενης πολιτικής ιδιοποιείται από ορισμένους: τους έχοντες και κατέχοντες. Και ο λαός βλέπει να χειροτερεύει συνεχώς η θέση του. Αυτή είναι η πραγματικότητα και αν δεν τη δούμε, το αύριο δυστυχώς προδιαγράφεται χειρότερο από το σήμερα μέσα στα πλαίσια της ακολουθούμενης πολιτικής.
Βέβαια εμείς δεν έχουμε καμία αυταπάτη ότι μπορεί να αλλάξει η ρότα της πολιτικής, που ακολουθείται μέσα στα πλαίσια της Ευρωπαϊκής Ένωσης.
      Τώρα, αναφερόμενος στο νομοσχέδιο, δεν θα πω πολλά πράγματα, κύριε Πρόεδρε, γι’ αυτό και μιλάω από τη θέση μου και όχι από το Βήμα. Εμείς θα καταψηφίσουμε το νομοσχέδιο. Και θα το καταψηφίσουμε για τρεις λόγους, που θα αναφέρω περιφραστικά, αν και κάποιος μπορεί να επεκταθεί και να μιλάει αρκετή ώρα γι’ αυτούς. 
      Ο πρώτος λόγος έχει σχέση με τούτο: Πρόκειται για ένα νομοσχέδιο, με το οποίο προωθείται η ενσωμάτωση της ελληνικής οικονομίας στις δομές της Ευρωπαϊκής Ένωσης, πράγμα που παραδέχεστε όλοι.
      Οι δομές, όμως, αυτές, κύριε Υπουργέ, και για εμάς και για τον εργαζόμενο ελληνικό λαό υπηρετούν όχι τα συμφέροντά του, αλλά κύρια την ελευθερία κίνησης του κεφαλαίου στις χώρες της Ευρωπαϊκής Ένωσης. Όλοι μας βέβαια γνωρίζουμε τι σημαίνει ελευθερία κίνησης του κεφαλαίου και πώς την πληρώνει ο ελληνικός λαός με την παραπέρα όξυνση των κοινωνικών του προβλημάτων. 
      Πρέπει να πω ότι στα πλαίσια της ελευθερίας κίνησης του μεγάλου κεφαλαίου, με το υπό συζήτηση νομοσχέδιο προχωράτε στην απάλειψη των όποιων εμποδίων. Υπήρχαν ορισμένα εμπόδια στην ελευθερία δράσης του κεφαλαίου. Με το υπό συζήτηση νομοσχέδιο αίρονται και αυτά τα εμπόδια, ώστε πλέρια να μπορεί να αναπτύξει την αντιλαϊκή δράση του κεφαλαίου και να οξύνει τα προβλήματα. Αυτός είναι ο πρώτος λόγος.
      Ο δεύτερος λόγος έχει σχέση με τούτο: Επεκτείνεται η υποχρέωση της ελληνικής πολιτείας να ενημερώνει τις αρχές των κρατών-μελών της Ευρωπαϊκής Ένωσης για οποιεσδήποτε μεταβολές, αλλαγές ή προσθήκες κάνει στην φορολογία των ασφαλίσεων, των φόρων κύκλου εργασιών, των τελών χαρτοσήμου και οποιοδήποτε παρομοίων ή αναλόγου χαρακτήρα φόρων, αποδεικνύοντας έτσι πέρα των άλλων στοιχείων ότι εκείνο που υπερισχύει, είναι η νομολογία της Ευρωπαϊκής Ένωσης σε σχέση με ότι συνεπάγεται αυτό, γιατί για εμάς η νομοθεσία της Ευρωπαϊκής Ένωσης βασικά χαρακτηρίζεται από την αντιλαϊκότητά της. 
      Τρίτος λόγος, γιατί ενσωματώνονται στην ελληνική νομοθεσία οι οδηγίες που αφορούν τη φορολογία των υπό μορφή τόκων των εισοδημάτων, των αποταμιεύσεων για τα φυσικά πρόσωπα και τη φορολογία των δικαιωμάτων μεταξύ συνδεδεμένων εταιρειών των κρατών-μελών. 
      Εδώ έχουμε να κάνουμε, κυρίες και κύριοι συνάδελφοι, με ρυθμίσεις προς όφελος του μεγάλου κεφαλαίου, των μεγαλοκαταθετών δηλαδή, αφού αυτοί είναι που διατηρούν αποταμιευτικούς λογαριασμούς στο εξωτερικό.
      Κλείνω αυτήν τη σύντομη τοποθέτησή μου, κύριε Πρόεδρε, λέγοντας ότι το Κομμουνιστικό Κόμμα της Ελλάδας είναι υπέρ στο να επιβληθεί μεγαλύτερη φορολογία στα εισοδήματα των μεγάλων καταθετών, που προέρχονται από τόκους και να απαλειφθεί η οποιαδήποτε φορολογική επιβάρυνση των μικροκαταθετών, που προέρχεται από αυτούς τους τόκους.
      Καταψηφίζουμε, λοιπόν, για αυτούς τους λόγους το συγκεκριμένο νομοσχέδιο.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο ειδικός αγορητής του Συνασπισμού κ. Δραγασάκης έχει το λόγο.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, κυρίες και κύριοι συνάδελφοι, φοβάμαι ότι το αδικήσαμε τελικά αυτό το νομοσχέδιο και στην επιτροπή και εδώ, διότι ενώ είναι απλό, με την έννοια ότι κυρίως ενσωματώνει οδηγίες της Ευρωπαϊκής Ένωσης, από την άλλη πλευρά τα θέματα που προκύπτουν είναι πολύ σοβαρά. Θα ήθελα να αναφερθώ σε δύο από τα θέματα αυτά.
      Το πρώτο αφορά την αμοιβαία συνδρομή και το θέμα της φορολογίας των τόκων για καταθέσεις κατοίκων στο εξωτερικό. Έχει σημασία, κυρίως για τον κόσμο που ενδεχομένως να παρακολουθεί τη συζήτηση αυτή, να κατανοηθεί περί τίνος ακριβώς πρόκειται.
    Εδώ πρόκειται για διατάξεις οι οποίες δίνουν τη δυνατότητα στην ελληνική Κυβέρνηση να αντιμετωπίσει φοροδιαφυγή και ξέπλυμα μαύρου χρήματος. Από αυτήν την άποψη οι διατάξεις είναι σημαντικές. Το αδύνατο σημείο είναι ότι αυτή η δυνατότητα δεν συνοδεύεται από μέτρα που θα πάρει η ελληνική Κυβέρνηση για να εφαρμοστεί στην πράξη αυτή η δυνατότητα. Βεβαίως εδώ προκύπτει και μια γενικότερη αντίφαση με την Ευρωπαϊκή ‘Ενωση, ότι ενώ με αυτές τις διατάξεις κάνουμε ένα βήμα προς την εναρμόνιση και τη συνεργασία το γενικότερο πλαίσιο που υπάρχει είναι πλαίσιο έντασης φορολογικού ανταγωνισμού, δηλαδή πώς η κάθε χώρα θα ανταγωνισθεί την άλλη μειώνοντας τη φορολογία του κεφαλαίου, όπως κάναμε και εμείς πρόσφατα με τις γνωστές συνέπειες. 
    Οι ρυθμίσεις αυτές επιβεβαιώνουν την ορθότητα της άποψης που εμείς υποστηρίζουμε ότι πρέπει να υπάρξει στην Ευρωπαϊκή ‘Ενωση κατώτατο όριο κοινό σε όλες τις χώρες όσον αφορά στη φορολογία των κερδών και των μερισμάτων ούτως ώστε να αποτραπεί αυτή η μορφή φορολογικού ανταγωνισμού.
    Θα ήθελα να δούμε πιο συγκεκριμένα τι σημαίνει αυτή η ρύθμιση και να μας διευκρινίσει ο κύριος Υπουργός ορισμένα τεχνικά θέματα που, όμως, είναι σημαντικά. Απ’ ό,τι αντιλαμβανόμαστε εάν ένας Έλληνας κάτοικος Ελλάδας έχει μια κατάθεση 1.000.000 ευρώ στη Γαλλία ή σε άλλη χώρα, και έχει κάποιους τόκους αυτοί φορολογούνται. Αυτό που θα συμβεί είναι ότι η φορολογία αυτών των τόκων θα καταβληθεί στο ελληνικό κράτος. Υποχρεούται ο ‘Ελληνας καταθέτης να δηλώσει στη δήλωσή του ότι έχει για παράδειγμα και 2.000.000 καταθέσεις στο Λουξεμβούργο; Μάλλον δεν υποχρεούται να το κάνει. Ας μας το διευκρινίσει ο κύριος Υπουργός.
    Δεύτερον, η τράπεζα του εξωτερικού με ποιον τρόπο θα καταβάλει το φόρο στην Ελλάδα, αυτόματα ή κατόπιν αιτήματος; Θα πρέπει το Υπουργείο Οικονομικών να ζητήσει από τη γαλλική τράπεζα ή την τράπεζα του Λουξεμβούργου να μας δώσουν τους φόρους των τόκων που ανήκουν σε ‘Ελληνες καταθέτες, ή αυτόματα η κάθε τράπεζα θα κάνει αυτήν τη μεταβίβαση; 
    Τρίτον, η απόδοση των φόρων των τόκων θα γίνεται αθροιστικά ή κατά φορολογούμενο ατομικά; Δηλαδή η «χ» τράπεζα του εξωτερικού θα πει ότι εγώ από ‘Ελληνες κατοίκους… Δηλαδή πώς θα δουλέψει αυτός ο μηχανισμός; 
    ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, εάν έχετε την απάντηση έτοιμη για διευκόλυνση της συζήτησης μπορείτε να τη δώσετε.
    ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Όπως ξέρετε, ο φόρος εισοδήματος καταβάλλεται στη χώρα της κατοικίας. Όλα τα υπόλοιπα εισοδήματα που προέρχονται είτε από τους τόκους είτε από λοιπά εισοδήματα –αυτό είναι και το νόημα των συγκεκριμένων οδηγιών- καταβάλλονται στη χώρα που πραγματοποιείται το εισόδημα. Από εκεί και πέρα, αφ’ ενός μεν λόγω του τραπεζικού απορρήτου και αφ’ ετέρου λόγω της παραβίασης των προσωπικών δεδομένων, δεν είναι δυνατόν να δοθούν τέτοια στοιχεία, ούτε οι τράπεζες του εξωτερικού είναι υποχρεωμένες να δώσουν στην ελληνική Κυβέρνηση ατομικά στοιχεία ανά φορολογούμενο, ή ακόμη-ακόμη και το σύνολο των τόκων που παίρνουν από Έλληνες πολίτες που έχουν καταθέσεις στο εξωτερικό.  Βεβαίως ούτε και στο προηγούμενο ερώτημά σας είναι υποχρεωμένοι οι Έλληνες να δηλώσουν αυτά τα εισοδήματα. Μόνο υπό πληροφοριακών στοιχείων θα μπορούσαν να κάνουν κάτι τέτοιο, χωρίς όμως να θεμελιώνουν ή να δημιουργούν φορολογικές υποχρεώσεις. Αυτό είναι και το νόημα της συγκεκριμένης οδηγίας που εξασφαλίζει τους όρους φορολόγησης αυτών των εισοδημάτων.
Τη φορολόγηση των εισοδημάτων βεβαίως και εμείς, ως συμμετέχοντες στην Ευρωπαϊκή Ένωση, έχουμε υποχρέωση να τη σεβόμαστε, γι’ αυτό έρχεται και στο ελληνικό Κοινοβούλιο για να ενσωματωθεί στο Εθνικό Δίκαιο. 
      ΙΩΑΝΝΗΣ ΔΡΑΓΑΣΑΚΗΣ: Σύμφωνοι, αλλά διαβάζουμε στις εφημερίδες ότι αυτήν τη στιγμή υπάρχουν, για παράδειγμα, 80.000.000.000 ευρώ Ελλήνων, τα οποία είναι κατατεθειμένα στο εξωτερικό. Μετά από αυτές τις εναρμονίσεις πρακτικά τι θα γίνει; 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Οι οδηγίες δεν έχουν αυτήν τη διάσταση που λέτε, κατ’ αρχήν. Βέβαια, το τραπεζικό απόρρητο δεν επιτρέπει να δοθούν τέτοια στοιχεία. 
      ΙΩΑΝΝΗΣ ΔΡΑΓΑΣΑΚΗΣ: Επομένως, δηλαδή, τι συζητάμε; Ποιο είναι τότε το πρακτικό αποτέλεσμα;
      Εν πάση περιπτώσει, η δική μας γνώμη είναι ότι με αφορμή αυτό το θέμα θα πρέπει να δούμε την ουσία του προβλήματος. Δηλαδή, αν δισεκατομμύρια ευρώ πηγαίνουν σε άλλες χώρες της Ευρωπαϊκής Ένωσης, κατατίθενται εκεί, ψηφίζουμε εδώ όλες αυτές τις διατάξεις και στο τέλος δεν υπάρχει η δυνατότητα ελέγχου αυτών των χρημάτων, με συγχωρείτε πάρα πολύ αλλά όλο αυτό το πλαίσιο αποδεικνύεται τουλάχιστον υποκριτικό. 
      Η δική μας γνώμη είναι ότι το πλαίσιο αυτό παρέχει κάποιες δυνατότητες. Εμείς θα επανέλθουμε και θα το θέσουμε αυτό το θέμα και στο Ευρωκοινοβούλιο, διότι δεν είναι δυνατόν να ζητάμε θυσίες καθημερινά από το λαό, δεν είναι δυνατόν να μην μπορούμε να ανεβάσουμε το αφορολόγητο όριο και εδώ που είναι η θάλασσα των υπερκερδών, πολλά από τα οποία είναι φοροδιαφυγή και ορισμένα από τα οποία ενδεχομένως είναι μαύρο χρήμα, να λέμε: «Μας συγχωρείτε πάρα πολύ, δεν μπορούμε να παρέμβουμε». 
      Η γνώμη μας, λοιπόν, είναι ότι πρέπει η Κυβέρνηση να αξιοποιήσει αυτήν τη ρωγμή που δημιουργείται εδώ, να θέσει το θέμα και στην Ευρωπαϊκή Ένωση, να ζητήσει στοιχεία και να κάνει μία απογραφή των καταθέσεων των Ελλήνων στο εξωτερικό με βάση αυτήν τη συνδρομή. Ας το ζητήσει η Κυβέρνηση και ας απαντήσουν η Ευρωπαϊκή Ένωση και οι άλλες χώρες ότι δεν δίνουν τα στοιχεία. Διαφορετικά θα είναι μία πληγή και ένα πρόβλημα διαρκείας, το οποίο μάλιστα θα πλήττει και εσάς και πολιτικά και ηθικά. 
      Με αυτήν την έννοια πραγματικά και εγώ στην επιτροπή είχα πει ότι ο νόμος ψηφίστηκε για την προσέλκυση κεφαλαίων από το εξωτερικό στην Ελλάδα. Στην ουσία είναι ένα καθεστώς αμνηστίας σε αδιαφανή κεφάλαια που βγήκαν παράνομα από τη χώρα, τα οποία δεν αξιοποιούν τρόπους για να έλθουν στην Ελλάδα, που  υπάρχουν: Μπορεί να πάει κανείς σε μία off shore εταιρεία, να φέρει τα χρήματά του, να αγοράσει μετοχές, διότι δεν ζητείται «πόθεν έσχες» σ’ αυτήν την περίπτωση. Το ότι δηλαδή δεν αξιοποιούνται αυτοί οι δρόμοι που υπάρχουν αλλά παραμένουν στο εξωτερικό για εμάς σημαίνει ότι κάτι ύποπτο υπάρχει σε αυτήν την περίπτωση.
      Επειδή είπατε, κύριε Υπουργέ, ότι έτσι και αλλιώς αυτός ο νόμος τελειώνει το Φεβρουάριο, είναι θέμα ηθικής και πολιτικής τάξης να τον καταργήσετε. Πείτε ότι έγινε ένα λάθος. Να μη βαρύνεται η χώρα και η Κυβέρνηση ότι με αυτόν το νόμο αμνηστεύει ύποπτα, παράνομα κεφάλαια. Αυτό είναι το πρώτο θέμα, στο οποίο παρακαλώ τον Υπουργό, αφού το δει και με τις υπηρεσίες, με κάποια ευκαιρία να επανέλθουμε και να δούμε τελικά τι δυνατότητες δίνουν αυτές οι εναρμονίσεις, πώς θα αξιοποιηθούν και τι αποτέλεσμα μπορούμε να περιμένουμε. Αυτή είναι η ουσία των παρατηρήσεων που κάνω. 
      Το δεύτερο θέμα στο οποίο ήθελα να αναφερθώ είναι το άρθρο 19, το οποίο προβλέπει μια διαδικασία για τη διαμόρφωση του εθνικού στρατηγικού σχεδίου ανάπτυξης για την περίοδο 2007-2013. Ο τίτλος δείχνει ότι εδώ πρόκειται ίσως για το σοβαρότερο θέμα που θα έπρεπε να συζητάμε, δηλαδή πώς θα αναπτυχθεί η Ελλάδα την περίοδο 2007 έως 2013. Θα παράγουν βαμβάκι και τότε, για να έλθω σε ένα επίκαιρο θέμα; Θα προτείνουμε στους αγρότες άλλες καλλιέργειες; Σε τι κλάδους θα εξειδικευτεί η ελληνική οικονομία; Πώς θα αντιμετωπίσουμε διάφορα προβλήματα που τα λέμε διαρθρωτικά κλπ.; 
      Με αυτήν την έννοια, λοιπόν, λέω ότι ο τίτλος αυτός υποδηλώνει ένα πάρα πολύ σοβαρό θέμα. Η διαχείριση αυτού του σοβαρού θέματος γίνεται -κατά τη γνώμη μου- με εντελώς αντιστρόφως ανάλογο τρόπο. Εδώ έχουμε μία γραφειοκρατική διαδικασία, ο κάθε Υπουργός θα κάνει μία επιτροπή στο Υπουργείο του και η κάθε περιφέρεια μία επιτροπή. Αυτή θα είναι η διαδικασία διαμόρφωσης στρατηγικού σχεδιασμού;
      Φοβάμαι ότι αυτό γίνεται επειδή μας το ζητάει η Ευρωπαϊκή Ένωση πριν το Δ’ Κοινοτικό Πλαίσιο Στήριξης. Δηλαδή, δεν ενσωματώνεται καν σε μία προβληματική κυβερνητικής πολιτικής και εθνικής στρατηγικής.
      Εμείς προτείναμε και προτείνουμε, πρώτον, να αρχίσει μία συζήτηση στην ίδια τη Βουλή, να διατυπώσουν οι πολιτικές δυνάμεις τις θέσεις τους, να πει η Κυβέρνηση τις σκέψεις της. Δεύτερον, να διαμορφωθεί μια διαδικασία δημοκρατικού προγραμματισμού, συμμετοχής του κόσμου μέσω των φορέων του. Δεν θα έχει άποψη εδώ η Νομαρχιακή Αυτοδιοίκηση; Δεν θα έχει άποψη η Τοπική Αυτοδιοίκηση; Δεν θα έχουν άποψη οι κοινωνικοί φορείς; Θα πουν τις απόψεις τους στο τέλος, όταν θα έλθει ένας τόμος άψυχος; Τότε θα κληθούμε να πούμε τις απόψεις μας;
      Θεωρούμε λοιπόν ότι αυτός ο τρόπος αντιμετώπισης του θέματος δείχνει μια τεράστια υποβάθμιση του θέματος του κοινωνικού προγραμματισμού, του οικονομικού στρατηγικού σχεδιασμού. Αυτό υποδηλώνει ότι αφήνουμε στις αγορές να πάρουν ανεξέλεγκτα τις κρίσιμες αποφάσεις ή ότι αφήνουμε τα προβλήματα να λιμνάζουν και όταν ξεσπάσει ένα πρόβλημα, κατηγορούμε αυτούς που διαδηλώνουν ή αυτούς που διαμαρτύρονται ότι δεν κατάλαβαν ή ότι έχουν υπερβολικές απαιτήσεις κλπ. Είναι λίγο απογοητευτική αυτή η εικόνα, κύριε Υπουργέ, όπως προκύπτει, επαναλαμβάνω, από αυτήν την αντιμετώπιση. 
      Τελειώνοντας, θα ήθελα να κάνω ορισμένες παρατηρήσεις όσον αφορά κάποιες από τις τροπολογίες.
      Πρώτον, όσον αφορά την εκπρόθεσμη τροπολογία που υιοθετήσατε για το Ίδρυμα Αβέρωφ, δεν έχουμε αντίρρηση. Αλλά, χωρίς έκθεση του Γενικού Λογιστηρίου του Κράτους μπορούμε, κύριε Πρόεδρε, να υιοθετήσουμε τροπολογία; 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Μου επιτρέπετε; 
      ΙΩΑΝΝΗΣ ΔΡΑΓΑΣΑΚΗΣ: Βεβαίως!
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Επειδή πρόκειται για δαπάνη μείωσης εσόδων και επειδή η Κυβέρνηση ήταν ενήμερη γι’ αυτό το θέμα και για να διευκολύνω τα πράγματα, ίσως δεν έπρεπε να αναφερθώ καθόλου στην τροπολογία του συναδέλφου. Θα έπρεπε να κάνουμε την προσθήκη στην ήδη κατατεθείσα τροπολογία της Κυβέρνησης. Αυτό ήταν και το πιο σωστό. 
      ΠΡΟΕΔΡΕΥΩΝ (Ιωάννης Τραγάκης): Αυτό γίνεται τελικά!
      ΙΩΑΝΝΗΣ ΔΡΑΓΑΣΑΚΗΣ: Ας το δει το Προεδρείο.
      Όσον αφορά τη δεύτερη τροπολογία, ας μου επιτρέψετε να πω ότι έχουμε μια φάμπρικα κοινωφελών ιδρυμάτων. Με ποια διαδικασία θα αποφασίσουμε; Τώρα θα γίνω ο κακός της υπόθεσης. Θα ψηφίσουμε. Ωραία. Να μην έχουμε μια εικόνα για το κάθε ίδρυμα, τι είναι, τι κάνει και τι έργο προσφέρει; Κατά δήλωση; Εγώ θέλω να πιστεύω ότι όλα αυτά τα ιδρύματα επιτελούν κοινωνικούς σκοπούς και πρέπει να ενισχυθούν, αλλά αυτό είναι μια εντύπωση η οποία δεν στηρίζεται σε γνώση. 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Ονομαστικοποιούνται κάποια. 
      ΙΩΑΝΝΗΣ ΔΡΑΓΑΣΑΚΗΣ: Ναι, αλλά πού να ξέρουμε εμείς, κύριε Υπουργέ; Για παράδειγμα, προσωπικά είμαι μελετητής όλων των εργασιών του Ιδρύματος Οικονομικών και Βιομηχανικών Ερευνών, του ΙΟΒΕ. Είναι κοινωφελές ίδρυμα το ΙΟΒΕ; Είναι ένα ίδρυμα που έχει ως σκοπό να τεκμηριώνει τα επιχειρήματα και τα αιτήματα των βιομηχάνων.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Ο ρόλος του είναι κοινωνικός. 
      ΙΩΑΝΝΗΣ ΔΡΑΓΑΣΑΚΗΣ: Μη κερδοσκοπικό μπορούμε να το πούμε, αλλά το κοινωφελές σημαίνει ότι οι εργασίες του ΙΟΒΕ εξυπηρετούν και τους εργάτες και τους ανέργους και ότι απευθύνεται σε όλα τα κόμματα. 
      Εγώ ως μέλος, ως Βουλευτής ή ως στέλεχος ενός κοινοβουλευτικού κόμματος, ποτέ δεν έχω πάρει πρόσκληση από το ΙΟΒΕ να πάω σε μια συζήτησή του. Και κάποτε που ζήτησα μια μελέτη του, είπαν στη γραμματέα μου να πληρώσουμε τη μελέτη. Πού είναι λοιπόν το κοινωφελές;
      Εν πάση περιπτώσει, όμως, η ουσία είναι ότι πρόκειται για μια εργοδοτική οργάνωση η οποία δημιουργεί ένα επιστημονικό φορέα για να βοηθάει, για να τεκμηριώνει τις θέσεις των βιομηχάνων. Πού είναι το κοινωφελές; 
      Δεν θέλω να επεκταθώ, διότι η ένσταση δεν είναι ένσταση με προκατάληψη. Δέχομαι ότι όλα τα ιδρύματα με κάποιον τρόπο μπορούν να τεκμηριώσουν το κοινωφελές τους έργο. Δεν το ξέρουμε και θέτω ένα θέμα, να δει η Κυβέρνηση συνολικά με ποιον τρόπο η Βουλή θα ενημερώνεται και θα μπορεί να λογοδοτεί και να εκφράζει άποψη για τέτοιες περιπτώσεις με έναν υπεύθυνο τρόπο, διότι υποθέτω ότι στην Ελλάδα υπάρχουν πάρα πολλοί φορείς οι οποίοι θα ήθελαν να έχουν φοροαπαλλαγή και θα μπορούσαν να τεκμηριώσουν όχι μόνο τον κοινωνικό τους ρόλο, το μη κερδοσκοπικό τους χαρακτήρα, αλλά και το κοινωφελές τους έργο. 
      Με αυτήν την έννοια, όπως είπαμε, και με αφορμή το φορολογικό νομοσχέδιο όλο αυτό το θέμα των φοροαπαλλαγών για κοινωφελή ιδρύματα, κατά τη γνώμη μας, θέλει μία ρύθμιση και αντιμετώπιση, ώστε να εξασφαλίζει ότι πράγματι υπηρετείται ένας κοινωνικός σκοπός. 
      Σας ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Ο κ. Τζίμας έχει το λόγο. 
      ΜΑΡΓΑΡΙΤΗΣ ΤΖΙΜΑΣ: Πρόκειται για ένα από τα πιο σημαντικά νομοσχέδια που καλείται να ψηφίσει η ελληνική Βουλή. Εγώ θα ψηφίσω το νομοσχέδιο για δύο λόγους: 
      Ο πρώτος λόγος είναι ο στόχος του νομοσχεδίου, η ευρωπαϊκή σύγκλιση της χώρας μας. Μπορεί όλες οι πτέρυγες της Βουλής να είναι υπέρ της συνεργασίας των λαών και να διαφωνούν με τα ευρωπαϊκά πρότυπα και δεδομένα, αλλά από τη στιγμή που αυτό το νομοσχέδιο έχει ως στόχο να εναρμονίσει το Κοινοτικό Δίκαιο με το Ελληνικό, θεωρώ πως και με το νομοσχέδιο τίθενται βάσεις, για να συγκλίνουμε περισσότερο με την Ευρώπη. Γιατί δεν πρέπει να είμαστε υπερήφανοι ως χώρα με τους δείκτες που έχουμε και τους δείκτες που υπάρχουν στην Ευρωπαϊκή Ένωση. Οι μισθοί της Ελλάδος των 570 και 600 ευρώ, που παραλάβαμε, είναι πολύ κατώτεροι απ’ αυτούς που υπάρχουν σήμερα στον ευρωπαϊκό χώρο. Οι δαπάνες για την υγεία, την παιδεία, που υπάρχουν στην Ευρωπαϊκή Ένωση, είναι πολύ υψηλότερες απ’ ό,τι στην Ελλάδα. Τα χρήματα που διαχειρίζεται η Ευρωπαϊκή Ένωση ως ποσοστό του κρατικού προϋπολογισμού είναι 3% στην Ελλάδα και ξεπερνούν το 60% σε πολλές ευρωπαϊκές χώρες. 
      Από την ώρα, λοιπόν, που προσπαθούμε να οικοδομήσουμε μια Ευρώπη των πολιτών -γιατί η Ευρώπη μπορεί να ξεκίνησε πριν από δεκαετίες ως μία Ευρώπη των κρατών και να έγινε μια Ευρώπη των πόλεων και τώρα να μιλάμε για Ευρώπη των περιφερειών, αλλά είναι βέβαιο πως στόχος της ευρωπαϊκής ολοκλήρωσης είναι η Ευρώπη των πολιτών- είναι απαραίτητο οι εθνικές νομοθεσίες να ταυτίζονται ή να πλησιάζουν προς το Ευρωπαϊκό Δίκαιο. Γι’ αυτό, λοιπόν, αυτή η ευρωπαϊκή σύγκλιση οικοδομείται και με το νομοσχέδιο αυτό. 
      Ο δεύτερος λόγος που θα ψηφίσω το νομοσχέδιο είναι ότι λαμβάνεται πρόνοια και μάλιστα συγκεκριμένα και δίνεται ιδιαίτερη σημασία στο εθνικό στρατηγικό σχέδιο ανάπτυξης της περιόδου 2007-2013, με τη συγκρότηση των ομάδων σχεδιασμού και προγράμματος σε όλες τις περιφέρειες και στα Υπουργεία. Αυτό το θεωρώ πάρα πολύ σημαντικό και ίσως είναι η πρώτη φορά που η Κυβέρνηση, δύο-τρία χρόνια σχεδόν πριν αρχίσει να υλοποιείται ένα Κοινοτικό Πλαίσιο Στήριξης, προχωράει στη σύσταση αυτών των ομάδων οι οποίες θα στηρίξουν τις περιφέρειες, τις νομαρχίες και τους δήμους. Μάλιστα με ικανοποιεί το γεγονός ότι λαμβάνεται μέριμνα μέσα στο σχετικό άρθρο ότι οι εργασίες αυτές θα τελειώσουν στο τέλος του 2006, όπου θα έχουμε την έγκριση των πρώτων σχετικών κειμένων από την Ευρωπαϊκή Ένωση. 
      Ως χώρα –και αυτό δεν είναι κομματική θέση- πρέπει επιτέλους να αξιοποιήσουμε πλήρως το Δ΄ Κοινοτικό Πλαίσιο Στήριξης. Δεν είναι δυνατόν να συμβεί αυτό που συνέβη στο Γ΄ Κοινοτικό Πλαίσιο Στήριξης, που στην εκπνοή του έχουμε ρυθμούς απορρόφησης 12%, 13%, 20% και 30%. Δεν είναι δυνατόν, για παράδειγμα, στον αγροτικό κόσμο της Ελλάδας από τα τριάντα έξι προγράμματα που είχαν υποβληθεί στην Ευρωπαϊκή Ένωση στο Γ΄ Κοινοτικό Πλαίσιο Στήριξης τα τριάντα να είχαν μηδενική απορρόφηση! Δεν είναι δυνατόν στην παιδεία να είχαμε ρυθμούς απορρόφησης των κοινοτικών χρημάτων της τάξεως του 5%-6% και αντίστοιχα στην υγεία! Από τώρα, λοιπόν, είναι θετικό που θα αρχίσουμε να συζητούμε, να προγραμματίζουμε και να σχεδιάζουμε το Δ΄ Κοινοτικό Πλαίσιο Στήριξης. 
      Κύριε Υφυπουργέ, εγώ θα ήθελα να υποβάλω την εξής παράκληση: Αυτές οι ομάδες σχεδιασμού και προγράμματος που θα συγκροτηθούν στις περιφέρειες –δεν ξέρω αν μπορείτε τώρα ή με εγκύκλιό σας- να έχουν και δυνατότητα να συγκροτηθούν σε επίπεδο νομού, διότι ήταν πάρα πολύ αρνητικό το φαινόμενο στο Γ΄ Κοινοτικό Πλαίσιο Στήριξης να μην υπάρχουν ομάδες σχεδιασμού του Γ΄ Κοινοτικού Πλαισίου Στήριξης συγκροτημένες με επιστημονικό δυναμικό σε επίπεδο νομαρχιών, με αποτέλεσμα μικροί δήμοι της χώρας, που δεν είχαν τεχνικές υπηρεσίες, προγραμματιστές και οικονομολόγους, να μένουν έξω από το Γ΄ Κοινοτικό Πλαίσιο Στήριξης. 
      Σε αυτές τις ομάδες προγράμματος νομίζω ότι πρέπει να δοθεί ευρεία αρμοδιότητα, σημαντική αρμοδιότητα, να είναι πολυπληθείς, να αγκαλιάζουν όλα τα αντικείμενα-συνδυασμούς στην ελληνική περιφέρεια.
      Και διαφωνώ με τον κύριο συνάδελφο, που κατέβηκε πριν από λίγο από το Βήμα, που υποστήριξε ότι δεν έχουν λόγο οι νομαρχίες και οι δήμοι σήμερα. Ήδη εδώ και αρκετό διάστημα φεύγουν από τα αντίστοιχα Υπουργεία σχετικές εγκύκλιοι, που προετοιμάζουν όχι μόνο το ενημερωτικό πεδίο αλλά και στην ουσία τους δήμους και τις κοινότητες, αλλά και τις νομαρχίες της χώρας, πάνω σε αυτό που τους περιμένει στο Δ΄ Κοινοτικό Πλαίσιο Στήριξης. Πάρα πολλές νομαρχίες στην Ελλάδα ετοιμάζουν αναπτυξιακά συνέδρια σύμφωνα με τις οδηγίες, οι οποίες έχουν δοθεί από το Υπουργείο Οικονομικών, το ΥΠΕΧΩΔΕ και το Υπουργείο Ανάπτυξης, προκειμένου να βρεθεί η Ελλάδα έτοιμη στο Δ΄ Κοινοτικό Πλαίσιο Στήριξης.
      Και φυσικά με την ίδια λογική εντάσσεται και το σχετικό άρθρο, που δίνει τη δυνατότητα στον Υπουργό να μεταφέρει την έδρα της διαχείρισης του προγράμματος «INTERREG» στη Θεσσαλονίκη. Είναι μέσα στο πλαίσιο της αποκέντρωσης που εξήγγειλε ο Πρωθυπουργός κ. Καραμανλής και θεωρώ πως ήταν άστοχο τόσα χρόνια η επιτροπή διαχείρισης ενός προγράμματος, όπως είναι το «INTERREG», που είναι καθαρά διασυνοριακού χαρακτήρα, να έχει έδρα την Αθήνα.
      Τώρα, λοιπόν, υπάρχει η δυνατότητα να πάει στη Θεσσαλονίκη, να διαχειριστεί προγράμματα της ελληνικής περιφέρειας με γειτονικά κράτη και, αν λάβουμε υπ΄όψιν μας ότι αυξάνονται και οι πύλες εισόδου της Ελλάδος προς τα Βαλκάνια, με το τελωνείο Εξοχής στη Δράμα και αργότερα τα δύο τελωνεία στη Θράκη, καθίσταται πολύ σημαντικός ο ρόλος της έδρας του «INTERREG»στην περιοχή της βορείου Ελλάδος.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση για τα τριάντα χρόνια από το Σύνταγμα του 1975 και στους λοιπούς χώρους του Μεγάρου της Βουλής των Ελλήνων, τριάντα έξι μαθητές και μαθήτριες και τρεις συνοδοί-καθηγητές από το 1ο Γυμνάσιο Μεταμόρφωσης.
      Τους καλωσορίζουμε.
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Μακρυπίδης.
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, συζητάμε σήμερα το νομοσχέδιο για την αμοιβαία συνδρομή των κρατών-μελών της Ευρωπαϊκής Ένωσης σχετικά με την άμεση φορολογία, τη φορολογία των τόκων. Με το νομοσχέδιο αυτό ενσωματώνονται στην ελληνική φορολογική νομοθεσία τέσσερις οδηγίες της Ευρωπαϊκής Ένωσης, που προωθούν θέματα φορολογικής συνεργασίας μεταξύ των κρατών-μελών και μάλιστα σε ένα περιβάλλον όπου κυριαρχεί σε πολύ μεγάλο βαθμό –έντονα μπορώ να πω- ο φορολογικός ανταγωνισμός.
      Δεν μπορούμε με το συγκεκριμένο σχέδιο νόμου, αυτήν την προσπάθεια ενσωμάτωσης της φορολογικής νομοθεσίας της Ευρωπαϊκής Ένωσης και την εναρμόνιση της χώρας μας, να μη δούμε το οικονομικό καθεστώς που υπάρχει σήμερα, να μην περιγράψουμε το οικονομικό περιβάλλον στο οποίο ζούμε σήμερα.
      Και ένα χρόνο διακυβέρνησης της χώρας από τη Νέα Δημοκρατία, δυστυχώς, η οικονομία, η οικονομική κατάσταση, οι εργαζόμενοι, το σύνολο των παραγωγικών δυνάμεων της χώρας βρίσκονται σε μια ανασφάλεια. Μια σειρά προβλήματα έχουν συσσωρευτεί. Και πάνω στα υπάρχοντα προβλήματα, προστέθηκαν και μια σειρά άλλα προβλήματα και σήμερα ζούμε μπροστά σε μία κατάσταση έκρηξης, είτε αυτή είναι των αγροτών είτε των εργαζομένων είτε των μικρομεσαίων. Βρισκόμαστε μπροστά σε μια έκρηξη του συνόλου των παραγωγικών δυνάμεων, των φορέων, των εργαζομένων. Και αυτό δεν είναι άμοιρο από την πολιτική που έχει ακολουθήσει η Κυβέρνηση της Νέας Δημοκρατίας ένα χρόνο τώρα.
      Κατ’ επανάληψη έχουμε συζητήσει για το ότι υπήρχαν λάθη και παραλείψεις στο παρελθόν και για το ότι η Νέα Δημοκρατία, που ανέλαβε την ευθύνη διακυβέρνησης της χώρας σε μια περίοδο συσσωρευμένων προβλημάτων, αντί να πάρει πρωτοβουλίες, για να προχωρήσει σε επίλυσή τους, όπως είπα προηγουμένως, επιδείνωσε την κατάσταση.
      Σας ήταν εύκολο μέχρι χθες, κύριε Υπουργέ, να αναφέρεστε στο παρελθόν. Όμως ένα χρόνο τώρα έχει κλείσει η σελίδα του χθες και είμαστε στο σήμερα και στο αύριο. Θα πρέπει να μας πείτε, εάν με την ακολουθούμενη οικονομική πολιτική υπάρχει προοπτική επίλυσης των προβλημάτων που απασχολούν τους εργαζόμενους, που απασχολούν την ελληνική κοινωνία, που απασχολούν τις παραγωγικές τάξεις, που απασχολούν τους φορείς. Το λέω αυτό, γιατί ήδη έχουμε μπροστά μας έναν προϋπολογισμό που εσείς ψηφίσατε και εσείς υλοποιείτε και έχουμε δει τα πρώτα δείγματα ένα μήνα μετά την ψήφιση του προϋπολογισμού. 
      Όσον αφορά το σκέλος των εσόδων, τα έσοδα υπολείπονται κατά πολύ του στόχου που εσείς βάλατε, λαμβανομένων υπόψη των δυνατοτήτων της οικονομίας και του μηχανισμού είσπραξης των εσόδων. Και αν ξεκινάμε τον πρώτο μήνα με απόκλιση και δούμε συγκριτικά με τους αντίστοιχους πρώτους μήνες όλων των προηγούμενων ετών, βλέπουμε ότι υπάρχουν σοβαρά προβλήματα. 
      Αν νομίζετε, κύριε Υπουργέ, ότι θα ξεπεράσετε αυτά τα προβλήματα με μεθόδους επιβολής στον ελεγκτικό και φοροεισπρακτικό μηχανισμό, με μεθόδους επιβολής στους μικρομεσαίους και στα αδύνατα οικονομικά κοινωνικά στρώματα, αν νομίζετε ότι επειδή υπάρχουν ανάγκες πρέπει σε κάθε περίπτωση να εισπράξετε κατά μήνα 12% ηυξημένα φορολογικά έσοδα σε σχέση με την προηγούμενη χρονιά, τότε νομίζω ότι είναι λάθος πολιτική επιλογή αυτή που έχετε κάνει. Γιατί το αφοριστικό, το γενικό 12%, μπορεί εν μέρει να καλύψει κάποιες ανάγκες του προϋπολογισμού, όμως δίνει το δικαίωμα σε όλους μας να πούμε ότι δεν έχετε συγκεκριμένη οικονομική πολιτική, ότι δεν έχετε αναπτυξιακή πολιτική, ότι δεν έχετε σωστή εισπρακτική πολιτική.
      Αντί να στραφείτε, κύριε Υπουργέ, στην αύξηση των εσόδων με περιστολή της φοροδιαφυγής, αντί να κινηθείτε στην κατεύθυνση της αύξησης των εσόδων από τους έχοντες και κατέχοντες, ακολουθείτε τη γενική πολιτική του 12% σε όλους, που σημαίνει πολύ απλά –γιατί αυτό ζει πλέον η αγορά, αυτό ζουν οι μικρομεσαίοι- ζουν τη λαίλαπα της φορολογικής επιδρομής, που ήδη έχετε ξεκινήσει. 
      Εσείς δέκα χρόνια στην Αντιπολίτευση λέγατε ότι ετοιμάζεστε για μια συγκεκριμένη και ολοκληρωμένη αναπτυξιακή πρόταση, που κατ’ επέκταση θα έφερνε και υγιή φορολογικά έσοδα. Αποδείχθηκε πολύ σύντομα –πριν κλείσετε ένα χρόνο στην Κυβέρνηση- ότι ακολουθείτε τη λανθασμένη, την πεπατημένη της φορολογικής επιδρομής. Αυτή η επιδρομή ξέρουμε πού στρέφεται. Στρέφεται στους μικρομεσαίους, στους εμπόρους, στους βιοτέχνες, στους μισθωτούς και στους συνταξιούχους με τη φορολογική επιβάρυνση που επιβάλατε.
      Σας ρωτώ, κύριε Υπουργέ, το εξής: Ήδη διανύουμε το δεύτερο μήνα του νέου έτους. Γιατί ακόμα δεν έχετε εξαγγείλει και δεν έχετε δώσει στους εργαζομένους, στους μισθωτούς την εισοδηματική πολιτική που εξαγγείλατε; Αντί αυτού, ήδη έχουμε σήμερα την ηυξημένη παρακράτηση που επιβάλατε με το νέο φορολογικό νόμο. 
      Σήμερα οι εργαζόμενοι δεν έχουν πάρει ούτε την προβλεπόμενη –αλλά ακόμα δεν την έχετε κάνει πιο συγκεκριμένη- εξαγγελθείσα εισοδηματική πολιτική και έχουμε για πρώτη φορά μείωση του πραγματικού εισοδήματος, μείωση και του ονομαστικού εισοδήματος, αφού δεν έχετε δώσει την αύξηση και αφού γίνεται αυξημένη φορολογική παρακράτηση. Θα μπορούσα να αναφερθώ και σε μια σειρά άλλα ζητήματα, αλλά θα μας δοθεί η ευκαιρία να γίνει αυτό και σε άλλες επαφές. 
      Όμως θα ήθελα, κύριε Πρόεδρε, να αναφερθώ στο συγκεκριμένο σχέδιο νόμου κάνοντας μια γενικότερη αναφορά στην οικονομία και τη φορολογική πολιτική. Θα σταθώ σε δύο σημεία, όσον αφορά το συγκεκριμένο σχέδιο νόμου. Ποια είναι η λογική των οδηγιών της Ευρωπαϊκής Ένωσης; Είναι ότι θέλει να υπάρχουν ίσοι κανόνες, ίση φορολογική μεταχείριση όσον αφορά και τις τοποθετήσεις κεφαλαίων σ΄ όλες τις χώρες, σ’ όλα τα κράτη-μέλη. 
      Μέσα από την αξιοποίηση αυτών των οδηγιών επιτυγχάνουμε να έχουμε τη διακίνηση των κεφαλαίων και τη φορολόγησή τους νόμιμα. Με το σχέδιο νόμου μπορούμε να πούμε ότι παίρνουμε τους τόκους από εκεί που είναι κατατεθειμένοι, από εκεί που είναι κατατεθειμένα τα επενδυτικά κεφάλαια, κυρίως όμως συγχρόνως μας δίνει τη δυνατότητα να παίρνουμε και πληροφορίες, που δεν είχαμε μέχρι χθες σχετικά με την πηγή των κεφαλαίων και να έχουμε στη διάθεσή μας και σαν χώρα τα πλήρη στοιχεία τους.
      Αυτό είναι το πνεύμα της εναρμόνισης των οδηγιών που σήμερα ψηφίζουμε. Και μπαίνει το εξής ερώτημα, κύριε Υπουργέ: Πριν από δέκα μήνες προλάβατε και φέρατε στη Βουλή ένα νομοσχέδιο, που αντίκειται σ΄ αυτήν τη συγκεκριμένη οδηγία της Ευρωπαϊκής Ένωσης. Είναι σε πλήρη διάσταση. Καταλαβαίνουμε τη σκοπιμότητα για την οποία το κάνατε. Είχατε σοβαρά προβλήματα εσόδων –αναφέρθηκα προηγουμένως- και κάτω από αυτήν την πίεση προχωρήσατε στη νομοθέτηση του δήθεν επαναπατρισμού ξένων κεφαλαίων, νομιμοποιώντας το οικονομικό έγκλημα, δίνοντας αμνηστία στο οικονομικό έγκλημα, στη φοροδιαφυγή, στη φοροκλοπή, στο λαθρεμπόριο, σε χρήματα που προέκυψαν από το οικονομικό έγκλημα και τα οποία ήταν στο εξωτερικό. Τα νομιμοποιήσατε. 
      Καταλαβαίνω, επαναλαμβάνω, την ανάγκη που σας οδήγησε να το κάνετε, ήταν η ανάγκη είσπραξης εσόδων, όμως σήμερα -με την υιοθέτηση της συγκεκριμένης οδηγίας- αυτός ο νόμος, ο 3592/2004, είναι σε διάσταση. Θα πρέπει να τον πάρετε πίσω, κύριε Υπουργέ. Και στη συγκεκριμένη ερώτηση που έγινε από τον Ευρωβουλευτή του Συνασπισμού, η Ευρωπαϊκή Ένωση έχει ήδη αποφανθεί και κινδυνεύει η χώρα μας να οδηγηθεί στο Ευρωπαϊκό Δικαστήριο και να έχουμε ποινές σχετικά με τη συγκεκριμένη νομοθεσία. Άρα, υπάρχει σοβαρό πρόβλημα. Τι θα κάνετε, κύριε Υπουργέ, με τη νομοθετική πρωτοβουλία που πήρατε και σε σχέση με την εναρμόνιση με την οδηγία που συζητούμε σήμερα και με τα άλλα κράτη της Ευρωπαϊκής Ένωσης; 
      Και θα ήθελα να κλείσω, κύριε Πρόεδρε, σχετικά με το δεύτερο στοιχείο που είχαμε στη διάθεσή μας, που ήταν η συγκέντρωση στοιχείων σχετικά με τα εισοδήματα και με τους τόκους που παίρνουν Έλληνες στα άλλα κράτη της Ευρωπαϊκής Ένωσης, στο εξωτερικό. 
      Σήμερα, κύριε Υπουργέ, η αρμόδια Διεύθυνση Διεθνών Σχέσεων έχει μηχανογραφηθεί; Όχι. Ποια είναι η προοπτική της, ούτως ώστε να μπορεί να αξιοποιεί τα στοιχεία που θα παίρνει από τα άλλα κράτη της Ευρωπαϊκής Ένωσης, σχετικά με τις καταθέσεις που έχουμε και σχετικά με την απόδοση της διαφοράς του ύψους των τόκων; Υπάρχουν τρία κράτη της Ευρωπαϊκής Ένωσης για τα οποία μέσα από τη συγκεκριμένη οδηγία, την οποία εμείς καλούμαστε να ψηφίσουμε σήμερα, οι τόκοι των καταθέσεων είναι για τα τρία πρώτα χρόνια 15%, για τα επόμενα τρία χρόνια 25% και εφεξής 35%. Εσείς με νομοθετική πρωτοβουλία το Νοέμβριο το πήγατε στο 10%. Θα κληθούμε να καταβάλουμε τη διαφορά στους υπηκόους των άλλων κρατών, που έχουν τόκους καταθέσεων στη χώρα μας. 
      Και υπάρχει το πρόβλημα, όπως είπα, του ότι δεν έχει μηχανογραφηθεί η αρμόδια Διεύθυνση Διεθνών Σχέσεων και εκεί έρχεστε να δείξετε για μία ακόμη φορά, κύριε Υπουργέ, την εκτίμηση που έχετε, την αντίληψη που έχετε και τη ρεβανσιστική τακτική που ακολουθείτε στο δημόσιο. Προχθές έγινα μάρτυρας μετάθεσης στελέχους της αρμόδιας Διεύθυνσης Διεθνών Σχέσεων. Τμηματάρχης με είκοσι πέντε χρόνια υπηρεσία, με τέσσερις γλώσσες μετατέθηκε στην Κτηματική Υπηρεσία του Δημοσίου. Και επειδή είστε γνώστης της Υπηρεσίας ξέρετε ότι είναι η Υπηρεσία που στέλνουμε τους διωκόμενους ενδεχόμενα για κάποια άλλα παραπτώματα. 
      Και ερωτώ: Έτσι, κύριε Υπουργέ, θα πετύχει αυτή η προσπάθεια η νομοθετική που κάνουμε σήμερα, η εναρμόνιση με την Ευρωπαϊκή Ένωση σ΄ ένα σοβαρό αντικείμενο, που είναι η φορολογία εισοδήματος και οι τόκοι και που σημαίνει αξιοποίηση έτι περαιτέρω της αρμόδιας διεύθυνσης και του στελεχιακού δυναμικού, όταν αντιμετωπίζονται στελέχη μ΄ αυτόν τον τρόπο; 
      ΠΡΟΕΔΡΕΥΩΝ (Ιωάννης Τραγάκης): Ο κ. Γείτονας έχει το λόγο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν έχω να προσθέσω τίποτε, για τα τέσσερα κεφάλαια του νομοσχεδίου που ενσωματώνουν τις κοινοτικές οδηγίες για την αμοιβαία συνδρομή κρατών-μελών της Ευρωπαϊκής Ένωσης σε θέματα φορολογίας, σε όσα είπε ο εισηγητής μας και οι προλαλήσαντες συνάδελφοι. 
    Πάντως υπάρχει το ερώτημα που άκουσα προηγουμένως να θέτει και ο συνάδελφος κ. Μακρυπίδης, κύριε Υπουργέ. Μας είχατε υποσχεθεί να μας δώσετε το τι απέδωσε τελικά αυτός ο νόμος σας του «ξεπλύματος του χρήματος». Είχατε επιφυλαχθεί φυσικά για τη λήξη της προθεσμίας του νόμου, αλλά θα μπορούσατε να μας δώσετε και τώρα συγκεκριμένα στοιχεία για το διαρρεύσον διάστημα. 
    Παίρνω κυρίως το λόγο, κύριε Πρόεδρε, για να αναφερθώ στο κεφάλαιο 5, στις άλλες διατάξεις του νόμου και ιδιαίτερα στο άρθρο 19. Με το άρθρο 19 συγκροτούνται ομάδες σχεδιασμού προγράμματος σε κάθε Υπουργείο και περιφέρεια για την εκπόνηση του εθνικού στρατηγικού σχεδίου της περιόδου 2007-2013. Οι ομάδες αυτές, όπως προβλέπει η ρύθμιση, θα λειτουργήσουν στο πλαίσιο του ν. 2860/2000, ειδικότερα στο πλαίσιο των ειδικών επιτροπών διαχείρισης που έχει προσδιορίσει αυτός ο νόμος. Είναι ο νόμος ο οποίος καθόρισε το 2000 το σύστημα εποπτείας και παρακολούθησης της διαχείρισης όλου του Γ΄ Κοινοτικού Πλαισίου Στήριξης. 
    Παίρνω το λόγο, κύριε Υπουργέ, για να επανέλθω σε δύο ζητήματα, τα οποία είχα θέσει στη Διαρκή Επιτροπή και για τα οποία δεν πήρα ακόμα απάντηση. 
    Πρώτο ζήτημα. Ρυθμίζετε σ΄ ένα νόμο άσχετο, που ενσωματώνει κοινοτικές οδηγίες για τη φορολογία, ένα θέμα το οποίο, κατά τη γνώμη μου –και δεν το βάζω μόνο στο επίπεδο του Κανονισμού της Βουλής, αλλά και της ουσίας της πολιτικής- θα έπρεπε να εισαχθεί και να συζητηθεί αυτοτελώς. Τακτοποιείτε μ΄ αυτήν τη ρύθμιση του άρθρου 19 το θέμα της διοικητικής, της υπηρεσιακής δομής και λειτουργίας, του μηχανισμού στήριξης του σχεδιασμού από τη Δημόσια Διοίκηση. Αυτό γίνεται χωρίς πραγματικά να γνωρίζει η Βουλή, ο ελληνικός λαός, εμείς ως Αντιπολίτευση –γιατί δεν έχουν συζητηθεί πουθενά- τις κατευθύνσεις και τους στόχους του νέου αναπτυξιακού προγράμματος. 
    Κατά τη δική μου αντίληψη, αυτό είναι ένα μείζον θέμα. Έχει σχέση με το δημοκρατικό προγραμματισμό και δεν μπορούμε να το περνάμε en passant. Σας ζήτησα να μας πείτε, πότε θα ενημερώσετε τη Βουλή, τον ελληνικό λαό, τις περιφέρειες για τη σύνταξη αυτού του νέου εθνικού αναπτυξιακού προγράμματος της νέας περιόδου, που προφανώς θα έχει σχέση με το Δ΄ Κοινοτικό Πλαίσιο Στήριξης. Νομίζω ότι θα ήταν μια καλή ευκαιρία, με τη ρύθμιση που θα έπρεπε να φέρετε αυτοτελώς, να γίνει μία εκτεταμένη συζήτηση στη Βουλή γι’ αυτό το ζήτημα. 
    Ποια είναι η πολιτική σας βούληση; Ποιες είναι οι κατευθύνσεις, με τις οποίες θα συνταχθεί αυτό το σχέδιο; Ποιες είναι οι προτεραιότητες που θα βάλετε; Είναι καθοριστικής σημασίας τα Κοινοτικά Πλαίσια για την ανάπτυξη της χώρας. Εσείς και εδώ μας αφήνετε «θολό» τοπίο. Δεν σας ανησυχεί η επενδυτική άπνοια των έντεκα μηνών; Δεν θα πρέπει να προετοιμαστούμε ιδιαίτερα για το Δ΄ Κοινοτικό Πλαίσιο Στήριξης εγκαίρως; 
    Είχα την ευκαιρία, στη συζήτηση του νομοσχεδίου του ΥΠΕΧΩΔΕ για τις μελέτες, να αναφερθώ και σ’ αυτό το ζήτημα. Και τις κατευθύνσεις πρέπει να έχουμε, κύριε Υπουργέ, εγκαίρως –φυσικά κατευθύνσεις που θα εγκριθούν και εξειδικευθούν με διαδικασίες δημοκρατικού προγραμματισμού –για να έχουμε «ώριμες» δράσεις και έργα. Γι’ αυτό αναφέρθηκα και στις μελέτες και είπα στον κ. Σουφλιά ότι έχασε πολύ χρόνο. Γιατί με το νέο νόμο, θα πρέπει να ετοιμάσουμε τις μελέτες των έργων, τα οποία θα ενταχθούν στο Δ΄ Κοινοτικό Πλαίσιο Στήριξης.
    Επίσης, είχα αναφερθεί και στο εξής ζήτημα. Πρόσφατα, μετά από μια κυβερνητική σύσκεψη, ακούσαμε τους αρμόδιους Υπουργούς να ανακοινώνουν ότι θα τροποποιήσετε το ν. 2860/2000. Είναι ο νόμος, ο οποίος καθορίζει τα της διαχείρισης, εποπτείας του Κοινοτικού Πλαισίου Στήριξης. Έγινε από μας. Μ΄ αυτόν το νόμο δομήθηκε το σύστημα διαχείρισης. Ασφαλώς μπορεί να έχουν ανακύψει προβλήματα ή να προκύπτουν από τις συμφωνίες και απαιτήσεις της Ευρωπαϊκής Ένωσης νέες ανάγκες για διοικητικούς μηχανισμούς. 
    Και σ’ αυτό το ζήτημα, εφ’ όσον συζητούμε το άρθρο 19, θα έπρεπε να έχουμε τις προθέσεις της Κυβέρνησης. Νομίζω ότι και τα δύο είναι σημαντικά ζητήματα, για να τα ξεπερνά η Κυβέρνηση. Αυτή είναι η πρώτη μου παρατήρηση. Είναι θέματα, τα οποία είχα θέσει και στη Διαρκή Επιτροπή και περίμενα σήμερα η Κυβέρνηση να ενημερώσει κατ’ αρχήν το Σώμα, τη Βουλή. Χάθηκε μια ευκαιρία που δόθηκε, για να γνωρίζουμε προς τα πού κινούμεθα και να το γνωρίζουν και όλοι οι φορείς. 
	Η δεύτερη παρατήρηση και το δεύτερο ζήτημα που είχα θέσει, είναι η ρύθμιση της παραγράφου 3, εδάφιο 10 του άρθρου 19. Προβλέπεται η στελέχωση των ομάδων με «ιδιώτες με σχέση μερικής απασχόλησης». Ας το ακούσουν και οι συνάδελφοι της Νέας Δημοκρατίας. Καταρχήν, εμένα δεν μου είναι σαφές ποιο είναι αυτό το εργασιακό καθεστώς, τι θα πει «ιδιώτης με σχέση μερικής απασχόλησης». Άρα, είναι ένα θέμα το οποίο θα πρέπει να ξεκαθαριστεί. 
	Πέραν τούτου, εκείνο που έχει σημασία, είναι ότι και για το Β΄ Κοινοτικό Πλαίσιο Στήριξης και για το Γ΄ Κοινοτικό Πλαίσιο Στήριξης συνεστήθη μέσα στη Δημόσια Διοίκηση ένα «νέο δίκτυο διοίκησης» για όλα τα σχετικά θέματα του Κοινοτικού Πλαισίου Στήριξης. Στο Β΄ Κοινοτικό Πλαίσιο Στήριξης τα πράγματα ήταν πιο απλά. Στο Γ΄ Κοινοτικό Πλαίσιο Στήριξης και με βάση το ν. 2860 και τις απαιτήσεις της Ευρωπαϊκής Ένωσης, έγιναν πιο «σφιχτά» τα συστήματα διαχείρισης. Εν πάση περιπτώσει, εκεί αξιοποιήθηκε ένα σπουδαίο επιστημονικό προσωπικό, το οποίο έχει συσσωρευμένη γνώση και εμπειρία και θα πρέπει να αξιοποιηθεί. Όλες αυτές οι ομάδες λοιπόν και το προσωπικό τους θα πρέπει να αξιοποιηθούν. Έχουν τεχνογνωσία και ικανότητα. 
      Το κράτος, για να είναι αποδοτικό, πέρα από την έμπνευση ή τις κατευθύνσεις, θα πρέπει να έχει και συνέχεια. Και η συνέχεια πραγματικά σηματοδοτείται με την αξιοποίηση της γνώσης και της εμπειρίας που αποκτά η Δημόσια Διοίκηση, αυτό που λέμε «κεφάλαιο της γραφειοκρατίας» με την καλή έννοια.
	Φοβάμαι –γι’ αυτό επιμένω σ’ αυτήν την παράγραφο- ότι με τη ρύθμιση αυτή επιχειρείται παράκαμψη του έμπειρου προσωπικού, όπως έγινε και σε άλλες περιπτώσεις και ίσως ανοίγει ένα «παραθυράκι» για τις εξυπηρετήσεις «ημετέρων». Σε τέτοια περίπτωση θα είναι ολέθριο. 
	Είστε υποχρεωμένοι ως Κυβέρνηση –και τελειώνω μ’ αυτό, κύριε Πρόεδρε- αξιοποιώντας τα θετικά και τα αρνητικά από την εμπειρία της διαχείρισης του Α΄ Κοινοτικού Πλαισίου Στήριξης, από την τότε κυβέρνηση της Νέας Δημοκρατίας, αλλά και των Β΄ και Γ΄ Κοινοτικών Πλαισίων Στήριξης ουσιαστικά από τις κυβερνήσεις του ΠΑΣΟΚ και ενόψει του Δ΄ Κοινοτικού Πλαισίου Στήριξης, να εργαστείτε με ευσυνειδησία και με επιμέλεια ως Προμηθείς και όχι ως Επιμηθείς. Για να μπορέσουμε να αξιοποιήσουμε όλες τις δυνατότητες που μας παρέχονται από τη συμμετοχή μας στην Ευρωπαϊκή Ένωση.  
	Κύριε Πρόεδρε, μ’ αυτές τις παρατηρήσεις ήθελα να κλείσω την ομιλία μου και παρακαλώ τον κύριο Υπουργό επιτέλους να μας απαντήσει. Είναι μία περίεργη τακτική της Κυβέρνησής της Νέας Δημοκρατίας. Θίγουμε ζητήματα, αυτός είναι ο ρόλος της Αντιπολίτευσης. Συνήθως ή εκνευρίζεστε –και δεν αναφέρομαι προσωπικά σε σας, αλλά σε πολλούς Υπουργούς σας, το είδαμε και χθες με τον κ. Σουφλιά- ή σιωπάτε. Επιτέλους δώστε μας ορισμένες απαντήσεις. 
      Η συζήτηση στη Βουλή θα πρέπει να είναι ζωντανή. Δεν μπορεί να κάνουμε διάλογο κωφών εδώ. Ετέθησαν πέντε ζητήματα με αφορμή το νομοσχέδιο. Η Κυβέρνηση οφείλει να ενημερώσει το Σώμα για τις απόψεις της -δεν έχει σημασία αν συμφωνούμε ή αν διαφωνούμε. Για να διαφωτιστεί και να ενημερωθεί και μέσα από το διάλογο που γίνεται στη Βουλή ο ελληνικός λαός. 
      Κυρίες και κύριοι συνάδελφοι, όχι με διαξιφισμούς, αλλά με διάλογο, με διάλογο ουσιαστικό που φέρνει ότι τα θέματα στο φως, πραγματικά θα αναβαθμιστεί και το κύρος του Κοινοβουλίου και το δικό μας κύρος.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο Υφυπουργός Οικονομίας και Οικονομικών κ. Ρεγκούζας έχει το λόγο.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κυρίες και κύριοι συνάδελφοι, καταρχήν ας διευκρινίσουμε ότι η προσαρμογή στην εθνική νομοθεσία των κοινοτικών οδηγιών αποτελεί υποχρέωση της χώρας μας από τη συμμετοχή μας στην Ευρωπαϊκή Ένωση. Πρώτον, δεν είναι όλες οι οδηγίες υποχρεωτικού χαρακτήρα και δεύτερον –και το κυριότερο- δεν λύνουν όλα τα προβλήματα που ανακύπτουν από τον ανταγωνισμό των οικονομιών των ευρωπαϊκών χωρών.
      Οι όποιες παρεμβάσεις γίνονται μέσω των οδηγιών, είναι για να διαφυλαχθούν οι κανόνες του θεμιτού ανταγωνισμού μεταξύ των χωρών. Και βέβαια, όταν γίνεται μια προσαρμογή για ένα συγκεκριμένο θέμα φορολογιών, όπως είναι αυτές οι οδηγίες, δεν σημαίνει ότι λύνονται και θέματα, τα οποία δεν υπάρχουν ουσιαστικά στο περιεχόμενο των οδηγιών. Παραδείγματος χάριν, ειπώθηκε ότι μέσω των οδηγιών λύεται το θέμα της διακίνησης κεφαλαίων στην Ευρωπαϊκή Ένωση. Δεν υπάρχει τέτοιο πράγμα. Καμία απ’ αυτές τις οδηγίες δεν μιλάει για διακίνηση κεφαλαίων στην Ευρωπαϊκή Ένωση. 
      Αντίθετα οι τέσσερις αυτές οδηγίες, όπως πολύ καλά γνωρίζετε, έπρεπε να είχαν ενσωματωθεί στο εθνικό δίκαιο μέχρι 31/12/2003. Εμείς, λοιπόν, δεν κάνουμε τίποτε άλλο από το να επισπεύσουμε και να προσαρμοστούμε στις ευρωπαϊκές μας υποχρεώσεις και βέβαια να συμπράξουμε και εμείς στην προσπάθεια που γίνεται στην Ευρωπαϊκή Ένωση, για να διαμορφωθούν κανόνες που να υπηρετούν το θεμιτό ανταγωνισμό μεταξύ των χωρών. 
      Όταν π.χ. μιλάμε γι’ αυτές τις οδηγίες –και θα αναφερθώ αναλυτικά- όταν μιλάμε για προβλέψεις για τη φορολόγηση των τόκων, μιλάμε μόνο και μόνο γι’ αυτό. Τα κράτη-μέλη της Ευρωπαϊκής Ένωσης π.χ. για λόγους πολιτικούς και οικονομικούς, αλλά και άλλους, δεν είναι διατεθειμένα να συμπράξουν στη διαμόρφωση ενιαίων κανόνων φορολόγησης. Αυτό το κάνουν, γιατί υπάρχουν και ιδιομορφίες μεταξύ των χωρών που δεν επιτρέπουν κάτι τέτοιο. 
      Με την έννοια λοιπόν αυτή, οι τέσσερις οδηγίες μιλάνε για την αμοιβαία συνδρομή των αρμοδίων αρχών των κρατών-μελών στον τομέα της άμεσης φορολογίας. Αυτό είναι ξεκαθαρισμένο. Παραδείγματος χάριν για το φόρο εισοδήματος, για την άμεση φορολογία, είναι ξεκαθαρισμένο στο επίπεδο της Ευρωπαϊκής Ένωσης ότι ο υπόχρεος στην φορολογική υποχρέωση καθορίζεται με βάση ή την έδρα της επιχείρησης που ασκεί μια κάποια δραστηριότητα ή με βάση την κατοικία διαμονής. Για την έμμεση φορολογία, όπως η φορολογία των τόκων, ξεκαθαρίζεται επίσης στο επίπεδο της Ευρωπαϊκής Ένωσης ότι οι φορολογίες αυτές επιβάλλονται, αν προβλέπεται φορολόγηση στις χώρες που πραγματοποιούνται οι συγκεκριμένες πράξεις. 
      Ειπώθηκαν πολλά εδώ ότι πρέπει να γνωρίζουμε, όπως ποιοι είναι οι Έλληνες που έχουν καταθέσεις στο εξωτερικό κλπ. Τέτοια δυνατότητα δεν υπάρχει. Και το τραπεζικό απόρρητο και η μη παραβίαση των ατομικών δεδομένων δεν επιτρέπουν κάτι τέτοιο, αλλά και η αυτοτέλεια των οικονομιών των Ευρωπαϊκών χωρών δεν το επιτρέπει. Επομένως,  τέτοια δυνατότητα δεν υπάρχει για να ενημερωθεί η Βουλή και ο ελληνικός λαός. Αν υπήρχε κάτι τέτοιο, θα υπήρχαν προβλήματα παραβίασης της συνθήκης, της συμφωνίας με την οποία, έχουμε μπει στην Ευρωπαϊκή Ένωση, με βάση και κανόνες του Συμφώνου Σταθερότητας και άλλους κανόνες.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ) 
      Η οδηγία 93, λοιπόν, έχει αυτόν το ρόλο. Η 2003/48 αφορά τη φορολόγηση εισοδημάτων υπό μορφή τόκων, τις αποταμιεύσεις που αποκτούν τα φυσικά πρόσωπα. 
      Όπως θα είδατε, όμως, με την τελευταία παρέμβαση που έκανε η Κυβέρνηση, δεν ορίζει εδώ η οδηγία αυτή πόσο θα φορολογούνται οι τόκοι σε κάθε χώρα. Απλά και μόνο καθορίζει ότι αν κάποιος αποκτά τόκους καταθέσεων π.χ. σε μια Ευρωπαϊκή χώρα, μέλος της Ευρωπαϊκής Ένωσης, η φορολόγηση γίνεται στη χώρα που αποκτιέται το εισόδημα.
      Ετέθη το ερώτημα αν είναι υποχρεωμένος ο Έλληνας πολίτης, που έχει εισοδήματα τυχόν εκεί από τόκους, να τα δηλώσει στις φορολογικές του δηλώσεις στο εσωτερικό της χώρας. Τέτοια υποχρέωση δεν υπάρχει. Υπάρχει, όμως, δυνατότητα να τα δηλώσει υπό μορφή πληροφοριακών στοιχείων. 
      Η οδηγία 49/2003 αφορά την καθιέρωση κοινού συστήματος φορολόγησης των τόκων και των δικαιωμάτων και τίποτα περισσότερο. 
      Η οδηγία 2003/92 έχει σχέση με την εναρμόνιση της ελληνικής νομοθεσίας περί ΦΠΑ με τις διατάξεις της συγκεκριμένης οδηγίας για λόγους ίσης αντιμετώπισης και εφαρμογής του ανταγωνισμού. Αφορά τον προσδιορισμό του τόκου παραδόσεως αερίου, μια καινούργια προσαρμογή, μέσω του συστήματος διανομής του φυσικού αερίου και της ηλεκτρικής ενέργειας.
      Δηλαδή αυτές είναι αναγκαίες προσαρμογές που έχουν συμφωνηθεί και μάλιστα από την προηγούμενη κυβέρνηση. Και βεβαίως οι κυβερνήσεις αποτελούν τη συνέχεια της λειτουργίας του κράτους. Και βεβαίως συμπράττουν και συμφωνούν πολλές φορές σε πολιτικές που ξεδιπλώνονται μέσα στην Ευρωπαϊκή ‘Ενωση. 
      Με την ευκαιρία, όμως, αυτών των προσαρμογών και τη σημερινή συζήτηση, έγινε πολύς λόγος και για άλλα ζητήματα, που δεν έχουν σχέση με τη συζήτηση ακριβώς αυτών των οδηγιών. 
      Επαναπατρισμός. Να το επαναλάβω για άλλη μια φορά, κυρίες και κύριοι συνάδελφοι, διότι γίνεται μια προσπάθεια είτε διαστρέβλωσης είτε κάποιοι δεν θέλουν να το καταλάβουν. 
      Η νομοθετική πρωτοβουλία που έφερε η Κυβέρνηση  στη Βουλή, δεν είχε και δεν έχει σκοπό να λύσει το δημοσιονομικό πρόβλημα της χώρας, γιατί είναι «ασπιρίνες» μια τέτοια εξέλιξη μπροστά στο πρόβλημα που αντιμετωπίζει η ελληνική οικονομία. Γιατί; Η προσπάθεια που έγινε, είναι τα κεφάλαια τα οποία βρίσκονται αποθετημένα σε τράπεζες του εξωτερικού, με κάποιες προϋποθέσεις που ορίζει και το τραπεζικό σύστημα για την ασφάλεια των συναλλαγών, αλλά και για την προστασία για το «μαύρο» χρήμα, όπως λέμε, να έλθουν στη χώρα, να κινητοποιηθούν οι παραγωγικές δυνάμεις, να διευρυνθεί η λειτουργία της οικονομίας, να αναθερμανθεί η οικονομία, που, όπως πολύ σωστά επισημαίνετε, έχει σήμερα τεράστια προβλήματα, και που είναι πολύ μεγάλη συζήτηση το γιατί δημιουργήθηκαν και πώς δημιουργήθηκαν. Και όπως ξέρετε τα προβλήματα της οικονομίας δεν έχουν στατικό χαρακτήρα. Έχουν αναδιανεμητικό χαρακτήρα, έχουν μία αλληλοσύνδεση μεταξύ τους, αλλά έχουν και μία αλληλουχία με τα προηγούμενα γεγονότα και τις πολιτικές που εφαρμόστηκαν τα προηγούμενα χρόνια. Να τα δούμε όλα αυτά τα πράγματα. Και να μη θέλουμε εν ονόματι της πολιτικής δημοκοπίας, θα μου επιτρέψετε να πω, πολλές φορές και της προσπάθειας να αποτρέψουμε τις όποιες πολιτικές ευθύνες για ό,τι έχει δημιουργηθεί μέχρι σήμερα, να προσπαθούμε να τα φορτώσουμε στη σημερινή Κυβέρνηση πριν ακόμα ξεδιπλώσει το  πρόγραμμα τετραετίας που έχει ψηφιστεί από τον ελληνικό λαό και πριν τελικά δοκιμαστούν οι όποιες  στρατηγικές στην πολιτική της οικονομίας. 
      Εμείς, επαναλαμβάνω για ακόμα μια φορά, δεν επιλέγουμε την πολιτική των προηγούμενων κυβερνήσεων. Δηλαδή των συνεχών φορολογιών, των νόθων αποκρατικοποιήσεων, της μεταφοράς των υποχρεώσεων στο μέλλον, τις όποιες προσπάθειες μεταφοράς στο παρελθόν κάποιων πολιτικών που ουσιαστικά δημιούργησαν τα προβλήματα. Εμείς επιμένουμε σε μια συγκεκριμένη πολιτική. Επιλέγουμε την ήπια δημοσιονομική προσαρμογή όπως έχουμε πει. Και το έχουμε πει αυτό πραγματικά γιατί έχουμε κατανοήσει απολύτως -και νομίζω ότι το έχουν κατανοήσει όλοι οι πολίτες- ότι το πρόβλημα σήμερα της ελληνικής οικονομίας εστιάζεται και τροφοδοτείται από δύο βασικές πηγές. Η μια είναι η χαμηλή ανταγωνιστικότητα της ελληνικής οικονομίας και το δεύτερο είναι το δημοσιονομικό πρόβλημα της χώρας. 
      Το δημοσιονομικό πρόβλημα της χώρας οι Έλληνες γνωρίζουν πώς δημιουργήθηκε εν πολλοίς. Και το δεύτερο, η χαμηλή ανταγωνιστικότητα επηρεάστηκε από τις πολιτικές που εφαρμόστηκαν μέχρι σήμερα. 
      Για να ξεφύγουμε, λοιπόν, από το πρόβλημα, επιλέγουμε την ήπια δημοσιονομική προσαρμογή και το νοικοκύρεμα της οικονομίας, την προσπάθεια όχι επιβολής νέων φόρων, αλλά την προσπάθεια κλεισίματος των κρουνών διαφυγής των κρατικών εσόδων που τα πληρώνουν όλοι οι Έλληνες, αλλά τα οικειοποιούνται ήδη οι πολύ «έξυπνοι», που λειτουργούν ασύδοτα μέχρι σήμερα. Και το δεύτερο η ανάπτυξη της οικονομίας, που είναι και ο βασικός πολιτικός στόχος της νέας διακυβέρνησης, υπηρετείται με συγκεκριμένες πολιτικές, πολιτικές ανάπτυξης, πολιτικές κινήτρων, πολιτικές προσέλκυσης επενδύσεων, πολιτικές που ενισχύουν τον εξαγωγικό τομέα της χώρας, πολιτικές που έχουν σχέση με το στρατηγικό σχεδιασμό της νέας διακυβέρνησης σε συγκεκριμένους τομείς που έχουν και προοπτική να αποδώσουν.
      Με αυτή, λοιπόν, την έννοια, η προσπάθεια της Κυβέρνησης είναι διαρκής και δεν πρόκειται να σταματήσει. Και  βέβαια δεν πρόκειται να υπακούσουμε στις φωνές εκείνες που θέλουν να μας οδηγήσουν στην πολιτική των προηγούμενων κυβερνήσεων, δηλαδή της εύκολης πολιτικής, της επιβολής νέων φόρων στους πολίτες, γιατί γνωρίζουμε ότι οι πολίτες δεν αντέχουν άλλο και ταυτόχρονα γνωρίζουμε επίσης ότι η επιχειρηματικότητα για να αναπτυχθεί, χρειάζεται να την ενισχύσουμε και όχι να της δώσουμε και νέες επιβαρύνσεις. 
      Έγινε και αναφορά ότι τα έσοδα δεν πάνε καλά. Κυρίες και κύριοι συνάδελφοι, πολύ σύντομα θα έχετε ενημερωτικό σημείωμα από το Υπουργείο Οικονομίας στη θυρίδα σας που θα σας δείχνει τη διακύμανση των εσόδων των πέντε τελευταίων ετών. 
    Και θα διαπιστώσετε ότι τα έσοδα του 2004, παρά το γεγονός ότι υπήρχαν οι δύο εκλογικές αναμετρήσεις, παρά το γεγονός ότι υπήρχε η προετοιμασία και η εκτέλεση των Ολυμπιακών Αγώνων, παρά το γεγονός ότι υπήρξε μία χαλάρωση των φοροελεγκτικών μηχανισμών λόγω της πολιτικής αλλαγής και των αλλαγών στη Δημόσια Διοίκηση, παρ’ όλα ταύτα έχει την καλύτερη επίδοση της τελευταίας πενταετίας, 5,5% αυξητική πορεία. 
    Ταυτόχρονα θα πρέπει να πούμε και κάτι άλλο. Στο 2005, παρ’ ότι η εικόνα ακόμη δεν είναι πλήρης, η οικονομία το 2004, πέρυσι, εκινείτο με αρνητικούς ρυθμούς περίπου πλην 15%. Φέτος είναι με θετικό πρόσημο η πορεία αύξησης των εσόδων. Θα υπάρχουν τα συγκεκριμένα στοιχεία. Υπήρχε η απεργία των τραπεζών πριν από δύο ημέρες, σήμερα πιστεύω μέχρι το μεσημέρι θα έχει ολοκληρωθεί η συγκέντρωση των στοιχείων και θα είμαστε σε θέση να κάνουμε ανακοινώσεις. Σε κάθε περίπτωση όμως, τα έσοδα δεν είναι ο μοναδικός στόχος της Κυβέρνησης. Κυρίως είναι η πολιτική ανάπτυξης της οικονομίας. Και δεν μπορεί κανείς να στέκεται μεμονωμένα έτσι στα έσοδα και να προσπαθεί να κάνει κριτική παραγνωρίζοντας το αυτονόητο που υπάρχει και λειτουργεί στο εμπορικό, αλλά και στο πολιτικό management, οι στόχοι που θέτει κάθε φορά η Κυβέρνηση ή αυτός που παρακολουθεί μία λειτουργία συγκεκριμένη, όπως είναι των εσόδων του 12% που είπε ο συνάδελφος πριν, αγορεύοντας από την Αντιπολίτευση. Ο στόχος της προηγούμενης Κυβέρνησης για το 2004 ήταν 12,8%. Και κατηγορεί εμάς που βάζουμε 12% στόχο για το 2005 με συσσωρευμένα προβλήματα λόγω της ελλειμματικής πρόβλεψης των πραγματοποιήσεων. Ενώ η προηγούμενη Κυβέρνηση δεν γνωρίζει ότι πέρσι είχε θέσει ως όριο το 12,8%. Εμείς θεωρούμε ρεαλιστικούς αυτούς τους στόχους. Και βέβαια αυτούς τους στόχους δεν θα κοιτάξουμε να τους ικανοποιήσουμε ξεζουμίζοντας τους απλούς πολίτες, που ξέρουμε ότι έχουν εξαντληθεί θα κοιτάξουμε να πάρουμε τα χρήματα από εκεί ακριβώς που υπάρχει η δυνατότητα να τα εισπράξουμε. Και κυρίως η προσπάθειά μας θα είναι διαρκής, περιστολή των δαπανών, περιορισμός της διαφυγής των εσόδων, σωστή διαχείριση και ταυτόχρονα εφαρμογή μιας πολιτικής που θεωρούμε ότι έχει προοπτική ανάπτυξης. 
    Εάν πραγματικά το δικό μας όραμα δεν πραγματοποιηθεί, δεν θα πραγματοποιηθούν και ορισμένα όνειρα του ελληνικού λαού. Και μ’ αυτήν την έννοια έχουμε κατανοήσει πλήρως την αποστολή μας, αλλά και το ρόλο και την αποτελεσματικότητα που πρέπει να έχουν οι όποιες πολιτικές μας δράσεις.
    Σε ό,τι αφορά το Δ΄ Κοινοτικό Πλαίσιο Στήριξης θα θυμίσω, για να ακονίσουμε λίγο τη μνήμη μας, ότι σε παρόμοια συζήτηση εδώ στη Βουλή, σ’ αυτήν την Αίθουσα, κύριε Γείτονα, για το Γ΄ Κοινοτικό Πλαίσιο Στήριξης, η Κυβέρνηση εκώφευε. Δεν δεχόταν να κάνει συζήτηση με τα κόμματα. Εμείς δεν είπαμε ότι δεν θα κάνουμε συζήτηση με τα κόμματα. Οι επιτροπές αυτές που δημιουργούνται μέσω των νομοθετικών ρυθμίσεων και οι όποιες αλλαγές γίνονται, έχουν σαν στόχο να προωθήσουν την απορρόφηση των κοινοτικών πόρων και βεβαίως να προωθήσουν κυρίως αυτό που δεν μπόρεσε η προηγούμενη Κυβέρνηση να κάνει. Να προωθήσουν όσο το δυνατόν σε μεγαλύτερο βαθμό την περιφερειακή ανάπτυξη. 
      Για να πετύχουμε, λοιπόν, την περιφερειακή ανάπτυξη, πρέπει να απαλλαγούμε από τις στρεβλώσεις λειτουργίας των οργανισμών διαχείρισης που και εσείς ορισμένα βήματα κάνατε, αλλά δεν μπορέσατε να τις λειτουργήσετε. Οι λειτουργίες αυτές κυρίως προέρχονται από επικαλύψεις, από γραφειοκρατία και από αγκυλωτική αντίληψη, θα έλεγε κανείς, ορισμένων υπαλλήλων. Εμείς δεν είπαμε ότι θα παραμερίσουμε τους ικανούς υπαλλήλους και θα βάλουμε μερικής απασχόλησης, όπως είπατε, που δεν καταλαβαίνετε τι είναι. Είναι τεχνοκράτες οι οποίοι θα χρησιμοποιηθούν βεβαίως με τη διαδικασία της μερικής απασχόλησης όχι για να βολευτούν, αλλά για να βοηθήσουν την κοινή προσπάθεια. Και βέβαια για να μπορέσουν αυτοί οι οργανισμοί προώθησης και αξιοποίησης των κοινοτικών πόρων, να λειτουργήσουν με πιο αποτελεσματικό τρόπο. 
    Θα γίνει συζήτηση στη Βουλή, κύριε Γείτονα, μην έχετε καμία αμφιβολία. Έχετε τη δυνατότητα εξάλλου να την προκαλέσετε και εσείς ως Αντιπολίτευση. Αλλά σας προετοιμάζω να σας πω ότι τέτοια συζήτηση θα γίνει στη Βουλή. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Έτσι αισθάνεστε την ευθύνη σας για την ενημέρωση της Βουλής και του λαού; Σε ένα τέτοιο σοβαρό ζήτημα δεν αισθάνεστε ότι η ενημέρωση πρέπει να είναι πρωτοβουλία της Κυβέρνησης; 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): 	Όχι, κύριε Γείτονα. Σας είπα ότι ούτως ή άλλως θα γίνει αυτή η συζήτηση. Ταυτόχρονα, οι επιτροπές δημοκρατικού προγραμματισμού που συστήνονται στην περιφέρεια και στις νομαρχίες -γιατί θα πάρουν μέρος όλοι οι φορείς της Τοπικής Αυτοδιοίκησης στη διαμόρφωση αυτού του προγράμματος- πιστεύω ότι είναι ο καλύτερος τρόπος δημοκρατικού προγραμματισμού και όχι οι όποιες αποφάσεις από το Κοινοβούλιο. 
      Έγινε αναφορά για κατώτατο όριο φορολόγησης. Δεν υπάρχει τέτοιο πράγμα, κύριοι συνάδελφοι. Δεν είναι επιτρεπτό. Δεν συμφωνούν οι ευρωπαϊκές χώρες. Δεν μπορεί να γίνει κάτι τέτοιο. Σε ορισμένα ζητήματα είναι και πρόβλημα λειτουργίας και της δικής μας οικονομίας. 
      Σε ό,τι αφορά τα μέτρα, με τις εναρμονίσεις που κάνουμε σε μια κοινοτική οδηγία δεν μπορούμε να ξεδιπλώσουμε και όλες τις παράλληλες δράσεις και τα μέτρα που πρέπει να πάρουμε πολιτικά πλέον, για να υπηρετήσουμε το βασικό στόχο και της εναρμόνισης προς την Ευρωπαϊκή Ένωση που έχουμε την υποχρέωση, αλλά κυρίως να βελτιώσουμε τη λειτουργία του οικονομικού συστήματος και τελικά να βελτιώσουμε την οικονομία και τη ζωή των πολιτών.
      Σε ό,τι αφορά το άρθρο 19, νομίζω, κύριε Γείτονα, ότι σας απήντησα ότι ο ν. 2860 θα τροποποιηθεί στα σημεία εκείνα που θα έχουν σχέση με την εξάλειψη επικαλύψεων των διοικητικών αρχών, με την επιτάχυνση των διαδικασιών, δηλαδή, με την καλύτερη λειτουργία του κράτους, και ταυτόχρονα ότι με βάση και τον αναπτυξιακό νόμο που ψηφίστηκε πριν από λίγο ακριβώς αυτές οι παράλληλες δράσεις θα έχουν σαν στόχο να συνδράμουν στο να επιταχυνθούν όλες αυτές οι διαδικασίες. 
      Τέλος, φορολογική επιδρομή η Κυβέρνηση -όπως ξέρετε, είναι ιδιαίτερα προσεκτική- δεν έχει εξαπολύσει. Γιατί ειπώθηκε και αυτό σήμερα. Αντίθετα, δεν διακατέχεται από ρεβανσιστική πολιτική. Στις όποιες μετακινήσεις ή επιλογές στη Δημόσια Διοίκηση έχουμε αποδείξει τον τελευταίο καιρό ότι δεν λειτούργησε, τουλάχιστον στο βαθμό που λειτουργούσε, ο κομματισμός αν μη τι άλλο. Προσπαθούμε να αμβλύνουμε τον επηρεασμό του κομματισμού στη λειτουργία του κράτους και ταυτόχρονα, χωρίς να αποφεύγουμε και τα λάθη, προσπαθούμε να μην προσβάλλουμε την προσωπικότητα των Ελλήνων δημοσίων υπαλλήλων με τις επιλογές που κάνουμε.
      Με αυτές τις σκέψεις, κυρίες και κύριοι συνάδελφοι, και με την πεποίθηση ότι η νομοθετική αυτή κίνηση της Κυβέρνησης που συζητάμε σήμερα κινείται, αν μη τι άλλο, σε θετική κατεύθυνση και δεν θα επέτρεπε την ανάδειξη ενός στείρου αντιπολιτευτικού διαλόγου, θεωρώ ότι θα ψηφίσουμε με την επιφύλαξη των κομμάτων της Αριστεράς για τους λόγους που εκείνα επικαλέστηκαν  και τους οποίους εμείς σεβόμαστε. Καλώ, λοιπόν, όλους τους συναδέλφους των υπολοίπων τουλάχιστον κομμάτων να συμπράξουν σ’ αυτό το νομοθέτημα που έφερε σήμερα η Κυβέρνηση.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Γείτονας να δευτερολογήσει.
      ΚΩΝΣΤΑΝΤΙΝΟΣ ΓΕΙΤΟΝΑΣ: Νομίζω ότι χρειάζεται, κύριε Υπουργέ, σ’ αυτήν την Αίθουσα να συνεννοούμαστε. Τι σας είπα εγώ; Εγώ σας είπα για το άρθρο 19: Από την ώρα που δεν έχουμε τις κατευθύνσεις και δεν έχει γίνει καμία συζήτηση για τους στόχους του νέου εθνικού αναπτυξιακού προγράμματος και από την ώρα που για το ν. 2860, είπατε και επαναλάβατε και σήμερα, ότι θα τον τροποποιήσετε, πώς έρχεστε με το άρθρο 19 να συγκροτήσετε ομάδες σχεδιασμού οι οποίες ακουμπάνε, όπως το λέτε στην εισηγητική σας έκθεση, στις Ειδικές Επιτροπές διαχείρισης του σχετικού άρθρου του ν. 2860; Δεν βάζετε σχεδόν «το κάρο μπροστά από το άλογο»; Αυτό σας είπα.
      Δεύτερον, νομίζω ότι έχετε ευθύνη  να συζητήσετε τις κατευθύνσεις του προγράμματος. Έτσι, αισθάνεστε την ευθύνη της Κυβέρνησης. Σε ένα τόσο σοβαρό ζήτημα πρέπει να πάρει τις πρωτοβουλίες για την ενημέρωση, για μια ουσιαστική συζήτηση και υπό το φως της εμπειρίας από τη διαχείριση των προηγουμένων Κοινοτικών Πλαισίων; Εμείς, κύριε Υπουργέ,  ξέρουμε τα μέσα που διαθέτουμε ως Αντιπολίτευση, ώστε να τα αξιοποιήσουμε. Εσείς αρνείστε να πάρετε αυτήν την πρωτοβουλία; Πάνω σ’ αυτά τα ζητήματα εγώ τοποθετήθηκα καλόπιστα. Σας είπα ακόμα ότι οι συζητήσεις πάνω σ’ αυτά τα μεγάλα ζητήματα είναι που αναβαθμίζουν το κύρος του Κοινοβουλίου. Δεν έχω να προσθέσω τίποτα άλλο. Δική σας η ευθύνη.
      Όσον αφορά τους ιδιώτες, διερωτηθήκατε πως δεν το καταλαβαίνω. Ας ρωτήσω. Καταλαβαίνουν οι συνάδελφοι τι θα πει «ιδιώτης με μερική απασχόληση» στο δημόσιο; Λες και μπορεί να υπάρχει ιδιώτης με πλήρη απασχόληση στο δημόσιο; Γι’ αυτό ζήτησα να διευκρινισθεί.
    Αυτό σας είπα. Τι διατύπωση είναι αυτή; Πέραν του ότι φοβάμαι ότι ανοίγει ένα παραθυράκι παράκαμψης άξιων στελεχών τα οποία πλαισίωσαν όλες τις ομάδες εργασίας, τους διαχειριστικούς φορείς στο Β΄ και στο Γ΄ Κοινοτικό Πλαίσιο Στήριξης. Στελέχη που πρέπει να αξιοποιήσουμε για τη συνέχεια και καλύτερη απόδοση στο κράτος. 
    Ευχαριστώ.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο. 
    ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε συνάδελφε, εγώ είπα ότι θα τροποποιήσουμε το ν. 2860 στα σημεία εκείνα που δημιουργούνται επικαλύψεις και αγκυλώσεις για να διευκολύνουμε την καλύτερη λειτουργία του. Δεν είπαμε ότι θα αλλάξουμε εκ βάθρων το ν. 2860. 
    Και να σας πω και κάτι ακόμη. Ο ν. 2860 είναι νόμος των δικών σας κυβερνήσεων. Το ότι δεν υπάρχει μια στελέχωση, δεν υπάρχει μια πρόβλεψη για την οποία εγκαλείτε εμάς σήμερα, θα έπρεπε αν μη τι άλλο να επιρρίψετε ευθύνες και στο γιατί δεν έγιναν μέχρι σήμερα. Και αν, παραδείγματος χάριν, κάποιος ευθύνεται για την ελλιπή απόδοση αυτού του νόμου δεν είναι η δική μας Κυβέρνηση. 
    Εμείς λοιπόν, επειδή δεν θέλουμε να καθυστερήσουμε και επειδή οι ομάδες δημοκρατικού προγραμματισμού θα πρέπει να αρχίσουν να συζητούν, πριν συζητήσουμε ολοκληρωμένα το δημοκρατικό προγραμματισμό οι άλλοι φορείς όπως είναι και το Κοινοβούλιο, πρέπει να προχωρήσουμε. Δεν μπορούμε να περιμένουμε πότε θα ολοκληρωθεί η συζήτησή του κατ’ αρχήν, τι πρέπει ακριβώς να κάνουμε για να διαμορφώσουμε συνθήκες αλλαγής του νόμου που έχουν σχέση με δευτερεύοντα ζητήματα. 
    Ο αρχικός και βασικός στόχος του ν. 2860 ασφαλώς και δεν αλλάζει. Όμως πιστεύω ότι έχετε και εσείς την αίσθηση ότι παράλληλες δράσεις θα πρέπει να γίνουν. 
    Σε ό,τι αφορά στο θέμα της μερικής απασχόλησης. Είπαμε και επαναλαμβάνω. Ως έγκριτος νομικός γνωρίζετε ότι υπάρχουν οι συμβάσεις έργου, οι συμβάσεις εργασίας, οι συμβάσεις περιορισμένης απασχόλησης ιδιωτών. 
    ΠΡΟΕΔΡΕΥΩΝ (Γεώργιος Σούρλας): Έγκριτος μηχανικός, κύριε Υπουργέ. 
    ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Μηχανικός, συγγνώμη. Αλλά έχει ενδιατρίψει εδώ στη Βουλή και έχει αποκτήσει και παραπλεύρως και νομικές γνώσεις. 
    Δεν ξέρω γιατί υποψιάζεστε ότι εμείς θα κάνουμε αυτά που γίνονταν πριν. Εμείς δεν το κάνουμε γι’ αυτόν το λόγο. Εμείς θέλουμε να πάρουμε εξειδικευμένους επιστήμονες, ανθρώπους που πολλές φορές είναι απαραίτητοι να λειτουργήσουν σ’ αυτές τις ομάδες για να επιταχύνουμε το έργο των ομάδων. Δηλαδή, κοντολογίς, να επιταχύνουμε τη διαδικασία απορρόφησης των κοινοτικών πόρων. 
    Κάποιος συνάδελφος προηγουμένως μας εγκάλεσε ότι καθυστερούμε. Τι να πούμε όταν η απορρόφηση των κοινοτικών πόρων ήταν στο 22% απορροφητικότητας και εμείς μέσα σε δέκα μήνες το έχουμε πάει στο 32%; Δεν είναι τίποτα αυτό; Θα μπορούσε να είναι και περισσότερο. Ειδικά μέσα στο 2005 που έχουμε ξεπεράσει και εμείς τα όποια προβλήματα λειτουργικότητας θα μπορούσε να έχει μια καινούργια Κυβέρνηση, είμαστε βέβαιοι ότι θα επιταχύνουμε τους ρυθμούς και θα αυξήσουμε και τα ποσοστά απόδοσης σε ό,τι αφορά την απορρόφηση των κοινοτικών πόρων. Και έχουμε χρέος να το κάνουμε. 
    Παρ’ όλα αυτά βρισκόμαστε στο χρόνο ν+2 και είμαστε σε μια επικίνδυνη οριογραμμή για να χάσουμε κοινοτικούς πόρους. Αλλά τις ευθύνες δεν θα τις φορτώσει κανένας μόνο σ’ αυτήν την Κυβέρνηση. Γιατί οι όποιες πολιτικές ευθύνες δεν είναι στιγμιαίο αδίκημα να σβήνει με μια απολύτως μεμονωμένη καταδίκη όπως ήταν η ετυμηγορία του ελληνικού λαού στις 7 Μαρτίου. Είναι διαρκές το αδίκημα και θα μας ακούτε και θα σας ακούμε και εμείς για όλες τις ευθύνες και τις πολιτικές που δημιούργησαν προβλήματα ή έλυσαν περιορισμένα τα όποια προβλήματα. 
    Ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Ο κ. Βρεττός έχει το λόγο για να δευτερολογήσει. 
    ΚΩΝΣΤΑΝΤΙΝΟΣ ΒΡΕΤΤΟΣ: Κύριε Πρόεδρε, δεν είχα σκοπό να δευτερολογήσω, αλλά ο κ. Ρεγκούζας αναφερόμενος στο Γ΄ Κοινοτικό Πλαίσιο Στήριξης και στην απορρόφησή του μίλησε γι’ αυτά που είπα εγώ προηγουμένως. Και δυστυχώς επανέλαβε εκείνο που συνεχίζει να επαναλαμβάνει η Νέα Δημοκρατία, ότι, δηλαδή, αυξήθηκε η απορρόφηση επί των ημερών των δικών της σε σχέση με την απορρόφηση του ΠΑΣΟΚ. 
    Αυτά τα πράγματα δεν είναι σοβαρά. Αν θέλετε σ’ αυτήν την Αίθουσα να μιλάμε σοβαρά, κύριε Υπουργέ, θα πρέπει να καταλάβουμε πού βρισκόμαστε. Κάθε χρόνο είναι βέβαιο ότι αυξάνονται οι απορροφήσεις των έργων. Γιατί; Γιατί ωριμάζουν τα έργα. Διαφορετική θα είναι η απορρόφηση τον πρώτο, διαφορετική το δεύτερο, διαφορετική τον τρίτο. Εσείς θα έπρεπε να έχετε 40% και 45% απορρόφηση. 
      Δεν είναι πειστική η απάντηση που δώσατε. Η απορρόφηση του Γ΄ Κοινοτικού Πλαισίου Στήριξης και η διαπραγμάτευση για το Δ΄ Κοινοτικό Πλαίσιο Στήριξης είναι θέματα που δεν μπορείτε να τα προσπερνάτε με συνθήματα του είδους που πετάξατε προηγουμένως, κύριε Ρεγκούζα. 
      Δεν κάνατε αποτελεσματική απορρόφηση. Έπρεπε να κάνετε πολλαπλάσια απ’  αυτήν που κάνατε. Αυτή είναι η πραγματικότητα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» «30 χρόνια από το Σύνταγμα του 1975» και σε άλλους χώρους του Μεγάρου της Βουλής, σαράντα δύο μαθητές και δύο συνοδοί καθηγητές από το 3ο Γυμνάσιο Πετρούπολης. 
      Η Βουλή τους καλωσορίζει και τους εύχεται καλές σπουδές.
      (Χειροκροτήματα)
      Ο κ. Καραμάριος έχει το λόγο.
    ΑΝΑΣΤΑΣΙΟΣ ΚΑΡΑΜΑΡΙΟΣ: Βλέποντας πράγματι ορισμένες διατάξεις και ειδικά του άρθρου 19, θα ήθελα να ρωτήσω τον κύριο Υπουργό το εξής: 
    Επειδή το νομοσχέδιο απ’ ό,τι βλέπω έχει συνταχθεί στις 20 Δεκεμβρίου 2004 και η διάταξη του άρθρου 19 με βάση τις οδηγίες είναι νέα, έχει σχέση αυτός ο σχεδιασμός και συνδυάζεται ή τροποποιούνται διατάξεις του αναπτυξιακού νόμου, που ψηφίσαμε πρόσφατα; Μάλιστα στον αναπτυξιακό νόμο προσθέσαμε ότι για τις νησιωτικές περιοχές θα υπάρχει μια ειδική μέριμνα. Αν λέτε, λοιπόν, εδώ ότι σε κάθε περιφέρεια θα σχηματίζεται για τον Εθνικό Στρατηγικό Σχεδιασμό Ανάπτυξης ίδια αρχή, τροποποιούνται αυτόματα διατάξεις του αναπτυξιακού νόμου; Το λέω αυτό γιατί είναι νεότερος νόμος και μήπως έχουμε εμπλοκή. 
    Και πέραν του αναπτυξιακού νόμου ψηφίστηκε και άλλος ανταγωνιστικός νόμος από το Υπουργείο Ανάπτυξης, όπου εκεί σε ό,τι αφορά ορισμένα προγράμματα, υπάρχει ένας σαφής τρόπος εξειδικεύσεως και σχεδιασμού. Ερχόμαστε σήμερα και κάνουμε άλλο σχεδιασμό. Αυτός δεν θα είναι σε αντίθεση μ’ αυτά που ψηφίσαμε πρόσφατα; Μήπως θα πρέπει να το προσέξετε αυτό ιδιαίτερα, διότι θα έχουμε μια τεράστια καθυστέρηση γιατί άλλες υπουργικές αποφάσεις και προεδρικά διατάγματα θα εκδίδονται εις εκτέλεση του προηγούμενου νόμου και άλλη απόφαση θα εκδοθεί εδώ με το άρθρο 19; Αυτό θα ήθελα να προσέξετε, γιατί είναι πάρα πολύ σοβαρό.
      ΠΡΟΕΔΡΕΥΩΝ (Γεώργιος Σούρλας): Ο κ. Δραγασάκης έχει το λόγο.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, θα ήθελα να επαναλάβω ένα ερώτημα προς τον κύριο Υπουργό. Έλληνες κάτοικοι έχουν καταθέσεις σε τράπεζες του εξωτερικού. Οι καταθέσεις έχουν τόκους που φορολογούνται. Αυτός ο φόρος επί των τόκων που συγκεντρώνουν οι τράπεζες στο εξωτερικό, αποδίδεται σήμερα αυτόματα στο ελληνικό κράτος ή όχι; Εάν όχι, μ’ αυτήν την οδηγία που ενσωματώνουμε θα ρυθμιστεί αυτό το θέμα; 
      Θα ήθελα μία διευκρίνιση στο τι ισχύει σήμερα και στο τι θα ισχύσει μετά την ενσωμάτωση. 
      ΠΡΟΕΔΡΕΥΩΝ (Γεώργιος Σούρλας): Ο κ. Ρεγκούζας έχει το λόγο.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Δραγασάκη, με τη συγκεκριμένη οδηγία δεν αλλάζει κατ’ αρχήν το νομικό καθεστώς φορολόγησης των όποιων εισοδημάτων. Δεν ήσασταν εδώ προηγουμένως που είπα ότι ο φόρος εισοδήματος φορολογείται στον τόπο κατοικίας ή έδρας του φυσικού προσώπου ή του νομικού προσώπου. Τα λοιπά εισοδήματα ή οι λοιπές φορολογίες που είναι εισοδήματα στο εξωτερικό –αυτό διευκρινίζει η οδηγία– θεωρούνται ως εισοδήματα στη χώρα που πραγματοποιείται το εισόδημα. Δηλαδή, φορολογείται στη χώρα του εξωτερικού, εξαντλείται η φορολογική υποχρέωση, δεν μεταφέρεται η παρακράτηση του φόρου, δεν αποδίδεται στο ελληνικό δημόσιο, παραμένει στο κράτος που πραγματοποιήθηκε το εισόδημα του συγκεκριμένου φορολογουμένου και, ταυτόχρονα, δεν είναι υποχρεωμένος ο φορολογούμενος να το αναγράψει στα εισοδήματά του παρά μόνο στην ειδική ένδειξη της φορολογικής δήλωσης υπό μορφή πληροφοριακών στοιχείων, χωρίς να παράγει οποιοδήποτε έννομο αποτέλεσμα. 
      ΠΡΟΕΔΡΕΥΩΝ (Γεώργιος Σούρλας): Δεν υπάρχει άλλος ομιλητής.
      Κηρύσσεται περαιωμένη η συζήτηση επί της αρχής και επί των άρθρων του σχεδίου νόμου του Υπουργείου Οικονομίας και Οικονομικών «Αμοιβαία συνδρομή των κρατών-μελών της Ευρωπαϊκής Ένωσης στον τομέα της άμεσης φορολογίας, φορολογία τόκων και άλλες διατάξεις».
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΙΩΑΝΝΗΣ ΔΡΑΓΑΣΑΚΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Οικονομίας και Οικονομικών «Αμοιβαία συνδρομή των κρατών-μελών της Ευρωπαϊκής Ένωσης στον τομέα της άμεσης φορολογίας, φορολογία τόκων και άλλες διατάξεις»  έγινε δεκτό επί της αρχής κατά πλειοψηφία.
      Εισερχόμαστε στην ψήφιση των άρθρων 1 έως 21 του νομοσχεδίου.
      Ερωτάται το Σώμα: Γίνεται δεκτό το άρθρο 1 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 1 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 2 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 2 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 3 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 3 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 4 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 4 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 5 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 5 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 6 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 6 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 7 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 7 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 8 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 8 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 9 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 9 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 10 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 10 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 11 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 11 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 12 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 12 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 13 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 13 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 14 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 14 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 15 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 15 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 16 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 16 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 17 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 17 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 18 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 18 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 19 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 19 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 20 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 20 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 21 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 21 έγινε δεκτό ως έχει κατά πλειοψηφία.
      Εισερχόμαστε στη συζήτηση των τροπολογιών. Υπάρχουν δύο υπουργικές τροπολογίες. 
      Θα συζητηθεί η τροπολογία με γενικό αριθμό 238 και ειδικό 68 του Υπουργού Οικονομίας και Οικονομικών κ. Αλογοσκούφη «περαίωση εκκρεμών φορολογικών υποθέσεων, ρυθμίσεις για κοινωφελή ιδρύματα».
      Κύριε Υπουργέ, έχετε να πείτε τίποτα επί της τροπολογίας;
    ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε και οι δύο τροπολογίες αφορούν θέματα νομίζω που δεν επιδέχονται αντιδικιών, θα έλεγε κανείς. 
    Η μία τροπολογία αφορά τα θέματα του Κέντρου Διεθνούς και Ευρωπαϊκού Οικονομικού Δικαίου. Η άλλη τροπολογία έχει σχέση πρώτον με την περαίωση εκκρεμών φορολογικών υποθέσεων και ιδιαίτερα για την υποβοήθηση αυτού του έργου από την πλευρά των πολιτών. Δεύτερον, αφορά ρυθμίσεις για τα κοινωφελή ιδρύματα, χρήσιμες ύστερα, μάλιστα, από την προσθήκη που έγινε και με το Κοινωφελές Ίδρυμα της Ηπείρου. Τέλος, εναρμονίζει και διευκρινίζει τις ρυθμίσεις που προκύπτουν από τον τελευταίο φορολογικό νόμο που ψηφίσαμε. 
    Νομίζω ότι δεν υπάρχουν ιδιαίτερα θέματα. Αν οι συνάδελφοι, βέβαια, θέλουν να ρωτήσουν κάτι, πολύ ευχαρίστως να απαντήσω.
      ΠΡΟΕΔΡΕΥΩΝ (Γεώργιος Σούρλας): Ο κ. Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Με την υπ’ αριθμόν 238 τροπολογία και ιδιαίτερα με το άρθρο 1 παράγραφο 2 που λέει «ειδικότερα δίνεται η δυνατότητα υποβολής Απογραφικού Δελτίου και Μηχανογραφημένου Εκκαθαριστικού Σημειώματος» εμείς έχουμε σοβαρή αντίρρηση.
    Μέχρι τώρα τα εκκαθαριστικά σημειώματα γινόντουσαν από τις εφορίες. Δεν μπορούμε να αναθέτουμε αυτήν τη δουλειά στις εταιρείες. Θεωρούμε ότι είναι ένα βήμα προς την ιδιωτικοποίηση, κύριε Υπουργέ. Αυτή είναι η άποψη η δική μας.
    Όσον αφορά το δεύτερο, να ξεκαθαριστεί με αυτά τα ιδρύματα. Διαφωνούμε και εδώ. Εγώ λέω ότι υπάρχουν ιδρύματα –αναφέρονται εδώ μέσα- που, πραγματικά, έχουν αυτόν το χαρακτήρα. Δεν μπορώ να καταλάβω, όμως, αν όλα όσα αναφέρονται μπορούν να χαρακτηριστούν ως τέτοια, με αυτήν την ιδιότητα και μπορούν να τύχουν αυτών των ευεργετημάτων. Γι’ αυτό διαφωνούμε, κύριε Υπουργέ. Δεν έχουμε γνώση του τι γίνεται. 
    Διαφωνούμε, λοιπόν, όπως διαφωνούμε και με την άλλη τροπολογία, την υπ’ αριθμόν –αφού αναφερθήκατε και σε αυτή- 252.
    Ευχαριστώ, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
    ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Να το διευκρινίσουμε αυτό, κύριε συνάδελφε. Η σύνταξη του απογραφικού δελτίου μπορεί να γίνει και από τον ίδιο τον φορολογούμενο. Η έκδοση του μηχανογραφικού σημειώματος εξυπακούεται ότι θα γίνει από την υπηρεσία. Δεν μιλάει ούτε για ιδιώτες ούτε υπονοείται κάτι τέτοιο. Συντάσσεται το απογραφικό δελτίο από τον ίδιο το φορολογούμενο, το καταθέτει, το πηγαίνει στην εφορία, εκδίδεται το προαιρετικό εκκαθαριστικό σημείωμα μέσω του υπολογιστή του καταστήματος. 
    ΠΡΟΕΔΡΕΥΩΝ (Γεώργιος Σούρλας): Δεν υπάρχει άλλος συνάδελφος να ομιλήσει επί της τροπολογίας.
    Κηρύσσεται περαιωμένη η συζήτηση επί της τροπολογίας με γενικό αριθμό 238 και ειδικό 68. 
    Ερωτάται το Σώμα: Γίνεται δεκτή η τροπολογία όπως τροποποιήθηκε από τον κύριο Υπουργό;
    ΠΟΛΛΟΙ ΒΟΥΛΕΥΤΕΣ: Δεκτή, δεκτή.
    ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 238 και ειδικό 68 έγινε δεκτή όπως τροποποιήθηκε από τον κύριο Υπουργό κατά πλειοψηφία και εντάσσεται στο σχέδιο νόμου ως ίδιον άρθρο.
    Εισερχόμαστε στη συζήτηση της τροπολογίας με γενικό αριθμό 252 και ειδικό 69 του Υπουργού Οικονομίας και Οικονομικών κ. Αλογοσκούφη, «Θέματα Κέντρου Διεθνούς και Ευρωπαϊκού Οικονομικού Δικαίου».
    Κύριε Υπουργέ, έχετε να πείτε κάτι για την τροπολογία;
    ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Όχι, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Υπάρχει κάποιος συνάδελφος που να θέλει να ομιλήσει επί της τροπολογίας; Κανείς. 
    Κηρύσσεται περαιωμένη η συζήτηση επί της τροπολογίας με γενικό αριθμό 252 και ειδικό 69.
    Ερωτάται το Σώμα: Γίνεται δεκτή η τροπολογία;
    ΠΟΛΛΟΙ ΒΟΥΛΕΥΤΕΣ: Δεκτή, δεκτή.
    ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 252 και ειδικό 69 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
    Εισερχόμαστε στην ψήφιση του ακροτελεύτιου άρθρου.
    Ερωτάται το Σώμα: Γίνεται δεκτό το ακροτελεύτιο άρθρο;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ (Γεώργιος Σούρλας): Το ακροτελεύτιο άρθρο έγινε δεκτό κατά πλειοψηφία.
    Συνεπώς το νομοσχέδιο του Υπουργείου Περιβάλλοντος, Χωροταξίας και Δημοσίων Έργων: «Ανάθεση και εκτέλεση δημοσίων συμβάσεων εκπόνησης μελετών και παροχής συναφών υπηρεσιών και άλλες διατάξεις» έγινε δεκτό επί της αρχής και επί των άρθρων.
    Η ψήφισή του στο σύνολο αναβάλλεται για άλλη συνεδρίαση.
    Κυρίες και κύριοι συνάδελφοι, ο Υπουργός Περιβάλλοντος, Χωροταξίας και Δημοσίων Έργων κ. Σουφλιάς, σύμφωνα με τη χθεσινή ομόφωνη απόφαση του Σώματος, απέστειλε προς κατάθεση στα Πρακτικά την έγκριση που έχει το Υπουργείο από την Ευρωπαϊκή Επιτροπή σχετικά με τη συμβατότητα του ν. 3263/04 με την απόφαση του ΔΕΚ C-247/02 Sintesi, καθώς και παρατηρήσεις σχετικά με το νομοσχέδιο για την ανάθεση και εκτέλεση δημοσίων συμβάσεων εκπόνησης μελετών και παροχής συναφών υπηρεσιών.
    Τα προαναφερθέντα έγγραφα καταχωρίζονται στα Πρακτικά και έχουν ως εξής:
    (Να φωτογραφηθούν τα έγγραφα)
    (Τα προαναφερθέντα έγγραφα βρίσκονται στο τεύχος των Πρακτικών)
    ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    Με τη συναίνεση του Σώματος και ώρα 12.55΄ λύεται η συνεδρίαση για αύριο ημέρα Πέμπτη 3 Φεβρουαρίου 2005 και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία: μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις θεμάτων για το προσωπικό του Δημοσίου και των νομικών προσώπων του ευρύτερου δημόσιου τομέα και για τους ΟΤΑ», σύμφωνα με την ημερήσια διάταξη που έχει διανεμηθεί.
              Η ΠΡΟΕΔΡΟΣ                                  ΟΙ ΓΡΑΜΜΑΤΕΙΣ
00002/143Σ/φοςΓΕΩΡΓΟΠΑΔ/φοςΤΑΓΚΑΛΕΓΚΑ2/2./2005 AA0202GK 

