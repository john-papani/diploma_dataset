      
      
      
      
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΟΗ’

Δευτέρα 6 Φεβρουαρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κ. Κ. Καρρά και Ν. Γεωργιάδη, σελ.
3. Επί του Κανονισμού, σελ.


Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 7 Φεβρουαρίου 2006, σελ.
4. Συζήτηση επικαίρων ερωτήσεων:
α. Προς τον Υπουργό Υγείας και Κοινωνικής Αλληλεγγύης σχετικά με την έλλειψη αντικαρκινικών φαρμάκων κ.λπ., σελ.
β. Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με την περικοπή οργανικών θέσεων στα ΚΕΠ των Κυκλάδων κ.λπ., σελ.
γ. Προς τον Υπουργό Εμπορικής Ναυτιλίας σχετικά με την κάλυψη των ελλειμμάτων του ΝΑΤ, την απρόσκοπτη καταβολή των συντάξεων κ.λπ., σελ.
5. Συζήτηση Επερώτησης Βουλευτών του ΠΑΣΟΚ αρμοδιότητας του Υπουργείου Αγροτικής Ανάπτυξης και Τροφίμων σχετικά με την τευτλοπαραγωγή και την Ελληνική Βιομηχανία Ζάχαρης, σελ.

ΟΜΙΛΗΤΕΣ
Α. Επί του Κανονισμού:
ΣΟΥΡΛΑΣ Γ., σελ.
ΧΑΤΖΗΜΙΧΑΛΗΣ Φ., σελ.

Β. Επί των Επικαίρων Ερωτήσεων:
ΑΝΔΡΟΥΛΑΚΟΣ Α., σελ.
ΚΕΦΑΛΟΓΙΑΝΝΗΣ Ε., σελ.
ΚΩΝΣΤΑΝΤΟΠΟΥΛΟΣ Γ., σελ.
ΝΙΚΟΛΑΙΔΟΥ Β., σελ.
ΡΗΓΑΣ Π., σελ.
ΣΚΟΥΛΑΚΗΣ Σ., σελ.

Γ. Επί της Επερώτησης:
ΑΡΓΥΡΗΣ Ε., σελ.
ΚΟΝΤΟΣ Α., σελ.
ΚΟΥΤΣΟΥΚΟΣ Ι., σελ.
ΜΑΝΩΛΙΑ Χ., σελ.
ΜΠΑΣΙΑΚΟΣ Ε., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΑΓΕΩΡΓΙΟΥ Α., σελ.
ΣΓΟΥΡΙΔΗΣ Π., σελ.
ΤΣΙΟΓΚΑΣ Δ., σελ.
ΧΑΤΖΗΜΙΧΑΛΗΣ Φ., σελ.



      ΠΡΑΚΤΙΚΑ ΒΟΥΛΗΣ
      ΙΑ’ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΟΗ΄
      Δευτέρα 6 Φεβρουαρίου 2006
      Αθήνα, σήμερα στις 6 Φεβρουαρίου 2006, ημέρα Δευτέρα και ώρα 18.13΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρία και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Εμμανουήλ Σκουλάκη, Βουλευτή Χανίων, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η ΓΣΕΕ και η ΑΔΕΔΥ καταδικάζουν τη δολοφονική  επίθεση εναντίον του Προέδρου της ΓΣΕΕ Χρήστου Πολυζωγόπουλου και του επιστημονικού διευθυντή του ΙΝΕ ΓΣΕΕ Σάββα Ρομπόλη.
      2) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Προστασίας Περιβάλλοντος και Ρεματιάς Πεντέλης – Χαλανδρίου ζητεί να πληροφορηθεί ποιες ενέργειες έχουν γίνει για την απομάκρυνση παράνομων κατασκευών στο ρέμα Πεντέλης – Χαλανδρίου.
      3) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία τα Σωματεία Συμβασιούχων στα ΚΕΠ διαμαρτύρονται για τη μείωση των μονίμων θέσεων στα ΚΕΠ.
      4) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία οι Δήμοι Ευρυμενών, Λιβαδίου, Πλατυκάμπου και οι Κοινότητες Βερδικούσας και Αμπελακίων Λάρισας ζητούν έκτακτη οικονομική ενίσχυση για την αποκατάσταση ζημιών λόγω πρόσφατων ακραίων καιρικών φαινομένων.
      5) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Σύνδεσμος Πολιτικών Συνταξιούχων Νομού Ηρακλείου ζητεί την ικανοποίηση φορολογικών, οικονομικών και λοιπών αιτημάτων των συνταξιούχων του Δημοσίου.
      6) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύλλογος Ιδιοκτητών Συνεργείων Αυτοκινήτων και Μοτοσικλετών Νομού Μαγνησίας εκφράζει τις απόψεις του επί θεμάτων που απασχολούν τα μέλη του.
      7) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών ζητεί τη ρύθμιση οφειλών και την οικονομική ενίσχυση των επιχειρήσεων της Κεφαλονιάς και της Ιθάκης.
      8) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Δήμος Νέσσωνος Λάρισας ζητεί οικονομική ενίσχυση για την αποκατάσταση των ζημιών που υπέστη η περιοχή από τα ακραία καιρικά φαινόμενα.
      9) Ο Γ΄ Αντιπρόεδρος της Βουλής και Βουλευτής Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών ζητεί την υιοθέτηση πρότασης, σχετικά με τη δημοσίευση ισολογισμών Α.Ε. και ΕΠΕ που εδρεύουν στις νησιωτικές περιοχές.
      10) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Σύνδεσμος Πολιτικών Συνταξιούχων Νομού Ηρακλείου ζητεί την ικανοποίηση φορολογικών, οικονομικών και λοιπών προβλημάτων των συνταξιούχων του Δημοσίου.
      11) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία η Νομαρχιακή Αυτοδιοίκηση Ηλείας γνωστοποιεί τις ζημιές που έγιναν από την κακοκαιρία στο Νομό Ηλείας.
      12) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας στο οποίο αναφέρεται η άμεση ανάγκη αντιμετώπισης του προβλήματος των εμπρησμών, στο Λούρο – Νεοχωρίου Αιτωλ/νίας.
      13) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία η MOTIVO  Α.Ε. Κλωστοϋφαντουργική εταιρεία  προτείνει τη μεταβίβαση οικοπέδου ιδιοκτησίας της στο ΙΚΑ.
      14) Οι Βουλευτές Β΄ Πειραιώς και Λασιθίου κύριοι ΓΡΗΓΟΡΙΟΣ ΝΙΩΤΗΣ και ΜΙΧΑΛΗΣ ΚΑΡΧΙΜΑΚΗΣ αντίστοιχα, κατέθεσαν αναφορά με την οποία ο κ. Νικόλαος Σταυροχρήστος  ζητεί την ανανέωση της σύμβασης εργασίας του στην Ελληνική Πρεσβεία του Βερολίνου.
      15) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Πρόεδρος του Δημοτικού Διαμερίσματος Κουμαίικων Δήμου  Μαραθοκάμπου Σάμου ζητεί την τοποθέτηση μόνιμου αγροτικού γιατρού στην περιοχή του.
      16) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία οι Ενώσεις Συντακτών Ημερησίων Εφημερίδων Μακεδονίας – Θράκης και Τεχνικών Ιδιωτικής Τηλεόρασης Βόρειας Ελλάδας  καταδικάζουν ενέργειες Ιδιωτικών Τηλεοπτικών Σταθμών που θίγουν τα επαγγελματικά τους δικαιώματα και ζητούν τη λήψη μέτρων για την τήρηση της νομιμότητας.
      17) Οι Βουλευτές Β΄ Αθηνών, Λασιθίου και Β΄ Πειραιώς κύριοι ΓΕΩΡΓΙΟΣ ΑΝΩΜΕΡΙΤΗΣ, ΜΙΧΑΛΗΣ ΚΑΡΧΙΜΑΚΗΣ και ΓΡΗΓΟΡΙΟΣ ΝΙΩΤΗΣ αντίστοιχα, κατέθεσαν αναφορά με την οποία η Πανελλήνια Ένωση Πτυχιούχων Υπαλλήλων Εξωτερικής Φρούρησης Καταστημάτων Κράτησης Υπουργείου Δικαιοσύνης ζητεί την ανάκληση αποφάσεων απόσπασης υπαλλήλων του Σωφρονιστικού Καταστήματος Κορυδαλλού.
      18) Οι Βουλευτές Β΄ Αθηνών, Λασιθίου και Β΄ Πειραιώς κύριοι ΓΕΩΡΓΙΟΣ ΑΝΩΜΕΡΙΤΗΣ, ΜΙΧΑΛΗΣ ΚΑΡΧΙΜΑΚΗΣ και ΓΡΗΓΟΡΙΟΣ ΝΙΩΤΗΣ αντίστοιχα, κατέθεσαν αναφορά με την οποία οι Υπάλληλοι της Εξωτερικής Φρουράς των Σωφρονιστικών Καταστημάτων Τρικάλων και Κορυδαλλού ζητούν την ανάκληση αποφάσεων σχετικά με αποσπάσεις συναδέλφων τους.
      19) Η Βουλευτής Πέλλας κ. ΘΕΟΔΩΡΑ ΤΖΑΚΡΗ κατέθεσε αναφορά με την οποία ο Δήμος Βεγορίτιδας Πέλλας ζητεί την επανεκτίμηση των ζημιών που υπέστησαν οι καλλιέργειες της περιοχής του από τη χαλαζόπτωση της 23ης/7/2005.
      20) Η Βουλευτής Πέλλας κ. ΘΕΟΔΩΡΑ ΤΖΑΚΡΗ κατέθεσε αναφορά με την οποία ο Δήμαρχος Μενηίδος Πέλλας ζητεί τη χορήγηση οικονομικής ενίσχυσης για την κατασκευή έργων στο γήπεδο Καλής του Δήμου του.
      21) Ο Βουλευτής Αχαΐας κ. ΜΙΧΑΛΗΣ ΜΠΕΚΙΡΗΣ κατέθεσε αναφορά με την οποία ο κ. Κων/νος Φωτόπουλος καταγγέλλει καταπάτηση Αιγιαλίτιδας ζώνης στην παραλία της Κοινότητας Κ. Αλυσσού.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1673/31-8-05 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. 1621/23-9-05 έγγραφο από τον Υφυπουργό Τουριστικής Ανάπτυξης η ακόλουθη απάντηση:
      «Σε απάντηση της παραπάνω ερώτησης, σας γνωρίζουμε τα εξής:
      Σας τονίζουμε ότι η πολιτική ηγεσία του Υπουργείου φυσικά και δεν συμφωνεί με τέτοιου ύφους εκδηλώσεις. Επίσης, σε ότι αφορά θέματα αρμοδιότητας μας, η ΕΤΑ ΑΕ ουδέποτε χορήγησε άδεια στις εν λόγω οργανώσεις για τις εκδηλώσεις στον Καϊάφα Ηλείας.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      2. Στην με αριθμό 1633/30-8-05 ερώτηση του Βουλευτή κ. Γιάννη Κουτσούκου δόθηκε με το υπ’ αριθμ. 1625/23-9-05 έγγραφο από τον Υφυπουργό Τουριστικής Ανάπτυξης η ακόλουθη απάντηση:
      «Σε απάντηση της παραπάνω ερώτησης, σας γνωρίζουμε τα εξής:
      Σας τονίζουμε ότι η πολιτική ηγεσία του Υπουργείου φυσικά και δεν συμφωνεί με τέτοιου ύφους εκδηλώσεις. Επίσης, σε ότι αφορά θέματα αρμοδιότητας μας, η ΕΤΑ ΑΕ ουδέποτε χορήγησε άδεια στις εν λόγω οργανώσεις για τις εκδηλώσεις στον Καϊάφα Ηλείας
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      3. Στην με αριθμό 1706/1-9-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 1620/23-9-05 έγγραφο από τον Υφυπουργό Τουριστικής Ανάπτυξης η ακόλουθη απάντηση:
      «Σε απάντηση της παραπάνω ερώτησης, σας επισυνάπτoυμε τα σχετικά στοιχεία.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      4. Στην με αριθμό 1888/7-9-05 ερώτηση του Βουλευτή κ. Γρηγορίου Νιώτη δόθηκε με το υπ’ αριθμ. ΤΚΕ/Φ2/18445/27-9-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης με αριθμό 1888/7-9-005 που κατέθεσε στη Βουλή ο Βουλευτής κ. Γρηγόρης Νιώτης, σχετικά με τη λήξη της σύμβασης «Νέες Θέσεις Εργασίας για Άτομα με Ειδικές Ανάγκες» της ΔΕΤΕΟΠΑΝ του Δήμου Νίκαιας και τα ερωτήματα που τίθενται για την μονιμοποίηση των ατόμων με ειδικές ανάγκες μέσω ΑΣΕΠ, σας γνωρίζουμε τα εξής:
      Για το θέμα της μετατροπής των συμβάσεων ορισμένου χρόνου ή έργου σε αορίστου, το Υπουργείο Εσωτερικών, Δημόσιας Διοίκησης και Αποκέντρωσης, με το Προεδρικό Διάταγμα 164/2004 για την ορθή ενσωμάτωση της Κοινοτικής Οδηγίας 1999/70/ΕΚ του Συμβουλίου της 28ης lουνίου 1999 στο εσωτερικό δίκαιο, έχει διαλάβει και μεταβατικές διατάξεις, με τις οποίες θέτει ενιαίους κανόνες για την απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικά και απρόσωπα.
      Κατ' εξαίρεση, και για λόγους κοινωνικής πρόνοιας που αφορούν στην επαγγελματική ένταξη των ατόμων με αναπηρίες κατ' εφαρμογή της παρ. 6 του άρθρου 21 του Συντάγματος, το Π.Δ. 164/2004 περιλαμβάνει ειδική ευνοϊκή ρύθμιση στην παρ. 6 του άρθρου 11 για την μετατροπή των συμβάσεων τους σε συμβάσεις αορίστου χρόνου συμπεριλαμβανομένων και αυτών που εργάζονται στο πλαίσιο προγράμματος ένταξης του Ο.Α.Ε.Δ.
      Το κατά πόσον συντρέχουν τα συγκεκριμένα κριτήρια που ορίζει το Διάταγμα για τη μετατροπή των συμβάσεων κρίνεται από τα αρμόδια, κατά περίmωση όργανα, καθώς και από το ΑΣΕΠ.
      Όσον αφορά στην εφαρμoγή των διατάξεων του Π.Δ. 164/04 από το ΑΣΕΠ, αποτελεί ευθύνη του ΑΣΕΠ, το οποίο, ως ανεξάρτητη αρχή συνταγματικώς κατοχυρωμένη, δεν υπόκειται στον έλεγχο ή στις οδηγίες κανενός κυβερνητικού οργάνου ή διοικητικής αρχής.
      Σας αποστέλλουμε, συμπληρωματικά, και το αριθ. πρωτ. 34597/20.9.2005, έγγραφο του ΑΣΕΠ.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 1790/5-9-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 48231/27-9-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, αναφορικά με το αντικείμενο του θέματος και μετά από σχετικό έγγραφο της Περιφέρειας Κρήτης, σας πληροφορούμε ότι στις 25-8-2005 υπογράφηκε η σύμβαση για την κατασκευή του έργου «Εργασίες κυκλοφοριακών διαμορφώσεων στους κόμβους Μεσσαράς και Κνωσσού, Η/Φ στις Παρακάμψεις Ρεθύμνου και Ηρακλείου και κυκλοφοριακών συνδέσεων με το αστικό δίκτυο Ηρακλείου».
      Στο τεχνικό αντικείμενο της παραπάνω σύμβασης περιλαμβάνεται η διαμόρφωση και η συμπλήρωση του κόμβου της Μεσσαράς (Γιόφυρο) όπου με τις εγκεκριμένες λύσεις θα επιλυθούν σοβαρά κυκλοφοριακά προβλήματα της περιοχής.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      6. Στην με αριθμό 129/7-7-05 ερώτηση του Βουλευτή κ. Φώτη Κουβέλη δόθηκε με το υπ’ αριθμ. Φ041.2/103/ΑΣ733/24-9-05 έγγραφο από τον Υφυπουργό Εξωτερικών η ακόλουθη απάντηση:
      «Σε απάντηση της ερώτησης με αρ. πρωτ. 129/7.7.2005 του Βουλευτού κ. Φώτη Κουβέλη, η οποία μας διεβιβάσθη με το υπ' αριθμ. Α.Π. Β13-442 από 25/8/2005 έγγραφο του Γραφείου Κοινοβουλευτικού Ελέγχου της Γενικής Γραμματείας Εμπορίου του Υπουργείου Ανάπτυξης, σας γνωρίζουμε ότι το Υπουργείο Εξωτερικών, στο πλαίσιo των αρμοδιοτήτων του, παρακολουθεί στενά τον προβληματισμό και τις συζητήσεις που έχουν ξεκινήσει να αναπτύσσονται στα ευρωπαϊκά όργανα για την ανάγκη ενίσχυσης της διαφάνειας στη λειτουργία των ευρωπαϊκών θεσμών και ειδικότερα γύρω από τις δραστηριότητες των εταιρειών δημοσίων σχέσεων και των ομάδων πίεσης.
      Είναι ευνόητο ότι ως κράτος - μέλος της Ευρωπαϊκής Ένωσης θα συνεχίσουμε να παρακολουθούμε τις εξελίξεις αυτές και σε κάθε περίπτωση οι αποφάσεις, οι οποίες θα ληφθούν σε ευρωπαϊκό επίπεδο, θα αποτελέσουν το πλαίσιο, εντός του οποίου θα κινηθούν και οι όποιες ρυθμίσεις σε εθνικό επίπεδο.
      Ο Υφυπουργός
      ΓΙΑΝΝΗΣ ΒΑΛΗΝΑΚΗΣ»
      7. Στην με αριθμό 5104/30-11-05 ερώτηση του Βουλευτή  κ. Γεωργίου Παπαγεωργίου δόθηκε με το υπ’ αριθμ. Β-2651/22-12-05 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 5104/30-11-2005 που κατέθεσε στη Βουλή ο Βουλευτής κ. Γιώργος Ι. Παπαγεωργίου, σχετικά με κεραίες κινητής τηλεφωνίας , θέτουμε υπόψη σας τα εξής:
      Το Σχέδιο Νόμου περί ηλεκτρονικών επικοινωνιών, το άρθρο 31 του οποίου ρυθμίζει εξαντλητικά το θέμα των κεραιών, έχει ήδη ψηφισθεί από την αρμόδια διαρκή κοινοβουλευτική επιτροπή, σύμφωνα με το άρθρο 70, παρ. 2 του Συντάγματος, μετά από πολυήμερη εξαντλητική συζήτηση και ακρόαση των φορέων.
      Η νομοθετική ρύθμιση αυστηροποιεί περαιτέρω το όριο εκπομπής της μη ιοντίζουσας ακτινοβολίας των κεραιών, σε τρόπον ώστε ν’ αποβαίνει αποδεδειγμένα μία από τις απαιτητικότερες στην Ευρώπη. Η κοινή υγεία προστατεύεται αποτελεσματικά και, πάντως, σύμφωνα με τα επίσημα δεδομένα αρμόδιων παγκόσμιων οργανισμών και της επιστημονικής κοινότητας.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      8. Στην με αριθμό 5002/28-11-05 ερώτηση του Βουλευτή  κ. Στυλιανού Ματζαπετάκη δόθηκε με το υπ’ αριθμ. Β-2686/22-12-05 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης, με αριθμό 5002/28-11-2005, που κατέθεσε στη Βουλή, ο Βουλευτής, κ. Στέλιος Ματζαπετάκης, σχετικά με την ταχυδρομική εξυπηρέτηση των κατοίκων, στις Γoύβες Ηρακλείου Κρήτης, σύμφωνα και με τα στοιχεία που μας παρέσχε, εγγράφως, ο ΕΛΤΑ σας πληροφορούμε ότι :
      Ήδη, έχει συμπληρωθεί η θέση του ταχυδρομικού διανομέα που συνταξιοδοτήθηκε, και ο νέος υπάλληλος ασκεί κανονικά τα καθήκοντά του. Επειδή η συγκεκριμένη περιοχή περιλαμβάνει πολλούς μικρούς οικισμούς και μεμονωμένες κατοικίες, διάσπαρτες, σε μεγάλη έκταση, η διανομή της αλληλογραφίας αναμένεται να βελτιωθεί, μόλις ο νέος διανομέας αποκτήσει γνώση προσώπων και οικημάτων, αφού υπάρχει και έλλειψη ονομασίας οδών και αρίθμησης κτιρίων.
      Για την καλύτερη εξυπηρέτηση των κατοίκων, εξετάζεται η εγκατάσταση και λειτουργία Γραμματοθυρίδων. Ο θεσμός αυτός έχει δοκιμαστεί σε αρκετές περιοχές της χώρας, με ικανοποιητικά αποτελέσματα. Προς τούτο, ο ΕΛ.ΤΑ. απευθύνθηκε στο Δήμο Γουβών, προκειμένου, με τη συνεργασία των δύο μερών, να τοποθετηθούν οικογενειακές Γραμματοθυρίδες, χωρίς να υπάρξει ανταπόκριση, μέχρι τώρα.
      	Τέλος, σημειώνεται, ότι όπως η Διοίκηση των ΕΛ.ΤΑ. βεβαιώνει, καταβάλλονται προσπάθειες για την, κατά το δυνατόν καλύτερη, εξυπηρέτηση των πολιτών.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      9. Στην με αριθμό 5311/8-12-05 ερώτηση του Βουλευτή  κ. Ηλία Καλλιώρα δόθηκε με το υπ’ αριθμ. 1755/22-12-05 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας ενημερώνουμε ότι η αρμοδιότητα του έργου ανήκει στην Περιφέρεια Στερεάς Ελλάδας, της οποίας σας επισυνάπτουμε το υπ’ αρ. 7410/16.12.05 έγγραφό της.
      Ο Υφυπουργός
      Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      10. Στην με αριθμό 5008/28-11-05 ερώτηση του Βουλευτή  κ. Δημητρίου Κωνσταντάρα δόθηκε με το υπ’ αριθμ. ΥΠ.ΠΟ./ΓΡ.ΥΦΥΠ./Κ.Ε./377/23-12-2005 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 5008/28-11-05 ερώτησης του Βουλευτή κ. Δ. Κωνσταντάρα, σχετικά με τις δηλώσεις της διευθύντριας του Κινηματογραφικού Φεστιβάλ Θεσσαλονίκης, σας πληροφορούμε τα εξής:
      Ουδόλως δεν προκύπτει από το απόσπασμα κειμένου κανενός είδους αρνητική στάση απέναντι στον ελληνικό κινηματογράφο γενικά, απέναντι στα πρόσωπα που τον διαμόρφωσαν στην πορεία του χρόνου ή, έστω, απέναντι σε εκείνους που χαρακτηρίζονται ως «Πατριάρχες» του κινηματογράφου.
      Δεν πρόκειται για ενδιαφέρον του Φεστιβάλ Κινηματογράφου Θεσσαλονίκης, γενικό και αόριστο. Τόσο η Διευθύντρια Δέσποινα Μουζάκη, όσο και ο πρόεδρος Γιώργος Χωραφάς (ασφαλώς και για τον Παντελή Βούλγαρη), ως επαγγελματίες και δημιουργοί ανήκουν σε εκείνους που έχουν ρισκάρει για το ελληνικό σινεμά. Και έχουν ρισκάρει πολλά, προκειμένου να συμβάλλουν στην διαμόρφωση της σύγχρονης φυσιογνωμίας του και να ενισχύσουν τις νέες δυνάμεις του.
      Η προηγηθείσα φετινή διοργάνωση έδωσε ήδη δείγματα γραφής τόσο για τις επιλογές, τις απόψεις και τις ικανότητες της νέας διοίκησης, γενικά, όσο και για τη στάση της απέναντι στον ελληνικό κινηματογράφο ειδικότερα. Γι 'αυτό, άλλωστε, και η διοργάνωση θεωρήθηκε απόλυτα επιτυχής ακόμη και από παράγοντες που είχαν αντιμετωπίσει κρητικά τις επιλογές αυτές.
      Θυμίζουμε την έμφαση που δόθηκε φέτος στον διάλογο για την πορεία του ελληνικού κινηματογράφο και τους δημιουργούς που συνέβαλαν σ’ αυτήν, με τα αφιερώματα, τις τιμητικές εκδηλώσεις και τις εκθέσεις ντοκουμέντων για τον Παπατάκη, τον Πανουσόπουλο, την Αγγελίδη, τον Γρηγορίου, τον Μανουσάκη, τον Μπίστικα, τη Λαζαρίδου, τον Βακαλόπουλο.
      Θυμίζουμε την αναφορά που έγινε, στην ίδια την εναρκτήρια τελετή του Φεστιβάλ, στον εκλιπόντα Αλέκο Αλεξανδράκη και την ιδιαίτερη συμβολή που είχε στον κινηματογράφο και ευρύτερα στην πνευματική ζωή με το ξεχωριστό του ταλέντο και με το σπάνιο ήθος του.
      Θυμίζουμε, επίσης, τους νέους θεσμούς που από φέτος εισήγαγε η διοίκηση του Φεστιβάλ, όπως το «Φόρουμ συμπαραγωγών» και η «Αγορά» που στόχο έχουν να βοηθήσουν του νέους Έλληνες κινηματογραφιστές να υλοποιήσουν τα καλλιτεχνικά τους σχέδια και να προωθήσουν το καλλιτεχνικό τους έργο στην ευρωπαϊκή και τη διεθνή αγορά.
      Η κ. Μουζάκη επελέγη για τη θέση της Διευθύντριας του Φεστιβάλ με τη διαδικασία που προβλέπει ο νόμος και με κριτήριο την πολύχρονη και πολύπλευρη δραστηριότητά της στον χώρο του ελληνικού κινηματογράφου. Και όπως δείχνουν τα πρώτα αποτελέσματα του έργου της από τη θέση αυτή, ήταν μία εξαιρετική επιλογή. Τόσο για το ίδιο το Φεστιβάλ και την αναγκαία ανανέωση και αναβάθμισή του, όσο και για το ιδιαίτερο εκείνο κομμάτι του που μας ενδιαφέρει όλους ζωτικά, τον ελληνικό κινηματογράφο.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      11. Στην με αριθμό 5145/1-12-05 ερώτηση του Βουλευτή  κ. Αθανάσιου Λεβέντη δόθηκε με το υπ’ αριθμ. 130661/22-12-05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 5145/1-12-2005 ερώτηση που κατατέθηκε στη Βουλή από το Βουλευτή κ. Θ. Λεβέντη σχετικά με θέματα του Οργανισμού Περίθαλψης Ασφαλισμένων του Δημοσίου (ΟΠΑΔ) στο Νομό Αρκαδίας, σας γνωρίζουμε τα εξής:
      Σχετικά με τη στελέχωση του ΟΠΑΔ σας γνωρίζουμε ότι ήδη ο Οργανισμός έχει υποβάλει αίτημα στο ΑΣΕΠ για την πρόσληψη προσωπικού.
      Επίσης σας γνωρίζουμε ότι με την αρ. Α4/4609/88 απόφαση του Υπουργείου Υγείας και Κοινωνικής Αλληλεγγύης με θέμα: «Οδηγίες για την υλοποίηση των διατάξεων του ΠΔ 427/1988 που αναφέρεται στη Μαγνητική Τομογραφία» ορίζεται ότι οι ενδιαφερόμενοι για την εκτέλεση μαγνητικής τομογραφίας θα καταθέτουν τις αιτήσεις τους μαζί με τα δικαιολογητικά στα ασφαλιστικά τους ταμεία.
      Τα ασφαλιστικά ταμεία θα μεριμνούν για την αποστολή των φακέλων στις διάφορες επιτροπές και η κάθε επιτροπή θα εξετάζει τις αιτήσεις για εκτέλεση μαγνητικής τομογραφίας που προέρχονται από συγκεκριμένες περιοχές της χώρας. Ως εκ τούτου η διαδικασία έγκρισης μαγνητικής τομογραφίας δεν ανήκει στην αρμοδιότητα του ΟΠΑΔ.
      Στην αρ. ΔΥ1δ/οικ.103879 απόφαση του Υπουργού Υγείας και Κοινωνικής Αλληλεγγύης με θέμα «Παράταση θητείας των Επιτροπών Ελέγχου και Έγκρισης Μαγνητικών Τομογραφιών όπου εδρεύουν» αναφέρεται ότι παρατείνεται η λήξη της θητείας τους μέχρι 31-12-2005, προκειμένου να ολοκληρωθεί η έκδοση νομοθετικής ρύθμισης με περιεχόμενο την κατάργησή τους και αντικατάσταση του έργου τους.
      Επιπλέον σας γνωρίζουμε ότι οι λειτουργούσες υγειονομικές επιτροπές δεν ανήκουν στην αρμοδιότητα του ΟΠΑΔ αλλά των οικείων περιφερειών.
      Ο Υφυπουργός
      Α. ΓΙΑΝΝΟΠΟΥΛΟΣ»
      12. Στην με αριθμό 4526/15-11-05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 1662/6-12-05 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε ότι το θιγόμενο θέμα της αντικατάστασης των αμιαντοσωλήνων του δικτύου Ύδρευσης του Δήμου Ωρεών είναι αρμοδιότητας της Περιφέρειας Στερεάς Ελλάδας, της οποίας το αρ. 8262/28.11.2005 σχετικό έγγραφο, επισυνάπτεται στην παρούσα.
      Σε ότι αφορά γενικά στο θέμα της επικινδυνότητας που δημιουργείται λόγω της χρήσης αμιαντοσωλήνων από πιθανή κατάποση ινών αμιάντου δια του πόσιμου νερού θα θέλαμε να επισημάνουμε ότι από τα συμπεράσματα μελετών και της διεθνούς βιβλιογραφίας δεν προκύπτει άμεση συσχέτιση ενδεχόμενης παρουσίας ινών αμιάντου και επιπτώσεων στην υγεία από την κατάποσή τους. Για το λόγο αυτό η παράμετρος του αμιάντου δεν περιλαμβάνεται στις ποιοτικές (χημικές ή ενδεικτικές) παραμέτρους ελέγχου του πόσιμου νερού, όπως αυτές καθορίζονται από την Οδηγία 98/83 ΕΚ, σε εναρμόνιση προς την οποία έχει εκδοθεί η ΚΥΑ Υ2/260ΟΙ01 (ΦΕΚ 892/Β/11.7.01) «Ποιότητα νερού ανθρώπινης κατανάλωσης».
      Ο Υφυπουργός
      Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      13. Στην με αριθμό 4139/2-11-05 ερώτηση της Βουλευτού κ. Τόνιας Αντωνίου δόθηκε με το υπ’ αριθμ. 1624/7-12-2005 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής ερώτησης και όσον αφορά τις αρμοδιότητες του ΥΠΕΧΩΔΕ, σας ενημερώνουμε για τα εξής:
      Στον Νομό Φθιώτιδας υπάρχουν σε εξέλιξη οι κάτωθι εργολαβίες:
      1. Κατασκευή παράκαμψης Αγ.Κων/νου Ν.Φθιώτιδας: Τμήμα ΠΑΘΕ από Λογγό Αγ. Κων/νου (χ.θ. 160+393) έως έξοδο σήραγγας Κνημίδας.
      2. Κατασκευή παράκαμψης Καμ. Βούρλων Ν.Φθιώτιδας: Τμήμα ΠΑΘΕ από Έξοδο σήραγγας Κνημίδας (χ.θ. 171+693) μέχρι Σκάρφεια.
      3. Κατασκευή Τμημάτων αυτ/μου από «Α.Κ. Θερμοπυλών- Νέα Κοίτη Σπερχειού (χ.θ. μελέτης 18+000 έως χ.θ. 26+800) και από «Α.Κ. Ροδίτσας μέχρι Α.Κ. Αγ. Μαρίνας (χ.θ. μελέτης 3+500 έως χ.θ. 12+000), ως επέκταση του άξονα ΠΑΘΕ στο τμήμα Σκάρφεια-Λαμία-Ράχες».
      - Στην εργολαβία του Αγ.Κων/νου έχουμε ήδη εγκεκριμένους περιβαλλοντικούς όρους που αφορούν τους δανειοθαλάμους του έργου, οι οποίοι και εφαρμόζονται.
      - Στις υπόλοιπες δύο από τις παραπάνω εργολαβίες έχουν εκπονηθεί οι σχετικές Μελέτες Περιβαλλοντικών Επιπτώσεων Δανειοθαλάμων - Αποθεσιοθαλάμων τηρουμένων όλων των απαιτουμένων προδιαγραφών για άρση των περιβαλλοντικών επιπτώσεων και αποκατάστασης των παραπάνω χώρων, οι οποίες βρίσκονται στο στάδιο αξιολόγησης.
      - Σχετικά με την πραγματοποίηση των απαραίτητων ελέγχων για τη λήψη των ανωτέρω υλικών, σας γνωρίζουμε ότι για προγενέστερες εργασίες στη θέση Παλιούρα του Δ. Καμένων Βούρλων, έχει επιληφθεί η Ειδική Υπηρεσία Επιθεωρητών Περιβάλλοντος του ΥΠΕΧΩΔΕ (ΕΥΕΠ), όπου κατά τη διενέργεια επιθεώρησης στις 25.5.2005 από κλιμάκιο του Τομέα Ν. Ελλάδος, διαπιστώθηκαν παραβάσεις της εταιρείας ΠΡΟΟΔΕΥΤΙΚΗ ΑΤ.Ε. και εκδόθηκε Πράξη Βεβαίωσης Παράβασης η οποία έχει διαβιβαστεί στην Εισαγγελία Πρωτοδικών Λαμίας.
      Ο Υπουργός
      Γ. ΣΟΥΦΛΙΑΣ»
      14. Στην με αριθμό 3218/10-10-05 ερώτηση του Βουλευτή κ. Άρη Σπηλιωτόπουλου δόθηκε με το υπ’ αριθμ. 1639/7-12-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε τα εξής:
      Για την ορθή εφαρμογή των διατάξεων της Οδηγίας 89/48/ΕΟΚ και κατ' εξουσιοδότηση του ΠΔ 165/2000 όπως ισχύει, με το οποίο ενσωματώθηκε η εν λόγω Οδηγία στο Ελληνικό δίκαιο, εκδόθηκε με τη μέριμνα του ΥΠΕΧΩΔΕ, η με ΑΠ Δ11δ/87/9/2005 κοινή απόφαση των Υπουργών Οικονομίας και Οικονομικών, Ανάπτυξης, ΠΕΧΩΔΕ και Εθνικής Παιδείας (ΦΕΚ 251 Β΄) με την οποία ρυθμίζονται τα θέματα που αφορούν στα αντισταθμιστικά μέτρα για το επάγγελμα του μηχανικού.
      Στα μέτρα αυτά περιλαμβάνονται τόσο η δοκιμασία επάρκειας όσο και η πρακτική άσκηση προσαρμογής και πραγματοποιούνται υπό την εποπτεία του ΤΕΕ. Η ανάγκη επιβολής των εν λόγω μέτρων διαπιστώνεται από το Συμβούλιο Επαγγελματικής Ισοτιμίας Τίτλων Τριτοβάθμιας Εκπαίδευσης, και επιβάλλονται από αυτό χωρίς να προσδιορίζεται το είδος τους. Η επιλογή του είδους του αντισταθμιστικού μέτρου, (δοκιμασία επάρκειας ή πρακτική άσκηση προσαρμογής) γίνεται από τον ίδιο τον ενδιαφερόμενο σε απόλυτη συμφωνία με τις διατάξεις της εν λόγω Οδηγίας.
      Μετά τα παραπάνω θεωρούμε ότι όσον αφορά στα θέματα άσκησης του επαγγέλματος του μηχανικού δεν δημιουργείται πλέον κανένα πρόβλημα στην εφαρμογή της Οδηγίας.
      Τέλος σας αποστέλλουμε έγγραφο του Τεχνικού Επιμελητηρίου Ελλάδας, στο οποίο αναφέρονται τόσο οι απόψεις του ΤΕΕ όσο και διευκρινήσεις για τις διατάξεις της Οδηγίας 89/48/ΕΟΚ.
      Ο Υπουργός
      Γ. ΣΟΥΦΛΙΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      15. Στην με αριθμό 4130/2-11-05 ερώτηση του Βουλευτή κ. Ιωάννου Βλατή δόθηκε με το υπ’ αριθμ. 1619/7-12-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία της αρμόδιας Υπηρεσίας μας, σας γνωρίζουμε τα εξής:
      Έχουν ολοκληρωθεί από διετίας οι διαδικασίες αναγνώρισης των 115 δικαιούχων συμβατικής κατοικίας προϋπολογισμού 6.600.000 € καθώς επίσης και των 70 δικαιούχων Στεγαστικής  Συνδρομής (Σ.Σ).
      Τούτο σημαίνει ότι το ΥΠΕΧΩΔΕ μπορεί να εγκαταστήσει 200 περίπου σεισμόπληκτους, σε οικόπεδα που θα διατεθούν σε τμήμα του εγκεκριμένου σχεδίου του νέου οικισμού.
      Οι διαδικασίες παραχώρησης των οικοπέδων με κλήρωση στους δικαιούχους είναι αρμοδιότητα της Περιφέρειας Δυτ. Μακεδονίας (Κ.Ε.Δ) και της Ν.Α Κοζάνης. Σε σύσκεψη που πραγματοποιήθηκε τον Φεβρουάριο του 2004 στην Περιφέρεια, ορίστηκαν οι λεπτομέρειες και οι υπεύθυνοι παρακολούθησης της ανωτέρω διαδικασίας.
      Επίσης οι εβδομήντα (70) περίπου δικαιούχοι Σ.Σ μπορούν να προχωρήσουν τις διαδικασίες ανακατασκευής σε άλλη θέση ή αυτοστέγασης, εφ' όσον επιθυμούν την άμεση αποκατάστασή τους.
      Μετά από επικοινωνία της αρμόδιας Υπηρεσίας μας με τον Δήμαρχο Νεάπολης και αφού διαπιστώθηκε για μία ακόμη αφορά (μετά από εκτεταμένη αυτοψία στους επτά οικισμούς) ότι η θέληση των κατοίκων είναι να παραμείνουν εκεί που βρίσκονται και να μην μετεγκατασταθούν, έγινε συνεννόηση να γίνουν οι ενέργειες ώστε να μην πραγματοποιηθεί η μετεγκατάσταση και να δοθούν οι σχετικές παρατάσεις προθεσμιών, ώστε να γίνει η Αποκατάσταση (με συμβατικές κατοικίες ή με δάνεια ανακατασκευής - επισκευής) στον χώρο όπου ευρίσκοντο τα παλαιά σπίτια. Επ' αυτών θα πρέπει να υπάρξουν και οι σχετικές έγγραφες απόψεις της Νομαρχίας, Περιφέρειας και των ενδιαφερομένων κατοίκων. Το ΥΠΕΧΩΔΕ αναμένει τις ενέργειές τους.
      Ο Υπουργός
      Γ. ΣΟΥΦΛΙΑΣ»
      16. Στην με αριθμό 5697/16-12-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 7017/4/5791/26-1-06 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Σ. Ματζαπετάκης και μας διαβίβασε το Υπουργείο Εσωτερικών, Δημόσιας Διοίκησης και Αποκέντρωσης με το ΤΚΕ/Φ2/26440 από 29-12-2005 έγγραφό του, σε ό,τι μας αφορά, σας γνωρίζουμε ότι, από το Υπουργείο μας, δεν αντιμετωπίζεται, επί του παρόντος, θέμα τροποποίησης των διατάξεων που αφορούν το ποσοστό εισαγωγής στις Σχολές της Ελληνικής Αστυνομίας και του Πυροσβεστικού Σώματος πολυτέκνων και των τέκνων τους, καθώς και άλλων ειδικών κατηγοριών υποψηφίων (τέκνα αναπήρων και θυμάτων πολέμου, τέκνα αγωνιστών της Εθνικής Αντίστασης, τέκνα αναξιοπαθούντων αστυνομικών, εν χηρεία σύζυγοι αυτών κ.λπ.).
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε κύριε συνάδελφε. Κυρίες και κύριοι συνάδελφοι έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 7 Φεβρουαρίου 2006.
      Α. ΑΝΑΦΟΡΕΣ - ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 3699/20-10-2005 ερώτηση του Βουλευτή του Πανελληνίου Σοσιαλιστικού Κινήματος κ. Βασιλείου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με την ένταξη του Νομού Ηρακλείου στο πρόγραμμα FROST.
      2. Η με αριθμό 4152/3-11-2005 ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ενίσχυση της αντιπλημμυρικής προστασίας της περιοχής του Θριάσιου Πεδίου. 
      Β. ΑΝΑΦΟΡΕΣ - ΕΡΩΤΗΣΕΙΣ Δευτέρου Κύκλου (Άρθρο130 παράγραφος 5 του Κανονισμού της Βουλής)
      1. Η με αριθμό 6157/5-1-2006 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Οικονομίας και Οικονομικών, σχετικά με την ένταξη της Κρήτης στα αναπτυξιακά κίνητρα για κατασκευή νέων ξενοδοχειακών μονάδων. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
       Επίκαιρες ερωτήσεις πρώτου κύκλου:
      Πρώτη είναι η υπ’ αριθμόν 409/30-1-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Σκουλάκη προς τον Υπουργό Υγείας και Κοινωνικής Αλληλεγγύης, σχετικά με την έλλειψη αντικαρκινικών φαρμάκων κ.λπ.
      Αναλυτικότερα η ερώτηση του κ. Σκουλάκη έχει ως εξής:
      «Κύριε Υπουργέ,
      Σε ρεπορτάζ των εφημερίδων «ΤΑ ΝΕΑ» και «ΕΛΕΥΘΕΡΟΤΥΠΙΑ» της 27/1/2006 και «ΜΑΚΕΔΟΝΙΑ» και «ΑΓΓΕΛΙΟΦΟΡΟΥ» της 26/1/2006 υπάρχει η δυσάρεστη είδηση ότι ογδόντα (80) καρκινοπαθείς του νοσοκομείου «ΠΑΠΑΓΕΩΡΓΙΟΥ» της Θεσσαλονίκης έμειναν χωρίς θεραπεία για αρκετές μέρες λόγω έλλειψης του φαρμάκου φλουοροουρακίλη, που είναι φάρμακο αναντικατάστατο για ορισμένες ιάσιμες μορφές της ασθένειας π.χ. καρκίνου του μαστού, προστάτη, εντέρου κ.λπ.
      -επειδή, κύριε Υπουργέ, γνωρίζετε ότι η ζωή των καρκινοπαθών κινδυνεύει άμεσα, αν δεν γίνει στην ώρα της η προγραμματισμένη χημειοθεραπεία,
      -επειδή ο εφοδιασμός του συγκεκριμένου φαρμάκου στα νοσοκομεία γίνεται χωρίς ελλείψεις τα τελευταία χρόνια, δεδομένου ότι η προμήθεια αυτού γίνεται μέσω Ε.Ο.Φ.-Ι.Φ.Ε.Τ., το οποίο οφείλει να διαθέτει επαρκή αποθέματα ασφάλειας και αν λειτουργεί μηχανισμό αντιμετώπισης και επίλυσης ασφάλειας και να λειτουργεί μηχανισμό αντιμετώπισης και επίλυσης τέτοιων καίριων ελλείψεων φαρμάκων,
      -επειδή ο Πρόεδρος του Ι.Φ.Ε.Τ. κατά τα δημοσιεύματα των εφημερίδων ισχυρίσθηκε ότι υπήρχε «πρόβλημα πρώτων υλών» και «χαμηλών θερμοκρασιών λόγω καιρού» δηλαδή επιχειρήματα που δεν αντέχουν στην κοινή λογική και δεν έχουν επιστημονική τεκμηρίωση.
      Ερωτάσθε:
      1. Με ποιες διαδικασίες διασφαλίσατε τον ομαλό εφοδιασμό των νοσοκομείων στην παραπάνω περίπτωση, πότε πληροφορήθηκε το Ι.Φ.Ε.Τ., ο Ε.Ο.Φ. και το Υπουργείο σας, το πρόβλημα της έλλειψης του σκευάσματος, πότε και ποια μέτρα πήρατε για να μην κινδυνεύουν οι ασθενείς και ποια διοικητικά μέτρα πήρατε για τις παραλείψεις των «ανεύθυνων υπευθύνων»;
      2. Τηρήθηκαν στην περίπτωση του ως άνω φαρμάκου, αλλά και των άλλων που προμηθεύει ο Ι.Φ.Ε.Τ. οι θεσμοθετημένες διαδικασίες ανίχνευσης της αγοράς, διαθεσιμότητας του φαρμάκου και διαφάνειας;»
      Στην ερώτηση του κ. Σκουλάκη θα απαντήσει ο Υφυπουργός Υγείας και Κοινωνικής Αλληλεγγύης κ. Κωνσταντόπουλος.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, ο εκλεκτός συνάδελφος κ. Σκουλάκης, συνάδελφος και στην Ιατρική αλλά και στο Υπουργείο Υγείας και Πρόνοιας τότε, γνωρίζει πολύ καλά την κατάσταση που επικρατεί πολλές φορές σε ειδικά φάρμακα τα οποία το εμπόριο, οι εισαγωγείς δεν τα αγγίζουν όπως λέμε, για διάφορους λόγους. Το Ινστιτούτο Φαρμακευτικής Έρευνας και Τεχνολογίας εισάγει εκατοντάδες φάρμακα από ένα κουτί έως χιλιάδες για σπάνιες παθήσεις που επαναλαμβάνω το φαρμακεμπόριο και οι εισαγωγείς δεν έχουν κανένα ενδιαφέρον είτε επειδή έχουν αλλάξει οι δραστικές ουσίες είτε επειδή είναι εξαιρετικά σπάνιες οι ασθένειες αυτές. Για διάφορους λόγους, λοιπόν, αναλαμβάνει αυτήν τη δουλειά να την κάνει το Ι.Φ.Ε.Τ. παρ’ όλο που δεν είναι συνδεδεμένο με φαρμακευτικές εταιρείες του εξωτερικού ως αντιπρόσωπος διαφόρων εταιρειών. 
      Στη συγκεκριμένη περίπτωση γι’ αυτό το φάρμακο, για τη συγκεκριμένη δραστική ουσία, τη φλουοροουρακίλη, υπήρξε πρόβλημα για δέκα μέρες -από 20 Ιανουαρίου έως 30 Ιανουαρίου- για συγκεκριμένους λόγους. 
      Ο πρώτος λόγος είναι –και είναι γνωστό σε όλη την Ευρώπη- ότι υπήρξε έλλειψη στη δραστική ουσία στις φαρμακοβιομηχανίες που κατασκευάζουν το συγκεκριμένο φάρμακο. 
      Έγιναν παραγγελίες και αυτό για του λόγου το αληθές αποδεικνύεται ως εξής: Στις 29 Αυγούστου του 2005 το Ι.Φ.Ε.Τ. παρήγγειλε τριάντα πέντε χιλιάδες βάιερς τα οποία και δεν παρελήφθησαν εξαιτίας του ότι δεν υπήρχε η δραστική ουσία. Στις 12 Σεπτεμβρίου του 2003 το Ι.Φ.Ε.Τ. παρήγγειλε πενήντα χιλιάδες ογδόντα βάιερς εκ των οποίων παρελήφθησαν δεκατρείς χιλιάδες ογδόντα τον Οκτώβριο του 2005. Πάντα η αδυναμία παράδοσης οφειλόταν -σύμφωνα με τα έγγραφα των εξαγωγέων και από κει που παραλαμβάναμε το φάρμακο μέχρι τώρα- στην έλλειψη δραστικής ουσίας στις φαρμακοβιομηχανίες. 
      Παρ’ όλα αυτά, παρελήφθησαν σταδιακά και με μεγάλες δυσκολίες ψάχνοντας στην αγορά ακόμα και σε εταιρείες με τις οποίες δε συνεργαζόταν το Ι.Φ.Ε.Τ.. Μάλιστα, ξέρετε ότι η συγκεκριμένη ουσία για τη διακίνησή της θέλει ειδικές θερμοκρασίες, δεκαπέντε έως είκοσι πέντε βαθμούς Κελσίου. Αυτό δεν ήταν σημαντικό πρόβλημα. Παρελήφθησαν εννέα χιλιάδες πεντακόσια βάιερς το δεύτερο δεκαήμερο του Ιανουαρίου τα οποία διανεμήθηκαν στα νοσοκομεία. 
      Σήμερα στον Ι.Φ.Ε.Τ. υπάρχουν σαράντα τρεις χιλιάδες πεντακόσια βάιερς απόθεμα. Οι ανάγκες του νοσοκομείου Παπαγεωργίου είναι δύο χιλιάδες. Εκείνη την εποχή υπήρχαν διακόσια κουτιά τα οποία διανεμήθηκαν. Υπήρχε έλλειψη για ένα συγκεκριμένο δεκαήμερο. Η αγορά ομαλοποιήθηκε και σήμερα που μιλάμε υπάρχουν και στο νοσοκομείο Παπαγεωργίου και σ’ όλα τα νοσοκομεία και σήμερα υπάρχει απόθεμα σαράντα τρεις χιλιάδες πεντακόσια. Εκείνο το διάστημα, για ένα συγκεκριμένο δεκαήμερο, υπήρχε αυτή η έλλειψη. Αυτά συμβαίνουν στην αγορά. 
      Ξέρετε ότι το Ι.Φ.Ε.Τ. έρχεται να καλύψει τις «τρύπες» που υπάρχουν στη διακίνηση φαρμάκων όταν δεν υπάρχει ενδιαφέρον από τους εισαγωγείς και από το εμπόριο φαρμάκων. Είτε η τιμή δεν είναι καλή, είτε το φάρμακο αυτό δεν έχει καταναλωτικό ενδιαφέρον, είτε είναι εξαιρετικά σπάνιες οι παθήσεις, οπότε αυτήν την αδυναμία την καλύπτει το Ι.Φ.Ε.Τ.. 
      Θέλω να σας πω ότι τα δύο τελευταία χρόνια έχουν διπλασιαστεί οι ποσότητες και αυτό γίνεται με ζημία και το γνωρίζετε. Εσείς, τουλάχιστον, γνωρίζετε πολύ καλά ότι το Ι.Φ.Ε.Τ. σ’ αυτόν τον τομέα λειτουργεί και με ζημία, όμως αυτό δε μας ενδιαφέρει. Εμάς μας ενδιαφέρει η κάλυψη των αναγκών των ασθενών μας.
      Υπήρξε το πρόβλημα για δέκα συγκεκριμένες μέρες, το αναγνωρίζουμε. Τώρα δεν υπάρχει κανένα πρόβλημα και υπάρχουν άφθονες ποσότητες του συγκεκριμένου φαρμάκου στο Ινστιτούτο Φαρμακευτικής Έρευνας και Τεχνολογίας που είναι η κρατική φαρμακαποθήκη.
      ΠΡΟΕΔΡΕΥΩΝ (Γεώργιος Σούρλας): Ο κ. Σκουλάκης έχει το λόγο.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, ο αγαπητός κύριος Υφυπουργός σύμφωνα με τα στοιχεία που του δόθηκαν απάντησε ωραιοποιώντας κατά κάποιον τρόπο και απλουστεύοντας τα πράγματα. 
      Κύριε Υφυπουργέ, εμείς δεν καταθέσαμε τυχαία την ερώτηση. Οι πέντε συνάδελφοι κατέθεσαν γραπτή ερώτηση και στη συνέχεια εγώ κατέθεσα επίκαιρη ερώτηση. Εντυπωσιαστήκαμε από τα δημοσιεύματα. Εντυπωσιαστήκαμε από τις καταγγελίες της προέδρου των καρκινοπαθών βόρειας Ελλάδας η οποία αναγκάστηκε όχι μόνο να βγει στα Μέσα Μαζικής Ενημέρωσης, αλλά να προσφύγει και στον εισαγγελέα. Γνωρίζαμε –γιατί έχουμε στήσει το Ι.Φ.Ε.Τ. και τον Ε.Ο.Φ.- ότι και κατά το παρελθόν υπήρξαν μεμονωμένες περιπτώσεις ελλείψεων φαρμάκων, αλλά σ’ αυτήν την έκταση και σε βαθμό να φτάσει το πράγμα στις εφημερίδες, αυτό ποτέ δεν έχει παρατηρηθεί. 
      Ψάχνοντας, κύριε Υφυπουργέ, δεν έχω να σας πω τίποτε άλλο. Έχω διαπιστώσει ότι αυτό είναι αποτέλεσμα μιας απορύθμισης του συστήματος και του Ι.Φ.Ε.Τ. και του Ε.Ο.Φ. γιατί πληροφορηθήκαμε ότι σε όλα τα νοσοκομεία -άσχετα αν δεν το είπαν- υπήρξε αυτή η έλλειψη του συγκεκριμένου φαρμάκου. Υπάρχουν ελλείψεις και άλλων φαρμάκων οι οποίες αποσιωπώνται. 
      Σύμφωνα με τα δημοσιεύματα του Τύπου, κύριε Υφυπουργέ, αφήνονται αιχμές για κάποιες περίεργες διοχετεύσεις των ασθενών σε ιδιωτικές κλινικές. Μήπως τελικά όλη αυτή η υπόθεση παραπέμπει σε ύπαρξη συμφερόντων; Λάβετέ το υπ’ όψιν αυτό. 
      Να σας ρωτήσω κάτι; Έχετε ελέγξει πώς διαμορφώνονται οι τιμές από τις μητρικές εταιρείες μέχρι να φθάσουν, κύριε Πρόεδρε, τα φάρμακα στο Ι.Φ.Ε.Τ.; Ψάξτε το αυτό.
      Και για να μην βιαστείτε να μας απαντήσετε –επειδή εμείς δεν έχουμε ντοκουμέντα γραπτά, έχουμε όμως σαφείς ενδείξεις ότι κάτι δεν πάει καλά στο Ι.Φ.Ε.Τ.- σας δηλώνουμε από τώρα ότι θα κάνουμε τις επόμενες μέρες αίτηση κατάθεσης εγγράφων και παραστατικών στοιχείων για να ψάξουμε μην τυχόν και συμβαίνουν άλλα πράγματα. Είναι πολλά τα λεφτά, κύριε Υπουργέ. Είναι γύρω στα 40.000.000 το χρόνο ο τζίρος των φαρμάκων, τα οποία όπως είπατε, πράγματι, διακινεί ο Ι.Φ.Ε.Τ. για τέτοιες περιπτώσεις για μοναδικά, για σπάνια, για αναντικατάστατα φάρμακα. 
      Αυτά προς το παρόν, κύριε Υφυπουργέ.
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, γνωρίζω και τη δική σας αγωνία για το χώρο αυτόν και γνωρίζω επίσης και την αγωνία και συμμερίζομαι την αγωνία των καρκινοπαθών, οι οποίοι δεν δέχονται ούτε μια μέρα να έχουν έλλειψη του φαρμάκου τους. Για το συγκεκριμένο φάρμακο όμως σε όλη την Ευρώπη υπήρχε έλλειψη και μπορείτε να το επιβεβαιώσετε. Ήταν μια παροδική έλλειψη του φαρμάκου. 
      Θέλω να σας διαβεβαιώσω επίσης ότι ο Ι.Φ.Ε.Τ. …
      ΕΜΜΑΝΟΥΗΛ ΣΚΟΥΛΑΚΗΣ: Μετά το θόρυβο όμως, ήρθε μέσα σε δύο μέρες. Για δείτε το, ψάξτε το! 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σας επαναλαμβάνω ότι το φάρμακο παραδόθηκε. Σας το είπα και πάλι ότι το έχω ψάξει πάρα πολύ καλά και μετά χαράς θα δεχθούμε να γίνει και μια επίκαιρη επερώτηση για το θέμα αυτό, για να δείξουμε το μεγάλο θέμα και –το κυριότερο απ’ όλα- το σημαντικό και ουσιαστικό ρόλο που έχει το Ι.Φ.Ε.Τ.  στο χώρο των φαρμάκων. Πραγματικά πρέπει να προστατέψουμε το Ι.Φ.Ε.Τ. σαν κόρη οφθαλμού.
      Γνωρίζετε πολύ καλά ότι αν δεν υπήρχε αυτή η κρατική φαρμακαποθήκη, αυτό το Ι.Φ.Ε.Τ., πολλοί συνάνθρωποί μας, πολλοί συμπολίτες μας θα είχαν τεράστια προβλήματα υγείας γιατί τα φάρμακα που χρειάζονται οι εισαγωγείς φαρμάκων και το φαρμακεμπόριο δεν τα αγγίζει, δεν τα πιάνει καθόλου. Όλα αυτά γίνονται χάρη στο Ι.Φ.Ε.Τ..
      ΕΜΜΑΝΟΥΗΛ ΣΚΟΥΛΑΚΗΣ: Χαιρόμαστε γι’ αυτό που λέτε.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σας επαναλαμβάνω το εξής: Πώς είναι δυνατόν σήμερα στο Ι.Φ.Ε.Τ. να υπάρχουν σαράντα τρεις χιλιάδες πεντακόσια βάιρς αυτήν τη στιγμή έτοιμα για να τροφοδοτείται η αγορά; Υπήρξε, λοιπόν, ένα παροδικό πρόβλημα, το οποίο επιλύθηκε. Υπάρχουν καθημερινά τέτοια προβλήματα και στο φαρμακεμπόριο και στους εισαγωγείς φαρμάκων.
      Και φυσικά το Ι.Φ.Ε.Τ. κάνει και κάτι άλλο εξαιρετικά σημαντικό, ερευνά συνέχεια την αγορά τι υπάρχει σε όλες τις χώρες της Ευρωπαϊκής Ένωσης. Βλέπουμε διάφορες παραμέτρους, συσχετίζουμε αυτές τις παραμέτρους. Θέλουμε να διασφαλίσουμε πάνω απ’ όλα την ποιότητα γιατί μας προσφέρουν και φάρμακα τα οποία δεν έχουν την ποιότητα την οποία θέλουμε. Δεν θα πάρουμε για το ίδιο φάρμακο που έχει μια δραστική ουσία ένα φασόν φάρμακο το οποίο υπάρχει και το οποίο είναι αδιάθετο αυτή τη στιγμή ή είναι στοκαρισμένο στις αποθήκες διαφόρων φαρμακεμπόρων. Μέσα στην αγωνία μας δεν θα πάρουμε αυτό το φάρμακο. Θέλουμε, λοιπόν, να διασφαλίσουμε και την ποιότητα του προϊόντος και την τιμή και τον χρόνο παράδοσης φυσικά και την αξιοπιστία του προμηθευτή και τον τρόπο πληρωμής, όλα αυτά. 
      Καταλαβαίνετε ότι λειτουργούμε πάνω απ’ όλα με γνώμονα το συμφέρον του ασθενούς μας, των Ελλήνων ασθενών και, δεύτερον, το συμφέρον των νοσοκομείων μας και φυσικά χωρίς να αναστατώσουμε την αγορά και χωρίς να βιαστούμε να κάνουμε παραγγελίες, οι οποίες μεσομακροπρόθεσμα θα είναι εις βάρος πάνω απ’ όλα του φαρμάκου και της διακίνησης φαρμάκων αλλά και των ασθενών μας. 
      ΕΜΜΑΝΟΥΗΛ ΣΚΟΥΛΑΚΗΣ: Θα τα ξαναπούμε αυτά.
      ΠΡΟΕΔΡΕΥΩΝ (Γεώργιος Σούρλας): Δικαιολογημένο είναι να είναι ικανοποιημένος ο κ. Σκουλάκης, αφού επί των ημερών τους έγινε το Ι.Φ.Ε.Τ. και επί των ημερών μας τροποποιήθηκε.
      Η με αριθμό 418/31-1-2006 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Παναγιώτη Κοσιώνη προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων διασφάλισης ικανοποιητικών τιμών για τους εσπεριδοπαραγωγούς κ.λπ. διαγράφεται λόγω κωλύματος του κυρίου Υφυπουργού. Έχει αποκλειστεί λόγω καιρικών συνθηκών και δεν καθίσταται εφικτή η παρουσία του στη Βουλή.
      Κυρίες και κύριοι συνάδελφοι, οι Βουλευτές κύριοι Κώστας Καρράς και Νίκος Γεωργιάδης ζητούν ολιγοήμερη άδεια απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια.
      Επίκαιρες Ερωτήσεις δεύτερου κύκλου (Άρθρο 130 παράγραφος 4 του Κανονισμού της Βουλής)
      Εισερχόμεθα στη με αριθμό 414/31-1-2006 επίκαιρη ερώτηση του Βουλευτή  Πανελλήνιου Σοσιαλιστικού Κινήματος κ. Παναγιώτη Ρήγα προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την περικοπή οργανικών θέσεων στα Κ.Ε.Π. των Κυκλάδων κ.λπ..
      Αναλυτικότερα η ερώτηση του κυρίου συναδέλφου έχει ως εξής:
      «Ως γνωστόν τα Κέντρα Εξυπηρέτησης Πολιτών, ο πιο επιτυχημένος θεσμός των τελευταίων χρόνων στη Δημόσια Διοίκηση, δημιουργήθηκαν με στόχο να εξυπηρετήσουν και να διευκολύνουν, κυρίως, τους κατοίκους της περιφέρειας και ειδικότερα των απομακρυσμένων και νησιωτικών περιοχών.
      Από τους πρώτους κιόλας μήνες λειτουργίας τους φάνηκε η αποτελεσματικότητά τους και καταγράφηκαν στη συνείδηση των πολιτών ως η επιτυχέστερη μεταρρύθμιση για την πάταξη της γραφειοκρατίας και την άμεση και αποτελεσματική εξυπηρέτησή τους.
      Με την 10/10-1-2006 Κοινή Υπουργική Απόφαση μειώνονται κατά 22 οι οργανικές θέσεις των Κ.Ε.Π. της Τοπικής Αυτοδιοίκησης του Νομού Κυκλάδων, καταργούνται τα Κ.Ε.Π. των Επαρχείων με εξαίρεση αυτού της Νάξου και το κεντρικό Κ.Ε.Π. της Νομαρχιακής Αυτοδιοίκησης συρρικνώνεται σημαντικά. 
      Με την απόφαση αυτή συντελείται λειτουργική υποβάθμιση των Κ.Ε.Π. των Κυκλάδων, εξασθενεί συνολικά ο θεσμός, γίνεται προβληματικότερη η εξυπηρέτηση των πολιτών και χειροτερεύει η ποιότητα των υπηρεσιών που παρέχει η Δημόσια Διοίκηση. 
      Με βάση τα παραπάνω, ερωτάστε: 
      1. Με ποια κριτήρια ελήφθη η απόφαση της κατάργησης των Κ.Ε.Π. των Επαρχείων και της μείωσης των θέσεων εργασίας στα Κ.Ε.Π. της Τοπικής Αυτοδιοίκησης;
      2. Προτίθεστε να επανεξετάσετε την απόφασή σας και να διατηρήσετε τα υφιστάμενα Κ.Ε.Π. των Κυκλάδων και όλους τους υπηρετούντες σε αυτά;».
      Στην ερώτηση του κ. Ρήγα θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Ανδρεουλάκος. 
      Ορίστε, κύριε Υπουργέ, έχετε το λόγο. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, εγώ νομίζω ότι μάλλον έπαινο έπρεπε να ακούσει η Κυβέρνηση διότι, επιτέλους, εξορθολογίζει ένα σύστημα, το οποίο από σύστημα υψηλής τεχνολογίας κατάντησε σύστημα εντάσεως εργασίας. Νομίζω ότι μ’ ένα νούμερο που θα σας δώσω θα το αντιληφθείτε αυτό.
       Οι συμβασιούχοι είναι τρεις χιλιάδες είκοσι έξι χοντρικά, διότι μερικοί απ’ αυτούς έχουν μονιμοποιηθεί με το π.δ. 164 και έχουν λιγοστέψει. Το σύνολο των διαδικασιών, που διαχειρίστηκε πέρυσι το σύστημα των χιλίων πέντε Κ.Ε.Π. όλης της χώρας, είναι δύο εκατομμύρια τριακόσιες πέντε χιλιάδες υποθέσεις –διαδικασίες. Εάν διαιρέσει κανείς τις δύο εκατομμύρια τριακόσιες πέντε χιλιάδες διαδικασίες με τα τρεις χιλιάδες είκοσι έξι  Κ.Ε.Π. συνάγεται ότι κατά συμβασιούχο η παραγωγικότητα είναι 2,80. Δηλαδή, κάθε μέρα στο ωράριό του ο συμβασιούχος διεκπεραιώνει ούτε τρεις πράξεις την ημέρα, πράγμα που σημαίνει ότι δεν απασχολείται ούτε μια ώρα την ημέρα. Λοιπόν, αυτό αποδεικνύει ότι το σύστημα από τις προηγούμενες πολιτικές ηγεσίες αντιμετωπίστηκε όχι ως σύστημα υψηλής τεχνολογίας, αλλά ως σύστημα εντάσεως εργασίας, όπως αντιμετωπίστηκε περίπου ο θεσμός των δημοτικών επιχειρήσεων. 
      Εμείς ερχόμαστε τώρα και εξορθολογίζουμε το θεσμό και εκεί όπου οι θέσεις των συμβασιούχων ήταν περίπου τρεις χιλιάδες συνιστούμε με απλόχερη και γενναιόδωρη διάθεση –για να μη χάσουν πολλοί τη δουλειά τους- δύο χιλιάδες πεντακόσιες ογδόντα οκτώ μόνιμες θέσεις. Δηλαδή, περιορίζουμε τις θέσεις των συμβασιούχων κατά τετρακόσιες τριάντα οκτώ. Αυτοί δε, είναι και λιγότεροι διότι από τους τετρακόσιους τριάντα οκτώ οι τέσσερις αναφέρονται σε κατηγορία ΥΕ που, βάσει του ν. 3013 των Κ.Ε.Π., δεν μπορούσαν να είναι στο σύστημα, διότι πρέπει να είναι, τουλάχιστον κατηγορίας Δ.Ε.. Αρκετοί δε από τους τετρακόσιους τριάντα οκτώ έχουν μονιμοποιηθεί με το π.δ.164. Επίσης, άλλοι δεν έχουν αναπληρωθεί ακόμη ακριβώς, διότι έφυγαν μερικοί με το προεδρικό διάταγμα και σε όσες περιπτώσεις η παραγωγικότητα ήταν πολύ χαμηλή, περιόρισα τις θέσεις, δηλαδή δεν ενέκρινα καινούργιες συμβάσεις. Άρα, οι θέσεις είναι περίπου τετρακόσιες λιγότερες από τους συμβασιούχους. 
      Προκηρύσσω ένα διαγωνισμό κλειστό, στα όρια της συνταγματικότητας, και τις δύο χιλιάδες θέσεις, που τώρα προκηρύσσω, θα τις διεκδικήσουν δύο χιλιάδες τετρακόσιες τριάντα έξι. Πείτε μου, σε ποια άλλη προκήρυξη υπάρχει τέτοια αναλογία μεταξύ προκηρυσσομένων θέσεων και συμβασιούχων που διεκδικούν τις θέσεις; Δέχομαι καθημερινά παράπονα από άλλους πολίτες, διότι προϋπόθεση  συμμετοχής στο διαγωνισμό θα είναι η δεκαοκτάμηνη προϋπηρεσία στα Κ.Ε.Π.. Αποκλείονται, έτσι, όλα τα άλλα παιδιά της Ελλάδας και έρχεστε τώρα να μας κατηγορήσετε ότι εμείς δεν τους φροντίζουμε και να ισχυριστείτε ότι εσείς φροντίζετε τους συμβασιούχους των Κ.Ε.Π.. 
      Έρχομαι και στις Κυκλάδες, κύριε συνάδελφε. Θα σας εκθέσω ποια είναι τα κριτήρια. Το πρώτο κριτήριο είναι η παραγωγικότητα. Το δεύτερο κριτήριο είναι εάν απασχολούνται στο σύστημα. Δεν μπορεί ο δήμαρχος να απασχολεί ως ιδιαιτέρα γραμματέα του τη συμβασιούχο του Κ.Ε.Π.. Δεν μπορεί ο νομάρχης να απασχολεί αποκλειστικά τον συμβασιούχο των Κ.Ε.Π. στο Κ.Τ.Ε.Ο. ή ο δήμαρχος στο δημοτολόγιο και, γενικά, σε οποιοδήποτε άλλο αντικείμενο, που δεν έχει σχέση με τον κλάδο διεκπεραιώσεως του συστήματος των Κ.Ε.Π.
      Λοιπόν, παραγωγικότητα από τη μία πλευρά και απασχόληση στα αλλότρια. Διότι όταν ένας, αγαπητέ συνάδελφε, απασχολείται σε άλλα έργα και όχι στο Κ.Ε.Π. από μόνο του αυτό είναι απόδειξη ότι περισσεύει. 
      Να σας πω, λοιπόν, τώρα για την περίπτωση των Κυκλάδων. Σε αλλότρια έργα απασχολούνται έντεκα συνβασιούχοι, οι οποίοι δεν εμφανίζονται στο σύστημα e-kep επιπρόσθετα, δύο συμβασιούχοι καλύφθηκαν από το π.δ. 164 και δύο άλλοι ξεκίνησαν να εργάζονται πρόσφατα στο Κ.Ε.Π., συγκεκριμένα ο ένας προσελήφθη το Δεκέμβριο και ο άλλος τον Οκτώβριο. Άρα, λοιπόν, από τις είκοσι τέσσερις μόνιμες θέσεις που δεν συστήνουμε στις Κυκλάδες, οι δεκαπέντε αναλογούν σε συμβασιούχους που είναι αποδεδειγμένα εκτός, αφού δεν εργάζονται στα Κ.Ε.Π. ή αφού έχουν καλυφθεί με το προεδρικό διάταγμα. 
      Μιλάμε, λοιπόν, για εννιά θέσεις. Γι’ αυτές τις εννιά θέσεις, λοιπόν, θα σας δώσω εδώ –και να καταχωρισθεί στα Πρακτικά, κύριε Πρόεδρε- έναν πίνακα, κύριε συνάδελφε, με την παραγωγικότητα των Κ.Ε.Π. των Κυκλάδων αναλυτικά. 
      ΠΡΟΕΔΡΕΥΩΝ (Γεώργιος Σούρλας): Θα τα πείτε στη δευτερολογία σας, κύριε Υπουργέ.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αν μου επιτρέπετε, κύριε Πρόεδρε, θα πω ότι είναι σαράντα Κ.Ε.Π.. 
      Οι ενενήντα ένας συμβασιούχοι διεξήγαγαν σαράντα χιλιάδες τριακόσιες τριάντα έξι υποθέσεις όλο το 2005 και σαράντα τρεις χιλιάδες τριακόσιες ενενήντα πέντε υποθέσεις μέχρι τον Ιανουάριο του 2006. Κατά άτομο η παραγωγικότητα ήταν 1,70. 
      Τώρα, λοιπόν, με τον περιορισμό των θέσεων, η παραγωγικότητα θα αγγίξει το 2,35. Δηλαδή, με τον περιορισμό των θέσεων, θα έχουμε δύο πράξεις και τριάντα πέντε  εκατοστά ανά ένα συμβασιούχο κάθε ημέρα. 
      ΠΡΟΕΔΡΕΥΩΝ (Γεώργιος Σούρλας): Κύριε Ανδρεουλάκο, τα υπόλοιπα στη δευτερολογία σας.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα αναφερθώ ενδεικτικά στη Νήσο Σίκινο. Δεκαεφτά ημέρες θέλει κάθε εργαζόμενος για να κάνει μία πράξη. 
      Κοιτάξτε να δείτε. Δεν μπορούμε να έχουμε ένα σύστημα το οποίο έχει ημιαπασχολούμενους ή απασχολούμενους…
      (Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Απόστολος Ανδρεουλάκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, αντί να αρχίσετε πρώτα από τις Κυκλάδες, για να είναι ο χρόνος επαρκής, κάνετε γενικότερη αναφορά.
      Κύριε Ρήγα, έχετε το λόγο.
      ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
      Κύριε Υπουργέ, θα ευχόμουν, πραγματικά, –και δεν παίζω με τα λόγια μου- να υπήρχε μπλακ-άουτ στις Κυκλάδες αυτήν τη στιγμή, για να μην παρακολουθήσουν οι νησιώτες αυτά που είπατε. 
      Είναι δυνατόν να βάζετε τη σχέση κόστους-ωφέλειας, για να αξιολογήσετε την παραγωγικότητα μιας υπηρεσίας σ’ ένα νησί όπως η Κίμωλος, όπου καταργείται το Κ.Ε.Π.; Είναι δυνατόν να κάνετε τέτοιου είδους συγκρίσεις, διαιρώντας το συνολικό αριθμό πράξεων που έχουν γίνει πανελλαδικά διά των ατόμων που απασχολούνται στα Κ.Ε.Π. , για να καταλήξετε στο συμπέρασμα ότι είναι αντί οικονομική λειτουργία αυτών των μονάδων παροχής υπηρεσιών στο νησιώτικο χώρο; 
      Αγνοείτε το άρθρο 101 του Συντάγματος και την εμπειρία του παρακαθήμενου Υπουργού σας που έχει καταλάβει μετά από τόσους μήνες τι σημαίνει ιδιαιτερότητα του νησιώτικου χώρου, όταν το Σύνταγμα επιτάσσει στον κοινό νομοθέτη και στις πράξεις της διοίκησης να λαμβάνουν υπ’ όψιν τη νησιωτικότητα; 
      Αυτήν τη στιγμή, κύριε Υπουργέ, μονάδες παροχής υπηρεσιών, δομές απόλυτα χρήσιμες για τους πολίτες είτε καταργούνται, όπως είναι στο νησί της Κιμώλου και στο Δήμο της Σερίφου, είτε μειώνεται η οργανική τους σύνθεση, με αποτέλεσμα θέσεις εργασίας να χάνονται, γιατί ξεχάσατε αυτούς που εργάζονται στα Κ.Ε.Π. των Επαρχείων. 
      Άρα, λοιπόν, δεν είναι εννέα οι θέσεις που καταργείτε. Οι θέσεις είναι είκοσι δύο –βγάλτε όσες θέλετε από την Τοπική Αυτοδιοίκηση- και δώδεκα θέσεις από τα Επαρχεία. Είναι, δηλαδή, τριάντα τέσσερις θέσεις συνολικά. 
      Με την πρώτη υπουργική σας απόφαση, περιορίσατε τον αριθμό κατά δεκαπέντε. Με τη δεύτερη υπουργική σας απόφαση, πιθανόν κάποιοι σας συμβούλευσαν και τις περιορίσατε ακόμα περισσότερο.
      Κύριε Υπουργέ, επανεξετάστε το ζήτημα. Ο νησιώτικος χώρος δεν μπορεί ούτε να ελέγχεται ούτε να αξιολογείται ούτε να αντιμετωπίζεται με τον ίδιο τρόπο, με την υπόλοιπη Ελλάδα. Και μία θέση εργασίας να χαθεί σε ένα νησί που το πρόβλημά του είναι η δημογραφική αποψίλωση, είναι εγκληματικό. 
      Στη Σίκινο, κύριε Υπουργέ, έχουμε δέκα καθηγητές για τέσσερις μαθητές. Εάν κυριαρχούσε η αντίληψή σας, το γυμνάσιο της Σικίνου έπρεπε να κλείσει. 
      Σκεφθείτε, λοιπόν, με ποια κριτήρια αξιολογείτε την παρουσία των υπηρεσιών και την παρουσία του κράτους στα νησιά και επανεξετάστε την απόφασή σας. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, θα μείνει κανένα νησί ακάλυπτο;
      ΠΑΝΑΓΙΩΤΗΣ ΡΗΓΑΣ: Η Κίμωλος και η Σέριφος, κύριε Υπουργέ;
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εκεί που στην Πάρο και την Αντίπαρο έχω τέσσερα Κ.Ε.Π., αφήνω τρία. 
      Για όνομα του Θεού! Επειδή εσείς σπείρατε για κομματικούς λόγους και για πελατειακές σχέσεις ένα σύστημα άναρχο; Σας ερωτώ: Ποιο νησί μένει ακάλυπτο;
      ΠΑΝΑΓΙΩΤΗΣ ΡΗΓΑΣ: Οι δήμαρχοι δεν είναι δικοί μας. Μιλάμε για την Κίμωλο και τη Σέριφο. Κοιτάξτε το!
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κανένα νησί δεν μένει ακάλυπτο. Όλα τα νησιά είναι καλυμμένα. 
      Δεν υπάρχει κανένα νησί ακάλυπτο. Είναι δυνατόν στην Άνδρο να έχω και Κ.Ε.Π. Επαρχείου Άνδρου και στα εκατό μέτρα Κ.Ε.Π. Δήμου ΄Ανδρου; Αυτό κάνω. Αυτό ήταν μία πολυτέλεια.
      ΠΑΝΑΓΙΩΤΗΣ ΡΗΓΑΣ: Πηγαίνετε όλους των Επαρχείων στους δήμους.
      ΠΡΟΕΔΡΕΥΩΝ (Γεώργιος Σούρλας): Κύριε Ρήγα, παρακαλώ μη διακόπτετε.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι. Κανένα νησί, κύριε συνάδελφε, δεν μένει χωρίς Κ.Ε.Π.. 
      ΠΑΝΑΓΙΩΤΗΣ ΡΗΓΑΣ: Η Κίμωλος και η Σέριφος.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Και σας ερωτώ: Τι θα γίνει, αν περιορίσω τα Κ.Ε.Π.; Τι κάνω τώρα; Καταργώ τα Κ.Ε.Π. έξι Επαρχείων και καταργώ και το ΚΕΠ του Δήμου Νάξου και όχι το Επαρχείο -διότι είναι πολύ καλύτερο το Κ.Ε.Π. του Επαρχείου από πλευράς δυναμισμού και παραγωγικότητας- μεταφέρω το 90% των θέσεων των υπό κατάργηση Κ.Ε.Π. -διότι μέχρι να ολοκληρωθεί η κατάργηση θα περάσουν πολλοί μήνες- και ενισχύω τα υπάρχοντα Κ.Ε.Π., τα οποία είναι σε απόσταση εκατό έως διακοσίων μέτρων και τα οποία θα μπορούν, λόγω της ενισχύσεώς τους σε προσωπικό, να δουλεύουν πρωί, απόγευμα και Σάββατο.
      Να έλθετε εδώ και να κλάψετε όσο θέλετε και να βγάλετε όσο πόνο θέλετε, διότι θα χαθούν εννέα θέσεις συμβασιούχων. Αυτό το καταλαβαίνω και το συμμερίζομαι. Αλλά να έρχεστε εδώ και να λέτε ότι υποβαθμίζουμε το θεσμό των ΚΕΠ ή ότι δεν θα εξυπηρετούνται οι πολίτες, αυτό δεν σας δίνω το δικαίωμα να το πείτε. Άλλο το ένα, άλλο το άλλο. 
      Με τις καταργήσεις που κάνουμε, κύριε συνάδελφε, εκεί που ήθελαν μιάμιση μέρα για να κάνουν μία πράξη, τώρα θα κάνουν μία πράξη την μέρα. Δεν εξυπηρετούνται οι πολίτες; 
      ΠΑΝΑΓΙΩΤΗΣ ΡΗΓΑΣ: Η Κίμωλος και η Σέριφος μένουν χωρίς Κ.Ε.Π.. Σας επαναλαμβάνω ότι δύο νησιά μένουν χωρίς Κ.Ε.Π.. 
      ΠΡΟΕΔΡΕΥΩΝ (Γεώργιος Σούρλας): Κύριε Ρήγα, σας παρακαλώ.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Έλαβα ακόμα υπ’ όψιν μου και μια άλλη παράμετρο, κύριε συνάδελφε. Εφαρμόζουμε πολιτική απλούστευσης των διαδικασιών. Εκεί που απαιτούντο πιστοποιητικά, τώρα τα αντικαθιστούμε με μία υπεύθυνη δήλωση και ενδεικτικά σας αναφέρω το πιστοποιητικό μη ασκήσεως ποινικής δίωξης, το πιστοποιητικό μη παραπομπής σε δίκη, το πιστοποιητικό αντιγράφου ποινικού μητρώου για την επανέκδοση, επαναχορήγηση, άδειας κατοχής κυνηγητικού όπλου. Λέμε όχι πιστοποιητικό, αλλά υπεύθυνη δήλωση του πολίτη.
      Επίσης, εφαρμόζουμε την πολιτική της αυτεπάγγελτης αναζήτησης. Και θα σας παραθέσω στο σημείο αυτό κάποια στοιχεία. Τι σημαίνει αυτεπάγγελτη αναζήτηση; Εάν δείτε, κύριοι, τον τζίρο των Κ.Ε.Π., τα δημοφιλέστερα προϊόντα του είναι αυτά τα οποία εντάξαμε στην αυτεπάγγελτη διαδικασία. Συγκεκριμένα η χορήγηση πιστοποιητικού οικογενειακής κατάστασης, η χορήγηση αντιγράφου πιστοποιητικού γέννησης του ενδιαφερομένου, η αίτηση χορήγησης αντιγράφου φορολογικής ενημερότητας, η αίτηση χορήγησης αντιγράφου εκκαθαριστικού σημειώματος φόρου εισοδήματος, η χορήγηση αντιγράφου ποινικού μητρώου, η χορήγηση αντιγράφου ληξιαρχικής πράξης γέννησης, η χορήγηση αντιγράφου ληξιαρχικής πράξης γάμου, η έκδοση πιστοποιητικού στρατολογικής κατάστασης και η χορήγηση αντιγράφου ληξιαρχικής πράξης θανάτου. 
      Αυτά μας έκαναν πέρυσι, το 2005, ένα τζίρο ενός εκατομμυρίου εκατόν δώδεκα χιλιάδων τετρακοσίων δώδεκα υποθέσεων. Ήτοι το 48,26% του τζίρου είναι αυτά τα οποία εντάξαμε στην αυτεπάγγελτη αναζήτηση. Τώρα αν σ’ αυτά προσθέσετε και τα διακόσια ογδόντα ένα χιλιάδες τετρακόσια τριάντα δύο διαβατήρια, που ήταν στον περσινό τζίρο καταλαμβάνουν το 12,21%…
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υπουργέ.
      ΠΑΝΑΓΙΩΤΗΣ ΡΗΓΑΣ: Είναι άνιση η μεταχείριση, κύριε Πρόεδρε.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): …έχουμε ένα ποσοστό της τάξεως του 60% του περσυνού τζίρου που καταλαμβάνονται από την αυτεπάγγελτη αναζήτηση. 
      ΠΡΟΕΔΡΕΥΩΝ (Γεώργιος Σούρλας): Κύριε Ανδρεουλάκο, ολοκληρώστε.
      ΠΑΝΑΓΙΩΤΗΣ ΡΗΓΑΣ: Μην αντιμετωπίζετε «μπακαλίστικα» τα νησιά.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ακούστε. Οποιαδήποτε σπατάλη, όταν έχουμε προϋπολογισμό μη πλεονασματικό, είναι χρέος, όχι δικό μου…
      ΠΑΝΑΓΙΩΤΗΣ ΡΗΓΑΣ: Δεκατέσσερις συμβούλους δώσατε στον περιφερειάρχη. 
      ΠΡΟΕΔΡΕΥΩΝ (Γεώργιος Σούρλας): Είσθε και οι δυο εκτός χρόνου. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ακούστε, κύριε Ρήγα. Είναι χρέος, όχι μόνο δικό μου που είμαι Υφυπουργός σ’ αυτή την Κυβέρνηση, αλλά και δικό σας. Και εσείς έχετε αυτό το χρέος να σέβεστε το δημόσιο χρήμα. Γιατί αυτές τις σπατάλες δεν τις πληρώνετε ούτε εσείς, ούτε εγώ,…
      ΠΑΝΑΓΙΩΤΗΣ ΡΗΓΑΣ: Διώξτε τους δεκατέσσερις συμβούλους του κομματικού περιφερειάρχη για να κάνετε οικονομία.
      ΠΡΟΕΔΡΕΥΩΝ (Γεώργιος Σούρλας): Κύριε Ανδρεουλάκο και κύριε Ρήγα, σας παρακαλώ πολύ. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): … τις πληρώνει ο Έλληνας φορολογούμενος. Και δεν έχετε το δικαίωμα να μας συστήνετε/προτρέπετε να προβαίνουμε σε σπατάλες, όταν μάλιστα δεν θίγεται το σύστημα. Διότι εγώ το σύστημα το πήρα παράνομο και το εξορθολόγησα και το νομιμοποίησα.
      ΠΡΟΕΔΡΕΥΩΝ (Γεώργιος Σούρλας): Κύριε Ανδρεουλάκο, ολοκληρώστε.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Διότι χρειάστηκε να πάω δυο φορές στο Ελεγκτικό Συνέδριο και πήρα δύο φορές πράξη με συγγνωστή νομική πλάνη. Διότι έτσι είχατε διαρθρώσει το σύστημα, στη βάση της παρανομίας και του παραλογισμού.
      ΠΑΝΑΓΙΩΤΗΣ ΡΗΓΑΣ: Πάντως κοιτάξτε. Για τη Σέριφο και την Κίμωλο δεν είναι λάθος. 
      ΠΡΟΕΔΡΕΥΩΝ (Γεώργιος Σούρλας): Κύριε Ρήγα, παρακαλώ πολύ.
      Θα συζητηθεί η δεύτερη με αριθμό 419/31.1.2006 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Βέρας Νικολαϊδου προς τον Υπουργό Εμπορικής Ναυτιλίας, σχετικά με την κάλυψη των ελλειμμάτων του ΝΑΤ, την απρόσκοπτη καταβολή των συντάξεων κ.λπ..
      Αναλυτικότερα η επίκαιρη ερώτηση της κυρίας συναδέλφου έχει ως εξής:
      «Για άλλη μια χρονιά, ο ετήσιος προϋπολογισμός του Ναυτικού Απομαχικού Ταμείου είναι προσανατολισμένος στην εξυπηρέτηση του εφοπλιστικού κεφαλαίου, κόντρα στις πραγματικές ανάγκες των ναυτεργατών. Η διαλυτική κατάσταση που επικρατεί στο Ν.Α.Τ., ιδιαίτερα τα τελευταία χρόνια, είναι αποτέλεσμα της πολιτικής που εφαρμόστηκε από τις κυβερνήσεις του ΠΑ.ΣΟ.Κ. και της Νέας Δημοκρατίας, με στόχο την αύξηση της κερδοφορίας και της «ανταγωνιστικότητας» του εφοπλιστικού κεφαλαίου, σε βάρος των εργαζομένων στη θάλασσα.
      Από τα ίδια τα στοιχεία που παρουσιάζονται αναφορικά με τον προϋπολογισμό του Ν.Α.Τ. και των άλλων ναυτεργατικών ταμείων για το 2006, προκύπτει αβίαστα ότι η Κυβέρνηση της Νέας Δημοκρατίας, προκειμένου να εξυπηρετήσει το εφοπλιστικό κεφάλαιο, το επιδοτεί με «ζεστό χρήμα», «διαγράφει» χρέη και ταυτόχρονα τινάζει στον αέρα τις θέσεις εργασίας των ναυτεργατών, τα ασφαλιστικά και εργασιακά τους δικαιώματα. 
      Το Ν.Α.Τ. χρόνο με το χρόνο παρουσιάζει δραματική αύξηση των ελλειμμάτων του, καθώς για το 2006 το οργανικό του έλλειμμα εκτινάχθηκε στα 963.823.232 ευρώ, από τα 879.222.476 ευρώ το 2005 και τα 765.731.620 ευρώ που ήταν το 2004.
      Το συμπέρασμα είναι πως το Ν.Α.Τ. και τα άλλα ταμεία των ναυτεργατών οδηγούνται ολοταχώς στη χρεοκοπία, αφού από το συνολικό του έλλειμμα θα μείνει ακάλυπτο από τον κρατικό προϋπολογισμό το ποσό των 110.823.232 ευρώ, με ό,τι αυτό σημαίνει για τις συντάξεις και τις υπόλοιπες παροχές των ναυτεργατών. Και αυτό όταν είναι ανυπολόγιστα τα ποσά που οφείλουν οι εφοπλιστές προς το ΝΑΤ από εισφοροκλοπή και εισφοροδιαφυγή.
      Ερωτάται ο κύριος Υπουργός, ποια μέτρα θα πάρει και πότε,  για:
      Την πλήρη κάλυψη των ελλειμμάτων του ΝΑΤ –ΚΑΑΝ- ΚΕΑΝ με κρατική επιχορήγηση για την απρόσκοπτη καταβολή των συντάξεων και επιδομάτων και την απόδοση στο ΝΑΤ όλων των οφειλόμενων από τους εργοδότες-εφοπλιστές. 
      Την ουσιαστική αύξηση των συντάξεων των ναυτεργατών στο 80% επί των συνολικών αποδοχών που γίνονται κρατήσεις, με κατώτερη σύνταξη και επίδομα ανεργίας στα 1050 ευρώ.
      Ο Υπουργός Εμπορικής Ναυτιλίας έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, κυρίες και κύριοι συνάδελφοι, σε ένα θέμα θα συμφωνήσω με την αγαπητή συνάδελφο κ. Νικολαϊδου. Ότι το Ναυτικό Απομαχικό Ταμείο ουσιαστικά οδηγείται εδώ και πολλά χρόνια στα πρόθυρα της χρεοκοπίας, έχετε απόλυτο δίκιο. Πρόκειται για ένα ταμείο, το οποίο το 1980, πριν από είκοσι πέντε χρόνια δηλαδή, ήταν πλεονασματικό, με πλεόνασμα 400.000.000 δολαρίων εκείνης της εποχής και μάλιστα με τα χρήματα του Ναυτικού Απομαχικού Ταμείου κτίστηκε ένα ολόκληρο νοσοκομείο στα Μελίσσια. Και τώρα, μετά από είκοσι πέντε χρόνια επανέρχεται η δική μας Κυβέρνηση, η οποία έκτισε αυτό το νοσοκομείο –τώρα βέβαια είναι ερείπιο πια, δεν λειτούργησε ποτέ ουσιαστικά τα προηγούμενα είκοσι χρόνια- να το επαναλειτουργήσει με σύμπραξη δημόσιου και ιδιωτικού τομέα, αλλά αυτό είναι ένα άλλο θέμα.
      Πού φθάσαμε σήμερα; Σ’ αυτό που και εσείς περιγράφετε με την ερώτησή σας. Να έχουμε ένα ταμείο που χρειάζεται κάθε χρόνο ένα και πλέον δισεκατομμύριο ευρώ, περίπου 400.000.000.000 δραχμές. Πώς φθάσαμε έως εδώ; Μα, με την πολιτική της προηγούμενης εικοσαετίας. 
      ΧΡΗΣΤΟΣ ΠΡΩΤΟΠΑΠΑΣ: Είναι σαφές! 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Στα μέσα της δεκαετίας του 1980, δεκαεπτά χιλιάδες περίπου, κύριε Πρωτόπαπα, άνθρωποι, οι οποίοι ποτέ δεν είχαν συνεισφέρει ούτε ένα ευρώ ούτε μία δραχμή εκείνης της εποχής στο Ναυτικό Απομαχικό Ταμείο, εντάχθηκαν στο σύστημα με πλήρη ασφάλιση. Και όλη η πολιτική η οποία επακολούθησε, μία πολιτική χωρίς λογική, μία πολιτική χωρίς νοικοκυριό, οδήγησε στη σημερινή κατάσταση. Όντως, 1.000.000.000 ευρώ είναι το έλλειμμα. Το 1994 βρήκαμε έναν προϋπολογισμό, ο οποίος είχε προβλέψει μόνο 570.000.000 ευρώ. Πληρώσαμε στο τέλος του χρόνου άλλα 250.000.000. Δηλαδή, στο τέλος του 2004 ο Έλληνας φορολογούμενος πλήρωσε 750.000.000 ευρώ. Το κράτος, η πολιτεία ως όφειλε –και αυτό νομίζω ότι είναι και το πνεύμα της ερώτησής σας- ήρθε και κάλυψε από άλλα έσοδα του προϋπολογισμού το τεράστιο αυτό έλλειμμα που δημιουργήθηκε από μία λάθος –να μην την χαρακτηρίσω πιο αυστηρά- πολιτική των κυβερνήσεων του ΠΑ.ΣΟ.Κ. την τελευταία εικοσαετία. 
      Αυτό θα γίνει και φέτος. Είναι ξεκάθαρο. Δεν μπορεί να αφήσει χιλιάδες εργαζόμενους, χιλιάδες ασφαλισμένους χωρίς να πληρωθούν με τα χρήματα τα οποία οφείλει να πληρώσει η πολιτεία, συμπεριλαμβανομένων βεβαίως και των επικουρικών ταμείων. 
      Μου λέτε επίσης γιατί δεν αυξάνουμε τις συντάξεις στο 80% και δεν δίνουμε κατώτατο όριο συντάξεων 1.050 ευρώ. Θα ήθελα να σας παρακαλέσω εάν έχετε κάνει εσείς προσωπικά ή ως κόμμα έναν υπολογισμό του τι σημαίνει αυτό, να μου το πείτε και εμένα. Διότι εμείς κάναμε έναν πρόχειρο υπολογισμό του τι θα χρειαστεί για να ανεβάσουμε άμεσα τις συντάξεις στο 80% και να έχουμε κατώτερες συντάξεις στα 1.050 ευρώ και το ποσό το οποίο βγαίνει είναι δυσθεώρατο. Θα περιμένω τη δική σας τοποθέτηση για να σας πω τι προβλέπουν οι Υπηρεσίες γι’ αυτού του είδους τις κοινωνικές παροχές που όλοι ευχόμαστε, σε τελευταία ανάλυση, να είχε τη δυνατότητα το κράτος να δοθούν σε μία ομάδα πληθυσμού η οποία προσέφερε τα μέγιστα διαχρονικά, εδώ και δεκαετίες για την ανάπτυξη της ελληνικής οικονομίας και την πρόοδο του τόπου μας. 
      Επίσης, θέλω να σας πω ότι τα έσοδα του ΝΑΤ δεν μπορούν να αυξηθούν αν δεν φέρουμε νέα πλοία στην ελληνική σημαία. Την Τετάρτη που συζητούμε στην Επιτροπή Παραγωγής και Εμπορίου το νέο νομοσχέδιο για την ανωτατοποίηση της ναυτικής εκπαίδευσης, θα σας καταθέσω μία μελέτη του Πανεπιστημίου του Πειραιά για την ανταγωνιστικότητα της ποντοπόρου ναυτιλίας, όπου δυστυχώς παρουσιάζεται ότι το κάθε ελληνικό πλοίο κοστίζει την ημέρα 1.500 ευρώ περισσότερο από τα πλοία τα οποία είναι σε άλλες σημαίες, κοινοτικές και ακόμα λιγότερο σε σημαίες εκτός Κοινότητας. 
      Θα ήθελα, λοιπόν, να ξέρω με ποιους τρόπους μπορούμε να αυξήσουμε και τα έσοδα του ΝΑΤ…
      ΧΡΗΣΤΟΣ ΠΡΩΤΟΠΑΠΑΣ: Μα, κύριε Υπουργέ…
      ΠΡΟΕΔΡΕΥΩΝ (Γεώργιος Σούρλας): Μα, κύριε Πρωτόπαπα, ο Υπουργός απαντάει στο Κ.Κ.Ε. και παρεμβαίνετε εσείς; 
      Κάντε ερώτηση και εσείς. 
      ΧΡΗΣΤΟΣ ΠΡΩΤΟΠΑΠΑΣ:  …(Δεν ακούστηκε). 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): …για να μπορέσουμε όντως να υπηρετήσουμε τον κοινό μας σκοπό που είναι η αύξηση των συντάξεων και βεβαίως η αύξηση των ωφελημάτων του Έλληνα ναυτεργάτη, ο οποίος προσέφερε πολλά στην ελληνική οικονομία. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Η κ. Νικολαϊδου έχει το λόγο. 
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε. 
      Κύριε Υπουργέ, κατ’ αρχήν πρέπει να υπογραμμίσω ότι αργήσατε να απαντήσετε στην ερώτησή μας, η οποία σας είχε κατατεθεί και ως απλή. Τη μετατρέψαμε σε επίκαιρη και εν πάση περιπτώσει μετά από κάποια προβλήματα έρχεστε και απαντάτε. Δε νομίζω να πιστεύετε ότι ικανοποίησε η απάντησή σας ή εμάς που την καταθέσαμε ή και τους άμεσα ενδιαφερόμενους, διότι δεν λέτε όλη την αλήθεια. 
      Η κατάσταση στο Ν.Α.Τ.  είναι αυτή που περιγράφουμε στην ερώτηση και αυτή που και εσείς με κάποιες διαφορές περιγράψατε και βέβαια κανείς δεν θα αμφισβητήσει ότι υπήρχε μια πολιτική του ΠΑ.ΣΟ.Κ. όλα αυτά τα χρόνια στο Ν.Α.Τ., την οποία όμως συνεχίζετε. Και όχι απλά συνεχίζετε με τους ίδιους όρους, αλλά πριν από λίγες μέρες καταθέσατε και το γνωστό «νομοσχέδιο σκούπα» –ένα τερατούργημα κατά την άποψή μας- το οποίο έρχεται και πνίγει στην κυριολεξία, μία σειρά από τα δικαιώματα των ναυτεργατών που τόσο ωραία λόγια λέτε γι’ αυτούς, αλλά στην πράξη τι γίνεται; 
      Επειδή βάλατε και κάποια ερωτήματα σε σχέση με το τι σημαίνει, απαντήσατε έμμεσα ότι κάτι θα κάνετε και φέτος για να συμπληρώσετε το κενό, το έλλειμμα. Το έλλειμμα είναι αυτό που είπατε και βέβαια δεν τα λέμε εμείς, τα λέει ο επίσημος επιστημονικός σύμβουλος του Ν.Α.Τ., ο κ. Χαραλάμπους, με έκθεση η οποία έχει δημοσιευτεί και σίγουρα σας είναι γνωστή, κατά την οποία βέβαια γίνεται μια αναφορά. Και εδώ είναι το περίεργο. Γιατί βγήκε τώρα αυτή η έκθεση στη δημοσιότητα, ενώ αφορά πέντε ισολογισμούς; Μήπως γιατί υπάρχει διάθεση να παραγραφούν τα χρέη των εφοπλιστών; Με αυτά λοιπόν που χρωστάνε οι εφοπλιστές, αντί να τους τα χαρίζετε με το νέο νομοσχέδιο, εάν πράγματι κατατεθούν στο ταμείο, δεν θα υπάρχει πρόβλημα ούτε για τις σημερινές συντάξεις, ούτε για την αύξηση των συντάξεων. Αυτά σας τα λέω γιατί θέσατε κάποιο ερώτημα. Τα πράγματα είναι πολύ απλά και δεν χρειάζεται να φθάνουν στο σημείο να χρηματοδοτούν τους εφοπλιστές μέσα από το ταμείο, γιατί αυτή η γνωστή έκθεση του κ. Χαραλάμπους αφήνει πάρα πολλές αιχμές για το τι έγιναν τα χρήματα από τη μια χρονιά στην άλλη. 
      Δεν είμαστε εδώ δικαστήριο για να ξέρουμε τι έγινε αλλά οπωσδήποτε υπάρχει πρόβλημα στο οποίο δεν απαντάτε. Και γι’ αυτό σας λέμε υπεύθυνα ότι εξακολουθείτε και συνεχίζετε την ίδια πολιτική των προηγούμενων χρόνων  του ΠΑΣΟΚ και έχετε την ίδια ευθύνη. 
      Το έλλειμμα λοιπόν είναι 1.000.000.000 αυτή τη στιγμή και όχι μόνο στο Ν.Α.Τ. αλλά και στα υπόλοιπα ασφαλιστικά ταμεία και δεν μας απαντάτε ποια συγκεκριμένα θα είναι τα μέτρα. Επιτρέψτε μας ότι το γενικό ότι θα δώσετε κάποια χρήματα, δεν λέει τίποτα. Είναι τόσο το έλλειμμα, άρα πρέπει να μας πείτε πότε το καλύπτετε. 
      Όσο για την άλλη ερώτηση, σχετικά με τα 1050 αν έχουμε κάνει υπολογισμούς. Κοιτάξτε Υπουργέ, με τις σημερινές ανάγκες όχι ενός συνταξιούχου μόνο αλλά και γενικότερα, τα 1000 ευρώ ή 1050 είναι το ελάχιστο που μπορεί να καλύψει στοιχειωδώς κάποια πράγματα. Μην μας λέτε λοιπόν που θα βρούμε τα χρήματα. Θέλουμε αυτοί οι άνθρωποι μετά από τόσα χρόνια σκληρής δουλειάς να ζήσουν με αξιοπρέπεια ή δεν θέλουμε; Εκεί είναι το πρόβλημα και οι υπολογισμοί βρίσκονται. Εισπράξτε αυτά που οφείλουν οι εφοπλιστές, μη τους τα χαρίζετε μέσω του νομοσχεδίου και ελάτε να συμπληρώσετε τα κενά. 
      Εμείς αυτό σας λέμε και βέβαια δεν έχετε απαντήσει. Νομίζω όμως ότι την πρώτη απάντηση σας την ετοιμάζουν οι ναυτεργάτες στην παναυτεργατική κινητοποίηση που ήδη έχουν εξαγγείλει για τις 16 και 17 Φεβρουαρίου. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Νομίζω ότι σας απάντησα σε όλα τα ερωτήματα αλλά θα σας δώσω και περισσότερες διευκρινίσεις. 
      Όσον αφορά στο πως θα βρεθούν τα λεφτά: Σας είπα ότι το 2004 ο προϋπολογισμός που κατέθεσε η προηγούμενη Κυβέρνηση προέβλεπε για το Ν.Α.Τ. 570.000.000 ευρώ. Το κόστος του χρόνου εκείνου ήταν περίπου 750.000.000 ευρώ, τα 200.000.000 ευρώ, δηλαδή τα 100.000.000.000 παλαιές δραχμές, βρέθηκαν από τον προϋπολογισμό. Δυστυχώς ή ευτυχώς, ο μόνος τρόπος για να καλύψουμε αυτό το υπερβάλλον έλλειμμα είναι ο κρατικός προϋπολογισμός και η πολιτεία, όπως έκανε μέχρι τώρα, θα έρθει και θα καλύψει όχι μόνο στο Ν.Α.Τ. αλλά και σε άλλα ασφαλιστικά ταμεία αυτό το έλλειμμα που υπάρχει. Αυτό είναι σαφές. 
      ΒΕΡΑ ΝΙΚΟΛΑΪΔΟΥ: Αυτά που οφείλουν οι εφοπλιστές, θα τα δώσουν;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου λέτε τι οφείλουν κάποιες εφοπλιστικές εταιρείες. Μπορείτε εσείς να μου πείτε πώς θα εισπράξουμε χρήματα που μας χρωστά παραδείγματος χάριν η χρεοκοπημένη «ΔΑΝΕ» που έκλεισε; 
      ΒΕΡΑ ΝΙΚΟΛΑΪΔΟΥ: Εμείς θα σας πούμε πώς θα τα εισπράξετε;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αν χρωστάει 20 ή 30.000.000 ευρώ πώς θα τα εισπράξουμε; Μπορείτε να μου το εξηγήσετε; Δεν μπορούν να εισπραχθούν. 
      ΒΕΡΑ ΝΙΚΟΛΑΪΔΟΥ: Είναι πολλές εταιρείες που οφείλουν, κύριε Υπουργέ. Το ξέρετε. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Γι’ αυτό έρχεται ο προϋπολογισμός και τα καλύπτει. 
      Τι κάνει η πολιτεία; Για να λέμε τα πράγματα όπως είναι. Η πολιτεία με βάση το προεδρικό διάταγμα 913/1978 έχει την υποχρέωση -το Ν.Α.Τ. δηλαδή- να βεβαιώνει τις οφειλές των πλοίων στις αρμόδιες Δ.Ο.Υ. σύμφωνα με τον Κώδικα Είσπραξης Δημοσίων Εσόδων -ο Κώδικας Είσπραξης Δημοσίων Εσόδων, γνωρίζετε πολύ καλύτερα από μένα, ότι ισχύει από συστάσεως του ελληνικού κράτους- να απαγορεύει τον απόπλου των πλοίων -όπως και γίνεται- και να υποβάλλει μηνύσεις σε βάρος των πλοιοκτητών και των εκπροσώπων πλοιοκτητριών εταιρειών αν δεν πληρωθούν αυτά τα χρήματα. Και δεν μπορώ να καταλάβω εσείς πόσα χρήματα υπολογίζετε ότι θα καλύψουμε και το έλλειμμα το οποίο σας λέω ότι από το 1994 ξεπερνά τα 200.000.000 ευρώ δηλαδή τα 100.000.000.000 παλιές δραχμές…
      ΒΕΡΑ ΝΙΚΟΛΑΪΔΟΥ: Τα έχει υπολογίσει ο κ. Χαραλάμπους και σας τα έχει δώσει σε έκθεση.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): …και πως θα καλύψουμε αυτό το οποίο εσείς λέτε. Και εμένα μου ακούγεται πολύ καλά στ’ αυτιά μου. Να έχουμε, δηλαδή, αύξηση των συντάξεων στο 80% επί του συνόλου των αποδοχών και να δώσουμε κατώτερη σύνταξη 1050 ευρώ. Εμείς το υπολογίσαμε. Ξέρετε ποιο είναι το ποσό αυτό; Το ξέρετε; Είναι 670.000.000.000 ευρώ. Είναι δυνατόν ένα κράτος από την μια μέρα στην άλλη να μπορεί να δώσει 670.000.000.000  δις ευρώ. 
      Πρέπει λοιπόν να λέμε πράγματα τα οποία μπορούμε να τα κάνουμε. Εγώ είμαι μαζί σας. Μπορώ να πλειοδοτήσω και να πω ότι 1200 χρειάζονται γιατί όντως είναι δύσκολη η οικονομική συγκυρία. Αυτοί οι άνθρωποι «έλιωσαν» στην θάλασσα και η πολιτεία θα ήθελε να κάνει κάτι παραπάνω. Μπορεί να το κάνει; 
      Και να σας το πω και αλλιώς επειδή είμαι και οικονομολόγος. 
      Εγώ, λοιπόν, σας λέω ότι όχι με τα 670.000.000 ευρώ -δηλαδή περίπου 250.000.000.000 παλιές δραχμές ίσως και παραπάνω- αλλά με 70.000.000 ευρώ να είχε το Υπουργείο Εμπορικής Ναυτιλίας, θα μηδένιζε την ανεργία, επιδοτώντας ασφαλιστικές εισφορές, όπως έκανε στην κρουαζιέρα με την επιδότηση των ασφαλιστικών εισφορών. Με 400.000 ευρώ έλυσε το 12% της ανεργίας και το 32% των επιδοτούμενων ναυτικών. 
      Υπάρχουν, λοιπόν, άλλες πιο έξυπνες πολιτικές επιδότησης της εργασίας που μπορεί να καλύψουν πολλά προβλήματα στο ναυτικό επάγγελμα.
      Όσον αφορά τα θέματα του νομοσχεδίου, την Τετάρτη σας περιμένουμε. Σας περιμένουμε να μας τα πείτε, όπως ακριβώς έγινε η συζήτηση και με άλλους εκπροσώπους. Σας λέω μόνο, επειδή αναφερθήκατε, ότι και η Πανελλήνια Ναυτική Ομοσπονδία για το άρθρο 28 του σχεδίου νόμου, όπως και η Ένωση των Ρυμουλκών και Ναυαγοσωστικών Σωματείων για τους οποίους έγινε αυτή η διάταξη, συμφώνησαν στη ρύθμιση την οποία κάνουμε. Διότι δεν αναφέρεται σε κανένα άλλο παρά μόνο σε αυτούς που ήθελαν να αυξήσουν τις συντάξεις τους μέχρι 60% και είναι οι συνδικαλιστές των συγκεκριμένων σωματείων των ναυτεργατικών, κυρίως των ναυαγοσωστικών και των ρυμουλκών, οι οποίοι ενσωμάτωσαν τα επιδόματα στο μισθό, γιατί έβγαιναν σε ένα χρόνο στη σύνταξη και ήθελαν 60% αύξηση.
      Ξέρετε, λοιπόν, καμιά πολιτεία που να μπορούσε να δεχθεί αύξηση του κόστους, σε μία μόνο μέρα, 6.000.000 ευρώ; Αν αυτό προχωρούσε σε όλα τα ναυτεργατικά σωματεία θα σήμαινε στο Ν.Α.Τ. 150.000.000 ευρώ περισσότερη δαπάνη. Και πώς θα πληρωνόταν οι συντάξεις; Αλλά αυτά θα τα συζητήσουμε στο νομοσχέδιο. 
      Ευχαριστώ
      ΒΕΡΑ ΝΙΚΟΛΑΪΔΟΥ: Δεν μας απαντήσατε, όμως, αν θα παραγραφούν τα χρέη των εφοπλιστών	
      ΠΡΟΕΔΡΕΥΩΝ (Γεώργιος Σούρλας):  Αυτά, κυρία Νικολαϊδου, θα τα πείτε στο νομοσχέδιο.
      Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η με αριθμό 35/14.12.2005 επερώτηση των Βουλευτών του ΠΑ.ΣΟ.Κ. κ. Ευάγγελου Αργύρη, Αθανάσιου Παπαγεωργίου, Ροδούλας Ζήση, Χρήστου Πρωτόπαπα, Iωάννου Κουτσούκου, Ιωάννη Δριβελέγκα, Νικολάου-Φωτίου Χατζημιχάλη, Παναγιώτη Σγουρίδη, Χρήστου Αηδόνη, Αριστείδη Μουσιώνη, Αναστασίου Σιδηρόπουλου, Μάρκου Μπόλαρη, Θεοδώρας Τζάκρη, Απόστολου Φωτιάδη, Γεώργιου Ντόλιου, Ιωάννη Τσακλίδη, Σάββα Εμινίδη, Χρύσας Μανωλιά, Απόστολου-Αθανάσιου Τσοχατζόπουλου, Βασιλείου Γερανίδη, Ιωάννη Μαγκριώτη, Βασίλειου Εξάρχου, Έκτορα Νασιώκα, Εμμανουήλ Σκουλάκη, Μιχαήλ Χρυσοχοΐδη, Θεοχάρη Τσιόκα, Λάζαρου Λωτίδη, Ιωάννη Βλατή, Νικολάου Σαλαγιάννη, Κωνσταντίνου Ρόβλια, Αναστάσιου Χωρέμη, Αθανασίας Μερεντίτη και Χαράλαμπου Καστανίδη προς τον Υπουργό Αγροτικής Ανάπτυξης και Τροφίμων, σχετικά με την τευτλοπαραγωγή και την Ελληνική Βιομηχανία Ζάχαρης.
      Ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Ρέππας ορίζει ως Κοινοβουλευτικό Εκπρόσωπο τον κ. Ευάγγελο Αργύρη.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας ορίζει ως Κοινοβουλευτικό Εκπρόσωπο τον κ. Δημήτριο Τσιόγκα. 
      Ο Πρόεδρος του Συνασπισμού κ. Αλαβάνος ορίζει ως Κοινοβουλευτικό Εκπρόσωπο την κ. Ασημίνα Ξηροτύρη – Αικατερινάρη.
      Ο πρώτος επερωτών κ. Αθανάσιος Παπαγεωργίου έχει το λόγο.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, ο αγροτικός τομέας της χώρας μας φθίνει καθημερινά. Ο αγροτικός τομέας της χώρας μας καταρρέει. Η περιρρέουσα ατμόσφαιρα στον αγροτικό κόσμο είναι δραματική, διότι οι αγρότες βλέπουν τα προϊόντα τους απούλητα. Βλέπουν τις τιμές των αγροτικών προϊόντων να κατακρημνίζονται και το κόστος παραγωγής να αυξάνεται δραματικά χρόνο με το χρόνο. Θα θυμίσω ότι με στοιχεία της Εθνικής Στατιστικής Υπηρεσίας οι τιμές των εισροών, των εφοδίων αυξάνονται με 6,7% έως 7% ετησίως. 
      Επίσης, θα θυμίσω ότι έχουμε τα στοιχεία της EUROSTAT που μιλάνε για μείωση του αγροτικού εισοδήματος , κατά 3,4% πέρυσι. 
      Όπως αντιλαμβάνεστε όλα αυτά δημιουργούν αυτήν τη ζοφερή ατμόσφαιρα. Αν δε προσθέσει κανένας και την αντιστοιχία λόγων και έργων, προγραμματικών δηλώσεων και δεσμεύσεων της Κυβέρνησης για αύξηση των συντάξεων του ΟΓΑ σε 330 ευρώ, όπως και του Ε.Κ.Α.Σ. τις δεσμεύσεις για καλύτερη αποζημίωση των ζημιών από καταστροφές. Αν προσθέσει κανείς τις μεγάλες δεσμεύσεις για επίλυση του προβλήματος υπερχρέωσης των αγροτών και επίλυσης του προβλήματος των πανωτοκίων. Αν προσθέσει τις δηλώσεις του Πρωθυπουργού ότι θα προασπιζόταν τα συμφέροντα της χώρας με την φυσική του παρουσία στην Ευρωπαϊκή Ένωση, αντιλαμβάνεται κάποιος το πρόβλημα και την εικόνα που εισπράττουν οι αγρότες της χώρας μας. 
      Όμως τα πράγματα είναι χειρότερα, εξαιτίας του γεγονότος ότι οι αγρότες μας βιώνουν τώρα πια τη μεγάλη αναθεώρηση της Κ.Α.Π. που τους υποχρεώνει να προσαρμοσθούν σε ένα νέο περιβάλλον. Τη μεγάλη αναθεώρηση που πρέπει να την κατανοήσουν και να προσαρμόσουν την παραγωγή τους, τον προσανατολισμό τους στο νέο περιβάλλον της αγοράς, δεδομένου ότι οι ενισχύσεις δίδονται σαν κοινωνικός μισθός ενώ από εδώ και πέρα τα προϊόντα οι τιμές, ο όγκος παραγωγής, και το είδος θα καθορίζονται από τις απαιτήσεις της αγοράς.
      Βλέπουν, λοιπόν, με αβέβαιο τρόπο το μέλλον τους, νιώθουν ανασφάλεια εξαιτίας ότι δεν υπάρχει κυβέρνηση να τους ενημερώσει, να τους προσανατολίσει για να μπορέσουν να προσαρμοσθούν στο νέο δυσχερές, στο νέο δύσκολο περιβάλλον.
      Όμως, κυρίες και κύριοι συνάδελφοι, θα πρέπει κανείς να ερμηνεύσει τις αιτίες και από πού προέρχονται αυτά τα προβλήματα. Προέρχονται γενικά από την αναθεώρηση και  την αναπροσαρμογή της Κ.Α.Π.; Εν μέρει ναι. Προέρχονται κατά τη γνώμη μου από το γεγονός ότι η ελληνική Κυβέρνηση κατά τις διαπραγματεύσεις που έγιναν σε κρίσιμες περιόδους στην αναθεώρηση της Κ.Α.Π., βρέθηκε απροετοίμαστη, υπήρξε αναποτελεσματική ενώ με τις τελικές αποφάσεις και τις τελικές συμφωνίες της Ευρωπαϊκής Ένωσης δημιουργήθηκαν αποτελέσματα δραματικά και εγκληματικά για τον αγροτικό τομέα.
      Παράδειγμα, οι διαπραγματεύσεις στα μεσογειακά προϊόντα τι αποτελέσματα είχαν; Το μόνο αγροτικό προϊόν της Ευρωπαϊκής Ένωσης που υφίσταται την περικοπή των επιδοτήσεων κατά 50% από το 2009 και εντεύθεν, είναι ο ελληνικός καπνός. Το βαμβάκι που είναι από τα εθνικά κρίσιμα προϊόντα με τις διαπραγματεύσεις του σημερινού Υπουργού και όλου του επιτελείου δέχθηκε πλήγμα με την πολιτική της σύνδεσης του με την τύχη και το μέλλον της παραγωγής των αφρικανικών χωρών ή της παραγωγής του βαμβακιού στις υποσαχάρεες χώρες.
      Με ευθύνη της Κυβέρνησης διατηρήθηκε το βαμβάκι σε συνδεδεμένη πολιτική. Το 35% της σύνδεσης που διατήρησε η Κυβέρνηση με τις δικές της προτάσεις και τη δική της ευθύνη, ήταν αυτό που δημιούργησε το πρόβλημα στον Π.Ο.Ε., είναι αυτό που αποτελεί μία μεγάλη εκκρεμότητα. Και όταν εμείς ως μόνη πολιτική δύναμη λέγαμε ότι ο δρόμος της ολικής αποσύνδεσης είναι ο πιο σωστός, από τους χειρότερους δρόμους, δεν μας άκουγε η Κυβέρνηση. Ευτυχώς όμως που την τελευταία στιγμή αντιλήφθηκε η Νέα Δημοκρατία τον ολέθριο χειρισμό και προσχώρησε στη δικιά μας άποψη.
      Και ενώ πιστεύαμε ότι στο τρίτο κύμα της μεταρρύθμισης δηλαδή στη ζάχαρη τα πράγματα θα είναι καλύτερα, ότι απέκτησαν οι κυβερνητικoί εμπειρία, ότι μπορούν να διαπραγματευτούν, ζήσαμε το νέο ναυάγιο. Το νέο δράμα, κυρίες και κύριοι συνάδελφοι, των χειρισμών της προσχώρησης σε μια σκληρή δήθεν λογική της αναστέλλουσας μειοψηφίας των ευρωπαϊκών χωρών που διεκδικούσε την ανατροπή της πρότασης της επιτροπής. Όμως, όλοι στην Ευρώπη ξέρανε ότι η πρόταση από τον κ. Φίσλερ και την κ. Μπόελ ήταν για 30%, 40%, 45% μείωσης στις διάφορες φάσεις συζήτησης των τιμών για το τεύτλο και τη ζάχαρη.
      Φυσικά, έρχεται τώρα μια παραπολιτική συζήτηση που λέει ότι δεν φταίει ο Υπουργός, αλλά τον παρέσυρε ο κ. Κοσκινάς, στη σκληρή λογική της αναστέλλουσας μειοψηφίας. Όμως ο κ. Κοσκινάς και το περιβάλλον του λέει.  «Μα, εγώ; Ο κ. Μπασιάκος απεδείχθη μικρότερος των περιστάσεων και δεν μπόρεσε να διαπραγματευτεί».
      Όμως, τι έγινε, κυρίες και κύριοι συνάδελφοι, ποιο είναι το αποτέλεσμα; Όλες οι χώρες πήραν αντισταθμίσεις. Μόνο η χώρα μας και η Λετονία παρέμειναν στη σκληρή στάση της αναστέλλουσας μειοψηφίας και δεν πήραν τίποτα. Αυτή είναι η πραγματικότητα. Η Φιλανδία διατήρησε τις ποσοστώσεις και το καθεστώς της συνδεδεμένης ενίσχυσης, η Ολλανδία διατήρησε τις ραφινερίες, η Ιταλία και η Ισπανία πήραν πρόσθετο καθεστώς επιδοτήσεων, άλλοι πήραν για την ισογλυκόζη. Υπήρξε για όλες τις χώρες ένα αντιστάθμισμα. Μόνο η χώρα μας κάτω υπό τη «γενναία», τη «σκληρή και άτεγκτη» διαπραγμάτευση δεν πήρε τίποτα.
      Αυτό το ναυάγιο, κύριοι της Κυβέρνησης, έπρεπε να σας κάνει να είστε ευαίσθητοι. Θα έπρεπε κάποιος σε αυτή την Κυβέρνηση επιτέλους να πει «εγώ παραιτούμαι» για τα αρνητικά και καταστροφικά αποτελέσματα στον αγροτικό χώρο. Αλλά πώς να συμβεί αυτό, όταν τις τελευταίες μέρες, είδαμε τρεις Υπουργούς σε ένα μείζονος σημασίας ζήτημα, όπου διακυβεύεται η ισχύς της χώρας, διακυβεύονται τα ατομικά δικαιώματα των πολιτών, διακυβεύεται η δημοκρατία, και ψεύδονται ενώπιον του ελληνικό λαού και αποκρύπτουν στοιχεία. Και δεν είχε την ευαισθησία κανένας, όπως λέμε στο ΠΑ.ΣΟ.Κ., να παραιτηθεί;
      ΓΕΩΡΓΙΟΣ ΚΑΛΑΝΤΖΗΣ: Ποιος το είπε αυτό;
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κάποια στιγμή πρέπει να πάρετε τις ευθύνες και κάποιος να παραιτηθεί σ’ αυτήν την Κυβέρνηση. Είναι καιρός να την πάρετε αυτήν την απόφαση, κύριε Καλαντζή, αφού οι Υπουργοί δεν θέλουν να σχολιάσουν αυτήν την πρόταση του Αρχηγού του κόμματός μας.
      ΠΡΟΕΔΡΕΥΩΝ (Γεώργιος Σούρλας): Ο κ. Καλαντζής τι ρόλο παίζει σε αυτήν την ιστορία;
      (Θόρυβος από την πτέρυγα του ΠΑ.ΣΟ.Κ.)
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, ο κ. Καλαντζής όμως υπερασπίζεται την Κυβέρνηση. Ο Υπουργός δεν αντιδρά.
      ΠΡΟΕΔΡΕΥΩΝ (Γεώργιος Σούρλας): Άμα γίνει Υπουργός…
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Φαίνεται ότι τα θεωρεί φυσιολογικά αυτά ο κ. Υπουργός.
      Τι λέει όμως η απόφαση, κυρίες και κύριοι συνάδελφοι; Λέει το εξής, ότι τα επόμενα τέσσερα χρόνια οι τιμές της ζάχαρης και του τεύτλου θα μειωθούν αντίστοιχα 36% και 39%. 
      Δεύτερον, όλα τα μέτρα για μηχανισμούς παρέμβασης καταργούνται και θα ισχύει εφεξής μια τιμή αναφοράς για την ευρωπαϊκή ζάχαρη.
      Τρίτον, η όποια ελληνική Κυβέρνηση μπορεί να δώσει για τα επόμενα χρόνια 64% συνδεδεμένη ενίσχυση επί τη βάσει της ζημίας που θα υποστούν οι παραγωγοί. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): 66 ευρώ.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: 66 ευρώ ή 64%. Αυτά να τα διευκρινίζετε. Δεν μας λέτε τίποτα για αυτά, κύριε Υπουργέ. Θα πω για αυτό, ότι συνειδητά ακολουθείτε τη μέθοδο της αποσιώπησης και της συσκότισης. 
      Τέταρτον, αν μειωθεί η ποσόστωση, η παραγωγή δηλαδή της χώρας, ή αποσυρθούν εργοστάσια μπορεί η χώρα μας να εισπράξει άλλα 33 ευρώ –αφού τα θέλετε σε ευρώ, κύριε Υπουργέ- ή 30% της απώλειας εισοδήματος.
      Πέμπτον, αν αποσυρθεί η ποσόστωση ή κλείσουν εργοστάσια η βιομηχανία μπορεί να εισπράξει από 730 ευρώ τον τόνο αποσυρόμενων ποσοτήτων μειωμένη στον χρόνο για τη διάρθρωση της παραγωγής, εκ των οποίων το 10% θα εισπράξουν οι παραγωγοί και ιδιαίτερα οι παραγωγοί που έχουν επενδύσεις μεγάλης απόσβεσης και βαρύ εξοπλισμό για την καλλιέργειά τους. 
      Έκτον, εάν αποσυρθούν ποσοστώσεις σε συνάρτηση με το ύψος των αποσυρομένων ποσοστώσεων, θα μπορεί να εισπράττει η χώρα για διαρθρωτική πολιτική διάφορα κονδύλια που είναι απροσδιόριστα σήμερα.
      Έβδομον, μπορεί να υπάρχουν μέτρα για την ενεργειακή πτυχή, τη βιοθανόλη, και τις άλλες πολιτικές επίλυσης του ενεργειακού προβλήματος ή διεύρυνσης των βάσεων ενεργειακής πολιτικής στη χώρα μας.
      Και φυσικά, υπάρχει και το γεγονός ότι αυτή η πολιτική θα έχει ισχύ μέχρι το 2014-2015. Η μείωση στις τιμές πρέπει να επέλθει σε τέσσερα χρόνια με 20% τον πρώτο χρόνο στην τιμή των τεύτλων και 7% για τα επόμενα τέσσερα χρόνια.
      Έχουμε και το τελευταίο. Μετά το 2009 πενήντα χώρες με βάση τη συμφωνία που έλεγε «όλο το εμπόριο διευκολύνεται, πλην των όπλων», θα εισαγάγουν χωρίς δασμούς ζάχαρη στην Ευρώπη. Αυτό είναι το πλαίσιο της συμφωνίας.
      Τι κάνει η Κυβέρνηση λοιπόν; Ενημέρωσε τους αγρότες γύρω από αυτά τα ζητήματα; Όχι, κυρίες και κύριοι συνάδελφοι,  δεν τους ενημέρωσε. Η Κυβέρνηση κάνει το εξής καταπληκτικό. Δεν λέει αλήθειες αναφορικά με τις επιπτώσεις αυτής της πολιτικής ή τη διασύνδεση της μιας πολιτικής με την άλλη.
      Ποια θα είναι τα αποτελέσματα κατά την γνώμη μας; Στην Ευρώπη πολλά εργοστάσια θα κλείσουν, όπως θα μειωθεί και η παραγωγή. Αυτή είναι και η στόχευση της Ευρωπαϊκής Ένωσης, γι’ αυτό και επιδοτεί την εξαγορά της ποσόστωσης, την απόσυρση της ποσόστωσης ή το κλείσιμο των εργοστασίων. Υπάρχει εκτίμηση ότι μόνο τα εργοστάσια και οι παραγωγοί της Γαλλίας κατά κύριο λόγο και της Γερμανίας κατά δεύτερο λόγο μπορούν να αντισταθούν στα εισαγόμενα και ιδιαίτερα μετά το 2009 από τις τρίτες χώρες αλλά και στον ανταγωνισμό γενικά.
      Η χώρα μας τι κινδυνεύει να υποστεί από αυτά τα μέτρα και από αυτήν την πολιτική; Η χώρα μας κινδυνεύει να μειώσει δραματικά την παραγωγή της, επειδή, όταν οι παραγωγοί αντιληφθούν τις τιμές που θα εισπράττουν, είναι λογικό να μην κάνουν παραγωγή τεύτλων.
      Αυτό θα είναι ένα έλλειμμα πρώτης ύλης για τις βιομηχανίες ζάχαρης και θα έχει αντανάκλαση στη βιωσιμότητά τους. Το κόστος παραγωγής στη χώρα μας είναι υψηλό πρωτογενώς. Δεν έχουμε μεγάλες εκτάσεις, όπως η Γαλλία. Εκεί φτιάχνεται το συγκριτικό πλεονέκτημα, όπως και στον εκσυγχρονισμό των εργοστασίων. Επειδή λοιπόν και στις βιομηχανίες δεν έχουμε πλεονέκτημα, θα βρεθούμε σε κρίση ανταγωνιστικότητας και επιβίωσης. 
      Οι αγρότες, κυρίες και κύριοι, θα βρεθούν μπροστά στο δίλημμα της εγκατάλειψης. Δεν θα υπάρχει πρώτη ύλη και θα κλείσουν στη συνέχεια και τα εργοστάσια. Αυτός είναι ο μεγάλος κίνδυνος. Γι’ αυτό έχετε σενάρια εταιρειών, όπως η Deloit και μιλάτε για κλείσιμο δύο ή τριών. Έχουν κατατεθεί οι προτάσεις αυτές. Γι’ αυτό είδαμε όλο αυτό το δράμα, να λέει ο κ. Μηλιάκος «κλείστε τα τρία», να αποφασίζει το Συμβούλιο να κλείσει το ένα, να επεμβαίνει ο κ. Κοντός και να λέει «όχι αυτό» και να γίνονται συσκέψεις επί συσκέψεων. 
      Είναι εικόνα σοβαρής Κυβέρνησης αυτή, κύριε Υπουργέ, για ένα μείζον ζήτημα; Είναι εικόνα υπεύθυνης Κυβέρνησης για έναν κρίσιμο κλάδο, όπως είναι η τευτλοπαραγωγή στη χώρα μας; 
      Τα εργοστάσια κινδυνεύουν. Κινδυνεύουμε από αποβιομηχάνιση. Είκοσι χιλιάδες αγρότες, που παράγουν τεύτλα, θα βρεθούν χωρίς εισόδημα. Δύο χιλιάδες εποχικά απασχολούμενοι θα βρεθούν και αυτοί δίχως εισόδημα. Χίλιοι διακόσιοι εργαζόμενοι στη ζάχαρη θα βρεθούν στο δρόμο.
      Η βόρειος Ελλάδα, κύριε Υπουργέ, θα υποστεί το μεγαλύτερο πλήγμα. Θα σας πω δε, ότι στις περιοχές πάνω από τη Λαμία τα προϊόντα θα υποστούν μεγάλο πλήγμα, εξαιτίας του γεγονότος ότι τα προϊόντα ήταν περισσότερο συνδεδεμένα με τις επιδοτήσεις της Ευρωπαϊκής Ένωσης. Τώρα με την αποσύνδεση δεν θα μπορούν να ανταγωνιστούν. Αυτά είναι ο καπνός, το βαμβάκι, το τεύτλο, η ντομάτα, τα σιτηρά. Και θα ζήσουμε το «κρανίου τόπος» ιδιαίτερα στη βόρειο Ελλάδα.
      Τι κάνει η Κυβέρνηση; Η Κυβέρνηση κοροϊδεύει, κύριε Υπουργέ. Συσκοτίζει τα πράγματα. Δεν λέει την αλήθεια στους αγρότες, γιατί φοβάται το πολιτικό κόστος. Δεν μπορεί να αντιληφθεί ότι αυτή η διαπραγμάτευση ήταν εγκληματική και την οδήγησε σε αδιέξοδο. Αγοράζει χρόνο για τις δημοτικές. 
      Μέχρι το τέλος του χρόνου όμως, κύριε Υπουργέ, πρέπει να απαντήσετε. Θα πρέπει να πείτε αν θα αποσύρετε ποσόστωση. Θα πρέπει να πείτε αν θα κλείσετε τα εργοστάσια. Η περίοδος που έχετε είναι ένας χρόνος.
      Φυσικά επαίρεται ο κ. Κοσκινάς ότι αυτός το κατέκτησε και όχι εσείς.
      Ίσως, όμως, από την άλλη μεριά να υπάρχει η αντίληψη ότι δεν θα είστε κυβέρνηση και ότι το πρόβλημα θα το αφήσετε στο ΠΑ.ΣΟ.Κ.. 
      Κύριε Υπουργέ, πρέπει να σας πω ότι οι τιμές που ανακοινώσατε φέτος είναι κατά 36% χαμηλότερες από πέρυσι. Κι έρχεστε με τη συνδεδεμένη ενίσχυση να πείτε ότι είναι μόνο 20%, για να είστε στα ευρωπαϊκά επίπεδα. Οι αγρότες, όμως, στο τέλος, κύριε Υπουργέ, θα κάνουν το λογαριασμό και θα δουν ότι φέτος όχι μόνο δεν θα έχουν εισόδημα, αλλά θα είναι και αρνητικό το ταμείο στο τέλος της χρήσης του 2006. 
      Έτσι, με αυτές τις αποφάσεις, με αυτήν την πολιτική θα έχουμε δραματική μείωση του εισοδήματος, απόσυρση ποσοστώσεων εκ των πραγμάτων, καθώς και κλείσιμο εργοστασίων. Κάνατε λάθη στις διαπραγμάτευσης και τώρα κάνετε το δεύτερο έγκλημα, να συσκοτίζετε και να μη λέτε την αλήθεια στους αγρότες.
      Οι αγρότες το 2007 δεν θα παράξουν -δυστυχώς- παρ’ ότι σας λέει η Βιομηχανία Ζάχαρης ότι θα έχετε πρώτη ύλη. Το σύστημα θα καταρρεύσει από το εσωτερικό, ανεξάρτητα αν θα πάρετε απόφαση εσείς ή όχι. Διότι εσείς να κλείσετε μονάδες θεάστε εκ του μακρόθεν το πρόβλημα και στο τέλος αν δεν λάβετε την απόφαση θα απωλεσθούν τότε και τα 830 ευρώ ανά αποσυρόμενο τόνο. 
      Τι πρέπει να γίνει, κύριε Υπουργέ; Η γνώμη μου είναι πως εδώ που τα φτάσατε τα πράγματα, δεν μπορούμε να κάνουμε πάρα πολλά, γιατί η πολιτική σας ήταν καταστροφική και τα αποτελέσματα είναι δραματικά. Μένουν τρία, τέσσερα πράγματα. 
      Πρώτον, να ανοίξετε μία ευρεία συζήτηση με τους αγρότες, με τους εργαζόμενους, με τα πολιτικά κόμματα. Να πείτε την αλήθεια στο λαό. Δεν τη λέτε την αλήθεια στο λαό, γιατί δεν έχετε το θάρρος.
      Δεύτερον, να φτιαχτεί εθνικός φάκελος για το προϊόν. Τι κόστος, τι τιμές, ποια εθνική συμφωνία θα υπάρχει.
      Τρίτον, διεπαγγελματική συμφωνία.
      Τέταρτον, αξιοποίηση των προγραμμάτων για τα ενεργειακά φυτά. 
      Τέλος, κύριε Υπουργέ, θέλω να σας ρωτήσω το εξής: Πότε θα καθορίσετε την περίοδο αναφοράς; Γιατί δεν το λέτε; Πότε θα το πείτε; Την τελευταία ημέρα; Την ίδια πολιτική που ακολουθήσατε,  στην σύνδεση-αποσύνδεση; Γιατί δεν λέτε πώς θα αναπληρωθεί η απώλεια του εισοδήματος; Πως θα αξιοποιηθούν τα προγράμματα.
      Κύριε Υπουργέ, πρέπει να συνεχίσουμε τις συζητήσεις. Οι ευθύνες είναι μεγάλες. Η ώρα πια είναι κρίσιμη για να πάρετε αποφάσεις. Εμείς θα συμβάλουμε για να φτιαχτεί εθνικός φάκελος για τη ζάχαρη, να φτιαχτεί εθνικός φάκελος και να αξιοποιηθούν τα προγράμματα, να προστατευθεί η βιομηχανία, να μην κλείσει η βιομηχανία, να προστατευθεί το εισόδημα, να μείνει η παραγωγή στην κρίσιμη περιοχή της βορείου Ελλάδας. Κύριε Κοντέ, εσείς μπορεί να λέτε ότι παλεύετε, αλλά θα είναι εφιαλτική από τη Λαμία και πάνω η κατάσταση. Θα καταρρεύσουν ζαχαρουργεία, θα καταρρεύσουν βιομηχανίες, ελαιουργεία, όπως έχουν καταρρεύσει ήδη και ζουν οι αγρότες της βορείου Ελλάδας το δράμα.
      Εμείς θα είμαστε εδώ. Θα συμβάλουμε με το διάλογο, θα παλέψουμε να αναδείξουμε το πρόβλημα, ενώ θα είμαστε έτοιμοι να αναλάβουμε τις ευθύνες, όταν ο ελληνικός λαός μάς δώσει την εντολή.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαγεωργίου.
      Το λόγο έχει ο αγαπητός συνάδελφος κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, κύριοι Υπουργοί, η επερώτηση αυτή είχε ως στόχο να καταδειχθούν τα λάθη και οι παραλείψεις οι οποίες έγιναν από τη σημερινή Κυβέρνηση, σ’ ένα πάρα πολύ ευαίσθητο για την εθνική μας οικονομία ζήτημα, όπως ήταν ο Κανονισμός της Ζάχαρης και κατά συνέπεια η βιωσιμότητα των εργοστασίων ζάχαρης.
      Ο λαός μας λέει «Των φρονίμων τα παιδιά πριν πεινάσουν, μαγειρεύουν». Αλλά εσείς βλέπατε τη θύελλα να έρχεται και μένατε στη συμμαχία των δέκα, χωρίς να ετοιμάζετε ένα εθνικό φάκελο προτάσεων. Η συμμαχία κατέρρευσε και εσείς εμμένατε στις αρχικές σας θέσεις, οι οποίες δεν υπήρχαν καν. Δεν υπήρχαν προτάσεις. Έτσι, πήγατε στο κατώτερο των διεκδικήσεων στη διαπραγμάτευση, εάν έγινε διαπραγμάτευση για την Ελλάδα.
      Και επειδή θα ισχυριστείτε ότι στην Ευρωπαϊκή Ένωση τα πράγματα πολλές φορές είναι δύσκολα, εγώ θα σας πω ότι πολλές φορές το κλίμα ήταν πολύ ευεπίφορο για να δεχθεί τροποποιήσεις, την ώρα που συζητιόταν το όλο ζήτημα της ζάχαρης. Αυτό αποδεικνύεται από το ότι χώρες όπως η Ιταλία, η Σουηδία, η Αυστρία, η Φιλανδία, η Πορτογαλία, η Ισπανία, η Λιθουανία, το Ηνωμένο Βασίλειο, αλλά και η Ιρλανδία διεκδίκησαν και πήραν κάτι. Η Ελλάδα δεν πήρε τίποτε, αφού δεν διεκδίκησε τίποτε. Απλώς πήγε στη μειοψηφία. 
      Επίσης, στην Επιτροπή Γεωργικής Ανάπτυξης του Ευρωπαϊκού Κοινοβουλίου, στην οποία ετέθησαν τροποποιήσεις και έγιναν αποδεκτές, αυτές έγιναν από τους Ευρωβουλευτές και μάλιστα από τους Ευρωβουλευτές της σοσιαλιστικής ομάδας, όχι από την ελληνική Κυβέρνηση. 
      Σας αναφέρω δύο τροπολογίες, τις οποίες εγώ θεωρώ πολύ σημαντικές. Μάλιστα η μία ήταν της Ευρωβουλευτού κ. Κατερίνας Μπατζελή του ΠΑ.ΣΟ.Κ. και αφορά στο ότι θα πρέπει να υπάρχει διαφοροποίηση της αντιστάθμισης απωλειών στους παραγωγούς, διαφορετική στους μεγάλους και στους μικρούς. Πρέπει να είναι 50% στους μικρούς, 75% στους μεσαίους και 90% στους μεγάλους. Και έγινε αποδεκτή η τροπολογία αυτή. Οι περισσότεροι Έλληνες τευτλοπαραγωγοί δε ανήκουν στην πρώτη κατηγορία. Επίσης μιλήσαμε για τη σταδιακή μείωση των τιμών, που αντί να γίνει 39% σε δύο χρόνια, να γίνει 30% σε τέσσερα χρόνια.
      Έχουμε, λοιπόν, αυτή την αδράνειά σας, κύριε Υπουργέ, εσείς που λέγατε ως Κυβέρνηση ότι τα γεωργικά θέματα θα τα υποστηρίζει ο Πρωθυπουργός στην Ευρώπη. Αλλά εγώ τον κ. Καραμανλή δεν τον είδα πουθενά να στηρίζει κάποια ζητήματα. Πέρασαν πολλά σημαντικά θέματα για τον Έλληνα αγρότη και τίποτε δεν στηρίχθηκε από τον κ. Καραμανλή.
      Ήταν επόμενο, λοιπόν, μετά απ’ αυτήν την αδράνεια να βρεθείτε σε αδιέξοδο και να αναγκαστείτε ευτυχώς να πάρετε πολιτικές αποφάσεις και όχι να πάτε στις προτάσεις των τεχνοκρατών, όπως η έκθεση της ΝΤΕΛΟΪΤ, της Αγροτικής Τράπεζας και του Υπουργείου Οικονομίας και Οικονομικών, που έλεγε να κλείσουν ένα έως τρία εργοστάσια. Εσείς αποφασίσατε πολιτικά να κρατήσετε τα πέντε σε λειτουργία. Παρά το ότι η νέα Κ.Ο.Α., θέτει υποχρεωτικώς συνεργία των εργαζομένων, των παραγωγών, αλλά και της βιομηχανίας. Και όταν λέμε βιομηχανία, βλέπε Αγροτική Τράπεζα και όταν λέμε Αγροτική Τράπεζα, βλέπε κράτος, γιατί το 85% της Αγροτικής Τράπεζας το έχει η «ΔΕΚΑ» και το 84% της Ελληνικής Βιομηχανίας Ζάχαρης το έχει η Α.Τ.Ε..
      Διαβάζω ότι τα μακροπρόθεσμα, αλλά και τα βραχυπρόθεσμα μέτρα τα οποία θα πάρετε για να σωθεί η βιομηχανία, είναι όλα εις βάρος των αδυνάτων.
      Ξέρετε τι μου θυμίζει; Ότι όταν μπάζει η βάρκα νερά, πετάμε τους ανήμπορους και τους αδύνατους στη θάλασσα.
      Ακούστε τα μέτρα που παίρνετε για το θέμα της εξυγίανσης: Μείωση των επιδομάτων στους εργαζόμενους. Μείωση του αριθμού των εποχικών. Όχι μισθολογικές αυξήσεις. Στις νέες βάρδιες θα δούμε πως θα μετακινούνται οι εργαζόμενοι από εργοστάσιο σε εργοστάσιο όταν αυτό βρίσκεται σε αδράνεια. Όμως, ως προς το θέμα της μεταφοράς δεν άκουσα τίποτα. Και εκεί θα πρέπει να υπάρχει μία εξυγίανση. Σας έχουν πει οι εργαζόμενοι ότι θα μπορούσατε να κερδίσετε 2,2 εκατομμύρια ευρώ από τη μεταφορά της ζάχαρης, από αγορά φυσικού αερίου, από αγορά χαρτοσάκων, από αγορά κλάρκ για τη μεταφορά του ασβεστολίθου. Αλλά ενώ τα γνωρίζει ο πρόεδρος της ζάχαρης και κατ’ επέκταση εσείς –διότι εσείς τον τοποθετήσατε ή αν θέλετε η Κυβέρνηση- τίποτα μέχρι αυτήν τη στιγμή δεν έχει γίνει.
      Επίσης, δεν άκουσα τίποτα γύρω από το ζήτημα του ποιοτικού ελέγχου του εισαγόμενου προϊόντος ώστε να μπορεί να μειωθεί, αν θέλετε, η εισαγωγή ζάχαρης. Η ποιότητα της εισαγόμενης ζάχαρης κάποια στιγμή δεν είναι σύμφωνη με τα πρότυπα που βάζουμε. Ούτε άκουσα τίποτα για το δίκτυο πωλήσεων, το οποίο το καταρρεύσατε τελείως επειδή θεωρούσατε ότι ήταν από στελέχη του ΠΑ.ΣΟ.Κ. με αποτέλεσμα να καλυφθεί από εποχικούς και το έμπειρο προσωπικό να πάει στην άκρη. Και σήμερα δεν υπάρχει το δίκτυο προώθησης της ζάχαρης όπως θα έπρεπε να υπάρχει.
      Δυστυχώς σ’ ένα κρίσιμο σημείο για τη χώρα μας, στη διαπραγμάτευση του Κανονισμού και στη βιωσιμότητα των εργοστασίων, που όλα βρίσκονται στην βόρεια Ελλάδα, πάλι ήσασταν απόντες ή θα έλεγα το καλύτερο, ωσεί παρόντες. 
      Δυστυχώς με αυτήν την πολιτική δεν μπορεί ούτε ο Έλληνας αγρότης αλλά ούτε οι ακριτικές περιοχές να έχουν ελπίδα από εσάς.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σγουρίδη.
      Η κ. Μανωλιά έχει το λόγο.
      ΧΡΥΣΑ ΜΑΝΩΛΙΑ: Ευχαριστώ, κύριε Πρόεδρε.
      Αισθάνομαι την ανάγκη να ξεκινήσω μ’ ένα σχόλιο το οποίο μου έκαναν συμπολίτες μου αγρότες όταν επισκέφθηκα ένα χωριό της περιοχής μου πριν από λίγες μέρες, κύριοι Υπουργοί. Μου είπαν «κατρακύλα συνέχεια». Και μου το είπαν με απόγνωση γιατί τράβηξαν τα πάνδεινα με τις ζημιές που είχαν υποστεί από τις πλημμύρες και από το πράσινο σκουλήκι πριν από μερικά χρόνια. Την περασμένη χρονιά που είχαν καλή παραγωγή στο βαμβάκι τους διαπίστωσαν ότι από τους συγκεκριμένους χειρισμούς επλήγη και πάλι το εισόδημά τους με τα πολύ λίγα κιλά τα οποία κλήθηκαν να παραδώσουν επειδή δεν συμπεριελήφθη μία από τις δύο ζημιογόνες χρονιές. Και τώρα ακούνε σε σχέση με την τευτλοκαλλιέργειά τους τις αποφάσεις αυτές τις καινούργιες και το ενδεχόμενο κλεισίματος του εργοστασίου της Ξάνθης.
      Τεράστια ζημιά για όλους αλλά κυρίως για την περιοχή μας. Φοβερά τα αδιέξοδα που δημιουργούνται. Και πρώτα-πρώτα εκείνο το οποίο σχολίασαν είναι μια γεύση εθνικής απογοήτευσης που προκύπτει από το συγκεκριμένο χειρισμό που κάνατε με τις διαπραγματεύσεις σε σχέση με τη σχετική απόφαση. Αισθάνονται ότι ήταν μία διαχείριση ήττας. Γιατί αυτό το οποίο κουβαλήσατε επιστρέφοντας ήταν μόνο η αρνητική απόφαση –που όντως είναι αρνητική- χωρίς κανένα αντισταθμιστικό όφελος. Όπως ακριβώς ακούστηκε, όλοι ξέρουν ότι όλες οι άλλες χώρες πλην ημών και της Λετονίας, είχαν κάτι κερδίσει, είχαν κάτι ωφεληθεί. Μόνο εμείς γυρίσαμε με την αρνητική απόφαση.
      Αλήθεια αισθάνεστε πραγματικά ότι εξαντλήσατε το χρέος σας, αγαπητοί Υπουργοί, με το να καταψηφίσετε την απόφαση; Δηλαδή αυτό έλειπε και να την ψηφίζατε. Και που είναι ο Πρωθυπουργός; Μας έλεγε ότι θα δίνει μάχες για να προασπιστεί τα συμφέροντα των αγροτών μας. Δεν τον βλέπουμε να τα προασπίζεται. Ακούμε τη δικαιολογία ότι είχαμε συμπήξει ένα μέτωπο μαζί με άλλα κράτη αλλά λάκισαν την τελευταία στιγμή. Ε, δεν πιστεύω να απεμπόλησαν και τα συμφέροντά τους. Άλλαξαν απόφαση γιατί απλούστατα κατάφεραν να διασφαλίσουν μέσα από τις διαπραγματεύσεις πάρα πολλά αντισταθμιστικά οφέλη κουβαλώντας μαζί τους εναλλακτικές προτάσεις, που δεν τις είχατε φαίνεται εσείς. Έτσι μόνο η Ελλάδα  έμεινε στα κρύα του λουτρού.   
      Το δεύτερο που τους αφήνει εμβρόντητους είναι το πώς πάρθηκε η απόφαση για το κλείσιμο του εργοστασίου της Ξάνθης. Κύριοι Υπουργοί, αγαπητοί συνάδελφοι, αγαπητέ κύριε Πρόεδρε, δεν πιστεύω να υπάρχει στην Ελλάδα άνθρωπος ο οποίος να μην ξέρει ότι τον τελευταίο ενάμιση χρόνο πλήττεται η περιοχή μας, η Θράκη, ο Νομός μας, η Ροδόπη, από μία φοβερή αποβιομηχάνιση. Επτά εργοστάσια μόνο στη Ροδόπη έκλεισαν και φαίνεται σαν να μην το ήξερε καν ο Πρόεδρος της Ζάχαρης, ο κ. Κοσκινάς, γιατί αλλιώς είναι αδικαιολόγητο και αψυχολόγητο το να μπορεί να ανακοινώσει, να πάρει απόφαση και να ανακοινώσει ότι κλείνει το εργοστάσιο της Ξάνθης.
      Πολύ δικαιολογημένα, κύριε Υφυπουργέ, κάνατε τον αγώνα σας και είχαμε μέσα από την πίεση των πάντων μια αλλαγή αυτής της απόφασης. Όμως ακόμα και ο τρόπος με τον οποίο έγινε η αναίρεση προκαλεί θυμηδία αλλά και πολλά ερωτηματικά. Πώς δικαιολογείται αλήθεια στην επιστολή που στάλθηκε στο Χρηματιστήριο αμέσως μετά από την απόφαση που πάρθηκε από το διοικητικό συμβούλιο της Ελληνικής Βιομηχανίας Ζάχαρης να λέει ανάμεσα στα άλλα ότι αυτές οι αποφάσεις είναι μέσα σ’ ένα ολοκληρωμένο επιχειρησιακό σχέδιο για την αντιμετώπιση των νέων δεδομένων στην αγορά ζάχαρης; Και την επόμενη μέρα που ανακαλέσατε την απόφαση, μέσα στην απόφασή σας λέτε: «Η διοίκηση της Ελληνικής Βιομηχανίας Ζάχαρης θα επεξεργαστεί ένα ολοκληρωμένο σχέδιο αντιμετώπισης των συνεπειών από την υιοθέτηση της νέας Κ.Ο.Α. ζάχαρης και για τη μείωση του λειτουργικού κόστους της εταιρείας». 
      Τελικά τι από τα δυο συμβαίνει; Θα πάρει κανείς την ευθύνη γι’ αυτό το αλαλούμ; Δηλαδή μόνος του ο πρόεδρος πήρε την απόφαση; Μα, είναι μια διοίκηση διορισμένη και ο κ. Κοσκινάς είναι πρωτοκλασάτο στέλεχος της Νέας Δημοκρατίας. Ερήμην λοιπόν πάρθηκε η απόφαση; Αν δεν πάρθηκε ερήμην, τότε πραγματικά είστε συνυπεύθυνοι και φαίνεται ολοκάθαρα ότι όλα αυτά γίνονται χωρίς ένα συγκεκριμένο κεντρικό σχεδιασμό. Άγεστε και φέρεστε σύμφωνα με το πολιτικό κόστος: Πλησιάζουν οι δημοτικές εκλογές. Αν πάλι δεν ήταν ερήμην, πώς τον κρατάτε ακόμα; Πώς τον εμπιστεύεστε; Πώς δεν υπάρχει ούτε μια παραίτηση; 
      Θέλω να κλείσω κάνοντας μια αναφορά πολύ σύντομη -γιατί θα επανέλθω στη δευτερολογία μου- στο θέμα των επιπτώσεων. Τεράστιες οι επιπτώσεις, θολούρα φοβερή, καμία ενημέρωση. Αποτέλεσμα; Η αβεβαιότητα και η ανασφάλεια που επικρατεί για το σήμερα και για το αύριο. Κανείς δεν γνωρίζει τίποτα, δεν ξέρει τα αίτια αναφοράς για τα δικαιώματα και την επιδότηση, δεν ξέρει τι θα λένε τα συμβόλαια, δεν ξέρει αν θα διασφαλιστεί το εισόδημα και πώς θα γίνει αυτό, ποιο είναι το αύριό του, τι θα γίνει αλήθεια με τις επενδύσεις που έκαναν, με τα εργαλεία, με τα μηχανήματα. Ακούνε για βιοκαύσιμα αλλά δεν βλέπουν μελέτες. Γιατί καθυστερούν οι μελέτες; Τα ξέρετε όλα αυτά από πολύ παλιά, εδώ και δυο χρόνια. Γιατί τίποτα δεν έγινε και τώρα λέτε ότι θα γίνουν μελέτες; Συμφέρουν αυτά τον αγρότη; Συμφέρουν την ελληνική οικονομία; 
      Θα πρέπει, κύριοι Υπουργοί, να πείτε την αλήθεια στον αγρότη. Μην τον αφήνετε τυφλό. Πρέπει να έχετε ένα ξεκάθαρο σχέδιο και θέλουμε μια απάντηση αν στα αλήθεια θα μείνουν ανοικτά τα εργοστάσια όπως υποσχεθήκατε ή απλά αναβλήθηκε το λουκέτο.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Μανωλιά.
      Το λόγο έχει ο συνάδελφος κ. Χατζημιχάλης.
      ΦΩΤΗΣ ΧΑΤΖΗΜΙΧΑΛΗΣ: Ευχαριστώ, κύριε Πρόεδρε.
      Κύριε Πρόεδρε, το τελευταίο διάστημα η χώρα μας περνάει από μια ιδιαίτερα δύσκολη κρίση που είναι αποτέλεσμα της πολιτικής της Κυβέρνησης της Νέας Δημοκρατίας σε όλα τα επίπεδα. Η νέα διακυβέρνηση μετατράπηκε πολύ γρήγορα σε δεξιά διακυβέρνηση και αφήνει έντονο το αποτύπωμά της στη χώρα. 
      Είναι χαρακτηριστικό ότι το τελευταίο μόλις διάστημα βλέπουμε: Δραπέτες να κλέβουν HAMMER και να πηγαίνουν για ψώνια. Συμμορίες με ούζι να καθαρίζουν μέσα στο κέντρο της Αθήνας. Τον Πρόεδρο της Γ.Σ.Ε.Ε. να δέχεται βάρβαρη επίθεση μπροστά στα μάτια της Αστυνομίας. Ο πανέτοιμος μηχανισμός της Κυβέρνησης να μην μπορεί να απελευθερώσει την Κηφισίας από πέντε πόντους χιόνι. Οι τραπεζίτες να εξεγείρονται κατά των εργαζομένων για να καταργήσουν τις συλλογικές διαπραγματεύσεις. Η εισοδηματική πολιτική για πρώτη φορά να μειώνει αισθητά το εισόδημα των ελλήνων εργαζομένων.
      Ο πολυθρύλητος ανασχηματισμός να μην μπορεί να έρθει αν και θεωρείται αναγκαίος από τα κυβερνητικά στελέχη και από τον Πρωθυπουργό. 
      ΠΡΟΕΔΡΕΥΩΝ (Γεώργιος Σούρλας): Κύριε Χατζημιχάλη, αυτά δεν έχουν σχέση με την επερώτηση.
      ΦΩΤΗΣ ΧΑΤΖΗΜΙΧΑΛΗΣ: Έχουν απόλυτη σχέση, κύριε Πρόεδρε. Δεν δέχομαι αυτήν την διακοπή.
      ΠΡΟΕΔΡΕΥΩΝ (Γεώργιος Σούρλας): Αν δεν την δέχεστε θα σας διακόψω. Αν δεν την δέχεστε ευγενικά για να μπείτε στο θέμα, θα σας διακόψω. Θα σας αφαιρέσω το λόγο.
      (Θόρυβος διαμαρτυρίες από την πτέρυγα του ΠΑ.ΣΟ.Κ. )
      ΦΩΤΗΣ ΧΑΤΖΗΜΙΧΑΛΗΣ: Όχι κύριε Πρόεδρε, δεν μπορείτε να το κάνετε αυτό. 
      ΠΡΟΕΔΡΕΥΩΝ (Γεώργιος Σούρλας): Σας κάνω την παράκληση να μπείτε στην επερώτηση. 
      ΦΩΤΗΣ ΧΑΤΖΗΜΙΧΑΛΗΣ: Θα δείτε γιατί αυτά που λέω έχουν άμεση σχέση με αυτά που συζητάμε στην επερώτηση. 
      ΠΡΟΕΔΡΕΥΩΝ (Γεώργιος Σούρλας): Ουδεμία σχέση έχουν με τα τεύτλα.
      ΦΩΤΗΣ ΧΑΤΖΗΜΙΧΑΛΗΣ: Έχουν άμεση σχέση και δεν έχετε δικαίωμα να με διακόπτετε.
      ΠΡΟΕΔΡΕΥΩΝ (Γεώργιος Σούρλας): Έχω το δικαίωμα να σας διακόψω και να σας αφαιρέσω το λόγο. Αν συνεχίσετε εκτός θέματος θα σας αφαιρέσω το λόγο.
      ΦΩΤΗΣ ΧΑΤΖΗΜΙΧΑΛΗΣ: Όχι κύριε Πρόεδρε. Είμαι εντός του θέματος.
      (Θόρυβος διαμαρτυρίες από την πτέρυγα του ΠΑ.ΣΟ.Κ. )
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ. Ελάτε στην επερώτηση. 
      ΦΩΤΗΣ ΧΑΤΖΗΜΙΧΑΛΗΣ: Είμαι εντός του θέματος κύριε Πρόεδρε. 
      Το θέμα είναι η ανικανότητα μιας κυβέρνησης να κυβερνήσει αυτόν τον τόπο.
      ΠΡΟΕΔΡΕΥΩΝ (Γεώργιος Σούρλας): Να πείτε για την επερώτηση. Να μην είστε εκτός θέματος. 
      ΦΩΤΗΣ ΧΑΤΖΗΜΙΧΑΛΗΣ: Το θέμα είναι πως διαχειρίζονται τα θέματα, οι τρεις Υπουργοί που επί τρεις ώρες προσπαθούσαν να μας εξηγήσουν γιατί έντεκα μήνες η Κυβέρνηση δεν κατάφερε τίποτα για τις υποκλοπές. 
      ΠΡΟΕΔΡΕΥΩΝ (Γεώργιος Σούρλας): Πριν υπογράψετε μια επερώτηση να διαβάζετε τον Κανονισμό.
      ΦΩΤΗΣ ΧΑΤΖΗΜΙΧΑΛΗΣ: Ξέρω πολύ καλά τον Κανονισμό, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ελάτε στην επερώτηση. 
      ΦΩΤΗΣ ΧΑΤΖΗΜΙΧΑΛΗΣ: Για την επερώτηση, λοιπόν, κύριε Πρόεδρε, λέω ότι ο κύριος Υπουργός Γεωργίας χειρίζεται τα πολιτικά πράγματα της χώρας με τον ίδιο τρόπο που τα  χειρίζονται όλοι οι Υπουργοί της Κυβέρνησης. Δεν έχω την απαίτηση αλλά ρωτώ τον κύριο Υπουργό να μας πει γιατί απέτυχε στις διαπραγματεύσεις; Αλλά πώς να μην αποτύχει η πολιτική της Νέας Δημοκρατίας στο Υπουργείο Γεωργίας όταν αποτυγχάνει παντού. Αυτό είναι ένα συνολικό πρόβλημα και είναι εντός της επερώτησης κύριε Πρόεδρε. Είναι ακριβώς η ίδια κατάσταση. Αν ενοχλεί, ενοχλεί η πραγματικότητα της χώρας. Αυτήν την πραγματικότητα δεν την δημιουργούν οι Βουλευτές που μιλάνε στη Βουλή και επερωτούν την Κυβέρνηση. Την δημιουργεί η Κυβέρνηση με την ανικανότητά της. 
      Γιατί είναι ανικανότητα, κύριε Πρόεδρε, να διαπραγματευόμαστε για τη ζάχαρη και να μην κερδίζουμε τίποτα ενώ όλες οι άλλες χώρες κέρδισαν κάτι. Γι’ αυτό επερωτάται η κυβέρνηση. Γιατί διαπραγματευθήκατε και δεν φέρατε τίποτα πίσω, κύριε Υπουργέ; Και αν δεν μπορούσατε εσείς γιατί δεν ήλθε ο κύριος Πρωθυπουργός; Ήταν απασχολημένος με τα καθήκοντά του στο Υπουργείο Πολιτισμού; Γιατί δεν ανέλαβε αυτός τις διαπραγματεύσεις;
      Και είναι μόνο η ζάχαρη; Δεν είναι, γιατί προηγήθηκε το βαμβάκι και ο καπνός, γιατί σταμάτησαν τα σχέδια βελτίωσης, γιατί δεν προχωρούν τα προγράμματα μεταποίησης, γιατί δεν είναι ενημερωμένοι για τα δικαιώματά τους οι Έλληνες παραγωγοί, γιατί η κοινή αγροτική πολιτική εφαρμόζεται χωρίς να την ξέρει κανείς, γιατί αυτή η κατάσταση στον τομέα της γεωργίας, δεν μπορεί να προχωρήσει άλλο.
      Έλεγα, λοιπόν, κύριε Πρόεδρε, εντός του Κανονισμού, είναι σοβαρή η διακυβέρνηση αυτής της χώρας, αυτή που βλέπουμε μπροστά μας; Το διοικητικό συμβούλιο της βιομηχανίας ζάχαρης αποφάσισε στις 11 Ιανουαρίου να κλείσει ένα εργοστάσιο και ενημέρωσε γι’ αυτό το Χρηματιστήριο. Πήρε μια απόφαση όπως λέει στο κείμενο που έστειλε στο Χρηματιστήριο για την αναστολή της λειτουργίας του εργοστασίου της Ξάνθης μετά από μεγάλη περίσκεψη. Τόσο μεγάλη περίσκεψη που την επόμενη μέρα ακριβώς αυτή η απόφαση για την αναστολή λειτουργίας του εργοστασίου ανεστάλη. Εν τω μεταξύ η επιχείρηση είναι στο Χρηματιστήριο. Οι μετοχές ανεβοκατεβαίνουν. Το μέλλον των τευτλοπαραγωγών, τευτλοεξαγωγέων και των εργαζομένων στα εργοστάσια ζάχαρης είναι αβέβαιο. Η Κυβέρνηση δεν δίνει καμία διέξοδο. 
      Λέει στην ίδια επιστολή το διοικητικό συμβούλιο, ελεγχόμενο φυσικά και παρακολουθούμενο από το Υπουργείο Γεωργίας, έχοντας κατεύθυνση και από την Αγροτική Τράπεζα, από τον κ. Μηλιάκο. Θα μειώσει με βάση το επιχειρησιακό σχέδιο την ποσόστωση στο πλαίσιο του ολοκληρωμένου επιχειρησιακού σχεδίου; Και πως θα συνεχίσει την προγραμματισμένη παραγωγή όπως λέει παρακάτω της Βιομηχανίας Ζάχαρης; Είναι σοβαρή αντιμετώπιση αυτή; Το βαμβάκι το χάνουμε, τον καπνό τον χάνουμε, τα τεύτλα τα χάνουμε. Που οδηγείται η γεωργία; 
      Και το ερώτημα είναι –γι’ αυτό και η επερώτηση- αν υπάρχουν εναλλακτικές λύσεις. Η Βιομηχανία Ζάχαρης λέει ότι έχει επιχειρησιακό σχέδιο. Που είναι; Οι τευτλοπαραγωγοί ξέρουν τι θα παράγουν; Θα συνεχίσουν την παραγωγή ή όπως εκτιμούμε εμείς σιγά, σιγά θα την σταματήσουν και θα κλείσουν και τα εργοστάσια; 
      Οι εργαζόμενοι καταγγέλλουν αυτήν την κατάσταση και καταθέτω καταγγελία του Συλλόγου Προσωπικού του Εργοστασίου Ζάχαρης της Λάρισας, υπάρχουν ανάλογες καταγγελίες και αλλού, για τα Πρακτικά και ζητούν παρέμβαση από την Κυβέρνηση. Υπάρχει τέτοια παρέμβαση; Υπάρχει σχεδιασμός; Υπάρχει προοπτική για τον κόσμο, για είκοσι χιλιάδες παραγωγούς, τευτλοπαραγωγούς που δεν ξέρουν τι να κάνουν και πώς να προγραμματίσουν το μέλλον τους; 
      (Στο σημείο αυτό ο Βουλευτής κ. Χατζημιχάλης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κύριε Υπουργέ, που θα πάει αυτή η κατάσταση; Γιατί δεν πήρατε οτιδήποτε ως αντισταθμιστικό όφελος από τις διαπραγματεύσεις που κάνατε, αλλά εμμείνατε σε μία δογματική άρνηση που σας άφησε μόνους στο τέλος; 
      Αυτή είναι η διαπραγματευτική ικανότητα της Κυβέρνησης; Αυτό είναι το μέλλον που διασφαλίζεται για τους Έλληνες αγρότες, Έλληνες τευτλοπαραγωγούς; 
      Τα ερωτήματα είναι αμείλικτα όπως και τα προβλήματα είναι δυσβάστακτα και συσσωρεύονται διαρκώς. 
      ΑΝΑΣΤΑΣΙΟΣ ΚΑΡΑΜΑΡΙΟΣ: Τελειώνετε, κύριε συνάδελφε.
      ΦΩΤΗΣ ΧΑΤΖΗΜΙΧΑΛΗΣ: Κύριε συνάδελφε, τελείωσα, που ανησυχείτε για το χρόνο, τον οποίο διέθεσα εν μέρει για την επερώτηση και εν μέρει για να απαντήσω στις διακοπές σας. 
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Τώρα θέλω να πω δυο πράγματα για την κοινοβουλευτική τάξη. 
      Απευθυνόμενος στο Προεδρείο, κύριε Χατζημιχάλη, είπατε ότι δεν έχει δικαίωμα να σας διακόψει ο Πρόεδρος, όταν μιλάτε, για κάθε άλλο ζήτημα, που είναι πολιτικό ζήτημα αναμφισβήτητα, και ο ξυλοδαρμός του Προέδρου της Γ.Σ.Ε.Ε. και όποια άλλα ζητήματα υπάρχουν και είναι δικαίωμά σας να εκφρασθείτε. 
      Όμως, κύριε Χατζημιχάλη, εδώ ο Προεδρεύων κινείται αυστηρά στα πλαίσια του Κανονισμού. Δεν κάνει καμία προσωπική πολιτική και εδώ που είναι δεν ανήκει σε κανένα κόμμα. Εγώ αυτό το τηρώ με θρησκευτική ευλάβεια. 
      Ο Κανονισμός της Βουλής λέει στο άρθρο 135, παράγραφος 5, η συζήτηση των επερωτήσεων περιορίζεται αποκλειστικά στο θέμα που αναφέρεται στο κείμενο της επερώτησης. Εδώ η επερώτηση σε καμία περίπτωση δεν αφήνει περιθώριο για άλλη συζήτηση. Αναφέρεται αποκλειστικά και είναι δικαίωμά σας στους τευτλοπαραγωγούς και στις βιομηχανίες. Πού είδατε εσείς ότι αυθαιρετεί ο Πρόεδρος; Ενώ σας κάνω δε μία παράκληση με ευγενικό τρόπο να επανέλθετε στην επερώτηση μου κάνετε και παρατήρηση ότι εκτρέπομαι. Δεν νομίζετε ότι αυτό είναι απαράδεκτο; 
      ΦΩΤΗΣ ΧΑΤΖΗΜΙΧΑΛΗΣ: Θα σας απαντήσω.
      ΠΡΟΕΔΡΕΥΩΝ (Γεώργιος Σούρλας): Δεν είναι ανάγκη να απαντήσετε. 
      ΦΩΤΗΣ ΧΑΤΖΗΜΙΧΑΛΗΣ: Δεν θεωρώ ότι η παρέμβασή σας είχε καμία σκοπιμότητα, προφανώς για να αποκατασταθούν οι εντυπώσεις που πιθανόν να δημιουργήθηκαν.
      ΠΡΟΕΔΡΕΥΩΝ (Γεώργιος Σούρλας): Λέτε να αντιμετωπίζω τέτοιο πρόβλημα; 
      ΦΩΤΗΣ ΧΑΤΖΗΜΙΧΑΛΗΣ: Όχι, ακριβώς αυτό λέω. Θεωρώ ότι δεν υπήρχε σκοπιμότητα, όμως πιστεύω ότι η αναφορά μου σε όλη αυτήν την περιρρέουσα ατμόσφαιρα που υπάρχει στη χώρα, δεν είναι άσχετη με την επερώτηση που συζητάμε. Είναι μία κατάσταση και στο πλαίσιο αυτής της πραγματικότητας  εντάσσεται και η κατάσταση στη γεωργία. 
      ΠΡΟΕΔΡΕΥΩΝ (Γεώργιος Σούρλας):  Ο Κανονισμός περιορίζει αυστηρά το πλαίσιο της συζήτησης και σας κάνω μία παράκληση να επανέλθετε στην επερώτηση. 
      ΡΟΔΟΥΛΑ ΖΗΣΗ: Έτσι φτωχαίνει η Βουλή και φτωχαίνει και ο πολιτικός λόγος.
      ΠΡΟΕΔΡΕΥΩΝ (Γεώργιος Σούρλας): Όχι, κυρία Ζήση. Άμα θέλει η Βουλή να αλλάξει τον Κανονισμό και υπάρχει και διάταξη που λέει ότι μπορεί να μετατραπεί μία επερώτηση σε γενικευμένη επερώτηση. Κάντε το αυτό και πείτε ό,τι θέλετε. Δεν μπορεί ο Προεδρεύων να είναι παρατηρητής. Δεν μπορεί ο Προεδρεύων όταν εφαρμόζει τον Κανονισμό να δέχεται και παρατηρήσεις γιατί εκτρέπεται. 
      Σας παρακαλώ πολύ.
      Το λόγο έχει ο κ. Κουτσούκος.
      Στο κάτω-κάτω αν έκανε και μία αναφορά στον Πρόεδρο της Γ.Σ.Ε.Ε. ο κ. Κουτσούκος, θα έλεγα εν πάση περιπτώσει είναι συνδικαλιστής. Όμως αυτό δεν σημαίνει ότι μπορείτε να το κάνετε, κύριε Κουτσούκο, να πάτε εκτός επερωτήσεως.
      Ορίστε, κύριε Κουτσούκο, έχετε το λόγο.
      ΓΙΑΝΝΗΣ ΚΟΥΤΣΟΥΚΟΣ: Κύριε Πρόεδρε, κύριοι συνάδελφοι και κύριοι Υπουργοί, είναι φανερό ότι δεν κάναμε αυτήν την επερώτηση για να αποδείξουμε μόνο την ανεπάρκεια αυτής της Κυβέρνησης να διαπραγματευτεί τα μεγάλα συμφέροντα της χώρας και των Ελλήνων αγροτών και την αδυναμία να διαπραγματευτεί για τους τευτλοπαραγωγούς και τη Βιομηχανία της Ζάχαρης. Αυτή η ανεπάρκεια είναι καταγραμμένη και γνωστή σε όλα τα επίπεδα και δεν χρειάζεται να την υπερασπιστεί κανένας.
      Κάναμε αυτήν την επερώτηση για να αναγκάσουμε την Κυβέρνηση, έστω και την τελευταία στιγμή, να πάρει ορισμένες σοβαρές πολιτικές αποφάσεις και να δημιουργήσει ένα σχέδιο με βάση το οποίο θα αντιμετωπίσει μία δυσμενή εξέλιξη.
      Και βέβαια, κύριε Πρόεδρε –και θα έλεγα ότι δεν πρέπει να με διακόψετε- δεν είναι δυνατόν να συζητάει η Βουλή σε συνθήκες θερμοκηπίου, όταν υπάρχει ένα ευρύτερο, ένα γενικευμένο κοινωνικό κλίμα που εκφράστηκε με το ξυλοδαρμό του Προέδρου της Γ.Σ.Ε.Ε.! Η συγκεκριμένη επίθεση ήταν τυχαίο γεγονός; Αυτή η πράξη σε βάρος του Προέδρου της Γ.Σ.Ε.Ε. δεν απηχεί την κοινωνική αγριότητα που εκφράζει η Κυβέρνηση με όλα της τα νομοθετήματα; Εδώ στη Βουλή δεν γίνεται επίθεση κατά των συνδικάτων και κατά των οργανωμένων συλλογικών εκφράσεων της κοινωνίας; Σε όλα τα νομοθετήματα της Κυβέρνησης δεν αποτυπώνεται αυτή η ιδιόμορφη συντηρητική και νεοφιλελεύθερη άποψη και αντίληψή της; 
      Έρχομαι λοιπόν στο συγκεκριμένο θέμα. Διαπραγματεύτηκε τίποτα σωστά αυτή η Κυβέρνηση, ώστε να περίμενε κανείς ότι θα διαπραγματευόταν σωστά για τη ζάχαρη; Προσπάθησε να παρουσιάσει ως μεγάλη επιτυχία τη Σύνοδο Κορυφής, όπου πήραμε 22,1 δισεκατομμύρια, λιγότερα από ό,τι μας έδινε η Επιτροπή, δηλαδή τα ίδια που μας έδινε η Βρετανική Προεδρεία. Ήταν σαν να μην διαπραγματευτήκαμε. Είτε πήγε ο κ. Καραμανλής είτε δεν πήγε, είναι το ίδιο και το αυτό. 
      Δεν έχει σημασία αυτή η διαπραγμάτευση στο Συμβούλιο Κορυφής για τον αγροτικό τομέα, όπου θα χάσουν περίπου 2,2% οι αγρότες μας από τις ενισχύσεις -και είστε και εσείς από αγροτική περιοχή, κύριε Πρόεδρε- μια και με το ίδιο ποσό θα καλυφθούν οι υποχρεώσεις έναντι των δύο κρατών της Βουλγαρίας και της Ρουμανίας που δεν προβλεπόταν στις αρχικές αποφάσεις; 
      Δεν έχει σχέση με τις αναδιαρθρώσεις και τις ενισχύσεις που είναι απαραίτητες στους τομείς που θίγονται, το γεγονός ότι από αυτή, τη διαπραγμάτευση στο Συμβούλιο Κορυφής για τον τομέα της αγροτικής ανάπτυξης θα έχουμε μειωμένα κονδύλια και η χώρα μας, συγκριτικά με άλλες χώρες, έχασε πάρα πολλά και δεν μπόρεσε να πάρει κανένα ειδικό μέτρο; 
      Ο κ. Καραμανλής αποδέχτηκε στο Συμβούλιο Κορυφής ότι η Πορτογαλία χρίζει ειδικών ενισχύσεων γιατί έχει ιδιαίτερα προβλήματα, λες και η Ελλάδα δεν έχει! Έτσι, λοιπόν, μ’ αυτό το κλίμα, μ’ αυτό το πνεύμα και μ’ αυτήν την ανεπάρκεια, διαπραγματεύτηκε και στον τομέα της ζάχαρης.
      Και επειδή εν πάση περιπτώσει, αναφερθήκατε και στην προηγούμενη συνδικαλιστική μου ιδιότητα, θέλω να σας πω ότι είναι γνωστή, κύριε Πρόεδρε, η συνδικαλιστική τακτική του «καταγγέλλουμε και αποχωρούμε» για να αφήσουμε τον αντίπαλο να κάνει ό,τι θέλει μόνος του. Αυτή ήταν η τακτική της Κυβέρνησης! Αυτή ακριβώς ήταν η τακτική του κ. Μπασιάκου! Και μην νομίζετε ότι έχουμε τίποτα προσωπικό με τον κ. Μπασιάκο. Ο κ. Μπασιάκος εκπροσωπεί και εκφράζει ακριβώς την κυβερνητική ανεπάρκεια. Και δεν μπορεί ο κ. Καραμανλής που με την πολιτική του έχει θίξει το σύνολο των αγροτών μας να πει ότι αλλάζει την πολιτική του στον αγροτικό τομέα με το που θα τον ανασχηματίσει, γιατί συμβαίνει ταυτόχρονα να μειώνεται το εισόδημα και επειδή ανεβαίνει το κόστος παραγωγής και πέφτουν οι τιμές, να πέφτει το βιοτικό επίπεδο και η ποιότητα ζωής των αγροτών. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Μπορεί Πρωθυπουργός να επιτρέψει στον Υπουργό του να έρθει μόνος και έρημος από τις Βρυξέλλες; Θα επέτρεπε ο Πρωθυπουργός του ΠΑ.ΣΟ.Κ. σε Υπουργό του να έρθει απομονωμένος από ένα συμβούλιο στις Βρυξέλλες, χωρίς καμία συμμαχία και χωρίς κανένα ειδικό μέτρο πολιτικής; 
      Και για να σας αποδείξω ότι υπήρχαν ειδικά μέτρα πολιτικής και υπάρχει δυνατότητα διαπραγμάτευσης, θα σας πω να δείτε τις τροπολογίες που κατέθεσαν οι Ευρωβουλευτές μας και η κ. Μπατζελή εν προκειμένω στο Ευρωκοινοβούλιο για ειδικά μέτρα πολιτικής, τα οποία έγινα αποδεκτά. 
      Δεν μπορούσε ο κ. Μπασιάκος να έχει ένα πακέτο μέτρων και να το προωθήσει σε διαπραγμάτευση; Δεν το έκανε αυτό γιατί η λογική της Κυβέρνησης είναι να ξεφορτωθεί προβλήματα! Κλείνει τη Β.Φ.Λ. για να ξεφορτωθεί ένα πρόβλημα, να δώσει τα λιπάσματα στους ιδιώτες. 
      Είναι δύσκολο να αντιμετωπίσει τα προβλήματα των πέντε ζαχαρουργείων. Θέλει ενεργή πολιτική και σχέδιο και δεν την έχει ο κ. Μπασιάκος και επέλεξε το δρόμο της μειοψηφίας, δηλαδή να κλείσουν τα ζαχαρουργεία και να καταγγέλλει την Ευρωπαϊκή Ένωση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τώρα δεν μπορεί να καταγγείλει το ΠΑ.ΣΟ.Κ. και τους κανονισμούς του ΠΑ.ΣΟ.Κ., όπως το κάνει πολύ εύκολα σε άλλες περιπτώσεις. Τώρα θα καταγγείλει τους «κακούς». Αυτή είναι η τακτική της Κυβέρνησης. Αυτή είναι η πολιτική της, την οποία αποκαλύπτουμε και τους καλούμε έστω και την τελευταία στιγμή να παρουσιάσουν ένα σχέδιο που θα αφορά τους είκοσι χιλιάδες τευτλοπαραγωγούς, θα αφορά τους δύο χιλιάδες μόνιμους και τους περίπου χίλιους διακόσιους έκτακτους εργαζόμενους.
      Βέβαια, δεν προσδοκούμε παρά πολλά πράγματα, όπως δεν προσδοκά και ο αγροτικός κόσμος από την εφαρμογή της Κοινής Αγροτικής Πολιτικής. Ξέρετε ότι επικρατεί ανασφάλεια, αβεβαιότητα και κανείς δεν ξέρει τι τον περιμένει αύριο.
      Εν πάση περιπτώσει, την τελευταία στιγμή καλούμε την Κυβέρνηση γι’ αυτό το κομμάτι της αγροτικής παραγωγής, που είναι κρίσιμο για συγκεκριμένους νομούς της βόρειας Ελλάδας. Ας αναζητήσει τα στοιχεία ο κ. Μπασιάκος, για να δει πού έχουν πάει τα χρέη των αγροτών σε συγκεκριμένες περιοχές. Μου έλεγαν από την Ένωση της Ορεστιάδας ότι έχουν πενταπλασιαστεί τα χρέη των αγροτών, ότι οι ΓΟΕΒ και ΤΟΕΒ αδυνατούν να εισπράξουν. Το ίδιο συμβαίνει και σε όλους τους νομούς της χώρας. Ο κύριος Υπουργός πρέπει, λοιπόν, να δει ποια είναι η πραγματική κατάσταση. 
      Ευχαριστώ πάρα πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Δράττομαι της ευκαιρίας, κύριε Κουτσούκο, να σας πω ότι όχι μόνο γνωρίζω τα θέματα αυτά, αφού έχω την καταγωγή μου από καθαρά γεωργοκτηνοτροφική οικογένεια, αλλά ίσως είμαι και ο μόνος στην Αίθουσα που πολλά καλοκαίρια τη δεκαετία του ’60 μετέφερα με το τρακτέρ τα τεύτλα στο εργοστάσιο της Λάρισας.
      ΠΑΝΑΓΙΩΤΗΣ ΣΓΟΥΡΙΔΗΣ: Είχατε δίπλωμα τρακτέρ, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Δεν χρειαζόταν δίπλωμα τότε. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Είχατε και τρακτέρ; Εμείς με τα γαϊδούρια πηγαίναμε! 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κυρίες και κύριοι συνάδελφοι, συζητούμε σήμερα μια επερώτηση που είναι αρμοδιότητας δύο Υπουργείων. Η μία πλευρά της επερώτησης αφορά το Υπουργείο Αγροτικής Ανάπτυξης και ιδιαίτερα τους τευτλοπαραγωγούς και το μέλλον του εισοδήματός τους. Η άλλη πλευρά απευθύνεται στο Υπουργείο Οικονομίας και Οικονομικών, που έχει την εποπτεία της Αγροτικής Τράπεζας η οποία είναι ο μεγαλομέτοχος της βιομηχανίας ζάχαρης. 
      Φοβάμαι, όμως, ότι η εξέλιξη της συζήτησης ήταν λίγο «αχταρμάς». Βάλατε και λίγο βαμβάκι, έβαλε ο κ. Χατζημιχάλης και λίγο Υπουργείο Πολιτισμού και πολλά άλλα. 
      ΕΥΑΓΓΕΛΟΣ ΑΡΓΥΡΗΣ: Σας μιμούμαστε, κύριε Υπουργέ!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εγώ, όμως, είμαι υποχρεωμένος να απαντήσω σ’ αυτά τα οποία τέθηκαν και να σας πω -σε σχέση με ό,τι έχει λεχθεί μέχρι τώρα είτε έχει περιληφθεί στην επερώτηση είτε όχι- ότι εσείς οι ίδιοι ομολογείτε με την επερώτησή σας, πρώτον, ότι ως τώρα από την αρχή της εφαρμογής του κανονισμού για την ζάχαρη και την τευτλοκαλλιέργεια –και αυτό έγινε το 1968- δεν έχει υπάρξει καμία μεταβολή. Λέτε στην επερώτηση επί λέξει τα εξής: «Ο νέος κανονισμός θα είναι πολύ δυσμενέστερος και ο τομέας της ζάχαρης θα έπρεπε να προετοιμαστεί για μεγάλες αλλαγές». Αυτό λέτε στην επερώτησή σας. Βέβαια, δεν το αναδείξατε εδώ. 
      Η προηγούμενη μελέτη, η μελέτη της προηγούμενης κυβέρνησης έλεγε ότι η βιομηχανία ζάχαρης δεν είναι βιώσιμη. Επί των ημερών σας –νομίζω το 2001- έγινε αυτό. 
      ΕΥΑΓΓΕΛΟΣ ΑΡΓΥΡΗΣ: Μπορείτε να μας την καταθέσετε, κύριε Υπουργέ;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ξέρω ότι είκοσι χρόνια που κυβερνήσατε δεν έχετε κάνει απολύτως τίποτα, για να βελτιώσετε τις συνθήκες λειτουργίας της βιομηχανίας ζάχαρης και να την καταστήσετε βιώσιμη. Σήμερα εμφανίζεται η βιομηχανία ζάχαρης με ποσοστό ανταγωνιστικότητας 50% του μέσου όρου της Ευρωπαϊκής Ένωσης. Αυτήν τη βιομηχανία ζάχαρης παραλάβαμε, κύριοι συνάδελφοι του ΠΑ.ΣΟ.Κ.! Αυτή είναι η Ελληνική Βιομηχανία Ζάχαρης σήμερα! Πρόκειται για μια βιομηχανία που ούτε καν σε γυάλινα πόδια δεν στέκεται! Στέκεται σε χάρτινα πόδια!
      Τι κάνατε λοιπόν –αντιτείνω εγώ το ερώτημα- είκοσι ολόκληρα χρόνια, για να καταστήσετε τη βιομηχανία ζάχαρης ανταγωνιστική και να μπορέσει να αντιμετωπίσει αυτό που ερχόταν και που το ξέρατε -φάνηκε από τις προτάσεις του κ. Φίσλερ, όπως μας λέτε στην επερώτηση, και  από τις προτάσεις της κ. Μπόελ – σε σχέση με τη μείωση της τιμής των τεύτλων και της ζάχαρης; Αν εμένα μου πείτε ένα μέτρο που πήρατε για την προετοιμασία της Ελληνικής Βιομηχανίας Ζάχαρης, να το αποδεχθώ. Αυτά, λοιπόν, αφορούν τη Βιομηχανία ζάχαρης!
      Περισσότερα σχόλια θα κάνει ο κ. Κοντός που χειρίστηκε επιτυχώς μία συζήτηση που αφορούσε τη λειτουργία της βιομηχανίας ζάχαρης, ιδιαίτερα στην Ξάνθη. Θα σας πει και ορισμένα στοιχεία των μελετών και των προοπτικών.
      Εγώ θέλω να σταθώ σε αυτά που είπε προηγουμένως η κ. Μανωλιά για το βαμβάκι. Εσείς είστε νέα συνάδελφος και ενδεχομένως δικαιούστε να αγνοείτε τις δυσμενέστατες, καταστροφικές επιπτώσεις που επέφερε στη χώρα ο κανονισμός του 2001 για το βαμβάκι.
      ΦΩΤΗΣ ΧΑΤΖΗΜΙΧΑΛΗΣ: Είναι εκτός επερώτησης αυτό, κύριε Υπουργέ!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Με συγχωρείτε, κύριε συνάδελφε. Στην κ. Μανωλιά απαντώ, που είναι επερωτώσα Βουλευτής.
      Μίλησε, λοιπόν, για δυσμενείς ρυθμίσεις.
      Ο κύριος Υπουργός της Γεωργίας τότε, επιστρέφοντας από τις Βρυξέλλες, θριαμβολόγησε για τον κανονισμό του 2001. Ίσως δεν ήξερε τι ψήφισε.
      ΕΥΑΓΓΕΛΟΣ ΑΡΓΥΡΗΣ: Εσείς θριαμβολογείτε τώρα.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τα αποτελέσματα της πολιτικής για το βαμβάκι τα ζούμε για τελευταία φορά φέτος, κυρία Μανωλιά. Ας το ξέρετε τουλάχιστον. Οι επιπτώσεις για το βαμβάκι πληρώνονται ακόμη και φέτος. Και χάρη στη συνετή διαχείριση που έκανε αυτή η Κυβέρνηση πέρσι και φέτος –είπατε και για το θέμα της αποζημίωσης των παραγωγών...
      ΧΡΥΣΑ ΜΑΝΩΛΙΑ: Δηλαδή, κύριε Υπουργέ…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): … που πήραμε μέσω του Π.Σ.Ε.Α…
      Κυρία Μανωλιά, εγώ δεν σας διέκοψα.
      ΠΡΟΕΔΡΕΥΩΝ (Γεώργιος Σούρλας): Κυρία Μανωλιά, έχετε χρόνο δευτερολογίας να απαντήσετε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εγώ σας λέω –έστω και εκ των υστέρων να ενημερωθείτε- ότι ο κανονισμός, τον οποίο κατηγορείτε, είναι του 2001, της κυβέρνησης του ΠΑ.ΣΟ.Κ..
      Οι δικοί μας χειρισμοί, κυρία Μανωλιά, πέρσι και φέτος, έφεραν καθαρές κοινοτικές εισροές στη χώρα για το βαμβάκι –παρά τον καταστροφικό κανονισμό και ακριβώς γιατί έγινε συνετή διαχείριση- κατά 37.000.000.000 δραχμές περισσότερες από τη δική σας διαχείριση. Δηλαδή, πήραμε 730.000.000 ευρώ πέρσι και φέτος έναντι 610 κατά μέσο όρο των προηγούμενων τριών ετών εφαρμογής του κανονισμού.
      Αυτή είναι η δική μας διαχείριση. Ακόμη και τον καταστροφικό κανονισμό, αν τον διαχειριστούμε με σύνεση, φέρνει ορισμένα πιο θετικά αποτελέσματα. Αντί, λοιπόν, να πανηγυρίζει ο τότε Υπουργός σας το 2001, θα έπρεπε τουλάχιστον να εφαρμόσει μια συνετή διαχείριση, που ακόμη και με το δυσμενή κανονισμό προσέφερε στη χώρα πολύ περισσότερες κοινοτικές εισροές. Αυτή είναι η αλήθεια για το βαμβάκι.
      Και πρέπει να σας πω ότι ειδικά για τη Ροδόπη, στην οποία αναφερθήκατε, υπήρχε ένα αίτημα για τις ζημιές, όπως το είπατε σωστά και έτσι είναι. Τριάντα τέσσερις φορείς μετείχαν στη σύσκεψη. Και αυτό είναι στα πλαίσια του θέματος που θέτει ο κ. Παπαγεωργίου, να κάνουμε διάλογο. Τέτοιους διαλόγους, κύριε Παπαγεωργίου, δεν τους έχετε διανοηθεί στο παρελθόν, ούτε εσείς ως Υποδιοικητής της Αγροτικής Τράπεζας, που ποτέ δεν κάνατε σύσκεψη…
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Εγώ δεν έκανα σύσκεψη;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): …ούτε ως υπεύθυνος του δικού σας τομέα της Γεωργίας…
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Εγώ δεν έκανα σύσκεψη;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ούτε εκλήθην εγώ…
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Μήπως δεν παρακολουθούσατε;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εγώ ήμουν χρόνια Βουλευτής της Αντιπολίτευσης. Μια φορά δεν με κάλεσε ο Υπουργός. Μια φορά!
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Είστε ο πρώτος που το λέτε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Μια φορά δεν με κάλεσε. Ήμουν οκτώ χρόνια Βουλευτής της Αντιπολίτευσης –από το 1996 έως το 2004- και μια φορά δεν με κάλεσε το Υπουργείο για μια σύσκεψη.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Θέλετε να πρωτοτυπήσετε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εμείς κάθε μέρα έχουμε τους Βουλευτές και της Αντιπολίτευσης και της Συμπολίτευσης και τους φορείς.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ψέματα λέτε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Λέω, λοιπόν, απαντώντας στην κ. Μανωλιά ότι επί τριάντα τεσσάρων…
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ψέματα λέτε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): … εκπροσώπων που μετείχαν στη σύσκεψη, οι τριάντα τρεις συμφώνησαν στο σύστημα του υπολογισμού της πενταετίας, με εξαίρεση τη Ροδόπη. Και είπαν ότι θα εξαιρεθεί μια χρονιά, εάν στο νομό αυτόν η ζημιά είναι πάνω από 20%. Αυτό εφαρμόστηκε παντού. Τώρα, η Ροδόπη ήθελε δύο χρονιές, έστω και αν ήταν για μικρότερο ποσοστό ζημιάς. Διαφωνούσαν οι τριάντα τρεις στους τριάντα τέσσερις φορείς. Γι’ αυτό δεν πήραμε αυτήν την απόφαση.
      Και η απόφαση διαχείρισης βαμβακιού η φετινή έγινε σχεδόν με ομοφωνία, πλην της περιπτώσεως αυτής, από το σύνολο των φορέων. Και ήταν όλες οι τριτοβάθμιες οργανώσεις –ΠΑ.Σ.Ε.ΓΕ.Σ., ΓΕ.Σ.Α.Σ.Ε., ΣΥ.Δ.Α.Σ.Ε., Βαμβακουργική- ήταν οι πρόεδροι των ενώσεων που έχουν βαμβάκι πάνω από 5% και ελήφθη μια απόλυτα δημοκρατική απόφαση, μετά από εκτενέστατο διάλογο, όπως κάνουμε κατά σύστημα.
      Λοιπόν, αυτή είναι η απάντηση. Σε όσους κατηγορούν ότι έχουν πρόβλημα με το εισόδημά τους, να τους πείτε την αλήθεια, έστω και εκ των υστέρων, για το πού οφείλεται αυτή η δυσλειτουργία, η μείωση του εισοδήματος, που λέτε εσείς, αν και επί των ημερών μας έγινε μεγάλη αύξηση των κοινοτικών εισροών.
      Από κει και πέρα, εγώ θέλω να σχολιάσω και άλλες τοποθετήσεις, επειδή θα μιλήσει και ο εκπρόσωπος του Κ.Κ.Ε.. Εδώ τώρα μας είπαν άλλοι ότι δεν ψηφίσαμε, άλλοι ότι καταψηφίσαμε. Κάποιοι άλλοι στο Κ.Κ.Ε., ο κ. Τσιόγκας…
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Δεν μίλησε ακόμη. Αφήστε να μιλήσει πρώτα.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Όχι, το προκαταλαμβάνω, γιατί θα δευτερολογήσει ο κ. Κοντός μετά.
      Λέει ο κ. Τσιόγκας ότι έπρεπε να ασκήσουμε βέτο. Δεν υπάρχει τέτοιο πράγμα. Μακάρι να υπήρχε βέτο, γιατί εμείς σταθερά μείναμε ώς το τέλος αρνητικοί. Εμείς δεν λέγαμε θετικά, όπως λέει το ΠΑ.ΣΟ.Κ. παραδοσιακά. Το ΠΑ.ΣΟ.Κ. όλο «ναι» έλεγε και χαιρόταν γι’ αυτό που έλεγε. Εμείς είπαμε «όχι».
      Πιο κάτω όμως λέτε για τον «κανονισμό για τη ζάχαρη, τον οποίο ψήφισαν και η Νέα Δημοκρατία και το ΠΑ.ΣΟ.Κ.». Διαλέξτε τι λέτε. Να βάλουμε βέτο; Εμείς καταψηφίσαμε. Μη λέτε ότι ψηφίσαμε. Ας ξέρετε τι γίνεται. Γι’ αυτό λέω ότι υπάρχει μια σύγχυση στην Αίθουσα.
      Και αν ο κ. Παπαγεωργίου πιστεύει ότι δεν έχουμε κάνει καλή ενημέρωση, να βγει να πει στο λαό τι έγινε με τη ζάχαρη, τι προβλήματα είχε η βιομηχανία ζάχαρης όλα αυτά τα χρόνια, να τα πείτε αυτά, τι έγινε με το βαμβάκι.
      Είπατε μια ανακρίβεια και λυπάμαι, γιατί νόμιζα ότι το ξέρετε το θέμα. Είπατε ότι εμείς επιμείναμε στη σύνδεση του 35% στο βαμβάκι και υποχωρήσαμε σ’ αυτό.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Στο 35%;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Έτσι είπατε, πριν από λίγο.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Το είπα εγώ αυτό;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ναι, για το 35% της σύνδεσης από το 2006 και μετά. Έτσι είπατε, ότι εμείς το 35% το ανεχθήκαμε…
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Μπορώ να δω τα Πρακτικά, κύριε Πρόεδρε;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Έτσι το είπατε.
      Λοιπόν, το 35% οφείλεται…
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Δεν το καταλάβατε. 
      ΠΡΟΕΔΡΕΥΩΝ (Γεώργιος Σούρλας): Στη δευτερολογία σας, κύριε Παπαγεωργίου. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Είπατε ότι δεχθήκαμε το 35% να είναι συνδεδεμένη για το μόνο προϊόν, το βαμβάκι. Έτσι είπατε. Μετά μας λέτε γιατί συμφωνήσατε με την αποδέσμευση της ζάχαρης. Διαλέξτε: Θέλετε σύνδεση ή αποσύνδεση;  
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Είπα τέτοια πράγμα; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Είπατε «γιατί συμφωνήσατε στη ζάχαρη την αποσύνδεση και κάποιες χώρες εξασφάλισαν τη σύνδεση». 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Δεν καταλάβατε καν τι έγινε με τη ζάχαρη. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Να σας δώσω μια ερμηνεία, τουλάχιστον να το γνωρίζετε, να μην εκτίθεστε. Το 35% σύνδεσης στο βαμβάκι προέρχεται από το Δ’ Πρωτόκολλο εισδοχής της χώρας μας στην Ε.Ο.Κ. τότε, που απαιτούσε να υπάρχει μια ικανοποιητική ποσότητα παραγωγής και καλλιέργειας για τη διατήρηση της βαμβακοκαλλιέργειας και αποδεχτήκαμε το 35% ως ελάχιστο όριο διατήρησης της καλλιέργειας. Επειδή, όμως, οι τάσεις στον Παγκόσμιο Οργανισμό Εμπορίου -που τις ξέρατε- ήταν κατά του βαμβακιού και κατά όλων των προϊόντων, εξασφαλίσαμε στη συνολική διαπραγμάτευση τη διατήρηση των επιδοτήσεων στο βαμβάκι. 
      Και εδώ θέλω να σας πω ένα άλλο σημείο, το οποίο σας εκθέτει ανεπανόρθωτα. Είπατε ότι εμείς αντιμετωπίσαμε πρόβλημα στο βαμβάκι, επειδή βάλαμε το 35% και επειδή οι αφρικανικές χώρες πίεζαν. Ξέρετε πότε έχει ξεκινήσει η ιστορία με το βαμβάκι, με τη δική σας ανοχή; Σας έχω δείξει και άλλη φορά στη συζήτησή μας εδώ δημοσίευμα της εφημερίδας «ΕΛΕΥΘΕΡΟΤΥΠΙΑ» στις 31-8-2003, όπου ο κ. Ζαννιάς -δικός σας γενικός γραμματέας του Υπουργείου Οικονομίας, εκπρόσωπος της χώρας μας μαζί με τον κ. Κόρακα στο Καν-Κουν του Μεξικού, για τη διαπραγμάτευση στη διυπουργική του Π.Ο.Ε.- λέει: «κινδυνεύουν να καούν επιδοτήσεις στο βαμβάκι». Έτσι λέει στην «ΕΛΕΥΘΕΡΟΤΥΠΙΑ» ο κ. Ζαννιάς. Ξέρετε πότε; Τον Αύγουστο του 2003. Δεν λάβατε μέτρα. Επί ημερών σας έσκασε το πρόβλημα. Δηλαδή, το πρόβλημα του βάμβακος, το οποίο αντιμετωπίζαμε και αντιμετωπίσαμε και το λύσαμε τώρα το Δεκέμβριο στον Π.Ο.Ε., προέρχεται από δική σας ανεπαρκή στήριξη του προϊόντος από τον Αύγουστο του 2003. Τα λέει ο γενικός σας γραμματέας, δεν τα λέω εγώ. Και λέει επί λέξει, κύριε Χατζημιχάλη, που ήσασταν Υφυπουργός τότε: «Πώς θα κριθεί τελικά η διατήρηση ή η απώλεια των επιδοτήσεων στο βαμβάκι με τους Έλληνες παραγωγούς». Και λέει πιο κάτω: «Για το βαμβάκι υπάρχει σοβαρό πρόβλημα και έχει να κάνει με την πρόταση των αφρικανικών χωρών για κατάργηση όλων των επιδοτήσεων. Το κόστος μιας τέτοιας συμφωνίας στο βαμβάκι θα το σήκωνε ολόκληρη η Ελλάδα, καθώς είναι η μόνη μεγάλη παραγωγός βαμβακιού χώρα στην Ευρωπαϊκή Ένωση με την Ισπανία να ακολουθεί, αλλά από μεγάλη απόσταση». Εκεί δημιουργήθηκε το πρόβλημα, κύριε Παπαγεωργίου, και πήραμε τα δικά σας λάθη, τις δικές σας παραλείψεις, τις δικές σας αποτυχίες στην πλάτη μας και τις σύραμε μέχρι τον Π.Ο.Ε. το Δεκέμβριο και αυτή η Κυβέρνηση κατάφερε για το βαμβάκι μια σημαντική επιτυχία. Για πρώτη φορά από τον Αύγουστο του 2003 καθορίστηκε ότι το βαμβάκι θα τύχει ενιαίας αντιμετώπισης, όπως όλα τα αγροτικά προϊόντα, στα πλαίσια της γεωργικής διαπραγμάτευσης και όχι εκτός αυτής. Αυτή είναι η μεγάλη επιτυχία της ελληνικής αντιπροσωπείας που βρεθήκαμε έξι-επτά μέρες στο Χονγκ-Κονγκ διαπραγματευόμενοι με τον Π.Ο.Ε. και κλείνοντας το μεγάλο πρόβλημα του βαμβακιού, το οποίο είχε ανοίξει επί των ημερών σας. Πρέπει να απολογηθείτε γι’ αυτό και όχι με περισσό θράσος να μας κατηγορείτε για το βαμβάκι. 
      Έρχομαι τώρα στο μεγάλο θέμα της διαπραγμάτευσης. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Να μας πείτε για τη ζάχαρη. Δώδεκα λεπτά μιλάτε για το βαμβάκι. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εσείς το θέσατε, δεν το έθεσα εγώ. Το 35% εσείς το είπατε. Το πρόβλημα του 2001 το είπε συνάδελφός σας. Απαντώ σε αυτά που θέσατε. 
      ΦΩΤΗΣ ΧΑΤΖΗΜΙΧΑΛΗΣ: Εάν πρέπει να εφαρμοστεί ο Κανονισμός, όπως και επί της ομιλίας μου, ο κ. Μπασιάκος να μας μιλήσει για τη ζάχαρη. 
      ΠΡΟΕΔΡΕΥΩΝ (Γεώργιος Σούρλας): Κύριε Χατζημιχάλη, παρακαλώ μη διακόπτετε. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Θα μιλήσω και για τη ζάχαρη. 
      Είχαμε, κύριοι συνάδελφοι του ΠΑ.ΣΟ.Κ., μια δύσκολη διαπραγμάτευση και ο Πρωθυπουργός με το Συμβούλιο Κορυφής, όπου εσείς οι ίδιοι είχατε θέσει ένα όριο, το υπερέβη με την επιτυχία του στη διαπραγμάτευση, πέτυχε περισσότερα απ’ όσα έκρινε ως επιτυχή και το ίδιο το ΠΑ.ΣΟ.Κ. και ο κ. Παπανδρέου, το θυμάστε. 
      Είχαμε, λοιπόν, αυτήν τη διαπραγμάτευση και είχαμε και μια μεγάλη διαπραγμάτευση στον Π.Ο.Ε. στο Χόνγκ-Κονγκ. Και προ αυτής της διαπραγμάτευσης, που αποτελούσε μεγάλο κριτήριο και μεγάλο, αν θέλετε, στόχο για τα κρίσιμα εθνικά αγροτικά συμφέροντα έως το 2013 που δεν είχαν καμία σχέση αξίας και αναλογίας με τη διαπραγμάτευση στη ζάχαρη -θα συμφωνείτε φαντάζομαι- είχαμε να διαπραγματευτούμε αυτά τα θέματα. 
      Και λέω για τους συναδέλφους που δεν γνωρίζουν το βαμβάκι ότι το βαμβάκι είναι δεκαπλάσιας εκτάσεως καλλιέργεια, σε σχέση με τη ζάχαρη. 
      Δηλαδή το βαμβάκι έχει δεκαπλάσια σημασία από τη ζάχαρη. Τα στρέμματα στη ζάχαρη είναι τριακόσιες πενήντα χιλιάδες έως τετρακόσιες χιλιάδες, κύριοι συνάδελφοι, ενώ στο βαμβάκι είναι τριάμισι τέσσερα εκατομμύρια στρέμματα. Το καταλαβαίνετε. Στο βαμβάκι είναι πολύ μεγαλύτερη η επιδότηση σε σχέση με τη ζάχαρη. Ας το ξέρουμε, για να μιλάμε για τάξη μεγεθών. Γιατί …
      ΠΑΝΑΓΙΩΤΗΣ ΣΓΟΥΡΙΔΗΣ: Για τη ζάχαρη ρωτάμε, κύριε Υπουργέ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Σώσαμε το βαμβάκι, το οποίο είναι δεκαπλάσιας σημασίας από τη ζάχαρη. Το ξαναλέω. Καταλάβετέ το, έστω και εκ των υστέρων. Όταν, λοιπόν …
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Σας παρακαλώ! Όταν θέτετε θέματα…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Όταν η Κυβέρνηση …
      ΠΡΟΕΔΡΕΥΩΝ (Γεώργιος Σούρλας): Ένα λεπτό, κύριε Υπουργέ.
      Όταν θέτετε θέματα εκτός της επερώτησης θα πάρετε απαντήσεις. Βλέπετε γιατί έχει δίκιο το Προεδρείο όταν λέει να περιοριστείτε στα θέματα της επερώτησης. 
      ΦΩΤΗΣ ΧΑΤΖΗΜΙΧΑΛΗΣ: Να απαντήσει για την εισοδηματική πολιτική. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν σας αρέσουν αυτά που σας λέω. Δεν σας συμφέρουν, γι’ αυτό αντιδράτε. Κρατήστε την ψυχραιμία σας, διότι και το βαμβάκι το κερδίσαμε στον Παγκόσμιο Οργανισμό Εμπορίου και ο Πρωθυπουργός κέρδισε στο Συμβούλιο Κορυφής τη διατήρηση των ενισχύσεων ως το 2013. 
      Αν την είχατε εξασφαλίσει εσείς με τον κ. Σημίτη, τότε γιατί ανησυχούσατε ότι θα τη χάσουμε εμείς; Άρα ούτε τότε την είχατε εξασφαλίσει ούτε περιμένατε ποτέ ότι θα υπερβούμε τα 20.000.000.000 ευρώ με την παρέμβαση του κ. Καραμανλή τώρα. Είστε και στις δύο περιπτώσεις λάθος, κύριοι συνάδελφοι του ΠΑ.ΣΟ.Κ.
      Είχαμε μία διαπραγμάτευση στις 22, 23 και 24 Νοεμβρίου για τη ζάχαρη, σε συνέχεια πολύμηνων διαπραγματεύσεων και με άλλες χώρες και με άλλες οργανώσεις και φορείς. Είχαμε μπροστά μας το Δεκέμβριο τη Σύνοδο Κορυφής και τη Σύνοδο του Π.Ο.Ε.. 
      Εγώ προσωπικά μετείχα σε πολύμηνες συζητήσεις. Διαμορφώσαμε μία συμμαχία έντεκα χωρών, όπου είχαμε κοινά συμφέροντα. Συζητήσαμε με τους φορείς, ΠΑ.Σ.Ε.ΓΕ.Σ., ΓΕ.Σ.Α.Σ.Ε., ΣΥ.Δ.Α.Σ.Ε., με οργανώσεις, παραγωγούς, τοπικούς εκπροσώπους, τη Βιομηχανία Ζάχαρης, με τους πάντες. Μπλοκάραμε την πρώτη πρόταση –το ξέρετε ιστορικά- και ήρθε η επόμενη πρόταση. 
      Κάναμε συζητήσεις τις ημέρες των διαπραγματεύσεων με τις έντεκα χώρες, οι οποίες παρέμειναν έντεκα και έκριναν ότι το ποσοστό αυτό της πρότασης ήταν πολύ αρνητικό, ότι το 39%, το 36% ήταν καταστροφικό για τη βιομηχανία και για την τευτλοκαλλιέργεια.
      Ενδεικτικά θα σας πω -και θα καταθέσω στα Πρακτικά- τις παρατηρήσεις της ΠΑ.Σ.Ε.Γ.Ε.Σ.. Ξέρετε τι έλεγε η ΠΑ.Σ.Ε.Γ.Ε.Σ., την οποία μάλιστα ακούμε με προσοχή; Έλεγε ότι το όριο ανοχής για αποδοχή των προτάσεων της επιτροπής είναι το 25% μείωση. Μέχρι τόση μείωση θα δεχθούμε –έλεγε- στον Κανονισμό. Αυτό μας είπε η ΠΑ.Σ.Ε.Γ.Ε.Σ. και είχε δίκιο. Και η ΣΥ.Δ.Α.Σ.Ε. τα ίδια έλεγε, όπως και η ΓΕ.Σ.Α.Σ.Ε..
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Εσείς δεχθήκατε το 36%.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Επειδή εδώ είναι η κ. Μπατζελή, την οποία εκτιμώ ιδιαίτερα για τις γνώσεις και τη δραστηριότητά της, θέλω να πω ότι είχαμε και με την κ. Μπατζελή τηλεφωνική επικοινωνία. Όλα αυτά που έχει θέσει στο Ευρωπαϊκό Κοινοβούλιο, τα θέσαμε και εμείς στην κ. Μπόελ και σε συναδέλφους Υπουργούς. Θέσαμε όλα αυτά που είπατε πριν, όπως και τη διαφοροποίηση …
      ΦΩΤΗΣ ΧΑΤΖΗΜΙΧΑΛΗΣ: Καθυστερημένα τα θέσατε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Καθόλου καθυστερημένα. Τις ημέρες που συζητούσαμε γινόταν η επικοινωνία και η συνεργασία. 
      Όταν, λοιπόν, οι κορυφαίες οργανώσεις μιλούν για 25%, εγώ δεν είχα κανένα δικαίωμα και με 26% μείωση να αποδεχθώ. Το εξηγώ. Τη δική σας τακτική του να συμφωνώ εκ των προτέρων ότι το 25% είναι το όριο και μετά να αποφεύγω τις ευθύνες μου και να λέω ότι ψηφίζω το 36%, εγώ δεν θα το έκανα. Εσείς το κάνατε. Μπράβο σας, συγχαρητήρια! Πήρατε τα επίχειρα των πράξεών σας με το βαμβάκι και μια σειρά άλλα προϊόντα. 
      Εμείς δεν θα το κάναμε. Πολύ περισσότερο –και συνδέω με τα προηγούμενα, γιατί είχαμε μπροστά μας μια κρίσιμη διαπραγμάτευση και έπρεπε να δώσουμε ένα σημαντικό μήνυμα της χώρας μας, ότι δεν ανεχόμαστε περαιτέρω υποβάθμιση των δικαιωμάτων μας. 
      Αυτό το μήνυμα δόθηκε και έφερε επιτυχές αποτέλεσμα και στη Σύνοδο Κορυφής και στον Παγκόσμιο Οργανισμό Εμπορίου για το βαμβάκι, για συμφέροντα υψίστης σημασίας πολλαπλασίου ύψους κοινοτικών εισροών, κύριοι συνάδελφοι, αν δεν το καταλαβαίνετε. Και έρχομαι τώρα…
      ΦΩΤΗΣ ΧΑΤΖΗΜΙΧΑΛΗΣ: Γι’ αυτό πουλήσατε τη ζάχαρη.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Η πρόταση είναι σαφής. Στη λευκή ζάχαρη 25%, στην ακατέργαστη ζάχαρη 25%, ζαχαρότευτλα 25%. Το καταθέτω για τα Πρακτικά.
      (Στο σημείο αυτό ο Υπουργός Αγροτικής Ανάπτυξης και Τροφίμων κ. Ευάγγελος Μπασιάκος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αυτό ήταν το όριο που είχαμε θέσει μετά από συζητήσεις με τους φορείς, με τους οποίους ψευδώς ο κ. Παπαγεωργίου είπε ότι δεν συζητάμε. Έγιναν πολύωρες συζητήσεις. Αυτή η πρόταση έγινε λίγες ημέρες πριν πάμε στις Βρυξέλλες. Αυτή η πρόταση που λέει για 25%.
      ΕΥΑΓΓΕΛΟΣ ΑΡΓΥΡΗΣ: Αυτό είναι ο επικήδειος.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αν δεν υπολογίζετε τις οργανώσεις, αυτό είναι πρόβλημά σας. Αν εσείς δεν συνεργάζεστε, όπως δεν συνεργαζόσασταν με τις οργανώσεις, αυτό είναι πρόβλημά σας. 
      ΑΘΑΝΑΣΙΟΣ  ΠΑΠΑΓΕΩΡΓΙΟΥ: Κύριε Υπουργέ…
      ΠΡΟΕΔΡΕΥΩΝ (Γεώργιος Σούρλας): Μη διακόπτετε, κύριε Παπαγεωργίου. Δεν μπορούμε να προχωρήσουμε έτσι.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τι πήραν οι άλλες χώρες και τι κάνουν οι άλλες χώρες. Ακούστε, λοιπόν, πως είναι τα πράγματα. Ο κ. Αλεμάνο, ο συνάδελφός μου, Υπουργός της Ιταλίας δήλωσε ότι η παραγωγή ζάχαρης θα μειωθεί κατά 70%. Έχετε κάποιο σχόλιο; Πήρε, λοιπόν, πολλά η Ιταλία, ώστε να μειώσει τη ζάχαρη κατά 70%. Είναι γραμμένο στα Πρακτικά. Αναφέρεται στις 23 Ιανουαρίου.
      Η Ισπανία θα κλείσει ένα εργοστάσιο. 
      Η Πορτογαλία θα μειώσει την παραγωγή κατά 50%. 
      Αυτούς επαινείτε εσείς.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Εμείς;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εσείς αυτούς επαινείτε, ότι πέτυχαν αυτά τα αποτελέσματα. Εγώ λοιπόν με την πολιτική αυτή διαφωνώ.
      (Θόρυβος από την πτέρυγα του ΠΑ.ΣΟ.Κ.)
      ΦΩΤΗΣ ΧΑΤΖΗΜΙΧΑΛΗΣ: Εσείς κλείσατε το εργοστάσιο. Γιατί κλείσατε το εργοστάσιο;
      	ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Η Ιρλανδία έχει…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ένα λεπτό παρακαλώ. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Παρακαλώ.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, αφήστε να μιλήσει ο Υπουργός. Έχετε το δικαίωμα δευτερολογίας. Κάθε ερώτημα που απευθύνει και το οποίο έχει ρητορική σημασία, δεν μπορεί να απαντιέται αυθαιρέτως και να μην προχωράει ήρεμα η συζήτηση. Παρακαλώ, σημειώστε τα. Έρχεται στο Βήμα σε λίγο ο Κοινοβουλευτικός σας Εκπρόσωπος, έχετε όλοι το δικαίωμα δευτερολογίας, θα σας δοθεί και μια παράταση χρόνου, αλλά να μη διεξάγεται έτσι η συζήτηση.
      ΕΥΑΓΓΕΛΟΣ ΑΡΓΥΡΗΣ: Είστε πάντα καλός, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Θέλω να είμαι πάντα σωστός.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Στην Πολωνία τρία με τέσσερα εργοστάσια κινδυνεύουν, στη Φινλανδία το ένα από τα δύο κ.ο.κ.. Αυτά τα λέω για την πορεία και τις εκτιμήσεις ως προς τη λειτουργία των εργοστασίων. 
      Τώρα, για να μην κινδυνολογούμε μονίμως, οι προτάσεις έχουν βελτιωθεί σημαντικά, κύριοι συνάδελφοι, σε σχέση με τις αρχικές θέσεις και σ’ αυτό συνέβαλε αποφασιστικά η χώρα μας, έστω και αν δεν ψήφισε θετικά. Δεν εξάρτησε η Ευρωπαϊκή Ένωση και η αρμόδια Επίτροπος τη βελτίωση των όρων από τη θετική μας ψήφιση. Εμείς είχαμε δηλώσει κατηγορηματικά ότι δεν ψηφίζουμε εάν οι όροι δεν είναι ικανοποιητικοί και αυτό θα είναι πάγια τακτική μας και στο μέλλον. Όταν έχουμε θετικές ρυθμίσεις τις ψηφίζουμε, είτε στο Συμβούλιο Κορυφής είτε στον Π.Ο.Ε. -είτε στο βαμβάκι είτε στο λάδι ή στον καπνό στο παρελθόν-, όταν είναι αρνητικές, τις καταψηφίζουμε. Εμείς δεν έχουμε την υποχωρητικότητα τη δική σας. Εμείς διαπραγματευόμαστε και το εννοούμε, κύριοι συνάδελφοι του ΠΑ.ΣΟ.Κ.. Και αν εννοείτε επιτυχία να δεχόμασταν το 36, αλλά να παίρναμε και κάποιο άλλο αντάλλαγμα, που λέτε εσείς, το οποίο θα οδηγούσε στο ίδιο αποτέλεσμα, του κλεισίματος των εργοστασίων, εμείς δεν το κάναμε. Περί αυτών των επιτυχιών μιλάτε. Η Ιταλία θα μειώσει κατά 70% την παραγωγή της. Σας το λέω. Δηλώσεις του κ. Αλεμάνο είναι, δεν είναι δικές μου. 
      Τώρα, τι βελτιώσαμε: Όπως ξέρετε, η πρόταση ήταν 39% και έγινε 36%. Η μείωση της τιμής των τεύτλων ήταν 43,1 κι έγινε 40,2. Η αρχική πρόταση ήταν διετία και έγινε τετραετία. Η αντιστάθμιση, η οποία δίνει ένα ικανοποιητικό εισόδημα στους τευτλοπαραγωγούς, κύριοι συνάδελφοι, είναι στο 64,2% που στο τελικό στάδιο σημαίνει 66 ευρώ ανά στρέμμα, δηλαδή είκοσι 22.500 δραχμές το στρέμμα στα τεύτλα. Είναι πολύ υψηλή επιδότηση κατά στρέμμα στην αποδεσμευμένη σύνδεση των τευτλοπαραγωγών. Μην κινδυνολογούμε δηλαδή ότι οι τευτλοπαραγωγοί θα έχουν πρόβλημα. Θα πάρουν 22.500 χιλιάδες χωρίς καλλιέργεια, -και αν δεν καλλιεργήσουν- πολύ υψηλότερη από το στάρι και από πολλές άλλες καλλιέργειες, κύριοι συνάδελφοι του ΠΑ.ΣΟ.Κ.. Βέβαια, είναι λιγότερη από το βαμβάκι. Γι’ αυτό σας είπα ότι τα συμφέροντα στο βαμβάκι ήταν πολύ μεγαλύτερα. Ήταν δεκαπλάσια η έκταση που καλλιεργείται στη χώρα μας και πολλαπλάσια η επιδότηση κατά στρέμμα –συνολικά, συνδεδεμένη και αποσυνδεδεμένη- σε σχέση με το ποσό που εδίδετο ή θα εδίδετο στην τευτλοκαλλιέργεια. Και αυτή η πολύ σωστή πρόταση που ακούστηκε εδώ, για τους μικρούς τευτλοπαραγωγούς υποστηρίχθηκε από εμάς, αλλά δεν έγινε δεκτή από καμία χώρα.  Και αλλού πρότειναν τη λύση αυτή για τη διαβάθμιση και να πάρουν οι μικρότεροι περισσότερο ποσό. 
      Τώρα, τα ποσά της αναδιάρθρωσης: Όχι μόνο για τις βιομηχανίες που αποσύρουν μέρος της ποσόστωσής τους και απαξιώνουν τον εξοπλισμό τους, αλλά και για όσες επιλέξουν να συνεχίσουν τη χρήση του εργοστασίου τους για παραγωγή ζάχαρης με μειωμένη ποσόστωση, καθώς και να επιλέξουν την παραγωγή ενεργειακών προϊόντων, όπως η βιοαιθανόλη, δίδεται ποσό από τα αναδιαρθρωτικά ποσά για τους παραγωγούς τεύτλων και τους κατόχους μηχανημάτων, εξειδικευμένους στην τευτλοκαλλιέργεια, που θίγονται λόγω της μείωσης των ποσοστώσεων. Τα αναδιαρθρωτικά ποσά για τους παραγωγούς προσαυξάνονται μέχρι και 100% στην περίπτωση που η μείωση των ποσοστώσεων παραγωγής της χώρας υπερβαίνει το 50%.
      	Επίσης σ’ αυτήν την περίπτωση προβλέπεται η χορήγηση και συνδεδεμένης ενίσχυσης στους παραγωγούς που θα παραμείνουν στην τευτλοκαλλιέργεια, το ύψος της οποίας ανέρχεται περίπου σε 33 ευρώ το στρέμμα. Αυτές είναι οι σημαντικές βελτιώσεις που έγιναν με παρέμβαση και της χώρας μας στη διάρκεια των διαπραγματεύσεων. 
      Δεν θα πω τι θα κάνει η Βιομηχανία Ζάχαρης, η οποία έχει τις συγκεκριμένες μελέτες. Λαμβάνει υπ’ όψιν και τη δική σας μελέτη που έλεγε ότι είναι μη βιώσιμη η βιομηχανία. Από εσάς θα έκλεινε, αν θα έκλεινε η βιομηχανία, κύριε Παπαγεωργίου. Οι δικές σας μελέτες το λένε αυτό. 
      Όσον αφορά τώρα τη λειτουργία των εργοστασίων, εγώ δεν βλέπω γιατί οι εργαζόμενοι έχουν το πρόβλημα που είπατε. Εγώ βλέπω μια ευχαριστήρια επιστολή των εργαζομένων στη βιομηχανία για τους πολύ καλούς χειρισμούς, όπως: «υπεύθυνη πολιτική ηγεσία», «δείξατε ενδιαφέρον για τη διατήρηση και λειτουργία…, συμπαράσταση…» κ.λπ.. Μην το παίρνετε μονομερώς το θέμα.
      ΔΗΜΗΤΡΙΟΣ ΤΣΙΟΓΚΑΣ: Σε ποιο εργοστάσιο;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Οι εκπρόσωποι των εργαζομένων είναι.
      ΓΙΑΝΝΗΣ ΚΟΥΤΣΟΥΚΟΣ: Κατόπιν ενεργειών μας…
      ΔΗΜΗΤΡΙΟΣ ΤΣΙΟΓΚΑΣ: Ποιοι το λένε, κύριε Υπουργέ;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Όλοι. Λαγογιάννης, Κασανίδης, Ελληνική Βιομηχανία Ζάχαρης. Η Ομοσπονδία Εργαζομένων Βιομηχανίας Ζαχάρεως της Ελλάδας. 
      ΔΗΜΗΤΡΙΟΣ ΤΣΙΟΓΚΑΣ: Η Ομοσπονδία. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τι είναι αυτοί δηλαδή; Γιατί; Δεν σας αρέσει η Ομοσπονδία; Επειδή το λέει η Ομοσπονδία είναι κακή; Πρόεδρος: Λαγογιάννης. Γραμματέας: Κασανίδης. Ημερομηνία: 25/1.
      «Το Διοικητικό Συμβούλιο της Ομοσπονδίας Εργαζομένων Βιομηχανίας Ζαχάρεως Ελλάδος θέλει με την παρούσα επιστολή να σας εκφράσει τις θερμές ευχαριστίες του για τη συμπαράσταση και τη θερμή υποστήριξη των δικαίων αιτημάτων των εργαζομένων στην Ελληνική Βιομηχανίας Ζάχαρης. Ιδιαίτερα θέλει να ευχαριστήσει γιατί σαν υπεύθυνη πολιτική ηγεσία δείξατε ενδιαφέρον για τη διατήρηση….κ.λπ..». Σας το διαβάζω γιατί λυπάμαι που το αγνοείτε. Είστε εκτός επαφών. Δεν έχετε επαφή τελικά ούτε με τους εργαζόμενους. Κάνετε εδώ τους προστάτες τους, αλλά δεν είστε καν σε μία στοιχειώδη επαφή μαζί τους. Αυτό αποδεικνύεται και λυπάμαι!
      ΦΩΤΗΣ ΧΑΤΖΗΜΙΧΑΛΗΣ: Διαβάστε εκείνο που κατέθεσα στα Πρακτικά από τη Λάρισα, κύριε Υπουργέ. Μη διαβάζετε μόνο αυτά που θέλετε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Θέλω, λοιπόν, να τονίσω το εξής: Εμείς βλέπουμε το πρόβλημα στην τευτλοκαλλιέργεια. Το πρόβλημα αυτό δεν είναι καινούργιο. Υπάρχει ένας κανονισμός από το 1968 υπερπροστατευτικός για την κοινοτική τευτλοκαλλιέργεια. Θα άλλαζε κάποια στιγμή. Γνωρίζετε –και το ομολογείτε στην επερώτησή σας- ότι θα ήταν ιδιαίτερα δυσμενείς οι νέες ρυθμίσεις. Κάναμε πρωτόγνωρη προσπάθεια αντίστασης. Πρώτη φορά Υπουργός Γεωργίας Έλληνας κατεψήφισε κοινοτικό κανονισμό που τον αφορούσε. Αυτό έγινε πρώτη φορά. Αν μου πείτε ότι είκοσι χρόνια καταψηφίσατε έναν κανονισμό, θα σας βγάλω το καπέλο. Ήσασταν πάντα του «ναι». Ίσως περίμεναν και από την Ευρωπαϊκή Ένωση κάτι. Σκεφτόντουσαν, τόσα χρόνια λένε «ναι» οι Έλληνες, μπορεί και την τελευταία στιγμή να συμφωνήσουν. Μπορεί και αυτό να έλεγαν, που να το ξέρει κανείς. Δεν έχουμε ένα παράδειγμα άρνησης. Πάντα υποτελείς ό,τι και αν σας δίνονταν. Αυτό, λοιπόν, το τροπάριο και αυτήν την πρακτική δεν την εφαρμόζουμε εμείς. Σας είπα και πάλι πολύ περισσότερο γιατί είχαμε μπροστά μας και τη Σύνοδο Κορυφής και τη διαπραγμάτευση για το βαμβάκι τα οποία ήταν πολύ μεγαλύτερης σημασίας για τη χώρα λόγω της δεκαπλάσιας έκτασης βαμβακιού και της πολλαπλάσιας επιδότησης κατά στρέμμα. Σας εξηγώ γιατί. Και τα πετύχαμε αυτά απόλυτα. Και δεν νομίζω ότι αμφισβητεί κάποιος ότι πετύχαμε και στα δύο. Και στο βαμβάκι σε σχέση με τον Π.Ο.Ε. του Κανκούν του Μεξικού  του Σεπτεμβρίου του 2003 και με τη Σύνοδο Κορυφής όπου ο πήχης του κ. Παπανδρέου ήταν πιο κάτω από την επιτυχία του κ. Καραμανλή.
      ΕΥΑΓΓΕΛΟΣ ΑΡΓΥΡΗΣ: Δεν μιλάτε στον καθρέφτη στο σπίτι σας, κύριε Υπουργέ, στη Βουλή μιλάτε. Τι είναι αυτά που λέτε;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Λέμε, λοιπόν, τώρα ότι όλα αυτά δημιουργούν πρόβλημα στη λειτουργία της Βιομηχανίας Ζάχαρης, δεν αρνείται κάποιος αυτήν την εξέλιξη, δημιουργείται πρόβλημα στο σύνολο των βιομηχανιών της Ευρωπαϊκής Ένωσης και σας διάβασα κάποιες εκτιμήσεις ή δηλώσεις συναδέλφων μου Υπουργών για τη μείωση της τευτλοκαλλιέργειας και το κλείσιμο εργοστασίων. Είναι πολύ σημαντικά τα μέτρα αναδιάρθρωσης, τα οποία προβλέπονται, τα οικονομικά κίνητρα και η στήριξη γι’ αυτήν την πολύ δυσμενή εξέλιξη, είναι πολύ δελεαστική η αποδεσμευμένη ενίσχυση στους τευτλοπαραγωγούς, η οποία θα ενσωματωθεί στην ενιαία ενίσχυση και είναι πολύ μεγαλύτερη από άλλες καλλιέργειες όπως σας είπα για παράδειγμα του σταριού. Είναι πολύ μεγαλύτερη, 22.500 το στρέμμα. Τόσο είναι. 
      ΦΩΤΗΣ ΧΑΤΖΗΜΙΧΑΛΗΣ: Να φύγουν από τα τεύτλα οι παραγωγοί κύριε Υπουργέ; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Εγώ σας λέω για την αποδεσμευμένη. Την αποδεσμευμένη εσείς την θέλατε και μάλιστα μας κατηγόρησε ο κ. Παπαγεωργίου γιατί αποδεχθήκαμε την δεσμευμένη για το βαμβάκι πριν από λίγο. Πριν από λίγο το είπε. 
      ΦΩΤΗΣ ΧΑΤΖΗΜΙΧΑΛΗΣ:  Πείτε τους αν είναι να φύγουν.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κανονίστε πρώτα μεταξύ σας. Θέλετε αποσυνδεδεμένη ή θέλετε συνδεδεμένη; Κανονίστε το αυτό μεταξύ σας, δίπλα κάθεστε. Πρέπει να έχετε ενιαίο λόγο και να μη λέει ο ένας δεν θέλουμε συνδεδεμένη, ο άλλος να λέει θέλουμε συνδεδεμένη να μη φύγουν από την καλλιέργεια. Κανονίστε ως ΠΑ.ΣΟ.Κ. τι θα πείτε για να ξέρουμε και εμείς με ποιον μιλάμε, διότι θέλουμε να έχουμε ένα φερέγγυο συνομιλητή, όταν κάνουμε τις συσκέψεις και να μην έχετε διγλωσσία, ώστε να χαϊδεύετε αυτιά και στις δύο πλευρές.
      ΦΩΤΗΣ ΧΑΤΖΗΜΙΧΑΛΗΣ: Μα, στις συσκέψεις, δεν μας καλείτε.
      ΡΟΔΟΥΛΑ ΖΗΣΗ: Κύριε Υπουργέ, πείτε μας σας παρακαλώ τι θα κάνετε με τη ζάχαρη. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Λέμε, λοιπόν, ότι η Κυβέρνηση θα εξαντλήσει κάθε μέτρο συμβατό με την Ευρωπαϊκή Ένωση στήριξης της βιομηχανίας, στήριξης των εργαζομένων, εξασφάλισης της τευτλοκαλλιέργειας και κυρίως του εισοδήματός τους, αφού όμως προηγηθούν οι μελέτες βιωσιμότητας, οι δικές σας και οι επόμενες οι δικές μας, αφού δούμε ποια μέτρα μείωσης του κόστους λειτουργίας των βιομηχανιών πρέπει να ληφθούν, τα οποία δεν ελήφθησαν την τελευταία εικοσαετία τουλάχιστον και αφού πάρουν μέτρα μείωσης του κόστους παραγωγής και καλλιέργειας, στην τευτλοκαλλιέργεια, ώστε να υπάρξει συνέχιση της δραστηριότητας και με νέες επεξεργασίες όπως είναι βιοαιθανόλη, βιοκαύσιμα, παραγωγή ενεργειακών φυτών στη βάση των κινήτρων και του νόμου του Υπουργείου Ανάπτυξης και όλοι μαζί με συσκέψεις και συνεργασία και συναντίληψη, αλλά με ενιαία θέση δική σας και όχι με πολυγλωσσία ή διγλωσσία, να καταλήξουμε στο καλύτερο δυνατό αποτέλεσμα. Δεν θα αφήσουμε τον κλάδο χωρίς στήριξη, αλλά και δεν θα πούμε αυτά που είπατε εσείς, κρύβοντας την αλήθεια από τον αγρότη, τον τευτλοπαραγωγό και τους εργαζόμενους στη Βιομηχανία Ζάχαρης.
      (Χειροκροτήματα από την πτέρυγα της Νέας Δημοκρατίας)
      ΔΗΜΗΤΡΙΟΣ ΤΣΙΟΓΚΑΣ: Μπορούμε να έχουμε την ανακοίνωση των εργαζομένων, κύριε Υπουργέ;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Να τη ζητήσετε εσείς από τους εργαζομένους. 
      ΠΡΟΕΔΡΕΥΩΝ (Γεώργιος Σούρλας): Κύριε Αργύρη, ήρθε η ώρα να πείτε αυτά που έχετε σημειώσει. Γι’ αυτό σας παρακαλώ να μη γίνονται διακοπές. Παρακαλώ ούτε στον κ. Αργύρη να γίνουν διακοπές αλλά ούτε και όταν μιλάνε οι Υπουργοί να γίνονται. 
      Ορίστε, κύριε Αργύρη, έχετε το λόγο.
      ΕΥΑΓΓΕΛΟΣ ΑΡΓΥΡΗΣ: Ευχαριστώ κύριε Πρόεδρε, αλλά θα ήθελα να κρατήσετε την υπόσχεση ότι θα μας δώσετε λίγο χρόνο παραπάνω για να τα πούμε.
      ΠΡΟΕΔΡΕΥΩΝ (Γεώργιος Σούρλας): Μπορείτε να πάρετε χρόνο και από τη δευτερολογία, κύριε Αργύρη.
      ΕΥΑΓΓΕΛΟΣ ΑΡΓΥΡΗΣ: Μην το κάνετε αυτό.
      Φαντάζομαι αυτήν την ώρα να έχουν δουλειές οι αγρότες και να μη βλέπουν τη Βουλή, γιατί αν άκουγαν τον Υπουργό, η απογοήτευσή τους θα μεγάλωνε, γιατί άλλα ρωτάμε, άλλα απαντάει ο κύριος Υπουργός. Με τη σημερινή μας επερώτηση εγκαλούμε την Κυβέρνηση, γιατί επί δύο χρόνια τώρα «σεμνά» ξεχνάει τις προεκλογικές της εξαγγελίες, «ταπεινά» ψεύδεται, «αξιοκρατικά» κοροϊδεύει και με διαφάνεια αδιαφορεί για τον αγροτικό κόσμο της χώρας μας.
      Πρώτη προτεραιότητα της Κυβέρνησης του κ. Καραμανλή είναι η απόγνωση των αγροτών της χώρας μας. Φαίνεται ότι ξεχάσατε πολύ γρήγορα γιατί η αναξιοπιστία σας σ’ αυτά που υποσχεθήκατε, η ανικανότητά σας να διαχειριστείτε τα αγροτικά θέματα, η αδυναμία σας να λύσετε καθημερινά προβλήματα έχουν δημιουργήσει στους αγρότες ένα περιβάλλον φόβου, ανασφάλειας και αβεβαιότητας για το μέλλον. 
      Όποιο προϊόν και αν έχετε διαχειριστεί, κύριε Υπουργέ, στην Ευρωπαϊκή Ένωση –γιατί μας προκαλέσατε και σήμερα εδώ- το έχετε θέσει εκτός ανταγωνισμού. Αυτό έχει τεράστιες επιπτώσεις στην εθνική μας οικονομία, γιατί ο τρόπος που τα διαχειριστήκατε δημιούργησε, αν θέλετε, αυτήν την ανασφάλεια και αυτό το «γκρίζο» περιβάλλον. 
      Εδώ φαίνεται ότι «φωνάζει ο κλέφτης για να ακούσει ο νοικοκύρης». Πρέπει να έχει περίσσιο πολιτικό θράσος να επικαλείται σήμερα εδώ ο Υπουργός το θέμα του βαμβακιού. Αφού, λοιπόν, μας προκαλείτε, θα πρέπει να πούμε ότι πολύ καλά ο κ. Δανιάς με τον κ.Κόρακα στο Κανκούν εξέφρασαν την αγωνία τους, γιατί οι αφρικανικές χώρες είχαν δημιουργήσει ήδη πάνελ για να δημιουργήσουν πρόβλημα στις επιδοτήσεις του βαμβακιού. Επειδή είχαμε κάνει την αναθεώρηση της Κοινής Αγροτικής Πολιτικής που λέγατε ότι δεν είχαμε προβλέψει τίποτα για τα μεσογειακά προϊόντα, τότε η Ευρωπαϊκή Ένωση είπε με μία φωνή «εμείς δεν συζητάμε τίποτα γιατί αναθεωρήσαμε την πολιτική μας στα προϊόντα και δεν υπήρξε κανένα πρόβλημα στο Κανκούν».
      Πού να ξέραμε εμείς, κύριε Υπουργέ, ότι θα πάτε εσείς και ο κ. Καραμανλής για να υπογράψετε και να το βγάλετε σε απόφαση πως ό,τι συμβεί από δω και πέρα στο βαμβάκι θα είναι άμεσα συνδεδεμένο με τις αφρικανικές χώρες; Τώρα έρχεστε και μας λέτε ότι εμείς φταίμε για το βαμβάκι. 
      Δεύτερον, επικαλείστε το 2001. Εμείς μέσα στα πλαίσια των διαπραγματεύσεων και επειδή ήμασταν μόνοι μας τότε με την Ισπανία με πολύ μικρό ενδιαφέρον, κάναμε έναν κανονισμό, ο οποίος είχε θετικά και αρνητικά, ενώ εσείς λέγατε ότι ήταν καταστροφικός. Τώρα πανηγυρίζετε, σαν εκείνα τα παγώνια που φουσκώνουν τα φτερά τους, ότι φέρατε πολλά λεφτά. 
      Με ποιον κανονισμό τα φέρατε τα λεφτά, κύριε Υπουργέ; Με τον κανονισμό που ψήφισε η Νέα Δημοκρατία; Εσείς πάντα λέτε: «Οι κανονισμοί του ΠΑ.ΣΟ.Κ.». Τώρα που είστε εσείς εκεί, δεν είναι κανονισμοί της Νέας Δημοκρατίας, είναι κανονισμοί της Ευρωπαϊκής Ένωσης! Για συνέλθετε λίγο. Για σκεφθείτε λίγο διαφορετικά. Για σεβαστείτε πρώτα όλον τον αγροτικό κόσμο και στη συνέχεια και το Κοινοβούλιο, για να μη λέτε τέτοια πράγματα!
      Τώρα έχουμε και τρίτο φιάσκο στο βαμβάκι, το οποίο επικαλείσθε. Δεν έγινε υποεπιτροπή στο βαμβάκι και πήγατε εκεί χωρίς να ξέρετε τίποτα; Δεν σας καταθέσαμε εδώ ερώτηση; Εμείς καταθέσαμε ερώτηση, ξυπνήσατε την τελευταία στιγμή και πήγατε στον Π.Ο.Ε.. Δεν είχατε σκοπό να πάτε, γιατί καταλάβατε ότι δεν σας ρώτησαν από την Ευρωπαϊκή Ένωση ότι γίνεται υποεπιτροπή και ότι αυτή η υποεπιτροπή γεωργίας βάζει μέσα αυτό το συγκεκριμένο θέμα του βαμβακιού και πανηγυρίζετε ακόμα.
      Εδώ αναθεωρείται η Κοινή Αγροτική Πολιτική ριζικά μετά το 2008 κι εσείς πανηγυρίζετε και το λέτε εδώ στους αγρότες με τόσο θράσος. Μα, δεν είναι γραμμένο στη νέα απόφαση ότι από το 2008 και μετά ξεκινάει η συζήτηση για ριζική αναθεώρηση της Κοινής Αγροτικής Πολιτικής; Πανηγυρίζετε για τα 20.000.000.000. Μα, το είπαμε και την άλλη φορά: Διαίρεση είναι. Όταν ξέρεις τον προϋπολογισμό της Κοινότητας, το τι παίρνει η κάθε χώρα είναι συγκεκριμένο το ποσόν και έρχεται από μόνο του και αυτό ήταν τα 20.000.000.000. 
      Αποκρύψατε, όμως, αυτό που είναι το πιο σημαντικό. Γιατί, κύριε Υπουργέ; Δεν είναι φιάσκο, και επικαλείσθε εσείς σήμερα ότι δεν έχετε κάνει λάθος στις διαπραγματεύσεις, αυτό που επιβεβαιώνεται και που στη συνέχεια θα το πούμε και με τη ζάχαρη; 
      Δεν αφαιρέσατε από τις τσέπες των καπνοπαραγωγών από το 2009 και μετά το 50% από το εισόδημά τους; Δεν τους το αφαιρέσατε; Δεν είναι κλοπή αυτό από τους καπνοπαραγωγούς της χώρας, όταν παίρνετε το 50% από την τσέπη τους για να πάει για άλλες πολιτικές; Αυτή δεν είναι η δική σας διαπραγμάτευση, που κάνατε το Μάρτιο και έρχεστε και εγκαλείτε εμάς και μας λέτε τι κάναμε είκοσι χρόνια; Για είκοσι χρόνια κάναμε αυτό που υπήρχε μέχρι σήμερα, για να έχετε εσείς τη δυνατότητα να αφαιρείτε κάθε χρόνο.
      (Στο σημείο αυτό την Προεδρική Έδρα καταλαμβάνει ο A΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Γιατί μέχρι τώρα ήδη γράφτηκαν τα στοιχεία για 4,6% μείωση του εισοδήματος. Ήδη πέρυσι είχαμε μείωση του εισοδήματος. Ήδη αφαιρείτε από τους αγρότες κάθε χρόνο. Άρα, λοιπόν, ήταν σε πολύ καλύτερη μοίρα οι αγρότες με το «κακό» ΠΑ.ΣΟ.Κ..
      Το χειρότερο απ’  όλα είναι πως λέγατε τόσα πολλά ψέματα, ήταν τόσο –αν θέλετε- δημαγωγική η πολιτική σας, ώστε οι αγρότες πίστεψαν κάποια στιγμή ότι κάτι διαφορετικό θα γίνει. Και αυτό που επιβεβαιώθηκε είναι, ότι δεν έχει ενδιαφέρον ο κ. Καραμανλής να υπερασπιστεί τους αγρότες, γιατί μετά τις εκλογές ξαναθυμήθηκε τους αγρότες στην Έκθεση για να τους πει:  «βγάλτε τα πέρα μόνοι σας». 
      Εδώ περιφερόσασταν, κύριοι της Νέας Δημοκρατίας, με τον «ΟΙΚΟΝΟΜΙΚΟ ΤΑΧΥΔΡΟΜΟ» με ψευδή τίτλο –που δεν έχει καμία σημασία- τότε με τη συνέντευξη του κυρίου Υπουργού και λέγατε «να τι λέει το ΠΑ.ΣΟ.Κ., βγάλτε τα πέρα μόνοι σας». Μα, το είπε ο κ. Καραμανλής στην Έκθεση. Αυτό είπε στους αγρότες: «Πρέπει οπωσδήποτε να ξεχάσετε αυτά που ξέρετε, πρέπει να τα βγάλετε πέρα μόνοι σας». Τότε τους θυμήθηκε ο κ. Καραμανλής.
      Πάμε τώρα σ’ αυτό που συζητάμε. Δεν είναι φιάσκο αυτό που έγινε με τη ζάχαρη, κύριε Υπουργέ; Τι θεωρείτε; Ότι είσθε «τσαμπουκάς» στην Ευρωπαϊκή Ένωση; Ότι πετύχατε; Τι; Ότι στην αρχή νομίζατε ότι θα μπλοκάρετε την απόφαση; Και επικαλείσθε εδώ την κ. Μπατζελή και την ΠΑ.Σ.Ε.ΓΕ.Σ.. Αν ακούγατε την ΠΑ.Σ.Ε.ΓΕ.Σ., την κ. Μπατζελή και το ΠΑ.ΣΟ.Κ., δεν θα τα κάνατε κατόπιν εορτής αυτά που κάνατε. Δεν θα φέρνατε σήμερα προτάσεις, οι οποίες είναι στον επικήδειο της ζάχαρης και των τευτλοπαραγωγών. Θα τα κάνατε πολύ πιο γρήγορα. Θα μπλοκάρατε τη διαδικασία. Όχι, δεν ψηφίζουμε την απόφαση της Κομισιόν. Γιατί πιστεύατε ότι η επόμενη απόφαση της Κομισιόν είναι πολύ καλύτερη από τις προτάσεις που σας έκανε η κ. Μπατζελή και η ΠΑ.Σ.Ε.ΓΕ.Σ.. 
      Τέλος, όταν είδατε ότι την Κομισιόν την εγκατέλειψαν όλοι και πιστεύατε εσείς –γιατί δεν παρακολουθείτε τα δρώμενα στην Ευρωπαϊκή Ένωση- ότι όλοι έπαιξαν στην αρχή το μπλοκάρισμα της απόφασης, ενώ αυτοί το έκαναν για να διαπραγματευτούν, εσείς ήλθατε στην Αθήνα και λέγατε περί άλλων τυρβάζει, ότι μπλοκάρατε την απόφαση και ότι δεν θα συμβεί τίποτα. Και έρχεσθε τώρα και λέτε τι κάναμε εμείς για τη ζάχαρη.
      Εμείς διατηρήσαμε από το 1968 μέχρι τώρα το καθεστώς της ζάχαρης γιατί πολλές φορές ήθελαν να φέρουν στην Ευρωπαϊκή Ένωση το ζήτημα της ζάχαρης και σίγουρα θα ήταν δυσμενές το αποτέλεσμα. Και μας εγκαλείτε τι κάναμε είκοσι χρόνια. Εάν δεν πιστεύαμε στη ζάχαρη, κύριε Υπουργέ, δεν θα βάζαμε πρώτα στο εργοστάσιο ζάχαρης το φυσικό αέριο. Πιστεύαμε στη ζάχαρη, πιστεύαμε στον εκσυγχρονισμό των εργοστασίων, γι’ αυτό και κάναμε οτιδήποτε για να γίνουν ανταγωνιστικά τα εργοστάσια. Εμ, δεν ξέραμε ότι εσείς θα πάτε και θα καταργήσετε την τευτλοκαλλιέργεια! Γιατί ποιος θα καλλιεργήσει με 25 ευρώ, μετά από τα 33 ευρώ; Θα καλλιεργήσει κανείς; Κανείς δεν θα καλλιεργήσει, λοιπόν. 
      Να, λοιπόν, που έχετε κάνει τεράστια ζημιά στη χώρα, στους τευτλοπαραγωγούς και στα εργοστάσια! Και έρχεσθε εδώ και μας λέτε ότι εμείς δεν κάναμε τίποτα! Σας είπα ένα απλό παράδειγμα. Εσείς πήγατε και δεν καταλάβατε, όπως δεν καταλάβατε, κύριε Υπουργέ, πότε ψηφίστηκε το θέμα στην Ευρωπαϊκή Ένωση, όταν ήσασταν στη διαπραγμάτευση του Μαρτίου. Ούτε εκεί είχατε καταλάβει τίποτα, ότι συνδέθηκε το βαμβάκι με τις αφρικανικές χώρες. Ούτε εκεί καταλάβατε τίποτα, ότι αυτό που σας έλεγε η Ιταλία είναι εις βάρος της χώρας μας και πανηγύριζε τότε και ο κ. Τσιτουρίδης ότι είναι μεγάλη επιτυχία, γιατί έκανε τη διαπραγμάτευση με τους Ιταλούς.
      Τους Ιταλούς θα πρέπει να καταλάβετε ότι εδώ και πολλά χρόνια δεν τους ενδιαφέρει η παραγωγή. Δεν τους ενδιαφέρει καθόλου η παραγωγή, αντίθετα με τη χώρα μας που εμείς πιστεύουμε ότι έχουμε ανάγκη την παραγωγή, γιατί έχουμε τεράστιο πρόβλημα στο ισοζύγιο, γιατί μπορούμε να κάνουμε ποιοτικά προϊόντα και δεν κάνετε τίποτα προς αυτήν την κατεύθυνση.
      Δεν ήταν μεγάλο φιάσκο, κύριε Υπουργέ, όταν εσείς στις 11 του μηνός ανακοινώνετε στο Χρηματιστήριο ότι θα κλείσει το ένα εργοστάσιο και την άλλη μέρα παίρνατε την απόφαση πίσω; Και βέβαια οι εργαζόμενοι καλά έκαναν και κινητοποιήθηκαν, δεν έκλεισε το εργοστάσιο, αλλά πρέπει όλοι να διαβάσουμε στο σύνολό της την ανακοίνωση για να δούμε τι λέει. Γιατί οι εργαζόμενοι όλη τη νύχτα έπαιρναν τηλέφωνο και έλεγαν ότι είναι ανεπίτρεπτο και ότι εδώ παίρνουν απόφαση να κλείσουν το εργοστάσιο.
      Εγώ θέλω να καταθέσετε εδώ τη μελέτη βιωσιμότητας του 2001, γιατί τότε η διοίκηση της Αγροτικής Τράπεζας είχε συνεργασία με τους τευτλοπαραγωγούς και με το Υπουργείο για να γίνει εκσυγχρονισμός των εργοστασίων, για να είναι ανταγωνιστικό το εργοστάσιο, γιατί γίνονταν συμβόλαια με τους παραγωγούς και μάλιστα σε μικρότερη ποσόστωση για να μη δημιουργεί αποθέματα η βιομηχανία ζάχαρης! 
      Και αυτά τα ξέρατε, κύριε Υπουργέ, εκτός εάν τα παρακολουθούσατε από πολύ μακριά ή εκτός εάν δεν τα καταλαβαίνετε, γιατί μάλλον ούτε σήμερα τα καταλάβατε. Ανατρέξτε, λοιπόν, λίγο στο παρελθόν για να δείτε τη δική μας πολιτική, γιατί νομίζετε ότι δεν γινόταν τίποτε! Γινόταν ακριβώς η συζήτηση. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Έργα κάνατε;
      ΕΥΑΓΓΕΛΟΣ ΑΡΓΥΡΗΣ: Υπήρχε διεπαγγελματική συμφωνία, όπου ουσιαστικά δεν δημιουργούσε αποθέματα και τότε επί διοίκησης του κ. Παπαγιάννη έγινε μεγάλη προσπάθεια εκσυγχρονισμού αυτών των εργοστασίων. Γι’ αυτό και βρεθήκαμε εκεί που βρεθήκαμε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ποια προσπάθεια; 
      ΕΥΑΓΓΕΛΟΣ ΑΡΓΥΡΗΣ: Αυτή που σας είπα και πριν, κύριε Υπουργέ. Ό,τι και να σας πω κύριε Υπουργέ, δεν καταλαβαίνετε. Είστε ανεπίδεκτοι μαθήσεως. Δεν τα παίρνετε τα γράμματα. Aπαλλάξτε τους αγρότες, μπας και σωθούμε…
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Αργύρη.  
      ΕΥΑΓΓΕΛΟΣ ΑΡΓΥΡΗΣ: Και καλά τώρα έκανε μία καλή ενέργεια ο κ. Κοντός. Τώρα εμείς και οι αγρότες θα παρακαλάμε κάθε μέρα να μην κάνει ανασχηματισμό και να μην αλλάξει τον κ. Κοντό από το Υπουργείο γιατί έτσι μπορεί να σωθούν τα εργοστάσια. Να βάλουμε από έναν Υφυπουργό σε κάθε εργοστάσιο που υπάρχει για να διαμαρτύρονται και να μην κλείνουν τα εργοστάσια, για να είμαστε εντάξει όλοι. 
      Αυτές δεν είναι πολιτικές. Προς τιμήν του κ. Κοντού, που αντιστάθηκε –και καλά έκανε και αντιστάθηκε, γιατί η περιοχή του πράγματι πλήττεται από μία αποβιομηχάνηση- και υπερασπίστηκε αυτό που υπερασπίστηκε. 
      Αυτό που θέλουμε είναι να μας πείτε για το μέλλον της τευτλοκαλλιέργειας και για το μέλλον της ελληνικής ζάχαρης: Αν δηλαδή θα υπάρχει ή δεν θα υπάρχει. Δεν ακούσαμε κουβέντα γι’ αυτό. Γι’ αυτό σας ψήφισε ο ελληνικός λαός. Μη μας λέτε τι κάναμε εμείς είκοσι χρόνια. Εμείς δεν ήμασταν είκοσι χρόνια. Εμείς είχαμε εντολή τετραετίας. Και κάθε τετραετία κύριε Υπουργέ έρχονταν ο ελληνικός λαός και μας επιβεβαίωνε. 
      Εσείς είστε στο μισό της θητείας σας. Κάνετε οτιδήποτε και όταν θα απευθυνθείτε, για τις εκλογές, στον ελληνικό λαό, εκεί θα αποδειχτεί η κάλπικη πολιτική σας: Στην κάλπη του ελληνικού λαού που είναι σίγουρο ότι θα σας αποβάλει γιατί δεν μπορείτε άλλο να πείτε ψέματα.
      Αλλά μόνο έξω τα πάτε χάλια; Εδώ πανηγυρίζατε –λέει- γιατί οι αγρότες θα κάνουν ηλεκτρονικά την αίτησή τους. Μα, πρόκειται για μια απλή διαδικασία. Αυτό είναι το θέμα; Δεν ξέρουν, όμως, τι να στείλουν οι παραγωγοί με την ηλεκτρονική διεύθυνση. Δεν ξέρουν ποια είναι τα δικαιώματά τους. Δεν ξέρουν τι περιουσία έχουν. Γιατί δεν έχετε κάνει τίποτα σ’ αυτό; Πάνω από μισό εκατομμύριο Έλληνες αγρότες δεν ξέρουν δύο μήνες πριν από την εκπνοή της προθεσμίας ποιο είναι το εισόδημά τους. Και αντί να έρχεστε εδώ…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ποιοι είναι οι δύο μήνες; 
      ΕΥΑΓΓΕΛΟΣ ΑΡΓΥΡΗΣ: Δεν θα υποβάλλουν το Μάιο κύριε Υπουργέ…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Μέχρι 15 Μαίου. 
      ΕΥΑΓΓΕΛΟΣ ΑΡΓΥΡΗΣ: Τι θα υποβάλλουν; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  ‘Ο,τι βγει μέχρι τέλος του μήνα Φεβρουαρίου. 
      ΕΥΑΓΓΕΛΟΣ ΑΡΓΥΡΗΣ: Μα μισό εκατομμύριο αγρότες δεν το ξέρουν σήμερα που συζητάμε στη Βουλή. Το ξέρουν; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Το ξέρουν. 
      ΕΥΑΓΓΕΛΟΣ ΑΡΓΥΡΗΣ: Κάντε την αυτοκριτική σας, εκτός αν τα ξέρετε εσείς και δεν τα δίνετε. 
      Για να θυμηθούμε λίγο, κύριε Υπουργέ της Γεωργίας  -μια και άνοιξε τη συζήτηση αυτή ο κύριος Πρόεδρος της Βουλής- τι συνέβαινε παλαιότερα: Σε κάθε επερώτηση που ερχόταν εδώ, άλλα γράφατε στην επερώτηση και άλλα μας λέγατε. Εμείς δεν σας λέμε άλλα πράγματα. Εμείς λέμε συγκεκριμένα πράγματα. Σας λέμε ακριβώς τι λέγατε εσείς και ο Πρωθυπουργός στο πρόγραμμά σας και για τις προτεραιότητες, που είχατε θέσει. Σας είπαν εδώ πριν οι συνάδελφοι ότι ο κύριος Πρωθυπουργός είπε ότι θα πηγαίνει στις Βρυξέλλες ο ίδιος και μάλιστα υποβάθμιζε τον εαυτό του και από Πρωθυπουργός θα γινόταν Υπουργός και θα πήγαινε στα Συμβούλια Υπουργών. Εμείς δεν θέλουμε ο Πρωθυπουργός να πάει στα Συμβούλια Υπουργών. Έχει θεσμικό ρόλο να πάει στα Συμβούλια Κορυφής.
      Μπορείτε να μας πείτε λοιπόν, τι είναι αυτό που έχει κάνει μέχρι σήμερα για να νοιώθουν ασφαλείς οι αγρότες; Τους υποσχεθήκατε ότι θα αυξήσετε το εισόδημά τους. Υπάρχει κάτι σήμερα που βεβαιώνει ότι υπάρχει αύξηση στο εισόδημα; Γιατί ο ρόλος ο δικός μας, κύριε Υπουργέ, δεν είναι να σας λέμε προτάσεις.  Ο ρόλος ο δικός μας είναι να σας ελέγχουμε. Και ελέγχουμε, λοιπόν, αυτά που λέγατε και αυτά που υποσχεθήκατε στον ελληνικό λαό. 
      Για πείτε μου, λοιπόν, αυξήσατε το εισόδημα των αγροτών; Σας ρωτάω για να πάμε ακριβώς στην πηγή του προβλήματος. Όχι, μόνο δεν του το αυξήσατε, όχι μόνο δεν το διατηρήσατε εκεί που το είχε το ΠΑ.ΣΟ.Κ., αλλά το μειώσατε.
      Λέγατε ότι θα δημιουργήσετε όρους ανταγωνιστικότητας των προϊόντων. Και σας λέγαμε: «Πώς θα το κάνετε αυτό;». Μας απαντούσατε ότι θα μειώσουμε το κόστος παραγωγής. Μειώσατε καθόλου από την ημέρα που αναλάβατε, το κόστος παραγωγής; Πανηγυρίζατε, γιατί κάνατε μία συμφωνία με την ΠΑ.Σ.Ε.Γ.Ε.Σ. και μειώσατε –άκουσον, άκουσον- τα τέλη που πληρώνουν οι αγρότες για την αίτηση, ώστε να πάρουν τις επιδοτήσεις. Αυτός είναι συντελεστής κόστους; Με αυτό μπορείτε να κοροϊδεύετε τον κόσμο και να λέτε ότι αυτό είναι μείωση του κόστους; Είναι αυτό μείωση του κόστους, όταν όλοι οι συντελεστές έχουν αυξηθεί; 
      Τώρα καταλαβαίνω γιατί λέτε συνέχεια ότι είκοσι χρόνια κυβερνούσε το ΠΑ.ΣΟ.Κ.. Γιατί με τα 12 ευρώ που τους δίνετε στα δύο χρόνια, για να τη φτάσετε από τα 200 στα 330 ευρώ, θέλουμε ακόμη είκοσι χρόνια. Μήπως έχετε μία κρυφή ελπίδα ότι θα περιμένει ο ελληνικός λαός είκοσι χρόνια εσάς για να δώσετε στους αγρότες 330 ευρώ με τα 12 ευρώ που τους δίνετε; Μήπως έχετε κάνει κάτι άλλο, κύριε Υπουργέ; Σήμερα άκουγα σε μία εκπομπή ότι οι αγρότες δεν έχουν πάρει ακόμα τις επιδοτήσεις. Εσείς λέγατε ότι τις δίνετε και γρηγορότερα. Σας είχαμε πει και την άλλη φορά ότι εμείς δεν φοβόμαστε την καταγγελία γιατί ό,τι κάναμε ήταν συμβατό με τις υποχρεώσεις μας, γιατί δεν έχει κανένα λόγο να πληρώνει ο ελληνικός λαός τις αδυναμίες της διοίκησης.
      Και θέλω να σας ρωτήσω το εξής: Πληρώσατε τις επιδοτήσεις; Τις πληρώσατε με το συμβατό τρόπο ή τις πληρώσατε εξωσυμβατικά, με τον κίνδυνο κάθε φορά…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Α, δεν θέλετε να τις πληρώνουμε γρήγορα;
      ΕΥΑΓΓΕΛΟΣ ΑΡΓΥΡΗΣ: Κύριε Υπουργέ, κοιτάξτε να δείτε. Εσείς καλά κάνετε και καταλαβαίνετε αυτά που θέλετε να καταλαβαίνετε. Εμείς σας ρωτάμε απλά πράγματα: Πληρώσατε τις επιδοτήσεις συμβατά, κύριε Υπουργέ;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Πολύ συμβατά.
      ΕΥΑΓΓΕΛΟΣ ΑΡΓΥΡΗΣ: Την ανικανότητά σας δεν θα την περιφέρετε οπουδήποτε.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αν δεν μπορείτε να καταλάβετε, τότε τι να σας πω;
      ΕΥΑΓΓΕΛΟΣ ΑΡΓΥΡΗΣ: Λέγατε, λοιπόν, ότι θα στηρίξετε τη βιωσιμότητα της ελληνικής γεωργίας και ότι η βιωσιμότητα της ελληνικής γεωργίας ξεπηδάει μέσα από την ποιοτική γεωργία. Και μας εγκαλούσατε εμάς ότι δεν προχωρούμε τα προγράμματα. 
      Για να δούμε δύο-τρία προγράμματα, κύριε Υπουργέ, για τη μεγάλη απορροφητικότητα και την πολιτική που κάνατε σ’ αυτά. Πάμε, λοιπόν, στο Πρόγραμμα της Ολοκληρωμένης Βιολογικής Καταπολέμησης. Η απορροφητικότητα είναι μηδέν. Γιατί είναι μηδέν, κύριε Υπουργέ; Μπορείτε να απαντήσετε εδώ, στη Βουλή, γιατί είναι μηδέν;
      Το Πρόγραμμα Διαπίστευσης των Εργαστηρίων σήμερα, με τις διατροφικές κρίσεις που υπάρχουν, όπου χρειάζεται να υπάρχουν διαπιστευμένα εργαστήρια, ουσιαστικά θα είναι το εργαλείο εκείνο, που θα αποτρέπει και δεν θα δυσφημεί τη χώρα, όπως τη δυσφημείτε καθημερινά εσείς με τη χαμένη γαλοπούλα και μ’ αυτό που έκανε με τα εμβόλια ο κ. Κακλαμάνης. Και ήρθε προχθές εδώ στην επιτροπή και μας είπε ότι είναι ζήτημα ωρών, ημερών για να έχουμε ακόμα ένα κρούσμα στην Ελλάδα. 
      Δηλαδή, αυτή είναι η υπεράσπιση των συμφερόντων των αγροτών, όταν λέει έτσι ο Υπουργός Υγείας! 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Είπε «ημερών»; Δεν καταλάβατε τίποτα.
      ΕΥΑΓΓΕΛΟΣ ΑΡΓΥΡΗΣ: Σας το είπαμε και στην επιτροπή, κύριε Υπουργέ. Έχετε καταντήσει πωλητές αναλωσίμων της εκάστοτε διατροφικής κρίσης. Είστε πωλητές συγκεκριμένων συμφερόντων. Ο ένας θα πουλάει εμβόλια και ο άλλος θα έχει το άγχος να γίνει αυτό που γίνεται σήμερα σ’ όλα τα προϊόντα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε.
      ΕΥΑΓΓΕΛΟΣ ΑΡΓΥΡΗΣ:  Κλείνω, κύριε Πρόεδρε.
      Επίσης, υπάρχει και το πρόγραμμα για την προώθηση των εξαγωγών, το οποίο τόσο το διαφημίζατε για την προώθηση των εξαγωγών και λέγατε ότι είναι η δυναμική για να ανατρέψουμε το ισοζύγιο.
      Το αφήσαμε 7,2%. Κάναμε δύο προκηρύξεις και δεν έχετε κάνει τίποτα, κύριε Υπουργέ.
      Τέλος, αυτό που θέλει η μεγάλη δύναμη των αγροτών, δηλαδή η νέα γεωργία, η ποιοτική γεωργία, είναι ανθρώπινο δυναμικό. Και το ανθρώπινο δυναμικό είναι οι νέοι αγρότες. Μα και εκεί, κύριε Υπουργέ, περικόψατε χρήματα από τα σχέδια βελτίωσης. 
      Αυτή είναι η πολιτική που θα προωθούσατε; Για κοιτάξτε ξανά τον εαυτό σας στον καθρέφτη και διαβάστε ξανά το πρόγραμμά σας, γιατί ο ελληνικός λαός το ξέρει το πρόγραμμα και απλά λέει τώρα να περάσει ο καιρός, γιατί θυμίζετε μία παλιά εκπομπή στο ραδιόφωνο «Έτσι, απλά, χωρίς πρόγραμμα». Έτσι πορεύεστε.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      Ο κ. Τσιόγκας, εκ μέρους του Κομμουνιστικού Κόμματος Ελλάδας, έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Από το 1981 που η Νέα Δημοκρατία έβαλε τη χώρα μας στην Ε.Ο.Κ. τότε, τη σημερινή Ευρωπαϊκή Ένωση, με τις πολιτικές που εφαρμόστηκαν τόσο από την Ευρωπαϊκή Ένωση, αλλά και από τις κυβερνήσεις της Νέας Δημοκρατίας και του ΠΑ.ΣΟ.Κ., οι αγρότες γνώρισαν την απόσυρση των προϊόντων, τις χωματερές, τις ποσοστώσεις, τα πρόστιμα συνυπευθυνότητας. 
      Σήμερα, βρίσκονται κατά χιλιάδες καταχρεωμένοι στην Αγροτική Τράπεζα. Γνώρισαν την κατακόρυφη αύξηση του κόστους παραγωγής στα καλλιεργητικά μέσα και εφόδια και, φυσικά, στα προϊόντα και κατά χιλιάδες αγρότες σέρνονται ακόμα και σήμερα στα αγροτοδικεία. 
      Επίσης, γνώρισαν την επί δεκαετίες καθήλωση και μείωση της τιμής των προϊόντων, πράγμα που οδήγησε χιλιάδες φτωχούς αγρότες στο ξεκλήρισμα και στη μετανάστευση μέσα και έξω από τη χώρα.
       Με την ενδιάμεση αναθεώρηση της Κοινής Αγροτικής Πολιτικής, η Ευρωπαϊκή Επιτροπή αποφάσισε και βάζει σε εφαρμογή το νέο κανονισμό για τη ζάχαρη και τα τεύτλα, με στόχο τη δραστική μείωση της τευτλοκαλλιέργειας στη χώρα μας. 
      Μ’ αυτήν την απόφαση, το Διευθυντήριο της Ευρωπαϊκής Ένωσης μειώνει τα κονδύλια για τη ζάχαρη και τα τεύτλα. Έχει στόχο να συγκεντρώσει την τευτλοκαλλιέργεια σε λίγους μεγαλοαγρότες και την παραγωγή της ζάχαρης σε λίγα εργοστάσια ορισμένων χωρών. Επιδιώκει να εξασφαλίσει στις βιομηχανίες ζάχαρης φθηνή πρώτη ύλη, εγχώρια ή εισαγόμενη, με αποτέλεσμα να κλείσουν εργοστάσια ζάχαρης και στη χώρα μας, αλλά και σε άλλες ευρωπαϊκές χώρες.
      Η Ευρωπαϊκή Ένωση προωθεί μεγάλη μείωση των ποσοστώσεων, με αποτέλεσμα η χώρα μας να γίνει ελλειμματική και στη ζάχαρη. Η Ευρωπαϊκή Ένωση προωθεί και διευκολύνει την εισαγωγή ζάχαρης από τρίτες χώρες σε χαμηλές τιμές. Η Ευρωπαϊκή Ένωση έχει αποφασίσει το κλείσιμο εργοστασίων της Ελληνικής Βιομηχανίας Ζάχαρης, αλλά και άλλων εργοστασίων, όπως είπα, με δόλωμα κάποια κονδύλια για την αποκατάσταση του περιβάλλοντος.
      Τις ομαδικές απολύσεις εργαζομένων, εθελούσια έξοδο τις λένε τώρα κομψά. Δηλαδή τις απολύσεις, με μοντέρνες λέξεις, τις λένε «εθελούσια έξοδο». Δεν θέλουν να ακούγεται η λέξη «απόλυση», γιατί δεν ακούγεται καλά στα αφτιά. Το ίδιο συμβαίνει και με τα προγράμματα επανακατάρτισης των εργαζομένων, που θα απολυθούν. 
      Οι συνέπειες του Κανονισμού είναι ολέθριες για τους μικρομεσαίους αγρότες τευτλοπαραγωγούς, τους εργαζόμενους και τη γενικότερη οικονομική και κοινωνική ζωή ολόκληρων περιοχών στη Θεσσαλία, στην κεντρική και ανατολική Μακεδονία και τη Θράκη. Και αυτό, γιατί θα μειωθεί δραματικά μια δυναμική καλλιέργεια για τη χώρα μας, όπως μειώνονται τα καπνά και τα βαμβάκια. Θα μειωθεί σε μεγάλο βαθμό το εισόδημα των τευτλοπαραγωγών, όπως μειώθηκε το εισόδημα των καπνοπαραγωγών και των βαμβακοπαραγωγών, αφού με τη μείωση της τιμής των τεύτλων κατά 22% από φέτος και κατά 50% τα επόμενα τέσσερα χρόνια, οι αγρότες δεν θα μπορούν να καλλιεργήσουν, γιατί θα μπαίνουν μέσα. 
      Θα κλείσουν εργοστάσια, θα γίνουν εκατοντάδες απολύσεις από τους χίλιους διακόσιους περίπου μόνιμους εργαζόμενους στα πέντε εργοστάσια, αλλά και τους δύο χιλιάδες περίπου εποχιακούς που εργάζονται στα εργοστάσια της Ελληνικής Βιομηχανίας Ζάχαρης στη Λάρισα, στο Πλατύ, στις Σέρρες, στην Ξάνθη, στην Ορεστιάδα. Θα μεγαλώσει η διατροφική εξάρτηση της χώρας, αφού θα είμαστε ελλειμματικοί στη ζάχαρη, αφού είκοσι χιλιάδες τευτλοπαραγωγοί δεν θα παράγουν τεύτλα, απλά γιατί θα μπαίνουν μέσα.
      Με το νέο κανονισμό για τη ζάχαρη συμφωνεί η Κυβέρνηση της Νέας Δημοκρατίας  και ας λέει ο Υπουργός ότι πήγε και είπε «όχι». Αυτά είναι στάχτη στα μάτια. Η Νέα Δημοκρατία επί της ουσίας συμφωνεί και σήμερα γίνεται μια τεράστια προσπάθεια. Αφού και η Νέα Δημοκρατία και το ΠΑ.ΣΟ.Κ. συμφωνούν με τη νέα Κοινή Αγροτική Πολιτική, έχουν τεράστιες ευθύνες και βέβαια για να συγκαλύψουν τις ευθύνες, προσπαθούν να αποπροσανατολίσουν τους αγρότες και τους εργαζόμενους.
      Η Νέα Δημοκρατία και το ΠΑ.ΣΟ.Κ. προσποιούνται ότι διαφωνούν, όμως, η διαφωνία τους περιορίζεται στον τρόπο υλοποίησης των αποφάσεων. Θέλουν να περάσουν αυτές τις αποφάσεις στα μαλακά για να αποφύγουν απεργίες, κινητοποιήσεις των αγροτών, κοινωνικές εκρήξεις. Γι’ αυτό η συγκεκριμένη Κυβέρνηση της Νέας Δημοκρατίας προτείνει μεγαλύτερη μεταβατική περίοδο εφαρμογής του νέου κανονισμού. Και βέβαια η εφαρμογή του νέου κανονισμού, με τη σταδιακή μείωση της τιμής των τεύτλων, θα έχει σαν αποτέλεσμα το «σφάξιμο» των αγροτών. 
      Την ίδια ώρα, οι αγροτοσυνεταιριστές Σ.Ε.Γ.Ε.Σ.Α.Σ.Ε., ΠΑ.Σ.Ε.Γ.Ε.Σ. και ΣΥ.Δ.Α.Σ.Ε., αντί να οργανώσουν τον αγώνα των αγροτών, στηρίζουν την αντιαγροτική πολιτική της Κυβέρνησης της Νέας Δημοκρατίας, αποπροσανατολίζοντας τους αγρότες τους οποίους προσανατολίζουν -τόσο η Κυβέρνηση, όσο και οι τριτοβάθμιες συνδικαλιστικές οργανώσεις- στην παραγωγή βιοκαυσίμων, όπως έκαναν παλιότερα με τις προτάσεις, που έκαναν όλοι μαζί –οι κυβερνήσεις και οι τριτοβάθμιες συνδικαλιστικές οργανώσεις- που έλεγαν στους αγρότες «βάλτε βατόμουρα, βάλτε ρίγανη, βάλτε αρωματικά φυτά, κάντε αγροτοτουρισμό». 
      Και βέβαια, πριν ακόμα συμπληρωθούν δύο χρόνια διακυβέρνησης της Νέας Δημοκρατίας, έχετε φτάσει στο σημείο να απογοητεύσετε πλήρως τους αγρότες και τους εργαζόμενους -που τόσα πολλά τους υποσχέθηκε η Κυβέρνηση της Νέας Δημοκρατίας- με την πολιτική που εφαρμόζετε, ακόμα και αυτούς που σας ψήφισαν, γιατί καθημερινά κλείνουν εργοστάσια. Και δεν εννοώ μόνο αυτά που ετοιμάζονται να κλείσουν, όπως τα εργοστάσια ζάχαρης, αλλά για παράδειγμα το Εργοστάσιο Λιπασμάτων στη Θεσσαλονίκη και μια σειρά από άλλα εργοστάσια που πετάνε έξω κατά εκατοντάδες τους εργαζόμενους στην ανεργία.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε. Το Κομμουνιστικό Κόμμα Ελλάδας είναι ριζικά αντίθετο με τις αποφάσεις της Ευρωπαϊκής Ένωσης, με τη νέα Κοινή Αγροτική Πολιτική.
      Γιατί; Γιατί πιστεύουμε ότι δεν μπορεί να είναι μονόδρομος για τη χώρα μας η μείωση και το ξεκλήρισμα της αγροτιάς, η μείωση της τευτλοκαλλιέργειας, ο μαρασμός της υπαίθρου και η ερήμωση των χωριών. Δεν είναι μονόδρομος το κλείσιμο των εργοστασίων της Ελληνικής Βιομηχανίας Ζάχαρης.
      Εμείς απαιτούμε να μην απολυθεί κανένας εργαζόμενος και να μην οδηγηθούν στην ανεργία εκατοντάδες μόνιμοι και εποχικοί εργαζόμενοι. Είμαστε αντίθετοι με την προκλητική αύξηση των κερδών των εμποροβιομηχάνων και βέβαια, ο συμβιβασμός και η υποταγή των εργαζομένων στην πολιτική των απολύσεων και η μείωση της τιμής των τεύτλων θα βλάψουν ολόκληρες περιοχές. Τέτοια κίνητρα για απολύσεις δόθηκαν και σε άλλες επιχειρήσεις, όμως δεν έλυσαν κανένα πρόβλημα. Αντίθετα, αυξήθηκαν οι στρατιές των ανέργων.
      Οι εργαζόμενοι δεν πρέπει να πέσουν στην παγίδα των απολύσεων με τη μέθοδο της εθελουσίας εξόδου. Οι εργαζόμενοι στην Ελληνική Βιομηχανία Ζάχαρης, μαζί με τους τευτλοπαραγωγούς, δεν πρέπει να κάνουν πίσω. Θα πρέπει να αγωνισθούν για τη διατήρηση των θέσεων εργασίας χωρίς συμβιβασμούς και βέβαια χωρίς υποχωρήσεις, χωρίς μείωση μισθών και ασφαλιστικών δικαιωμάτων. Από αυτήν την πολιτική που εφαρμόζεται, έχουμε οδυνηρές συνέπειες για τους αγρότες και τους εργάτες, συνέπειες που πλήττουν και τα άλλα λαϊκά στρώματα. Γι’ αυτό χρειάζεται να κατανοήσουν όλοι αυτοί που πλήττονται, ότι όσο στην Κυβέρνηση θα είναι είτε –σήμερα- η Νέα Δημοκρατία είτε το ΠΑ.ΣΟ.Κ., θα χειροτερεύει η κατάσταση των εργατών και των εργαζομένων.
      Εμείς στη χώρα μας έχουμε όλες τις προϋποθέσεις για να αναπτυχθεί η αγροτική οικονομία και η κτηνοτροφία. Αγρότες και κτηνοτρόφοι μπορούν να ταϊσουν ολόκληρη τη χώρα και να γίνει εξαγωγή αγροτικών προϊόντων. Χρειάζεται, όμως, μια άλλη πολιτική, μια άλλη οργάνωση της αγροτικής οικονομίας. Χρειάζεται άλλη εξουσία που θα υπηρετεί το λαό, χρειάζεται οικονομία που θα αναπτύσσεται μόνο για τα συμφέροντα και τις ανάγκες του λαού μέσα από παραγωγικούς συνεταιρισμούς. Απαιτείται, όμως, να αξιοποιηθούν όλες οι δυνατότητες που έχουν οι αγρότες και πρωτίστως να στηριχθούν, να έχουν πλήρη κάλυψη για ό,τι παράγουν και να πληρώνονται καλά για τα προϊόντα που παράγουν. Για όλα αυτά χρειάζεται να αποδυναμωθούν τα κόμματα της πλουτοκρατίας και να ενισχυθεί το Κομμουνιστικό Κόμμα Ελλάδας για να δουν άσπρη μέρα οι αγρότες και οι εργαζόμενοι.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριοι συνάδελφοι, πάρα πολλά χρόνια τώρα λέμε ότι ο αγροτικός τομέας βρίσκεται σε αδιέξοδο. Κύρια χαρακτηριστικά είναι το χαμηλό γεωργικό εισόδημα, το 50% του μέσου κοινοτικού όρου και οι πολλαπλές δυσκολίες προσαρμογής του. Συνέπεια αυτού είναι η σταδιακή εγκατάλειψη της γεωργικής παραγωγής και υποστηρίζουμε ότι δεν είναι δικαιολογημένη η αναπόφευκτη αυτή εξέλιξη. Χρειάζεται να παρέμβουμε, να αποτρέψουμε τη βίαιη μείωση του ενεργού αγροτικού πληθυσμού, την ερήμωση της υπαίθρου, την ανισόρροπη ανάπτυξη υπέρ των μεγάλων αστικών κέντρων, την περιβαλλοντική ανάπτυξη, την καταδίκη των φτωχών περιοχών, των ορεινών και προβληματικών περιοχών της χώρας.
      Μ’ αυτή, λοιπόν, την επερώτηση στην ουσία τίθεται το ερώτημα και προς την Κυβέρνηση της Νέας Δημοκρατίας αλλά και προς τους ίδιους τους επερωτώντες του ΠΑ.ΣΟ.Κ., των προηγουμένων κυβερνήσεων. Τίθεται το ερώτημα αν και κατά πόσον έχει διαμορφωθεί μια εθνική αγροτική πολιτική, ώστε η ελληνική γεωργία να γίνει βιώσιμη και να έχει μέλλον.
      Αυτήν την τελευταία ανάγκη της βιώσιμης και με μέλλον ελληνικής γεωργίας έρχεται δυστυχώς να θέσει σε δοκιμασία η νέα Κ.Α.Π., η οποία εφαρμόζεται ήδη και ειδικά η πλευρά της αποσύνδεσης της παραγωγής από την ενίσχυση. Είναι βέβαιο ότι η νέα αυτή πολιτική θα επιφέρει ριζικές αλλαγές στον αγροτικό τομέα. Η πληθώρα των μικρών και μεσαίων αγροτικών εκμεταλλεύσεων δεν θα μπορέσει να αντέξει στην πίεση του ανταγωνισμού της αγοράς και των μεγάλων συμφερόντων. Ο συνολικός όγκος της παραγωγής των αγροτικών προϊόντων και ο αριθμός των Ελλήνων αγροτών θα μειωθούν σημαντικά.
      Η νέα Κ.Α.Π. δυστυχώς τίθεται σε εφαρμογή σε μια περίοδο που το συνεταιριστικό και το συνδικαλιστικό αγροτικό κίνημα στη χώρα μας βρίσκεται σε κρίση και σε μια περίοδο που πράγματι μια επί πολλά έτη απορύθμιση, σχεδόν διάλυση, ορισμένων υπηρεσιών και οργανισμών του Υπουργείου Γεωργίας καθιστά αυτές τις υπηρεσίες, τις υπηρεσίες της Νομαρχιακής Αυτοδιοίκησης, ανίσχυρες αυτήν τη στιγμή να υλοποιήσουν ή να αξιοποιήσουν έστω κάποια θετικά απ’ αυτήν τη νέα Κ.Α.Π. για τα ποιοτικά προϊόντα, για την αξιοποίηση άλλων πρακτικών κ.ο.κ.. 
      Χαρακτηριστικό παράδειγμα, λοιπόν, αυτής της νέας πολιτικής: η τευτλοκαλλιέργεια. Και απορώ γιατί το ΠΑ.ΣΟ.Κ. δεν το συνδέει με την άλλη του απόφαση και την τεράστια πίεση που είχε ασκήσει, ούτως ώστε σε όλα τα επίπεδα να υπάρξει πλήρης αποδέσμευση της ενίσχυσης από την παραγωγή. Γιατί πράγματι η εξέλιξη και οι προοπτικές της τευτλοκαλλιέργειας στην Ελλάδα αποτελούν ένα αντιπροσωπευτικό δείγμα της εφαρμοζόμενης Κ.Α.Π.. Παρά το γεγονός ότι τα ζαχαρότευτλα δεν επιδοτούνται με το γνωστό τρόπο, αλλά η εισροή πόρων από την Ευρωπαϊκή Ένωση αφορά κυρίως την επιστροφή των εξαγωγών ζάχαρης μέσα σε μεταποιημένα προϊόντα, εν τούτοις θα υποστούν τις συνέπειες μιας αγροτικής πολιτικής που αποβλέπει στη συρρίκνωση της αγροτικής παραγωγής εν γένει και στη σταδιακή εγκατάλειψη της γεωργίας. Η αποδέσμευση της ενίσχυσης από την παραγωγή ήταν και για την τευτλοκαλλιέργεια το ουσιαστικό και αποφασιστικό βήμα. 
      Ο κύριος Υφυπουργός, ο κ. Κοντός, σε ερώτησή μου για τον κίνδυνο που διέτρεχε η ελληνική τευτλοκαλλιέργεια από την πρόταση της Ευρωπαϊκής Επιτροπής, δήλωνε τότε ικανοποιημένος από την απόφαση του Συμβουλίου για αναβολή, θεωρώντας ότι θα ληφθεί η οριστική απόφαση το Σεπτέμβρη και, στο μεταξύ, θα υπάρχει επαρκής χρόνος για να ισχύσει η αναστέλλουσα μειοψηφία των Κάτω Χωρών που συμμετείχαν σ’ αυτήν. 
      Μένει, λοιπόν, αναπάντητο το ερώτημα γιατί οι επιδιώξεις -όπως να διασφαλιστεί το εισόδημα των παραγωγών, να διατηρηθεί η παραγωγή ζάχαρης σε όλες τις περιοχές της Ευρωπαϊκής Ένωσης, να μην κατακλυστεί η ευρωπαϊκή αγορά μετά το 2009 από εισαγωγές, να ληφθούν οι αποφάσεις μετά την ολοκλήρωση των διαπραγματεύσεων στον Παγκόσμιο Οργανισμό Εμπορίου- δεν επετεύχθησαν. Επομένως υπάρχουν ευθύνες, κύριοι Υπουργοί, για τη διαδικασία και το αποτέλεσμα της διαπραγμάτευσης. 
      Πέραν τούτου όμως και επειδή η επιχειρηματολογία της Ευρωπαϊκής Ένωσης ήταν το κόστος της παραγωγής ζάχαρης σε σχέση μ’ αυτό των άλλων χωρών, θα πρέπει να υπενθυμίσουμε ότι το 1981, με την είσοδο της χώρας μας στην τότε ΕΟΚ, η χώρα μας παρήγαγε τη φθηνότερη ζάχαρη της Ευρώπης. Πώς, λοιπόν, σήμερα η εξέλιξη αυτού του προϊόντος είναι τόσο δυσμενής; Για την εξέλιξη αυτή ευθύνονται και οι προηγούμενες κυβερνήσεις του ΠΑ.ΣΟ.Κ. με την αγροτική πολιτική που εφάρμοσαν και με την έλλειψη διαρθρωτικών μέτρων και αλλαγών που θα μπορούσαν εγκαίρως να διασφαλίσουν παραγωγή ζάχαρης με μικρότερο κόστος. 
      Αυτό που εύκολα διαπιστώνει κανείς, είναι η μείωση του ενδιαφέροντος των παραγωγών αφού μειώνεται σταδιακά ο ρυθμός τους. Το 2000 ήταν είκοσι δύο χιλιάδες. Το 2003 ήταν δεκαέξι χιλιάδες περίπου. Βασική αιτία είναι τα πενιχρά οικονομικά αποτελέσματα σε σχέση με άλλες ανταγωνιστικές καλλιέργειες. Γι’ αυτό και παρατηρείται το 2003 η παραγωγή να έχει πέσει στους διακόσιες χιλιάδες τόνους. 
      Παρ’ όλα αυτά, υπάρχει ένας αριθμός παραγωγών που έχουν επενδύσει είτε σε γνώση είτε σε εξοπλισμό και θέλουν -και πρέπει- να συνεχίσει η καλλιέργεια. Παρόμοια εκτιμάται ότι είναι και η στάση της Ελληνικής Βιομηχανίας Ζάχαρης, που θα εξακολουθήσει να δραστηριοποιείται στο χώρο παρά τις όποιες απαιτούμενες προσαρμογές. 
      Μ’ αυτά, λοιπόν, τα δεδομένα και με την ανάγκη να διατηρηθεί η τευτλοκαλλιέργεια, η οποία απασχολεί και δύο χιλιάδες εργαζόμενους στη βιομηχανία, θα πρέπει να ληφθούν άμεσα συγκεκριμένα μέτρα, προκειμένου να αμβλυνθούν οι επιπτώσεις της αναθεώρησης στις μη ανταγωνιστικές περιοχές.
      Πρέπει να εξετασθεί η δυνατότητα αναβολής της εφαρμογής της μεταρρύθμισης κατά ένα έτος, για να δοθεί η δυνατότητα προετοιμασίας και προσαρμογής της Κ.Ο.Α. ζάχαρης, ώστε να διασωθεί το αγροτικό εισόδημα, ιδιαίτερα των μικρών και μεσαίων παραγωγών, αλλά και για να συνεχίσουν τη λειτουργία τους τα πέντε εργοστάσια. 
      Οι περιοχές όπου βρίσκονται τα εργοστάσια, βιώνουν σήμερα την εγκατάλειψη, βιώνουν την ανεργία και δεν έχουν, κύριοι συνάδελφοι, κανένα άλλο περιθώριο. Δεν υπάρχει περιθώριο σ’ αυτές τις περιοχές, όπου η μονοκαλλιέργεια είναι το βασικό στοιχείο, όπως του καπνού στην Ξάνθη και άλλων προϊόντων σε άλλες περιοχές.
      Και εδώ δεν μπορώ να καταλάβω και σεις, κύριοι επερωτώντες του ΠΑ.ΣΟ.Κ., αλλά και σεις της Κυβέρνησης, μ’ αυτόν το διάλογο που κάνετε, από ποιον ζητάτε τις ευθύνες. Εσείς φέρατε τη χώρα σ’ αυτήν την κατάσταση. Δεν υπάρχει καμία εναλλακτική λύση, παρά να ερημώσουν και άλλο οι ορεινές περιοχές, να αυξηθεί και άλλο η ανεργία. Καμία προσαρμογή, καμία αναδιάρθρωση, καμία αξιοποίηση σε πράγματα τα οποία εσείς πιστεύατε και σεις θα θέλατε στην Ευρωπαϊκή Ένωση.
      Θα πρέπει, λοιπόν, να δοθεί ο αγώνας για την επιβίωση της ζαχαροβιομηχανίας στη χώρα μας και παράλληλα, να προωθηθούν σχέδια ενίσχυσης των επενδύσεων με συμπληρωματικές σύγχρονες δραστηριότητες, όπως στον τομέα της παραγωγής βιοαιθανόλης, βιοντίζελ, κ.λπ.. Τα συζητήσαμε αυτά και στο νομοσχέδιο για τα βιοκαύσιμα. Κανένας προγραμματισμός και από την προηγούμενη κυβέρνηση, αλλά και από τη νέα Κυβέρνηση και το Υπουργείο Ανάπτυξης. Καμία συνεργασία με το Υπουργείο Γεωργίας, προκειμένου να μας δώσει κάποια στοιχεία για τη βιωσιμότητα αυτών των δραστηριοτήτων.
      Τελειώνοντας, σημειώνω ότι φοβάμαι ότι το εργοστάσιο στην Ξάνθη, μετά την αναστολή του κλεισίματός του, που είναι μια θετική εξέλιξη, μπαίνει και αυτό σε μια περιπέτεια, όπως και τα άλλα, αλλά είναι πρόσκαιρη αυτή η λύση. Να φροντίσουμε όλοι να μην είναι πρόσκαιρη, αλλά να μείνει σταθερή. Ακόμη να φροντίσουμε όλοι και έχετε και σεις, κύριοι Υπουργοί του Υπουργείου Αγροτικής Ανάπτυξης και Τροφίμων, υποχρέωση, η Βιομηχανία Φωσφορικών Λιπασμάτων της Θεσσαλονίκης να μην κλείσει. Δεν θα πρέπει και αυτή η βιομηχανία, η οποία ήταν παλαιότερα κόσμημα σε όλα τα Βαλκάνια, να προχωρήσει σε αποβιομηχάνιση και μετά να γυρεύετε λεφτά για το πώς θα αποξηλώσετε το εργοστάσιο.
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο συνάδελφος κ. Παπαγεωργίου.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, είναι κρίμα ειλικρινά για τους Έλληνες αγρότες το ότι την ευθύνη διαχείρισης των αγροτικών πραγμάτων έχει μια Κυβέρνηση, η οποία δεν αντιλαμβάνεται τα πράγματα. 
      Είχα την αίσθηση, κύριε Υπουργέ, ότι τόσο καιρό αξιοποιούσατε την αλχημεία, τη μετατόπιση της ευθύνης τη συσκότιση σαν ένα πάγιο τρόπο αντιμετώπισης των προβλημάτων του ελληνικού λαού και της αδυναμίας να λύσετε τα προβλήματα. Είχα την αίσθηση ότι αξιοποιούσατε αυτό το κλασικό μοντέλο, ότι για όλα φταίει το ΠΑ.ΣΟ.Κ..
      Σήμερα, όμως, αποκαλύφθηκε ότι δεν αντιλαμβάνεστε όλα αυτά τα πράγματα, δεν καταλαβαίνετε τι σας λέμε, για να μην πω τίποτα βαρύτερο. Αυτό για το οποίο σας εγκαλούμε, κύριε Υπουργέ, αν διαβάσατε την επερώτηση, ξέρετε ποιο είναι;  ‘Οτι έπρεπε να είχατε αντιληφθεί ότι επέρχονται αλλαγές στον τομέα της ζάχαρης. Σας εγκαλούμε για το ότι δεν αντιληφθήκατε αυτά που πριν από καιρό είχε πει ο κ. Φίσλερ, κατόπιν και η κ. Μπόελ και η διαχειριστική. Εμείς τέσσερα, πέντε χρόνια πριν, αντιλαμβανόμενοι αυτήν την αρνητική εξέλιξη που έρχεται στα ευρωπαϊκά πράγματα, δώσαμε εντολή τότε σαν κυβέρνηση και η διοίκηση της Βιομηχανίας Ζάχαρης, δια του κ. Παπαγιάννη, έκανε σπουδαίο έργο. Από τότε κτύπησε το καμπανάκι και εμείς ξεκινήσαμε με επιτάχυνση της διαδικασίας προσαρμογής και προετοιμασίας στον τομέα. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Πέστε μας τι κάνατε. Πέστε μας μια διαδικασία που να κάνατε σαν κυβέρνηση.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Θα σας πω, κύριε Υπουργέ, μια και τα συσκοτίζετε και δεν θέλετε να τα αντιληφθείτε. 
      Δεν σας εγκαλούμε, γιατί ψηφίσατε ή δεν ψηφίσατε. Να μην ψηφίζατε, αλλά να παίρνατε και κάτι. 
      Εμείς σας εγκαλούμε για το γεγονός ότι όλες οι χώρες πήραν αντισταθμίσματα π.χ. για ισογλυκόζη, στις ραφιναρίες, για στρεμματικές επιδοτήσεις. Μόνο η Ελλάδα και η Λετονία δεν πήραν τίποτα. Γι’ αυτό σας εγκαλούμε και σας λέμε ότι είστε ανίκανοι να διαπραγματευτείτε τα θέματα και τα συμφέροντα του ελληνικού λαού.
      Κύριε Υπουργέ, δεν μπορείτε να επικαλείστε την ΠΑ.Σ.Ε.Γ.Ε.Σ., λες και η ΠΑ.Σ.Ε.Γ.Ε.Σ. κάνει εξωτερική πολιτική ή διαπραγματεύσεις στην Ευρωπαϊκή Ένωση.  Λέτε ότι η ΠΑ.Σ.Ε.Γ.Ε.Σ. σας είπε 25% και, αφού η ΠΑ.Σ.Ε.Γ.Ε.Σ. σας είπε 25%, δεν μπορούσαμε να ψηφίσετε το 36%. Μήπως σας είπε η ΠΑ.Σ.Ε.Γ.Ε.Σ. να μην πάρετε και κανένα αντιστάθμισμα μη ψηφίζοντας το 36%; Δεν σας έδωσε καμία τέτοια εξουσιοδότηση, για να μην πω «εντολή». Μπορούσατε, λοιπόν, να διαπραγματευτείτε. Δεν διαπραγματευτήκατε. 
      Και ξέρετε τι κάνατε; Ένα ανέξοδο «τσαμπουκά» για εσωτερική κατανάλωση. Διότι, όταν η χώρα μας δια του Ανδρέα Παπανδρέου έβαζε βέτο στα μεσογειακά, στο Ταμείο Σύγκλισης, έπαιρνε κάτι, κύριε Υπουργέ. Με βέτο έπαιρνε πάρα πολλά. Εσείς εδώ κάνατε ένα ανέξοδο «τσαμπουκά» για εσωτερική κατανάλωση, λέγοντας ότι το ΠΑ.ΣΟ.Κ. έκανε συμβιβασμούς, λες και η Ευρωπαϊκή Ένωση των είκοσι πέντε δεν σημαίνει και συμβιβασμούς. Αρκεί, όμως, να παίρνει κάτι κάποιος. Είναι ένας ανέξοδος τσαμπουκάς για εσωτερική κατανάλωση στη χώρα μας. Γι’ αυτό σας εγκαλούμε  γιατί δεν αντιλαμβάνεστε τα πράγματα και το ευρωπαϊκό γίγνεσθαι.
      Δεύτερον, σας εγκαλούμε, γιατί ακολουθήσατε την πολιτική της συνδεδεμένης τιμής στο βαμβάκι και εδώ επιμένει και ο Συνασπισμός και το Κομμουνιστικό Κόμμα για το 35% σύνδεσης της ενίσχυσης. Είναι η μόνη συζήτηση που γίνεται στον Π.Ο.Ε, ώστε να καταργηθεί αυτό. Γιατί σας είπαμε ότι η λύση της πλήρους αποσύνδεσης είναι η καλύτερη από τις χειρότερες λύσεις. Διότι με τα πράσινα και τα μπλε κουτιά θα αμφισβητηθεί το σύνολο των συνδεδεμένων ενισχύσεων. Ο Π.Ο.Ε. και η Ευρωπαϊκή Ένωση λένε: «Δώστε επιδοτήσεις σαν κοινωνικό μισθό, δεν θέλω, όμως, ενισχύσεις στο προϊόν». Εσείς, όμως, δεν το αντιλαμβάνεστε αυτό. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Μια διευκρινιστική διακοπή θα ήθελα. Δεν το ξέρετε το 35% ακόμα και τώρα.
      ΠΡΟΕΔΡΕΥΩΝ (Σωτήρης Χατζηγάκης): Δέχεστε διακοπές, κύριε Παπαγεωργίου; 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Θα απαντήσετε μετά, κύριε Υπουργέ.
      ΠΡΟΕΔΡΕΥΩΝ (Σωτήρης Χατζηγάκης): Αφήστε, κύριε Υπουργέ. Θα απαντήσετε συνολικά.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ξέρετε τι δεν αντιλαμβάνεστε, κύριε Υπουργέ; Και υπήρξε και μια φοβερή ομολογία εδώ. Ξέρετε τι είπατε; Εψέξατε εμένα που μίλησα για το συνδεδεμένο κομμάτι στη ζάχαρη, το 30% -και απάντησα στον κ. Κοντό, γιατί μου είπε για τα 66 ευρώ της αποσυνδεδεμένης, 33 ευρώ συνδεδεμένο- και είπατε ότι εσείς φέρατε το συνδεδεμένο. Πότε το παίρνετε, κύριε Υπουργέ, το συνδεδεμένο κομμάτι, όταν μειώσετε 50% την παραγωγή τεύτλου και όταν κλείσετε τα μισά εργοστάσια; Γιατί δεν το λέτε στους Έλληνες αγρότες, παρά τους λέτε ότι  θα κρατήσουμε και τα πέντε εργοστάσια και θα διατηρήσουμε  το σύνολο της ποσόστωσης; Ήταν μια ομολογία, επειδή δεν αντιλαμβάνεστε τα πράγματα. Είπατε μια αλήθεια εν αγνοία σας. Πείτε στους αγρότες ότι του χρόνου, στις 31/12/2006, κύριε Κοντέ -επειδή ο Υπουργός δεν τα καταλαβαίνει- θα αποσύρετε το 50% των ποσοστώσεων και ότι θα κλείσετε εργοστάσια. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε, μη χτυπάτε το έδρανο.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Συγγνώμη, κύριε Πρόεδρε, αλλά αγανακτούμε μ΄ αυτά που ακούμε εδώ, στην Αίθουσα. 
      Οκτώ λεπτά δεν έχω, κύριε Πρόεδρε; Στον κύριο Υπουργό δώσατε τρία- τέσσερα ακόμη. 
      ΠΡΟΕΔΡΕΥΩΝ (Σωτήρης Χατζηγάκης): Θα σας δώσω. Σε όλους έδωσα.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Πάντα δίκαιος. Δεν σας ψέγω. 
      Κύριε Υπουργέ, λέγατε ότι το ΠΑ.ΣΟ.Κ. δεν έκανε τίποτα. Ο κ. Παπαγιάννης πήρε και μέτρα πρόωρης αποχώρησης του προσωπικού με κίνητρα και μείωσε το προσωπικό σε μεγάλο βαθμό και άλλαξε τις νόρμες και τις οδηγίες για παραλαβή και για καλλιεργητικές φροντίδες στη ζάχαρη, προκειμένου να προετοιμάσει τη ζάχαρη. Και η Βιομηχανία Ζάχαρης μπήκε στο Χρηματιστήριο και έχει πραγματικές κερδοφορίες. Έγινε ένα έργο.
      Εγώ για να είμαι δίκαιος, δεν λέω ότι έγιναν όλα όσα έπρεπε, για να προετοιμαστεί ο τομέας. Και να σας πω και κάτι άλλο. Ό,τι και να  κάνει η χώρα μας, ό,τι και να κάνει η χώρα των μικρών γεωργικών  εκμεταλλεύσεων, δεν μπορεί να σταθεί απέναντι στη Γερμανία των χιλίων και δυο χιλιάδων στρεμμάτων. Είναι ένα πραγματικό πρόβλημα αυτό, διαρθρωτικής φύσης, της γεωργίας. Κάναμε, όμως, πάρα πολλά.
      Θέλετε να δούμε τι κάνατε εσείς, κύριε Υπουργέ, όμως; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ένα μέτρο δεν είπατε για τη βιομηχανία της ζάχαρης.
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, παρακαλώ. Θα απαντήσετε. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Θα τα πούμε στους αγρότες, γιατί όσο και να τα λέμε σ’ εσάς, δεν τα καταλαβαίνετε και δεν τα ακούτε. Έχετε κλεισμένα αυτιά.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, συνεχίστε, κύριε Παπαγεωργίου. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Υπουργέ, πώς θα πάει η Βιομηχανία Ζάχαρης μπροστά, όταν έχετε διώξει κι έχετε βάλει στο ψυγείο όλα τα ικανά στελέχη, όταν ένας διευθυντής είναι και οικονομικός και εμπορικός, όταν έχετε πεντακόσιους είκοσι χιλιάδες τόνους αδιάθετη ζάχαρη στα δύο εκατομμύρια που έχει η Ευρώπη -και εξ αυτού του λόγου αποφάσισε για φέτος να μειώσει την ποσόστωση κατά 10% οριζόντια- και όταν ο κ. Κοσκινάς συμπεριφέρεται έτσι; Και αυτό μειώνει εσάς. 
      Κύριε Υπουργέ, ακούστε σας παρακαλώ. Ως νέος Παλαιοκρασσάς εδώ κι εκεί, διατείνεται ο κ. Κοσκινάς ότι «Εγώ δεν ήμουν υπεύθυνος για την κακή διαπραγμάτευση». Τι αμοιβές έχουν αυτά τα στελέχη; Κάντε έναν έλεγχο, σας παρακαλώ. Δεν θέλω να μπω σ΄ αυτήν τη λογική. 
      Κύριε Υπουργέ, λέτε πάρα πολλά ψέματα, γιατί ξέρετε ότι οι τιμές φέτος θα είναι μειωμένες κατά 36% για τον αγρότη. Και στο τέλος του χρόνου, που θα κάνει ταμείο, θα διαπιστώσει ότι ήταν μία χρονιά καταστροφική.
      Λέτε, ότι το μέλλον είναι η βιοαιθανόλη και δεν λέτε ότι και η μελέτη που έχει κάνει η Βιομηχανία Ζάχαρης, αποδεικνύει ότι η βιοαιθανόλη χωρίς εθνικές επιδοτήσεις δεν μπορεί να στηρίξει μία βιομηχανία. Για τη ραφιναρία, που ήταν ένα μέτρο, δεν κάνατε πρόταση, παρά μόνο –απ’ ό,τι μαθαίνω- εκ των υστέρων κάνατε για την Ξάνθη, γνωρίζοντας ότι δεν μπορείτε να πετύχετε τίποτα, αφού η διαπραγμάτευση τελείωσε.
      Τελειώνω, λέγοντας ότι η δική μας πρόταση μιλάει για ένα φάκελο, όπου θα εδράζεται στο στοιχείο της διεπαγγελματικής συμφωνίας, της συνεννόησης και της αλήθειας από όλες τις πλευρές. Επίσης αναφέρω: Συμφωνία για τη μείωση του κόστους παραγωγής στον πρωτογενή τομέα. Συμφωνία για την αναδιάρθρωση των βιομηχανιών και την επιβίωσή τους με στήριξη της απώλειας εισοδήματος. Θα μιλάει, ακόμη, για την αξιοποίηση των προγραμμάτων για βιοαιθανόλη και βιομάζα. Πάνω απ’ όλα, όμως, θα μιλάει για τη διατήρηση του αγρότη στην εκμετάλλευση, για τη διατήρηση της βιομηχανίας.
      Επειδή, κύριε Υπουργέ, δεν τα αντιλαμβάνεστε αυτά τα πράγματα και επειδή επικαλεστήκατε τις συσκέψεις του κ. Παπαγεωργίου, θέλω να σας πω το εξής: Ρωτήστε όλα τα στελέχη σας αν ο κ. Παπαγεωργίου, οκτώ χρόνια σαν Υποδιοικητής, έκανε χιλιάδες συσκέψεις στην Αγροτική Τράπεζα. Και δεν είχε κανένας παράπονο. Αντίθετα, τον κ. Παπαγεωργίου ξέρετε πόσες φορές τον καλέσατε; Μια φορά στα δύο χρόνια, όντας εδώ εισηγητής στον ΚΤΕ Γεωργίας από σπόντα για τα ροδάκινα. Ε, λοιπόν, κύριε Υπουργέ, να μάθετε να λέτε και την αλήθεια, γιατί νομίζω ότι τα ψέματα έχουν κοντά ποδάρια.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παπαγεωργίου.
      Ο κ. Σγουρίδης έχει το λόγο.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Έχουμε κάνει δεκάδες συσκέψεις, όχι μόνο μία.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Εμένα μία φορά με καλέσατε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εμένα δεν με κάλεσε κανένας.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Σγουρίδη, έχετε το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, επί δεκατέσσερα λεπτά άκουγα τον κύριο Υπουργό να λέει άλλα πράγματα από αυτά, τα οποία εμείς ρωτήσαμε και επερωτήσαμε. Άλλα λόγια να αγαπιόμαστε. Πετάξατε τη μπάλα εκτός γηπέδου. Μας είπατε για το βαμβάκι. Μας είπατε τι έκανε το κακό ΠΑ.ΣΟ.Κ.. Όλα αυτά μας τα είπατε, αλλά δεν μας μιλήσατε για το θέμα της ζάχαρης. «Τρεις γαλοπούλες κάθονταν», παραφράζοντας αυτό που λέει ο λαός «τρία πουλάκια κάθονταν».
      Το ερώτημα παραμένει και είναι ένα: Ποιος κυβερνάει αυτόν τον τόπο; Οι τραπεζίτες ή η Κυβέρνηση της Νέας Δημοκρατίας; Αυτή είναι η ερώτηση. Πείτε μας ποιος κυβερνάει. 
      ΠΑΡΘΕΝΑ ΦΟΥΝΤΟΥΚΙΔΟΥ: Πόσες φορές το είχαμε ρωτήσει, όταν ήσασταν κυβέρνηση;
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι.
      ΠΑΝΑΓΙΩΤΗΣ ΣΓΟΥΡΙΔΗΣ: Ακόμα δεν μπορούν να καταλάβουν οι συμπολίτες μας οι Ξανθιώτες γιατί η διοίκηση της Α.Τ.Ε. -εν προκειμένω ο κ. Μηλιάκος- πίεζε τη διοίκηση της ΕΛ.ΒΙ.Ζ., της Ελληνικής Βιομηχανίας Ζάχαρης και συμφώνησε αυτή για ένα χρονικό διάστημα μιας ημέρας να κλείσει το εργοστάσιο της Ξάνθης.
      Ακόμα δεν κατάλαβαν οι Ξανθιώτες γιατί οι εκπρόσωποι αγρότες –πέντε αγρότες στο Διοικητικό Συμβούλιο- υπέγραψαν και αυτοί, για να κλείσει το εργοστάσιο. Συμφώνησαν και αυτοί.
      Ακόμα δεν κατάλαβαν οι Ξανθιώτες γιατί ο Αναπληρωτής Διευθύνων Σύμβουλος, εργαζόμενος και συνδικαλιστής της Ελληνικής Βιομηχανίας Ζάχαρης υπέγραψε και αυτός για να κλείσει το εργοστάσιο.
      Ακόμα δεν κατάλαβαν οι Ξανθιώτες γιατί, ενώ υπάρχει θέμα εξυγίανσης στο Μεταφορών για 2,2 εκατομμύρια ευρώ στο θέμα των μεταφορών, δεν κάνει τίποτα η Διοίκηση της Βιομηχανίας Ζάχαρης. Ξέρετε ότι είναι 2,2 εκατομμύρια ευρώ. Είναι χρήματα, τα οποία θα μπορούσαν να γυρίσουν.
      Ένα πράγμα κατάλαβαν: Η παράταση είναι προσωρινή. Προσωρινώς δόθηκε στα εργοστάσια ένα χρονικό όριο λειτουργίας. Δεν ξέρω αν θα είναι το 2007, το 2008. Δεν ξέρω για πότε βλέπετε τη λήξη της θητείας σας, πότε θα σας  αποστρατεύσει ο λαός και λέτε «Δεν πειράζει, ας τα φορτώσουμε σε άλλη πλάτη».
      Επίσης, οι Ξανθιώτες κατάλαβαν ότι δεν μπορούν να ελπίζουν στη μετεξέλιξη των εργοστασίων. Δεν υπάρχει περίπτωση τα εργοστάσια αυτά να μετατραπούν ούτε σε ραφιναρίες ούτε σε εργοστάσιο βιοκαυσίμων. Και θα σας πω γιατί δεν μπορούν να μετατραπούν σε εργοστάσια βιοκαυσίμων. Το 5% της πανελλήνιας κατανάλωσης καυσίμων, που πρέπει να αντικατασταθεί από βιοκαύσιμα, θα το πάρουν τα διυλιστήρια, διότι αυτά έχουν την απαλλαγή από τον ειδικό φόρο κατανάλωσης. Για το 5% για τις βιομάζες, που απαλλάσσεται από τον ειδικό φόρο κατανάλωσης, αν το πάρουν από εισαγωγή τα διυλιστήρια, δεν συμφέρει να σπείρει κανένας από τους αγρότες ενεργειακά φυτά. Εν τοιαύτη περιπτώσει, δεν συμφέρει να γίνει μετατροπή των εργοστασίων. Ποια είναι η επιδότηση; 
      Για όλους αυτούς τους λόγους, εκείνο το οποίο μπορούμε να πούμε, είναι ότι τουλάχιστον η κοινωνία της βορείου Ελλάδος μένει σοβαρά ανήσυχη από αυτά που ακούστηκαν, διότι δεν υπάρχει μέλλον με τους χειρισμούς, τους οποίους κάνετε.
      Εμείς τι λέμε ως πρόταση, αφού αυτό θέλετε; Να δούμε ένα φάκελο για το προϊόν και για τη βιομηχανία, όπου θα πρέπει να εξεταστούν τα πάντα. Θέλει συναίνεση κράτους, εργαζομένων και παραγωγών. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σγουρίδη.
      Η κ. Μανωλιά έχει το λόγο.
      ΧΡΥΣΑ ΜΑΝΩΛΙΑ: Ευχαριστώ, κύριε Πρόεδρε.
      Κύριε Υπουργέ, χαίρομαι που αφιερώσατε πολύ χρόνο στα λεγόμενά μου. Έκπληκτοι, όμως, διαπιστώσαμε ότι οι απαντήσεις σας δεν ήταν τίποτε άλλο παρά μια προσπάθεια μετάθεσης των πολιτικών σας ευθυνών αλλού. Θέλω να σας πω ότι οι πολιτικές ευθύνες είναι καθαρά δικές σας, σε σχέση με τους συγκεκριμένους χειρισμούς, που έχουν πλήξει τους βαμβακοπαραγωγούς της περιοχής μας. 
      Απορώ πώς καταδέχεστε να επιρρίπτετε αυτές τις δικές σας πολιτικές ευθύνες στις Ενώσεις Αγροτικών Συνεταιρισμών, τις οποίες θα έπρεπε να περιφρουρείτε και δεν θα έπρεπε να τις απαξιώνετε. Καλύπτεστε πίσω από μία πλειοψηφία, που έχει δημιουργηθεί, για τις συγκεκριμένες αποφάσεις που έχουν παρθεί.
      Κύριε Υπουργέ, δεν είστε διακοσμητικά στοιχεία. Είστε πολιτική ηγεσία του Υπουργείου και όταν βλέπετε ότι πλήττονται συμφέροντα και δίνεται δίκαιο στους αγρότες, έχετε την πολιτική ευθύνη και τη δυνατότητα να δρομολογήσετε με τέτοιο τρόπο τις εξελίξεις, που πραγματικά να μην είναι σε βάρος των αγροτών. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Μα, τις ευθύνες…
      ΧΡΥΣΑ ΜΑΝΩΛΙΑ: Κύριε Υπουργέ, νομίζω ότι ήμασταν σαφείς. Δεν δέχομαι η Ένωση Αγροτικών Συνεταιρισμών του Νομού Ροδόπης να απαξιώνεται μ΄ αυτόν τον τρόπο για συγκεκριμένες αποφάσεις, που πάρθηκαν μέσα από συγκεκριμένες πλειοψηφίες και που αντανακλούν συμφέροντα.
      Κύριε Υπουργέ, πρέπει να καταλάβετε ότι η πολιτική σας τελικά είναι επικίνδυνη, γιατί είναι ταφόπλακα για τους τευτλοπαραγωγούς μας οι συγκεκριμένοι χειρισμοί σας, όπως ήταν ταφόπλακα και για τους βαμβακοπαραγωγούς οι συγκεκριμένες αποφάσεις και η υπογραφή που βάλατε για τη σύνδεση του ελληνικού βαμβακιού με το βαμβάκι των αφρικανικών χωρών, πράγμα που θα δούμε πολύ σύντομα, προϊούσης της συζήτησης, στον Παγκόσμιο Οργανισμό Εμπορίου. 
      Ήταν, επίσης, ταφόπλακα οι συγκεκριμένες αποφάσεις και οι υπογραφές που βάλατε για τους καπνοπαραγωγούς μας, γιατί το 50% δεν θα πηγαίνει πια στις τσέπες των καπνοπαραγωγών μας, αλλά θα πηγαίνει στον πυλώνα της ανάπτυξης. 
      Εδώ, θα μου επιτρέψετε να χαραμίσω μερικά δευτερόλεπτα και να σας ρωτήσω το εξής: Πόσους μήνες σας λέμε να τελειώσετε επιτέλους την ιστορία με το θέμα των τίτλων των καπνοπαραγωγών της περιοχής μας, που χρονίζει από το 2003; Χωρίς τους τίτλους αυτούς, δεν θα έχουν τη δυνατότητα να μπαίνουν σε προγράμματα, που εσείς λέτε ότι, μέσα από αυτά, το 50% θα πηγαίνει στους καπνοπαραγωγούς μας. Θα μας δώσετε ποτέ απάντηση, γιατί αυτός ο περίφημος φάκελος, παρά τη διάθεση που δείχνει η Νομαρχία Ροδόπης, δεν έχει ακόμα ολοκληρωθεί, για να μπει η υπογραφή σας και να ενεργοποιηθεί ο νόμος του 2003; 
      Εκείνο το οποίο παρατηρούμε με θλίψη, είναι ότι δεν βλέπετε την αγωνία και την κατάντια των αγροτών.
      Απορούμε πώς δεν βλέπετε ότι με τους χειρισμούς σας αποψιλώνεται η ύπαιθρος και διερωτώνται όλοι: Τι θα τους κάνετε αλήθεια τους αγροφύλακες; Να φυλάνε και να ελέγχουν τι, όταν θα πάψουν οι αγρότες να ζουν στην ύπαιθρο;
      Εκείνο το οποίο, επίσης, θα ήθελα να επισημάνω, είναι ότι μια ανακολουθία -με άλφα κεφαλαίο- χαρακτηρίζει την πολιτική σας, γιατί υποσχεθήκατε πάρα πολλά, όπως και στήριξη του εισοδήματός τους και αύξηση των τιμών των αγροτικών προϊόντων και μείωση του κόστους παραγωγής και μείωση του Φ.Π.Α. -που βλέπουμε ότι ανέβηκε- και μείωση της ανεργίας κ.ο.κ..
      Αν φέραμε –και κλείνω μ΄ αυτό, κύριε Υπουργέ, ενώ έχει πάρα πολλά κανείς να πει- αυτό το μεγάλο θέμα της τευτλοκαλλιέργειας και της ζάχαρης εδώ με την επερώτηση μας, ήταν για να προκαλέσουμε τις απαντήσεις σας, μήπως και πέσει λίγο φως στα σκοτάδια, στα οποία βρίσκονται με τη μη ενημέρωση και με τους μη χειρισμούς σας τα θέματα αυτά σε σχέση με τους αγρότες μας. Όμως εκείνο το οποίο παρατηρούμε, είναι ότι απαντήσεις δεν δόθηκαν, ότι η θολούρα συνεχίζεται και ότι οι αγρότες μας παραμένουν στο απόλυτο σκοτάδι.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Μανωλιά.
      Το λόγο έχει ο κ. Χατζημιχάλης.
      ΦΩΤΗΣ ΧΑΤΖΗΜΙΧΑΛΗΣ: Κύριε Πρόεδρε, ο κύριος Υπουργός, απαντώντας στην επερώτηση μας σήμερα, επανέλαβε την τακτική των τριών Υπουργών, που ανέλαβαν να απαντήσουν για το θέμα των υποκλοπών. Αυτοί επί τρεις ώρες απαντούσαν, προσπαθώντας να εξηγήσουν ότι δεν κατάλαβαν τίποτα για το θέμα των υποκλοπών. Ο κ. Μπασιάκος μας απέδειξε, επί μισή ώρα μιλώντας, ότι και ο ίδιος δεν κατάλαβε τίποτα για το θέμα της ζάχαρης. Βεβαίως, το μισό από το χρόνο του, τον αφιέρωσε στο να μας απαντά για το βαμβάκι. Αν συνέχιζε και με τον καπνό, θα είχε ολοκληρωθεί το παζλ. 
      Κύριε Υπουργέ, τα ερωτήματα είναι συγκεκριμένα και είναι αμείλικτα. Η διοίκηση της Βιομηχανίας Ζάχαρης αποφάσισε να κλείσει ένα εργοστάσιό της στις 11 Ιανουαρίου. Στις 12 Ιανουαρίου αναίρεσε αυτήν την απόφαση. Είναι αυτό σοβαρή κυβερνητική πολιτική; Διαπραγματευτήκατε τον κανονισμό για τη ζάχαρη στην Ευρωπαϊκή Ένωση. Δεν κερδίσατε τίποτα. Είναι αυτό σοβαρή διαπραγματευτική πολιτική της Κυβέρνησης; Επικαλεστήκατε άλλες χώρες που κέρδισαν, επειδή κλείνουν εργοστάσια. Αναφερθήκατε στη Φινλανδία και σε άλλες χώρες. Εσείς κλείσατε το εργοστάσιο χωρίς να κερδίσετε τίποτα. Είναι αυτό σοβαρή πολιτική, υπεύθυνη πολιτική, που δίνει λύση και διέξοδο στους Έλληνες τευτλοπαραγωγούς και στους εργαζόμενους της βιομηχανίας;
      Μπορείτε να απαντήσετε συγκεκριμένα πράγματα; Θα μειώσετε τις ποσοστώσεις της ζάχαρης στη χώρα, ναι ή όχι; Συγκεκριμένη απάντηση. Θα κλείσετε σε λίγο εργοστάσιο της Βιομηχανίας Ζάχαρης, ναι ή όχι; Έχετε πρόγραμμα για την εξυγίανση αυτών των εργοστασίων, ναι ή όχι; Θα τα μετατρέψετε σε εργοστάσια παραγωγής βιοκαυσίμων; Δηλαδή, θα παράγει ένα από τα εργοστάσια ή δύο από τα εργοστάσια ζάχαρης βιοαιθανόλη; Μέχρι πότε; Μέχρι το 2010, που είναι το πρόγραμμα της απαλλαγής από τον ειδικό φόρο κατανάλωσης των βιοκαυσίμων, οπότε μπορούν να είναι ανταγωνιστικά; Οι τευτλοπαραγωγοί θα βάλουν ξανά τεύτλα; Θα μείνουν στην καλλιέργεια; Πόσοι και μέχρι πότε; 
      Μπορείτε να δώσετε συγκεκριμένες απαντήσεις σ΄ αυτά ή θα οχυρώνεστε πίσω από το άλλοθι των προηγούμενων χρόνων και απ΄ ό,τι μπορεί η πολυμήχανη φαντασία σας να μηχανεύεται και να αναφέρει στη Βουλή; Τα ερωτήματα -επαναλαμβάνω- είναι αμείλικτα. Δεν μπορεί διαρκώς να υπεκφεύγετε. Δεν μπορεί να μιλάτε για άλλα προϊόντα ή για άλλες πολιτικές. Δεν αντέχουν «έπεα πτερόεντα» επιπλέον για μια ακόμα φορά οι Έλληνες παραγωγοί.
      Υπάρχουν συγκεκριμένα ερωτήματα, λοιπόν. Υπάρχει μια αμηχανία της Κυβέρνησης να διαχειριστεί τα πράγματα. Υπάρχει μια ανικανότητα να διαπραγματευτεί. Υπάρχει μια αδυναμία να δώσει προοπτικές. Μπορείτε να δώσετε προοπτικές; Δώστε τις. Αλλά μιλήστε με ειλικρίνεια στους Έλληνες αγρότες. Μιλήστε με ειλικρίνεια στους εργαζόμενους της βιομηχανίας. Μιλήστε με ειλικρίνεια στον ελληνικό λαό, με συγκεκριμένο πρόγραμμα, με συγκεκριμένες προτάσεις, με συγκεκριμένες θέσεις. Όλοι αυτό περιμένουν από εσάς και εσείς δεν το έχετε καταλάβει. Αυτό, όμως, είναι πολύ επικίνδυνο, κύριε Υπουργέ της Γεωργίας και δεν μπορεί να συνεχίζεται επ’ αόριστον.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Χατζημιχάλη.
      Το λόγο έχει ο κ. Κουτσούκος.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Οι συνάδελφοι που προηγήθηκαν, προσπάθησαν να πουν και νομίζω το έκαναν με επιτυχία ότι τον κ. Μπασιάκο για άλλα τον ρωτήσαμε και για άλλα μας απαντούσε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Ό,τι ρωτούσατε απαντούσα.
      ΓΙΑΝΝΗΣ ΚΟΥΤΣΟΥΚΟΣ: Μου θύμισε το γνωστό ανέκδοτο της δεκαετίας του ’80, ότι «Καλά, και σεις βασανίζετε τους μαύρους». Πολιτικοποιημένα άτομα είστε, θα το έχετε ακούσει. 
      Επειδή έχει αδυναμία να παρουσιάσει η Κυβέρνηση, ως οφείλει, ένα σχέδιο για το πώς θα αντιμετωπίσει μια συγκεκριμένη κατάσταση, ανάλωσε τον περισσότερο χρόνο της ομιλίας του σε ιστορικές αναδρομές και με ανακριβή στοιχεία σε ό,τι αφορά άλλα προϊόντα. Γιατί τι θα έλεγε είκοσι πέντε λεπτά για τη ζάχαρη; Για πείτε μου. Αφού δεν έχει να παρουσιάσει κανένα στοιχείο σε ό,τι αφορά τη διαπραγμάτευση της Ελλάδας υπό την παρούσα Κυβέρνηση! Και για να δικαιολογήσει αυτήν την αδυναμία της διαπραγμάτευσης, που κατέληξε να μείνει μόνος χωρίς καμία συμμαχία και χωρίς καμία επιτυχία, μας είπε ότι αυτό το έκανε η Κυβέρνηση, για να στείλει ένα μήνυμα: Ότι μέχρι τώρα ήταν υποτελείς οι υπόλοιποι που διαπραγματευόντουσαν και κέρδιζαν και ότι για να στείλουμε ένα μήνυμα για μείζονα ζητήματα, μειοψηφήσαμε. Και επικαλέστηκε μείζονα στοιχεία το Συμβούλιο Κορυφής που ακολουθούσε. Και είπαμε ότι είτε πήγαινε ο κ. Καραμανλής είτε δεν πήγαινε στο Συμβούλιο Κορυφής, ίδιο θα ήταν το αποτέλεσμα: η πρόταση της Βρετανικής Προεδρίας. Έτσι ακριβώς έγινε και με τη ζάχαρη. Είτε πήγαινε η ελληνική Κυβέρνηση είτε δεν πήγαινε, ίδιο θα ήταν το αποτέλεσμα.
      ΕΥΑΓΓΕΛΟΣ ΑΡΓΥΡΗΣ: Αν δεν πήγαινε θα ήταν καλύτερα ενδεχομένως.
      ΓΙΑΝΝΗΣ ΚΟΥΤΣΟΥΚΟΣ: Ενδεχομένως. 
      Υπάρχει, λοιπόν, αυτό το μεγάλο πρόβλημα, το οποίο δεν μπορείτε να το ξεπεράσετε όποια επιχειρήματα κι αν χρησιμοποιήσετε. Προσπαθείτε, δηλαδή, να δημιουργήσετε στον αγροτικό κόσμο και στους υπόλοιπους Έλληνες πολίτες που μας ακούν ένα αίσθημα συμπάθειας, ότι εμείς δώσαμε μια μάχη, υποστηρίξαμε τα συμφέροντά σας, δεν έχει σημασία που χάσαμε, κάναμε το καθήκον μας. Προσπαθείτε να προκαλέσετε τη συμπάθειά τους όπως ακριβώς κάνει η Κυβέρνηση τώρα φορτώνοντας τις ευθύνες της για το μείζον ζήτημα της δημοκρατίας και της προστασίας των ατομικών δικαιωμάτων στις υποκλοπές σε ξένες δυνάμεις, για να εκμεταλλευτεί τον αντιαμερικανισμό και να συμπαρασταθεί ο ελληνικός λαός της έρημης της Κυβέρνησης που είναι θύμα όλης αυτής της σκευωρίας. 
      Ακριβώς η ίδια τακτική: Μετάθεση των ευθυνών αντί να παρουσιάσετε ένα συγκεκριμένο πολιτικό σχέδιο που αντιμετωπίζει ένα πρόβλημα. Έτσι κι αλλιώς θα υπήρχε πρόβλημα. Θα μπορούσε το πρόβλημα να είναι μικρότερο εάν είχατε διαπραγματευτεί σωστά. 
      Κύριε Υπουργέ και κύριοι της Κυβέρνησης, το ΠΑ.ΣΟ.Κ. θα αναλάβει και άλλες πρωτοβουλίες. Σας το λέμε για να μην εφησυχάσετε ότι θα μείνουμε στη σημερινή συζήτηση. Και πρέπει να απαντήσετε στους τευτλοπαραγωγούς, πρέπει να απαντήσετε στους εργαζόμενους στα εργοστάσια: Ποιο είναι το σχέδιό σας για να λειτουργήσουν τα εργοστάσια για να μην ενταθεί η ανεργία στη βόρεια Ελλάδα  γιατί κλείνουν μια σειρά βιομηχανίες; Ποιο είναι το σχέδιό σας για να έχουν εισόδημα οι τευτλοπαραγωγοί για να μην εγκαταλειφθούν τα χωράφια και ερημώσει η ύπαιθρος; Αν αυτό δεν παρουσιάσετε σύντομα, αν αυτό δεν είναι πρακτικό και υλοποιήσιμο, να είστε σίγουροι -μια και αναφερθήκατε στις εικοσαετίες του ΠΑ.ΣΟ.Κ., που μέσα από τις επανειλημμένες εκλογικές του νίκες επιβεβαίωνε την πολιτική του- ότι εσάς στην πρώτη κρίση ο ελληνικός λαός στις επόμενες εκλογές θα σας καταδικάσει. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Κουτσούκο.
      Το λόγο έχει ο Υπουργός κ. Κοντός.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κυρίες και κύριοι συνάδελφοι, κάθε φορά που συζητάμε μία επερώτηση της Αντιπολίτευσης –την προηγούμενη εβδομάδα συζητήσαμε επερώτηση για τα φράγματα στην Κρήτη και τη διαχείριση των υδάτινων πόρων στην Κρήτη- μας δίνεται η δυνατότητα να κάνουμε και μία αναφορά στα γενικότερα αγροτικά θέματα που αφορούν τον τόπο μας. Και θα μπορούσα να πω πάρα πολλά σ’ αυτά που ειπώθηκαν κυρίως από τον Κοινοβουλευτικό Εκπρόσωπο τον κ. Αργύρη, για τις επιδοτήσεις οι οποίες για πρώτη φορά πληρώνονται με τόσο γρήγορους ρυθμούς.
      Ακόμη, για τις ζημιές των αγροτών που εκτιμώνται για πρώτη φορά κατά τόσο δίκαιο και αντικειμενικό τρόπο και οι αποζημιώσεις πληρώνονται τόσο γρήγορα. Για το κόστος παραγωγής, που για πρώτη φορά γίνεται μια σημαντική προσπάθεια για να μειωθεί. Αυτό το αναγνωρίζουν όλες οι συνεταιριστικές οργανώσεις και οι εκπρόσωποι των αγροτών. Για μια πολύ καλή διαχείριση που γίνεται στα αγροτικά προϊόντα με αποτέλεσμα και οι εμπορικές τιμές σε αρκετά προϊόντα να αυξάνονται και οι εισροές από την Ευρωπαϊκή Ένωση να είναι οι μεγαλύτερες δυνατές. Ακόμη, θα μπορούμε να πούμε για μία στροφή που γίνεται στην ελληνική κτηνοτροφία που είναι ο μεγάλος ασθενής της ελληνικής αγροτικής οικονομίας. Γίνεται μια μεγάλη προσπάθεια για να αναβαθμιστούν τα ποιοτικά προϊόντα στη χώρα μας. 
      Όμως, το θέμα που συζητάμε είναι μείζον. Γι’ αυτό θα περιοριστώ στη συζήτηση για τη ζάχαρη. Ακούγοντας τους συναδέλφους της Αξιωματικής Αντιπολίτευσης να κάνουν κριτική στην Κυβέρνηση τόσο για τη μεταρρύθμιση για τη ζάχαρη όσο και για την τευτλοκαλλιέργεια στη χώρα μας δόθηκε η εντύπωση ότι τεύτλα οι Έλληνες αγρότες ξεκίνησαν να καλλιεργούν στις 8-3-2004 και ότι η Βιομηχανία Ζάχαρης επίσης ξεκίνησε τη λειτουργία της  μετά τις εθνικές εκλογές του Μαρτίου του 2004. 
      Όμως, τα προβλήματα της βιομηχανίας ήταν γνωστά από πολύ πιο πριν, από τον Απρίλιο του 2001 υπάρχει μελέτη της Αγροτικής Τράπεζας...
      ΕΥΑΓΓΕΛΟΣ ΑΡΓΥΡΗΣ: Καταθέστε την. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Θα την καταθέσω, κύριε Αργύρη. 
      Είναι η μελέτη της Αγροτικής Τράπεζας «Πρόγραμμα Διασφάλισης Βιωσιμότητας της Ελληνικής Βιομηχανίας Ζάχαρης». Αυτή η μελέτη έλεγε ότι σήμερα η Ελληνική Βιομηχανία Ζάχαρης παράγει με ένα κόστος κατά 50% ή και υψηλότερο από το εκτιμώμενο μέσο κόστος των χωρών της Ευρωπαϊκής Ένωσης. Η συνεχής μείωση του κόστους από την πλευρά των Ευρωπαίων ανταγωνιστών της, η αναμενόμενη μείωση της τιμής παρέμβασης στη ζάχαρη και η κατάργηση άλλων προστατευτικών μέτρων σε συνδυασμό με τα διαρθρωτικά και χρόνια προβλήματα που αντιμετωπίζει η Ελληνική Βιομηχανία Ζάχαρης, φέρνουν την εταιρεία σε οριακό σημείο σε σχέση με τη μελλοντική της βιωσιμότητα. Όπως φαίνεται και από το γράφημα ένα που απεικονίζει τις αναμενόμενες τάσεις στην παγκόσμια αγορά ζάχαρης η κατάσταση τον Απρίλιο του 2001 για την Ελληνική Βιομηχανία Ζάχαρης δεν είναι μακροχρόνια βιώσιμη. Αυτά έλεγε η μελέτη της GBR που έγινε για λογαριασμό της Αγροτικής Τράπεζας. 
      ΕΥΑΓΓΕΛΟΣ ΑΡΓΥΡΗΣ: Συνεχίστε, συνεχίστε.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Εγώ δεν διέκοψα κανέναν. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Αργύρη. Εσείς θα του πείτε τι θα πει; Θα καταθέσει την έκθεση. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Όσον αφορά τα προτεινόμενα μέτρα, εξετάζοντας το ενδεχόμενο διακοπής λειτουργίας των εργοστασίων Ξάνθης και Σερρών, εξέταση ενδεχομένου διακοπής λειτουργίας...
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Δεν το κλείσαμε.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Δεν το κλείσατε, αλλά κάνατε κάτι άλλο. Το αποδιοργανώσατε. Μειώσατε την καλλιέργεια σε όλη τη Θράκη από εξήντα πέντε χιλιάδες στρέμματα σε τριάντα τρεις χιλιάδες στρέμματα. Αυξήθηκε κατακόρυφα το κόστος παραγωγής του εργοστασίου με αποτέλεσμα να απαξιωθεί το εργοστάσιο της Ξάνθης. Και δεν πήρατε ούτε ένα μέτρο για να στηριχθεί η Βιομηχανία Ζάχαρης, μια εθνική βιομηχανία, ώστε να στηριχθούν και οι τευτλοπαραγωγοί στη χώρα μας. 
      Όσον αφορά τη μεταρρύθμιση, είναι βέβαιο ότι από ελληνικής πλευράς υπήρξε πολύ καλή προετοιμασία. Είναι βέβαιο ότι ο Υπουργός έδωσε μάχη και πολύ σωστά καταψήφισε τον κανονισμό, ο οποίος σαφώς είναι εις βάρος της ελληνικής και της ευρωπαϊκής ζάχαρης. Μ’ αυτήν την ενέργειά του την οποία ουδέποτε τόλμησε να κάνει Υπουργός του ΠΑ.ΣΟ.Κ., έδωσε το στίγμα ότι η ελληνική Κυβέρνηση θα είναι κάθετα αντίθετη σε κάθε ενέργεια, η οποία θίγει τα συμφέροντα των Ελλήνων αγροτών. Το ίδιο κάναμε πρόσφατα με την απόφαση που πήραμε στο θέμα των μεταλλαγμένων. Παράλληλα, ο Έλληνας Υπουργός Αγροτικής Ανάπτυξης και Τροφίμων κινήθηκε –προσέξτε το αυτό- στην ίδια γραμμή με τις συνεταιριστικές και συνδικαλιστικές οργανώσεις των αγροτών, οι οποίες σε προηγούμενη συνάντηση στο Υπουργείο είχαν δηλώσει ξεκάθαρα ότι η ελληνική Κυβέρνηση έπρεπε να καταψηφίσει μεταρρύθμιση, η οποία θα προέβλεπε μειώσεις πάνω από 25%.
      Τα ερωτήματα, όμως, που τίθενται από τους συναδέλφους της Αξιωματικής Αντιπολίτευσης είναι κατά πόσο προετοιμάστηκε επί σειρά ετών η ελληνική τευτλοκαλλιέργεια αλλά και η Ελληνική Βιομηχανία Ζάχαρης, έτσι ώστε να προσαρμοστεί στα δεδομένα, που ήταν βέβαιο ότι θα προκαλέσει η αναθεώρηση της Κ.Α.Π. στην Κ.Ο.Α. της ζάχαρης. 
      Πρόκειται για ερωτήματα που αφορούσαν τα εξής: Τι ενέργειες έγιναν από την προηγούμενη διοίκηση, έτσι ώστε να μειωθεί το κόστος καλλιέργειας των τεύτλων, που στη χώρα μας είναι από τα υψηλότερα στην Ευρωπαϊκή Ένωση. 
      Τι ενέργειες έγιναν για να αυξηθεί η βιομηχανική απόδοση της Ελληνικής Βιομηχανίας Ζάχαρης, η οποία βρίσκεται στην προτελευταία θέση μεταξύ των χωρών της Ευρωπαϊκής Ένωσης. 
      Τι ενέργειες έγιναν επί σειρά ετών ώστε να αυξηθεί η παραγωγικότητα των εργαζομένων στην Ελληνική Βιομηχανία Ζάχαρης που στη χώρα μας είναι από τις χαμηλότερες μεταξύ των χωρών της Ευρωπαϊκής Ένωσης, γιατί η Βιομηχανία Ζάχαρης δεν επέκτεινε τη δραστηριότητά της και σε άλλα προϊόντα, όπως είναι τα βιοκαύσιμα, αλλά περιορίστηκε σε ένα και μοναδικό προϊόν, γιατί δεν έγιναν επί σειρά ετών ουσιαστικές προσπάθειες για τη μείωση του κόστους μεταποίησης, έτσι ώστε να τονωθεί η ανταγωνιστικότητα της Βιομηχανίας. Και μην εκθειάζετε τον κ. Παπαγιάννη, ο οποίος είχε στο μυαλό του πώς θα κλείσει τα εργοστάσια και όχι πώς θα τονώσει την ανταγωνιστικότητα της Βιομηχανίας. 
      Αυτά είναι ερωτήματα που δείχνουν τις μεγάλες ευθύνες των κυβερνήσεων του ΠΑ.ΣΟ.Κ., που ουσιαστικά αποτελούν και την κύρια αιτία των προβλημάτων που δημιουργούνται με το νέο κανονισμό. Πρέπει να παραδεχθείτε ότι βλέπατε το πρόβλημα να έρχεται και δεν κάνατε καμιά ενέργεια για την αντιμετώπισή του επί σειρά ετών. 
      Προκειμένου η νέα διοίκηση να τονώσει τη βιωσιμότητα και την ανταγωνιστικότητα της Ελληνικής Βιομηχανίας Ζάχαρης προχώρησε στη λήψη μιας σειράς μέτρων μείωσης του κόστους παραγωγής και τόνωσης της ανταγωνιστικότητάς της. 
      Συγκεκριμένα, υλοποιεί πρόγραμμα εξοικονόμησης κόστους για τη μείωση συγκεκριμένων συντελεστών, όπως της μισθοδοσίας του προσωπικού που το μείωσε κατά 14,2% σε ετήσιο επίπεδο ή κατά 7.280.000 ευρώ. Ολοκληρώθηκε φέτος επενδυτικό πρόγραμμα ύψους 4,2 εκατομμυρίων ευρώ, που αφορούσε εκσυγχρονισμό των παραγωγικών μονάδων και απέδωσε σημαντική εξοικονόμηση κόστους ύψους συνολικού ποσού 2.400.000 ευρώ σε μία και μόνο χρήση. 
      Θα επιτευχθεί ο στόχος που έθεσε η διοίκηση για μείωση του συνολικού κόστους κατά 7,2% στους επιμέρους συντελεστές, εκτός του συντελεστή των καυσίμων, ο οποίος λόγω της μεγάλης συμμετοχής του στο σύνολο της παραγωγής επηρεάζει αρνητικά τους δείκτες κόστους εξαιτίας της υπέρογκης αύξησης των καυσίμων.
      Για πρώτη φορά δημιουργείται δίκτυο πωλήσεων, διότι δεν υπήρχε ούτε καν εμπορικό τμήμα στην Ελληνική Βιομηχανία Ζάχαρης και καταρτίζεται ένα ολοκληρωμένο σχέδιο βιωσιμότητας της Ελληνικής Βιομηχανίας Ζάχαρης.
      Όσον αφορά το θέμα του αγροτικού εισοδήματος και τις τιμές παραγωγού για την εσοδεία 2006, προβλέπεται ότι η μείωση των συμβατικών τιμών δεν θα οδηγήσει και σε αντίστοιχη, αλλά θα οδηγήσει σε πολύ μικρότερη μείωση του εισοδήματος, αφού μέρος της απώλειας αυτής θα καλυφθεί από τη μη συνδεδεμένη ενίσχυση και θα ληφθούν μέτρα από τη γεωπονική υπηρεσία της Ελληνικής Βιομηχανίας Ζάχαρης, η οποία για πρώτη φορά ακολουθεί επιθετική πολιτική για την αύξηση της στρεμματικής απόδοσης και τη μείωση του κόστους παραγωγής όσον αφορά το κόστος των εισροών. 
      Για την αύξηση των στρεμματικών αποδόσεων, η οποία σταδιακά άρχισε τη χρονιά που μας πέρασε, πρέπει να επισημάνουμε ότι δυστυχώς τα τελευταία είκοσι πέντε χρόνια η στρεμματική αύξηση των αποδόσεων ήταν σχεδόν μηδενική έναντι των τεράστιων αυξήσεων απόδοσης στις χώρες της Ευρωπαϊκής Ένωσης που κυμάνθηκαν από 100% έως 150%. Δεν μπορεί με τέτοιες αποδόσεις να διεκδικούμε υψηλά εισοδήματα, αλλά ούτε και τιμά τη χώρα μας η χαμηλή παραγωγικότητα της γης. 
      Όσον αφορά την απόδοση, τα μέτρα άμεσης εφαρμογής αναφέρονται στη μετατόπιση της μέσης ημερομηνίας συγκομιδής οψιμότερα με μέση ημερήσια αύξηση αποδόσεων 0,7% και στη μείωση των απωλειών μηχανικής συγκομιδής, διότι αυτές οι απώλειες υπολογίζεται ότι ανέρχονται περίπου στο 15%. 
      Όσον αφορά τα μακροχρόνια μέτρα υποστήριξης, αυτά αναφέρονται στην εφαρμογή προγραμμάτων στο πεδίο της γεωργικής πράξης, στη βελτίωση των καλλιεργητικών μέσων και των επεμβάσεων που δεν έχουν γίνει μέχρι τώρα, στη συμβουλευτική λίπανση για την επαρκή θρέψη των φυτών, στην κατευθυνόμενη άρδευση για τη συστηματική καθοδήγηση του αγρότη, στην επιλεκτική συγκομιδή αγρών και στα μέτρα τεχνικής βελτίωσης του καλλιεργητή προς επαγγελματία τευτλοκαλλιεργητή.
      Όσον αφορά τις παρεμβάσεις στα γεωργικά εφόδια, τους σπόρους η Ελληνική Βιομηχανία Ζάχαρης θα διαθέσει σπόρους βελτιωμένης ποιότητας σε τιμές πολύ χαμηλότερες απ’ αυτές της Ευρωπαϊκής Ένωσης.
      Όσον αφορά τα φυτοφάρμακα, εκτεταμένη παρέμβαση στην αγορά με άμεσες προμήθειες φυτοφαρμάκων από την Ελληνική Βιομηχανία Ζάχαρης, μαζικές αγορές θα φέρουν μείωση των τιμών και με εφαρμογές από οργανωμένα συγκροτήματα της Ελληνικής Βιομηχανίας Ζάχαρης.
      Όσον αφορά τα λιπάσματα, παρέμβαση της Ελληνικής Βιομηχανίας Ζάχαρης στη διακίνηση των λιπασμάτων για εξειδικευμένο λίπασμα προς τα ζαχαρότευτλα υψηλότερης αποδοτικότητας χωρίς την επιβάρυνση αγοράς περιττών λιπαντικών μονάδων. 
      Όσον αφορά άλλες χρηματοοικονομικές διευκολύνσεις για σπόρους, φάρμακα, λιπάσματα, αγορά ανταλλακτικά γεωργικών  μηχανημάτων, σπαρτικών, και συγκομιδής. 
      Επειδή ετέθη το θέμα και έγινε ερώτηση στον προγραμματισμό της καλλιέργειας ζαχαρότευτλων κατά το 2006, τη χρονιά που διανύουμε πρέπει να πούμε ότι προβλέπεται να πραγματοποιηθεί σε έκταση τριακοσίων εξήντα πέντε χιλιάδων στρεμμάτων έναντι τετρακοσίων δέκα εννέα χιλιάδων στρεμμάτων το 2005 και τριακοσίων είκοσι εννέα χιλιάδων στρεμμάτων το 2004. Τα στρέμματα αυτά, τα τριακόσια εξήντα πέντε χιλιάδες αφορούν και τα πέντε εργοστάσια της Ελληνικής Βιομηχανίας Ζάχαρης, όπως τη Λάρισα, το Πλατύ Ημαθίας, τις Σέρρες, την Ξάνθη, την Ορεστιάδα με συνολική παραγωγή διακοσίων εξήντα πέντε χιλιάδες έως διακοσίων ογδόντα χιλιάδες τόνους ζάχαρης.
       Ο αριθμός των καλλιεργητών ζαχαρότευτλων κατά το 2006 υπολογίζουν ότι θα είναι από δεκαπέντε χιλιάδες έως δεκαέξι χιλιάδες. Η μείωση των καλλιεργούμενων εκτάσεων κατά το 2006 αποδίδεται στη μεγάλη παραγωγή ζάχαρης κατά την περσινή χρονιά και ως εκ τούτου δεκαπέντε χιλιάδες τόνοι θα μεταφερθούν στην παραγωγή του 2006 και στην αναμενόμενη μείωση της εθνικής ποσόστωσης για το 2006, γεγονός που εξαναγκάζει την Ελληνική Βιομηχανία Ζάχαρης να ακολουθήσει συντηρητική πολιτική ως προς την καλλιεργούμενη έκταση. 
      Από τα ανωτέρω συνάγεται ότι για πρώτη φορά και αυτό είναι σημαντικό γίνεται μια ουσιαστική προσπάθεια για τη  μείωση του κόστους παραγωγής των τεύτλων στη χώρα μας, για την αύξηση των αποδόσεων στο χωράφι και τη μείωση του κόστους παραγωγής στην Ελληνική Βιομηχανία Ζάχαρης.
      Όσον αφορά την παραγωγή βιοκαυσίμων,  γιατί ένα από τα ερωτήματα αναφέρεται στην παραγωγή βιοκαυσίμων και τη δυνατότητα μετατροπής εργοστασίων της Ελληνικής Βιομηχανίας Ζάχαρης σε εργοστάσια παραγωγής βιοκαυσίμων πρέπει να πούμε ότι από την αδράνεια που υπήρχε μέχρι πριν από δύο χρόνια περάσαμε στη δράση και στον τομέα αυτό τα θέματα κινούνται με πολύ γρήγορους ρυθμούς.
       Θεσμικά για να δοθεί η προτεραιότητα στην παραγωγή βιοκαυσίμων από ελληνικές ενεργειακές καλλιέργειες στο ν. 3423 για την εισαγωγή στην ελληνική αγορά των βιοκαυσίμων και των άλλων ανανεώσιμων καυσίμων στο άρθρο 6, παράγραφος 4 αναφέρεται ότι δίνεται κατά προτεραιότητα αποφορολόγηση στις μονάδες οι οποίες έχουν συμβάσεις με Έλληνες αγρότες παραγωγούς ενεργειακών φυτών. 
      Πέραν αυτών η Ελληνική Βιομηχανία Ζάχαρης και το Πανεπιστήμιο ήδη προχωρούν και ολοκληρώνουν τις πιλοτικές τους καλλιέργειες οι οποίες γίνονται για δεύτερη χρονιά με αρκετά ενθαρρυντικά αποτελέσματα.
      Ομάδα εργασίας του Υπουργείου Αγροτικής Ανάπτυξης και Τροφίμων που αποτελείται από καθηγητές πανεπιστημίου, εκπροσώπους του συνδέσμου πετρελαιοειδών και στελέχη του Υπουργείου ολοκλήρωσαν τη διερεύνηση για τις κατάλληλες ενεργειακές καλλιέργειες παραγωγής βιοκαυσίμου στη χώρα μας. Για τη βιοαιθανόλη προτείνεται η καλλιέργεια γλυκού σόργου και αραβοσίτου, για το βιοντίζελ ηλίανθος και ελαιοκράμβη σε ορισμένες περιοχές της χώρας.
      Μεικτό κλιμάκιο στελεχών του Υπουργείου Αγροτικής Ανάπτυξης και της ΠΑ.Σ.Ε.ΓΕ.Σ. επισκέφθηκε πρόσφατα τη Γερμανία και την Ισπανία διερευνώντας την ανάπτυξη παραγωγής βιοκαυσίμων από ενεργειακές καλλιέργειες στις χώρες αυτές.
      Η Ελληνική Βιομηχανία Ζάχαρης έχει αναθέσει τη σύνταξη δύο οικονομοτεχνικών μελετών βιωσιμότητας για τη δημιουργία μονάδων βιοκαυσίμων σε δυο μεγάλους ξένους οίκους οι οποίες μελέτες θα παραδοθούν μέχρι το τέλος του Φεβρουαρίου 2006. 
      Από τα ανωτέρω συνάγεται ότι πολύ γρήγορα θα είμαστε σε θέση να γνωρίζουμε όλες τις προϋποθέσεις παραγωγής βιοκαυσίμων στη χώρα και η διοίκηση της Ελληνικής Βιομηχανίας Ζάχαρης θα λάβει τις ενδεδειγμένες αποφάσεις.
      Τελειώνοντας θέλω να πω ότι η Ελληνική Βιομηχανία Ζάχαρης, που έγινε όχι μόνο για οικονομικούς και κοινωνικούς, αλλά κυρίως για εθνικούς σκοπούς, έχει πάρα πολλά περιθώρια να βελτιώσει τα οικονομικά της. Έχει πάρα πολλά περιθώρια να αναδιοργανωθεί. Έχει πάρα πολλά περιθώρια να συνεχίζει να στηρίζει τους Έλληνες τευτλοκαλλιεργητές.
      Εμείς, ως Υπουργείο Αγροτικής Ανάπτυξης και Τροφίμων, με μεγάλη υπευθυνότητα αντιμετωπίζουμε το θέμα της τευτλοκαλλιέργειας στη χώρα μας. Βλέπουμε πώς μπορούμε να στηρίξουμε και θα στηρίξουμε σ’ αυτό το μεταβατικό στάδιο τους τευτλοκαλλιεργητές. Nα είναι βέβαιοι και οι τευτλοκαλλιεργητές και οι συνάδελφοι ότι γίνεται μια ουσιαστική προσπάθεια. Δημιουργείται αυτό που εσείς λέτε «ένας εθνικός φάκελος», έτσι ώστε  μέσα από συνεχή διάλογο με όλους τους εμπλεκόμενους φορείς να ληφθούν οι κατάλληλες αποφάσεις, για να δώσουμε μια προοπτική και στην τευτλοκαλλιέργεια και στην Ελληνική Βιομηχανία Ζάχαρης.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Αργύρης έχει το λόγο.
      ΕΥΑΓΓΕΛΟΣ ΑΡΓΥΡΗΣ: Τη μελέτη δεν θα την καταθέσετε, κύριε Υπουργέ;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Θα τη φωτοτυπήσω πρώτα. 
      ΠΑΝΑΓΙΩΤΗΣ ΣΓΟΥΡΙΔΗΣ: Υπάρχουν και προτάσεις, όχι μόνο διαπιστώσεις! 
      ΠΡΟΕΔΡΕΥΩΝ (Σωτήρης Χατζηγάκης): Θα το σχολιάσετε, κύριε συνάδελφε. Η δημοκρατία έχει λόγο και αντίλογο. Όταν ο Υπουργός καταθέτει την έκθεση, όστις βούλεται δύναται να σχολιάσει την έκθεση. 
      Ορίστε, κύριε Αργύρη.
      ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, είναι μια ευτυχής συγκυρία ότι και ο Προεδρεύων της Βουλής, αλλά και ο Υπουργός ήταν και την περίοδο 1990-1993. Μόνο που ήταν και ένας κύριος συνεχιστής εκείνης της πολιτικής του 1990-1993. Βέβαια, δεν ήταν τότε Διοικητής της Αγροτικής Τράπεζας ο κ. Μηλιάκος. Ήταν υποδιοικητής υπό τον κ. Κεφαλογιάννη. 
      Ρωτώ, λοιπόν, πώς είναι δυνατόν, κάθε φορά που κυβερνάει η Νέα Δημοκρατία, να κλείνουν τα εργοστάσια της βόρειας Ελλάδας και της Θράκης. Ο κ. Κοντός ήταν στο Νέστο, για να μην κλείσουν τα εργοστάσια πάλι επί Νέας Δημοκρατίας. Τώρα ο κ. Κοντός ξαναέβαλε το χέρι του για να μην κλείσει το εργοστάσιο. Άρα, καταγράφεται στα θετικά του. Όμως, δεν είναι στα θετικά της Νέας Δημοκρατίας!
      ΠΡΟΕΔΡΕΥΩΝ (Σωτήρης Χατζηγάκης): Ποιο εργοστάσιο έκλεισε το 1990-1993; 
      ΠΑΝΑΓΙΩΤΗΣ ΣΓΟΥΡΙΔΗΣ: Αν δεν κλείναμε το Νέστο…
      ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, ξέρετε πολύ καλά ότι εμείς τότε κλείναμε τους δρόμους όχι για τη λογική «όλα τα κιλά, όλα τα λεφτά», αλλά για να μην κλείνουν εργοστάσια που πρόσφεραν τεράστιο αναπτυξιακό μέγεθος και μάλιστα σε ευαίσθητες περιοχές, όπως …
      ΠΡΟΕΔΡΕΥΩΝ (Σωτήρης Χατζηγάκης): Κύριε Αργύρη, κρατώ λίγο το χρόνο, αν μου επιτρέπετε. 
      Την περίοδο εκείνη δεν έγινε ούτε ένα συλλαλητήριο! Θα το θυμάστε και εσείς. Ούτε έκλεισαν δρόμοι ούτε τίποτα! Μιλάω για την περίοδο στην οποία αναφέρθηκε, κάνοντας μνεία στο πρόσωπο του Προεδρεύοντος. Έτσι δεν είναι κύριε συνάδελφε;
      ΕΥΑΓΓΕΛΟΣ ΑΡΓΥΡΗΣ: Εσείς της Νέας Δημοκρατίας λειτουργείτε στη λογική ότι το παρελθόν ξεχνιέται, αλλά δυστυχώς το παρελθόν της Νέας Δημοκρατίας δεν μπορεί να ξεχαστεί. Ούτε οι πολιτικές που υπήρξαν τότε. Γιατί τώρα συνεχίζονται αυτές οι πολιτικές.
      Πάμε τώρα στην ερώτησή μας. Εμείς, κύριε Υφυπουργέ, δεν λέμε ότι ο Υπουργός σας δεν έδωσε μάχη στις Βρυξέλλες. Εμείς είπαμε ότι έδωσε μάχη. Όμως, δεν λέτε το απλό πράγμα: ότι έχασε τη μάχη. Δεν θέλαμε  να πάει να δώσει μάχη. Θέλαμε να δώσει μάχη και να κερδίσει κάτι η χώρα! Γι’ αυτό σας επερωτάμε σήμερα. Γιατί ακριβώς δεν φέρατε τίποτα στη χώρα! 
      Όταν φθάνω στο σημείο να λέω ότι δεν ψηφίζω, σημαίνει ότι αντιστέκομαι για όφελος της χώρας. Πώς είναι δυνατόν εσείς, κύριε Υπουργέ, να καταλάβατε ακριβώς τι συνέβη, όταν στην πρώτη διαπραγμάτευση του Γερμανού Επιτρόπου σας έλεγε μείωση κατά 33% στην τιμή των τεύτλων και 27% στην τιμή της ζάχαρης; 
      Αφού μπλοκάρατε τότε τη διαδικασία, γιατί είπατε ότι σας έλεγε κάτι διαφορετικό η ΠΑ.Σ.Ε.ΓΕ.Σ. και η κ. Μπατζελή; Γιατί φθάσαμε στο σημείο να είναι 39% η μείωση στην τιμή των τεύτλων και 42% η δεύτερη πρόταση μετά το μπλοκάρισμα της απόφασής σας; Γιατί οι άλλοι φρόντισαν να υπάρξει διαπραγμάτευση για τον εαυτό τους, ενώ εσείς δεν το φροντίσατε, αυτό για το οποίο σας κατηγόρησε ο εισηγητής μας κ. Παπαγεωργίου. Όλοι οι  άλλοι κάτι πήραν. Γι’ αυτό και άφησαν να γίνει διαπραγμάτευση στις καινούργιες υψηλές μειώσεις, που εσείς κόπτεστε εδώ ότι δεν ψηφίσατε. 
      Γι’ αυτό, λοιπόν, πρέπει να απαντήσετε γιατί ακριβώς κάνατε αυτό το πράγμα. Και βέβαια, αν δεν το απαντήσετε εσείς, έχει απαντηθεί από μόνο του και καταγράφεται στους τευτλοπαραγωγούς και στη συνέχεια στα εργοστάσια.
      Ομολογήσατε σήμερα, κύριε Υπουργέ, ότι θα τα κλείσετε τα εργοστάσια. Γιατί εσείς ομολογείτε ότι θα τα κλείσετε τα εργοστάσια με την τακτική την οποία ακολουθείτε. Κι εγώ θέλω να ρωτήσω τον κ. Κοντό γιατί χαίρεται σήμερα, που δεν έκλεισε το εργοστάσιο. Γιατί αν πράγματι ακολουθούσε, όπως λέει, τη μελέτη της ΝΤΙΛΟΪΤ, θα έπρεπε να κλείσει το εργοστάσιο. Πότε λέτε αλήθεια, πότε λέτε ψέματα; Πότε λέτε, δηλαδή, κάτι που συνάδει και έχει συνέχεια με τη βιωσιμότητα των εργοστασίων;
      Και επικαλείστε τη δική μας μελέτη του 2001, της Αγροτικής Τράπεζας. Αλλά αυτή έκανε τη διαπίστωση, για να προχωρήσει σε μια σειρά από μέτρα. Γιατί εσείς είπατε ότι μειώσαμε την τευτλοκαλλιέργεια. Φέραμε ισορροπία, κύριε Υπουργέ, μεταξύ καλλιέργειας, μεταποίησης και εισοδήματος παραγωγού, αυτό, δηλαδή, που δεν ξέρετε να κάνετε εσείς.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Μόνο σε ένα εργοστάσιο και πήγατε να το κλείσετε.
      ΕΥΑΓΓΕΛΟΣ ΑΡΓΥΡΗΣ: Στο σύνολο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Γιατί πήγατε να το κλείσετε. Γι’ αυτό.
      ΕΥΑΓΓΕΛΟΣ ΑΡΓΥΡΗΣ: Στο σύνολο, κύριε Υπουργέ, στο σύνολο.
      Άρα, υπήρχε από τη μια μεριά η καλλιέργεια και από την άλλη μεριά τι δυνατότητα είχε η μεταποίηση για να μπορεί να πουλάει τη ζάχαρη.
      Δεύτερον, πώς να κάνετε σήμερα συμβόλαια; Τα αποθέματα, τα οποία έχετε ήδη στα δύο χρόνια που έχετε την ευθύνη της διοίκησης, σας απαγορεύουν ακόμη να κάνετε και τα συμβόλαια. Γιατί είστε γεμάτοι από αποθέματα των προηγούμενων χρόνων. Τι μας λέτε εδώ για πωλήσεις, ότι δεν υπήρχαν πωλήσεις; Πώς είναι δυνατόν να μην υπήρχαν πωλήσεις και να μην είχε αποθέματα η ζάχαρη και να είχε εκσυγχρονίσει και τα εργοστάσιά της, για να γίνουν ανταγωνιστικά; Γιατί απλώς είχαμε προβλέψει ότι τα πράγματα στη ζάχαρη θα είχαν μια δύσκολη εξέλιξη.
      Πάμε τώρα σε κάποια άλλα ζητήματα, τα οποία σας είπαμε και πριν. Εμείς σας ρωτήσαμε, κύριε Υπουργέ, για συγκεκριμένα πράγματα. Περιγράψαμε ότι δεν μπορείτε να παρακολουθήσετε τι ακριβώς συμβαίνει σήμερα παγκόσμια και από το νέο παραγωγικό καταμερισμό. Δεν έχετε πάρει χαμπάρι τι ακριβώς γίνεται. Δεν έχετε πάρει χαμπάρι τι λένε οι οργανισμοί για τις νέες τάσεις που υπάρχουν στον αγροτοδιατροφικό τομέα, δηλαδή, ότι τα τρόφιμα κερδίζουν έδαφος καθημερινά.
      Και δεν έχετε δώσει έναν προγραμματισμό στη χώρα. Γιατί τυχαίνει να είστε Κυβέρνηση σήμερα, μετά απ’ αυτές τις μεγάλες αλλαγές. Και δεν πρέπει εσείς, κύριε Κοντέ, να επικαλείστε ότι δεν κάναμε τίποτα, γιατί ξέρετε πολύ καλά ότι ό,τι και να είχαμε κάνει τα προηγούμενα χρόνια έχει ανατραπεί, όλος αυτός ο παραγωγικός ιστός. Και έχουμε σήμερα νέα δεδομένα. Σε αυτά τα νέα δεδομένα, που στηρίζεται η παραγωγή ποιοτικών τροφίμων, εσείς δεν κάνετε τίποτα. Κανένα από τα προγράμματα που μπορεί να ενισχύσουν την ποιοτική γεωργία δεν έχει όχι μόνο απορρόφηση, αλλά ούτε κατεύθυνση.
      Ο παραγωγός βρίσκεται σήμερα στην ανασφάλεια, γιατί δεν ξέρει τι να κάνει. Να παράγει, να φύγει από το επάγγελμα, να κάνει μεταποίηση; Δεν ξέρει ακριβώς. Δεν του έχετε δώσει κατεύθυνση. Δεν είπαμε ούτε να πουλήσετε τα προϊόντα ούτε να του πείτε τίποτε άλλο παραπάνω. Ο καταναλωτής του έχει πει τι ακριβώς θα παράγει. Αλλά εσείς, ενώ έχετε τη δυνατότητα να δημιουργήσετε υποδομές, δεν δίνετε κατεύθυνση γι’ αυτήν τη συγκεκριμένη παραγωγή ποιοτικών προϊόντων.
      Και πάμε σε δύο άλλα πράγματα. Σας ρωτήσαμε προηγουμένως και τα περάσατε έτσι. Σας ρωτήσαμε απλά πράγματα, για τις επιδοτήσεις. Τις δίνετε με συμβατό τρόπο τις επιδοτήσεις; Δεν τις δίνετε γρήγορα, αλλά και αυτές που δίνετε, τις δίνετε με συμβατό τρόπο ή τις δίνετε εξωσυμβατικά; Είναι απλό το ερώτημα. Απαντήστε.
      Μη μας βάζετε απέναντι στους παραγωγούς, αν δίνουμε ή δεν δίνουμε. Γιατί αν σε έναν παραγωγό πρέπει να δώσεις χρήματα από το σωστό ταμείο και του δίνεις από άλλο ταμείο, από ανικανότητα της Κυβέρνησης, γιατί δεν μπορεί να τα δώσει με το συμβατό τρόπο, αυτό χρεώνει τον Έλληνα φορολογούμενο, κάποια στιγμή που θα χρειαστεί να πληρώσει το κόστος.
      Και επίσης σας είπαμε και κάτι άλλο για τις αποζημιώσεις. Για πείτε μου λίγο για τις αποζημιώσεις…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αυτά να τα πείτε στην Κρήτη.
      ΕΥΑΓΓΕΛΟΣ ΑΡΓΥΡΗΣ: Εμείς σας λέμε από δω, από αυτό το Βήμα, ότι η νέα Ολυμπιακή θα είναι ο ΕΛ.Γ.Α.. Γιατί δεν φροντίζετε για τα έσοδα, παρά μόνο για τα έξοδα, για να κάνετε μικροπολιτική. Γιατί ο ΕΛ.Γ.Α. είναι βασικό εργαλείο, για να υπερασπίζεται τον αγρότη από τις μεγάλες θεομηνίες που συμβαίνουν και από τις ζημιές, οι οποίες αυτήν τη στιγμή επαναλαμβάνονται κάθε χρόνο και δημιουργούν τεράστιο πρόβλημα. Θα είναι με την πολιτική σας, η νέα Ολυμπιακή.
      Πάμε τώρα στο κόστος παραγωγής. Σας είπαμε, κύριε Υπουργέ, αν έχετε κάποιο στοιχείο να μας πείτε. Παρουσιάσατε εδώ κανένα στοιχείο; Μας διαβάσατε ωραία πράγματα εδώ ότι θα κάνετε. Πείτε μας απλά πράγματα. Έχετε μειώσει πουθενά το κόστος; Το μειώσατε στο πετρέλαιο; Φταίει η διεθνής συγκυρία, δεν το μειώσατε ούτε κάνατε τίποτα παραπάνω για τους παραγωγούς.
      Μειώσατε το Φ.Π.Α.; Φταίει η προηγούμενη κυβέρνηση, γιατί δεν το πήγε 8%. Εσείς το πήγατε 19%. Μειώσατε τα φυτοφάρμακα, τα λιπάσματα; Υπάρχει καμία εισροή στη γεωργία σήμερα που είναι μειωμένη; Μπορείτε σήμερα να λέτε ότι εμείς μειώσαμε το κόστος παραγωγής; Εσείς ερχόσασταν εδώ και μας λέγατε να παραιτηθούμε, γιατί οι αγρότες και η περιφέρεια στενάζει, όταν δίναμε επίδομα θέρμανσης και με τη μισή τιμή που έχει το πετρέλαιο σήμερα. Και σας λέγαμε αυτό που σας είπα πριν για τις συντάξεις των αγροτών: είκοσι χρόνια χρειάζεται για να φθάσετε τη σύνταξη 330 ευρώ με 12 ευρώ κάθε δύο χρόνια. Θα απαντήσετε σ’ αυτά τα πράγματα; Γιατί, κύριοι Υπουργοί, είναι γνωστό ότι η μισή αλήθεια είναι συνήθως το μεγαλύτερο ψέμα. Και βέβαια εσείς έχετε μία μαεστρία στο να μπορείτε να αναπαράγετε πολύ εύκολα τα ψέματα. Αλλά τώρα πλέον δεν έχετε απλά μέλλον ότι θα έρθετε στην κυβέρνηση, έχετε και παρελθόν και θα πρέπει να ξέρετε ότι το παρελθόν κάθε κυβέρνησης είναι τέσσερα χρόνια. Όταν εμείς, λοιπόν, έχουμε είκοσι χρόνια στην κυβέρνηση, πηγαίναμε στην τετραετία στον ελληνικό λαό, επιβεβαίωνε την προηγούμενη τετραετία και μας ενέκρινε πάλι την πολιτική μας για άλλη μια τετραετία. Όταν δεν μας την ενέκρινε και μας πήγε στην Αντιπολίτευση, είμαστε εδώ για να παίξουμε αυτό το ρόλο που μας έδωσε. Εσείς δεν παίζετε το ρόλο που σας έδωσε ο ελληνικός λαός, δεν παίζετε το ρόλο του κυβερνήτη, εσείς για όλα λέτε ότι φταίνε οι προηγούμενοι. 
      Το αποκορύφωμα είναι αυτό που σας είπε ο κ. Χατζημιχάλης με τους τρεις Υπουργούς που απολογούνταν για τις υποκλοπές. Κάνατε που κάνατε υποκλοπές, γινόντουσαν που γινόντουσαν, αν είχαν  υποκλέψει και την κ. Μπαντζελή ή από κάπου αλλού, θα ξέρατε και τι να κάνετε, γιατί τώρα δεν ξέρετε τι να κάνετε. Το ρολόι για σας δεν έχει μπροστά. Σας είπα και την άλλη φορά ότι είστε σε ένα όχημα που μονίμως έχετε την όπισθεν. Τώρα τα αυτοκίνητα έχουν φθάσει να έχουν έξι ταχύτητες και έχουν και άλλη μία επτά, εσείς μόνιμα στην όπισθεν είστε, κύριε Υπουργέ. Γι’ αυτό, λοιπόν, για να μην ξαναζήσουμε ούτε το φιάσκο της χαμένης γαλοπούλας που έχουμε γίνει περίγελος όχι μόνο στην Ελλάδα, παντού, έχουμε γεμίσει τις επιθεωρήσεις όλων των θεάτρων, πρέπει να αλλάξετε τακτική, γιατί  όποτε και να γίνουν εκλογές, είναι σίγουρο ότι ο λαός θα σας ξαναστείλει εκεί που χρόνια ήσασταν, στην αντιπολίτευση. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Κηρύσσεται περαιωμένη η συζήτηση επί της υπ’ αριθμόν 35/14-12-2005 επερώτησης Βουλευτών του ΠΑ.ΣΟ.Κ. προς τον Υπουργό Αγροτικής Ανάπτυξης και Τροφίμων, σχετικά με την τευτλοπαραγωγή και την Ελληνική Βιομηχανία Ζάχαρης. 
      Κύριοι συνάδελφοι, έχουν διανεμηθεί τα Πρακτικά των συνεδριάσεων της Τετάρτης 18 Ιανουαρίου 2006 και της Δευτέρας 23 Ιανουαρίου 2006 και παρακαλώ το Σώμα για την επικύρωσή τους. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά των συνεδριάσεων της Τετάρτης 18 Ιανουαρίου 2006 και της Δευτέρας 23 Ιανουαρίου 2006 επικυρώθηκαν. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 21.50΄ λύεται η συνεδρίαση για αύριο ημέρα Τρίτη 7 Φεβρουαρίου 2006 και ώρα 18.00΄ με αντικείμενο εργασιών του Σώματος: α) κοινοβουλευτικός έλεγχος, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
      Η  ΠΡΟΕΔΡΟΣ                                                                  ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 06-02-02066	ΣΕΛ. 2

