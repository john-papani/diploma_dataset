      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Γ΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2003
ΣΥΝΕΔΡΙΑΣΗ ΙΗ΄
Τρίτη 19 Αυγούστου 2003
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Συζήτηση και ψηφοφορία επί του θέματος που ετέθη από την Νέα Δημοκρατία, περί αντισυνταγματικότητας του σχεδίου νόμου του Υπουργείου Δημόσιας Τάξης:«Ρύθμιση θεμάτων συνοριακών φυλάκων και ειδικών φρουρών και άλλες διατάξεις», σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί τη ς αρχής, των άρθρων και του συνόλου του σχεδίου νόμου του Υπουργείου Εθνικής Άμυνας: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Κροατίας για τη συμμετοχή κροατικού προσωπικού στο Πολυεθνικό Κέντρο Εκπαίδευσης Επιχειρήσεων Υποστήριξης της Ειρήνης (Π.Κ.Ε.Ε.Υ.Ε.)», σελ.
2. Συζήτηση και ψήφιση επί της αρχής του σχεδίου νόμου του Υπουργείου Δημόσιας Τάξης: «Ρύθμιση θεμάτων συνοριακών φυλάκων και εδικών φρουρών και άλλες διατάξεις», σελ.
3.Κατάθεση Σχεδίου Νόμου:
Οι Υπουργοί Εθνικής Άμυνας, Οικονομίας και Οικονομικών, Εσωτερικών, Δημόσιας Διοίκησης, και Αποκέντρωσης, Εθνικής Παιδείας και Θρησκευμάτων και Δικαιοσύνης, κατέθεσαν σχέδιο νόμου «Ανώτατα Στρατιωτικά Εκπαιδευτικά Ιδρύματα (Α.Σ.Ε.Ι.)», σελ.
ΟΜΙΛΗΤΕΣ
Α. Επί της πρότασης της Νέας Δημοκρατίας περί αντισυνταγματικότητας:
ΠΑΠΑΓΕΩΡΓΙΟΥ Γ., σελ.
ΤΣΙΠΡΑΣ Β., σελ.
ΦΛΩΡΙΔΗΣ Γ., σελ.
Β. Επί του σχεδίου νόμου του Υπουργείου Δημόσιας Τάξης:
ΑΓΓΕΛΗΣ Α., σελ.
ΓΕΙΤΟΝΑΣ Κ., σελ.
ΓΚΑΤΖΗΣ Ν., σελ.
ΚΑΛΑΝΤΖΑΚΟΥ Σ., σελ.
ΚΑΛΑΦΑΤΗΣ ΣΤ., σελ.
ΚΑΡΑΣΜΑΝΗΣ Γ., σελ.
ΚΑΡΑΤΖΑΦΕΡΗΣ Γ., σελ.
ΚΙΛΤΙΔΗΣ Κ., σελ.
ΚΟΥΒΕΛΗΣ Φ., σελ.
ΜΑΝΤΟΥΒΑΛΟΣ Π., σελ.
ΝΕΡΑΝΤΖΗΣ Α., σελ.
ΠΑΠΑΘΕΜΕΛΗΣ Σ., σελ.
ΣΓΟΥΡΙΔΗΣ Π., σελ.
ΣΠΥΡΙΟΥΝΗΣ Κ., σελ.
ΣΠΥΡΟΥ Σ., σελ.
ΣΤΟΛΙΔΗΣ Σ., σελ.
ΤΖΑΜΤΖΗΣ Ι., σελ.
ΤΣΕΡΤΙΚΙΔΗΣ Π., σελ.
ΤΣΙΟΓΚΑΣ Δ., σελ.
ΤΣΙΟΚΑΣ Θ., σελ.
ΦΛΩΡΙΔΗΣ Γ., σελ.
ΦΛΩΡΙΝΗΣ Α., σελ.
      
      ΠΡΑΚΤΙΚΑ  ΒΟΥΛΗΣ
      Ι’  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ’
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2003
      ΣΥΝΕΔΡΙΑΣΗ  ΙΗ’
      Τρίτη 19 Αυγούστου 2003
      Αθήνα, σήμερα στις 19 Αυγούστου 2003, ημέρα Τρίτη και ώρα 18.58’ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β΄ σύνθεση) για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
      Κύριοι συνάδελφοι, σας εύχομαι καλό χειμώνα.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 31-7-2003 εξουσιοδότηση του Τμήματος επικυρώθηκαν με ευθύνη του Προεδρείου τα Πρακτικά της ΙΖ' συνεδριάσεώς του, της 31ης Ιουλίου 2003, σε ό,τι αφορά την ψήφιση στο σύνολο: 1) του σχεδίου νόμου: «Μερική απασχόληση και υπηρεσίες κοινωνικού χαρακτήρα» και 2) της πρότασης νόμου: «Ίδρυση ΕΘΝΙΚΟΥ ΙΔΡΥΜΑΤΟΣ ΜΕΛΕΤΩΝ ΘΕΟΔΩΡΟΣ ΚΟΛΟΚΟΤΡΩΝΗΣ «Ο ΓΕΡΟΣ ΤΟΥ ΜΟΡΙΑ»» και ρύθμιση συναφών θεμάτων».
      Παρακαλείται ο κύριος Γραμματέας να ανακοινώσει τις αναφορές προς το Τμήμα.
      (Ανακοινώνονται προς το Τμήμα από τον κ. Σωτήριο Στολίδη, Βουλευτή Ξάνθης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1)  Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Σωματείο Αλιέων Νομού Χίου «Οι Δώδεκα Απόστολοι» ζητεί να σταματήσει η εισαγωγή αλιευμάτων από την Τουρκία.
      2)  Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Δήμος Αμπελακίων Σαλαμίνας ζητεί οικονομική ενίσχυση για να λάβει μέτρα προστασίας των δασικών του εκτάσεων.
      3)  Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία το Τμήμα Δυτικής Κρήτης του Τεχνικού Επιμελητηρίου Ελλάδας ζητεί την ολοκλήρωση της κατασκευής του Βόρειου οδικού άξονα της Κρήτης.
      4)  Ο Βουλευτής Αθηνών κ. ΘΕΟΔΩΡΟΣ ΚΑΤΣΑΝΕΒΑΣ κατέθεσε αναφορά με την οποία ο Δήμος Νέας Ερυθραίας Αττικής ζητεί την άμεση κατασκευή του προαστιακού σιδηροδρόμου προς τα βόρεια τμήματα της Αττικής.
      5)  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Ναυτικός Όμιλος Αγίου Νικολάου ζητεί να του καταβληθούν επιχορηγήσεις που εκκρεμούν από το 2001.
      6)  Ο Γ΄ Αντιπρόεδρος της Βουλής και Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμος Λαυρεωτικής Αττικής ζητεί να μην επιτραπεί η εγκατάσταση δεξαμενών πετρελαίου στο λιμάνι του Λαυρίου.
      7)  Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Ένωση Ελλήνων Παραγωγών Ηχογραφημάτων ζητεί τη λήψη μέτρων κατά την παράνομης πώλησης CD.
      8)  Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία η Πανελλήνια Ένωση Φαρμακοβιομηχανίας, προτείνει σύστημα ουσιωδώς ομοίων φαρμάκων.
      9)  Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Επιμελητήριο Δράμας ζητεί να μην ιδρυθούν Κέντρα εξυπηρέτησης επιχειρηματιών με αρμοδιότητες που ανήκουν στα Επιμελητήρια.
      10)  Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Ευάγγελος Ωραιόπουλος ζητεί να του καταβληθούν τα έξοδα κηδείας της συζύγου του από τον ΟΓΑ.
      11)  Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Σύλλογος Πασχόντων και Φίλων αυτών που πάσχουν από μεσογειακή αναιμία Καλαμάτας Μεσσηνίας ζητεί την αναβάθμιση της ιατρικής βοήθειας που προσφέρεται στους πάσχοντες από μεσογειακή αναιμία, από το Γενικό Νομαρχιακό Νοσοκομείο Καλαμάτας.
      12)  Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Ημαθίας ζητεί την οικονομική στήριξη της Τοπικής Αυτοδιοίκησης.
      13)  Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η κυρία Χαρίκλεια Τσιάτσιου, τοπογράφος και ΑμΕΑ ζητεί την επίλυση προβλήματός της με τον ΟΑΕΔ.
      14)  Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμος Αργιθέας Καρδίτσας ζητεί έκτακτη οικονομική ενίσχυση.
      15)  Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμος Μουζακίου Καρδίτσας ζητεί οικονομική ενίσχυση για να αντιμετωπίσει ζημιές που προκλήθηκαν στην περιοχή του από έντονα καιρικά φαινόμενα.
      16)  Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί την απλούστευση των διαδικασιών επιστροφής του ΦΠΑ σε εξαγωγικές επιχειρήσεις.
      17)  Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Δήμος Αγίου Γεωργίου Κέρκυρας ζητεί την επισκευή και ανακαίνιση του σχολικού κτιρίου του.
      18)  Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία το Εργατοϋπαλληλικό Κέντρο Κέρκυρας διαμαρτύρεται για τη χρησιμοποίηση αλλοδαπών σε θέσεις αποκλειστικών νοσοκόμων από το νοσοκομείο της Κέρκυρας.
      19)  Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Δήμος Παλαιοκαστριτών Κέρκυρας ζητεί τη συντήρηση και ανάδειξη βυζαντινού μνημείου της περιοχής του.
      20)  Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Δήμος Κολυμβαρίου Χανίων ζητεί τη χρηματοδότηση της κατασκευής αθλητικών εγκαταστάσεων.
      21)  Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία η Ένωση Α.Σ. Σελίνου ζητεί το πράσινο πιστοποιητικό να χορηγείται μόνον στους αγρότες.
      22)  Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο κ. Νικόλαος Μαλανδράκης, κάτοικος Χανίων, ζητεί να λαμβάνουν αποζημιώσεις και οι αγρότες με εξωαγροτικά εισοδήματα.
      23)  Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία η Παγκρήτια Ένωση Συνταξιούχων ΔΕΗ ζητεί την αύξηση των συντάξεων των συνταξιούχων της ΔΕΗ.
      24)  Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Σωματείο Μακαρονοτεχνιτών Πειραιώς – Αθηνών διαμαρτύρεται για τις εκβιαστικές απολύσεις 14 εργαζομένων και ζητούν την άμεση ακύρωση των παράνομων απολύσεων.
      25)  Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Δήμαρχος Κερατέας Αττικής διαμαρτύρεται για την δέσμευση 120.000 στρεμ. ιδιόκτητων εκτάσεων στη Λαυρεωτική και ζητεί την ένταξη στη ζώνη Γ όλων των περιοχών.
      26)  Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Δήμαρχος και Μαζικοί Φορείς της Ελευσίνας ζητούν τη λήψη μέτρων για την αναβάθμιση της λειτουργίας του Θριάσιου Νοσοκομείου και του Λάτσιου Κέντρου Εγκαυμάτων.
      27)  Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμαρχος Μουζακίου Καρδίτσας ζητεί την εκτέλεση έργων ύδρευσης, αποχέτευσης κ.λπ. στο Δήμο του.
      28)  Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμαρχος Μουζακίου Καρδίτσας ζητεί τη χορήγηση πίστωσης για την εξόφληση χρεών δύο πρώην Κοινοτήτων του Δήμου του προς την ΑΤΕ.
      29)  Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία η Πανηπειρωτική Ένωση Βλάχων και Φίλων αυτών ζητεί τη χορήγηση οικονομικής ενίσχυσης για την αγορά παραδοσιακών στολών του χορευτικού συγκροτήματός της κ.λπ.
      30)  Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία η Διεύθυνση Πρωτοβάθμιας Εκπαίδευσης Πιερίας ζητεί την ίδρυση και λειτουργία Καλλιτεχνικού Σχολείου στην Πιερία.
      31)  Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία το Νομαρχιακό Συμβούλιο Μεσσηνίας ζητεί την καταβολή αποζημίωσης στους κατοίκους του Νομού του που υπέστησαν ζημιές τον προηγούμενο Μάρτιο από τον τυφώνα.
      32)  Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ με αναφορά του διαμαρτύρεται για τη διαδικασία πρόσληψης υπαλλήλων σύμφωνα με το άρθρο 9 του Ν. 2643/98.
      33)  Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Εμπορικός και Βιοτεχνικός Σύλλογος Παλλήνης Αττικής «Η ΠΡΟΟΔΟΣ» ζητεί την άμεση ολοκλήρωση της κατασκευής της Λεωφόρου Μαραθώνος.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 277/2-7-03 ερώτηση του Βουλευτή κ. Σταύρου Παπαδόπουλου δόθηκε με το υπ’ αριθμ. 90022/1631/372/25-07-2003 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην υπ’ αριθ. 277/2-7-03 ερώτηση, που κατέθεσε στη Βουλή ο Βουλευτής κ. Σταύρος Παπαδόπουλος, σχετικά με τα προβλήματα των απασχολούμενων αλλοδαπών στην αγροτική οικονομία, όσον αφορά τη χορήγηση άδειας παραμονής, σας γνωρίζουμε τα εξής:
      Το Υπουργείο μας, με σκοπό την απλούστευση των απαιτούμενων διαδικασιών για τη λήψη άδειας παραμονής και γενικά τη διευκόλυνση των αλλοδαπών εργαζομένων στις γεωργικές εργασίες, με τα αριθ. Φ10034/16155/823/15-7-2003 και 11721/279/13-5-2003 έγγραφα προς το Υπουργείο Εσωτερικών Δημόσιας Διοίκησης και Αποκέντρωσης, που είναι αρμόδιο για την χορήγηση αδειών παραμονής, πρότεινε όπως, αντί της απαιτούμενης εκ του νόμου βεβαίωσης ασφάλισης στον ΟΓΑ του απασχολούμενου αλλοδαπού στην αγροτική οικονομία, προκειμένου να εκδοθεί ή να ανανεωθεί η άδεια παραμονής τους στην Ελλάδα, να γίνεται δεκτή η υποβολή επικυρωμένου φωτοαντιγράφου της αίτησης δελτίου απογραφής του στον ΟΓΑ, πρόσφατα επικυρωμένου.
      Με αυτόν τον τρόπο επιτυγχάνεται κατά πολύ η συντόμευση των διαδικασιών έκδοσης της άδειας παραμονής των αλλοδαπών αυτών στη χώρα μας, δεδομένου ότι για τη χορήγηση της βεβαίωσης ασφάλισης απαιτείτο μεγάλο χρονικό διάστημα, προκειμένου να ελεγχθούν και να προσκομισθούν τα σχετικά δικαιολογητικά και λοιπά στοιχεία.
      Όσον αφορά τη θεώρηση βιβλιαρίων ασθενείας των αλλοδαπών των οποίων η ισχύς έληξε στις 30-6-2003 (ημερομηνία λήξης της παραμονής τους) παρατείνεται η ισχύς τους μέχρι 31-10-2003 με την προϋπόθεση ότι έχουν εξοφλήσει τις ληξιπρόθεσμες εισφορές τους και εφόσον προσκομίσουν όλα τα απαιτούμενα δικαιολογητικά.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      2. Στις με αριθμό 474/4-7-03 και 488/53/7.7.03 ερώτηση και ΑΚΕ των Βουλευτών κ. Εμμανούηλ  Φραγκιαδουλάκη και Αθανασίου Γιαννόπουλου δόθηκε με το υπ’ αριθμ. 66103/21-7-03 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στις με αριθμό 474/4.7.03 και 488/53/7.7.03 ερώτηση και ΑΚΕ που κατατέθηκαν στη Βουλή από τους Boυλευτές κυρίους M. Φραγκιαδoυλάκη και Α. Γιαννόπουλο, αναφορικά με την λειτουργία των κλινικών Καρδιοχειρουργικής- Νευροχειρουργικής του ΠΑ.Γ.Ν. Ηρακλείου, αλλά και γενικότερα σχετικά με την αναβάθμιση των υπηρεσιών Υγείας στο Νομό Ηρακλείου, προβλέπεται η υλοποίηση των ακόλουθων έργων: 
      1. Προσθήκη 4ου oρόφου στο κτίριο Κλινικών Β' και Προμήθεια-Εγκατάσταση Ιατρικού Εξοπλισμού για τη στέγαση και λειτουργία της Καρδιοχειρουργικής Κλινικής του Π.Γ.Ν. Ηρακλείου, προϋπολογισμού 5.150.000€.
      Το έργο χρηματοδοτείται από πόρους του Ε.Π. «ΥΓΕΙΑ-ΠΡΟΝΟΙΑ», Γ΄ Κ.Π.Σ. και ήδη εκδόθηκε απόφαση ένταξης πράξης με αριθμό 3319/26.6.03.
      Σύμφωνα με το χρονοδιάγραμμα, η υλοποίηση του έργου προβλέπεται από 01/01/2004 έως 30/10/2005.
      2. Αναβάθμιση επέκταση και εξοπλισμός Τ.Ε.Π. του Π.Γ.Ν. Ηρακλείου, προϋπολογισμού 500.000€.
      Υπάρχει διασφαλισμένη χρηματοδότηση από Εθνικούς Πόρους (Π.Δ.Ε., αριθμός έργου 2002ΣΕ19150019).
      3.Προμήθεια Βιοΐατρικού Εξοπλισμού του Π.Γ.Ν. Ηρακλείου, προϋπολογισμού 4.402.000 €.
      Το έργο χρηματοδοτείται από πόρους του ΠΕΠ «ΥΓΕΙΑ-ΠΡΟΝΟΙΑ», Γ΄ Κ.Π.Σ. και είναι ενταγμένο στο Π.Δ.Ε. (αριθμός έργου 2001 ΕΠ00230009).
      Σύμφωνα με το χρονοδιάγραμμα, το έργο προβλέπεται να ολοκληρωθεί τον Μάιο του 2004.
      4. Αναβάθμιση Μαγνητικού Τομογράφου του Π.Γ.Ν. Ηρακλείου, προϋπολογισμού 650.000 €.
      Υπάρχει διασφαλισμένη χρηματοδότηση από Εθνικούς Πόρους (Π.Δ.Ε., αριθμός έργου 2002ΣΕ19100019).
      Σύμφωνα με το χρονοδιάγραμμα, το έργο προβλέπεται να ολοκληρωθεί τον Δεκέμβριο του 2003.
      5. Προμήθεια Ιατροτεχνολογικού Εξοπλισμού του Π.Γ.Ν. Ηρακλείου, προϋπολογισμού 1.467.351 €.
      Το έργο χρηματοδοτείται από πόρους του Ε.Π. «ΥΓΕΙΑ-ΠΡΟΝΟΙΑ», Γ΄ Κ.Π.Σ. και είναι ενταγμένο στο Π.Δ.Ε. (αριθμός έργου 2002ΣΕ09130005).
      Σύμφωνα με το χρονοδιάγραμμα, το έργο προβλέπεται να ολοκληρωθεί τον Δεκέμβριο του 2004.
      6. Μελέτη, κατασκευή επειγουσών παρεμβάσεων -βελτιώσεων κτιρίων και περιβάλλοντος χώρου του Γ.Ν. Ηρακλείου Βενιζέλειο -Πανάνειο, προϋπολογισμού 1.000.000 €.
      Υπάρχει διασφαλισμένη χρηματοδότηση από Εθνικούς Πόρους (Π.Δ.Ε., αριθμός έργου 2002ΣΕ09150009).
      7. Ολοκλήρωση της Α΄ Φάσης επέκτασης του Γ.Ν. Ηρακλείου Βενιζέλειο - Πανάνειο, προϋπολογισμού 4.426.428 €.
      Το έργο χρηματοδοτείται από πόρους του Π.Ε.Π. «ΥΓΕΙΑ-ΠΡΟΝΟΙΑ», Γ΄ Κ.Π.Σ. και είναι ενταγμένο στο Π.Δ.Ε. (αριθμός έργου 2001 ΕΠ00230008).
      Σύμφωνα με το χρονοδιάγραμμα, το έργο προβλέπεται να ολοκληρωθεί τον Δεκέμβριο του 2003. 
      8. Προμήθεια Ιατροτεχνολογικού και ξενοδοχειακού Εξοπλισμού του κτιρίου επέκτασης του Γ.Ν. Ηρακλείου Βενιζέλειο -Πανάνειο, προϋπολογισμού 2.934.703€.
      Το έργα χρηματοδοτείται από πόρους του Π.Ε.Π. «ΥΓΕΙΑ-ΠΡΟΝΟΙΑ», Γ΄ Κ.Π.Σ. και είναι ενταγμένο στο Π.Δ.Ε. (αριθμός έργου 2002ΕΠ00230006).
      9. Ανακαίνιση -Συντήρηση κτιρίων Κέντρων Υγείας Μοιρών, Βιάννου και Χάρακα, συνολικού προϋπολογισμού 468.835 €.
      Τα ως άνω έργα, ύστερα από την σύμφωνη γνώμη του Υπουργείου, ευρίσκονται στα στάδιο ένταξης τους στο Γ΄Κ.Π.Σ. (Π.Ε.Π. Κρήτης).
      10. Επιπρόσθετα σας γνωρίζουμε ότι, με την αριθμ. Α3β/οικ 9137(ΦΕΚ 545Β/88) Κ.Υ.Α. εγκαταστάθηκαν, στην Ιατρική Υπηρεσία του Πανεπιστημιακού Γεν. Νοσοκομείου Ηρακλείου, η Πανεπιστημιακή Κλινική, Καρδιάς -Θώρακος-Αγγείων, με τις ειδικές μονάδες:Καρδιοχειρουργικής Θωρακοχειρουργικής Αγγειοχειρουργικής και η Πανεπιστημιακή Νευροχειρουργική Κλινική.
      Παράλληλα έχουν συσταθεί και θέσεις κλάδου γιατρών ΕΣΥ ι για την λειτουργία των παραπάνω Κλινικών:
      Χειρουργικής Θώρακος: Μία (1) Επιμ. Α, τρεις (3) Επιμ. Β και
      Νευροχειρουργικής: Μία (1) Επιμ. Α, μία (1) Επιμ. Β
      Επισημαίνεται ότι, για το θέμα της μεταφοράς ή μη της καρδιοχειρουργικής κλινικής από το ΠΑ.Γ.Ν .Ηρακλείου στο Νοσοκομείο Χανίων, έγινε σχετική συζήτηση παρουσία του κ. Υπουργού, στην οποία συμμετείχε και ο ερωτών Βουλευτής κ. Μ. Φραγκιαδουλάκης.
      Ο Υπουργός
      Σ. ΣΤΕΦΑΝΗΣ»
      3. Στην με αριθμό 366/4-7-03 ερώτηση του Βουλευτή κ. Αθανασίου Νάκου δόθηκε με το υπ’ αριθμ. Δ2/Γ/12928/22-7-03 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην ανωτέρω ερώτηση που κατέθεσε στη Βουλή των Ελλήνων ο Βουλευτής κ. Θαvάσης Nάκoς, σας γνωστοποιούμε τα εξής:
      Ο Νόμος 3054/2002 για την «Οργάνωση της Αγοράς Πετρελαιοειδών και άλλες διατάξεις» ήδη εφαρμόζεται από 1-1-2003.
      Σύμφωνα με την παρ. 6 του άρθρου 23 του Νόμου αυτού, εξακολουθούν να ισχύουν, οι κανονιστικές διατάξεις του προηγούμενου Νόμου 1571/85, όπως αυτός ισχύει την 31/12/2002.
      Ήδη έχουν εκδοθεί ορισμένες αποφάσεις του νόμου και οι υπόλοιπες, βρίσκονται στο τελικό στάδιο επεξεργασίας τους, από τις υπηρεσίες του Υπουργείου Ανάπτυξης, όπως επίσης και η απόφαση για τον εφοδιασμό των προβληματικών περιοχών, που προβλέπεται στο άρθρο 19 του Νόμου αυτού, οι επιδοτήσεις όμως καταβάλλονται, με την ευχέρεια που παρέχει το άρθρο 23 του νόμου αυτού.
      Όσον αφορά τον κανονισμό αδειών εμπορίας έχει ήδη δοθεί για επεξεργασία σε εξειδικευμένα διεθνή γραφεία συμβούλων και το έργο ξεκινά εντός του Ιουλίου 2003, και θα χρηματοδοτηθεί από το Γ΄ ΚΠΣ κατά 100%.
      Επομένως για την εκπόνηση του παραπάνω αναφερόμενου Κανονισμού το τελικό κόστος για το Δημόσιο είναι μηδενικό.
      Ο Υπουργός
      Α. Τσοχατζόπουλος»
      4. Στην με αριθμό 438/4-7-03 ερώτηση του Βουλευτή κ. Ευάγγελου Πολύζου δόθηκε με το υπ’ αριθμ. 32203/21-7-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της με αριθμό 438/04-07-2003 ερώτησης του Βουλευτή κ. Ε. Πολύζου, σας γνωρίζουμε τα εξής:
      Στο Ειδικό Πρόγραμμα Τοπικής Αυτοδιοίκησης (Ε.Π.Τ.Α.) εντάσσονται σταδιακά από το 1998 έως σήμερα, έργα και δράσεις με φορείς χρηματοδότησης διάφορα Υπουργεία και φορείς υλοποίησης τους Ο.Τ.Α. Η χρηματοδότηση του Προγράμματος γίνεται από εθνικούς πόρους. Ο αρχικά εκτιμώμενος προϋπολογισμός του Προγράμματος για την περίοδο 1998-2004 ήταν γύρω στα 2,9 δις ευρώ (ή περίπου 1 τρις δρχ.).
      Έως σήμερα, έχουν ενταχθεί στο Ειδικό Πρόγραμμα Τοπικής Αυτοδιοίκησης έργα συνολικού ποσού 3,4 δις ευρώ περίπου, δηλαδή έχει υπερκαλυφθεί το αρχικά εκτιμώμενο ποσό των 2,9 δις ευρώ.
      Ειδικότερα έχουν ενταχθεί στο Πρόγραμμα έργα και δράσεις των Ο.Τ.Α. με χρηματοδότηση από:
      -ΥΠ.ΕΣ.Δ.Δ.Α., συνολικού ποσού 2,3 δις ευρώ,
      -Υπουργείο Μακεδονίας-Θράκης, συνολικού ποσού 33 εκατ. ευρώ, 
      -Υπουργείο Αιγαίου, συνολικού ποσού 21 εκατ. ευρώ,
      -Γενική Γραμματεία Αθλητισμού, συνολικού ποσού 880 εκατ. ευρώ, 
      -Υπουργείο Πολιτισμού, συνολικού ποσού 63 εκατ. ευρώ,
      -Υ.ΠΕ.ΧΩ.Δ.Ε., συνολικού ποσού 37 εκατ. ευρώ και
      -Υπουργείο Οικονομίας και Οικονομικών, συνολικού ποσού 85 εκατ. ευρώ.
      Για τα ενταγμένα στο Ε.Π.Τ.Α. έργα των Ο.Τ.Α. μέχρι σήμερα έχουν απoρρoφηθεί από πόρους του Υπουργείου μας χρηματοδοτήσεις ύψους 1.615.964.182 ευρώ, από τα οποία ποσό ύψους 1.436.746.539,42 ευρώ αφορά στους Ο.Τ.Α. της χώρας πλην αυτών των Πολεοδομικών Συγκροτημάτων Αθήνας και Θεσσαλονίκης.
      Αναφορικά με τις καθυστερήσεις στην πληρωμή των έργων του Ε.Π.Τ.Α. που εντάχθηκαν από τις Περιφέρειες σας ενημερώνουμε ότι ήδη έχουν πληρωθεί όλοι οι λογαριασμοί έως το τέλος Μαΐου.
      Τέλος, σχετικά με την καθιέρωση του ΕΠΤΑ σε ετήσια βάση όπως αυτό προβλέπεται από το νέο σχέδιο του ΔΚΚ σας ενημερώνουμε ότι θα υπάρχει πρόβλεψη για την ολοκλήρωση των έργων που είναι ήδη ενταγμένα στο πρόγραμμα.
      Ο Υφυπουργός
      Λ. ΠΑΠΑΔΗΜΑΣ»
      5. Στην με αριθμό 459/4-7-03 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. 391/22-7-03 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 459/04-07-2003 εγγράφου σας, με το οποίο μας διαβιβάστηκε ερώτηση του Βουλευτή κ. Π. Μαντούβαλου που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Από το Υπουργείο Ανάπτυξης προκηρύχθηκε σύμφωνα με την αριθ. 154/00 Δ/ξη ανοικτός διαγωνισμός για την προμήθεια 6 πλοηγίδων και 6 σκαφών πρόσδεσης για τις ανάγκες της Πλοηγικής Υπηρεσίας του ΥΕΝ και συγκεκριμένα για την εξυπηρέτηση του Πλοηγικού Σταθμού Πειραιά και υπεγράφη η αριθμ. 4017/10-12-2001 σύμβαση συνολικού κόστους 2.267.305 ευρώ.
      2. Μέχρι σήμερα έχουν παραδοθεί, εντός των προβλεπομένων στη σύμβαση χρονικών ορίων, οι πρώτες πέντε πλοηγίδες, οι οποίες τέθηκαν μετά την παραλαβή τους σε ενεργό υπηρεσία και αναμένεται η παραλαβή της τελευταίας. Παράλληλα εκτελείται σταδιακή απόσυρση των υπερηλίκων που λειτουργούσαν μέχρι πρόσφατα. Οι πλοηγίδες κυβερνώνται από έμπειρους Κυβερνήτες και δεν απαιτείται κάποια ειδική εκπαίδευση αυτών.
      3. Πέραν των ανωτέρω πλοηγίδων, έχουν ήδη παραδοθεί όλα τα σκάφη καβόδεσης, τα οποία θα χρησιμοποιούνται από τους πρυμνοδέτες για το δέσιμο και λύσιμο των πλοίων. Τα σκάφη καβόδεσης, κατά πάγια τακτική, χρησιμοποιούνται από τους ναύτες πρυμνοδέτες ως βασικό εργαλείο για την καβόδεση πλοίων. Επειδή τα νέα σκάφη πρόσδεσης είναι εξελιγμένου τύπου, με σύγχρονα μέσα πρόωσης και πλοήγησης και το προσωπικό που τα χειρίζεται δεν ήταν εξειδικευμένο και εκπαιδευμένο να τα χρησιμοποιεί, απαιτείτο κάποιο χρονικό διάστημα προσαρμογής τους για την ασφάλεια των επιβαινόντων και την αποφυγή ατυχημάτων και ζημιών των σκαφώv.
      4. Ήδη μετά την περάτωση της εκπαίδευσης του προσωπικού, τα σκάφη καβόδεσης, τέθηκαν σε πλήρη επιχειρησιακή εκμετάλλευση από την 12η Ιουνίου 2003, οπότε άρχισε και η κατανάλωση καυσίμων, η οποία θα εμφανισθεί στους αναμενόμενους μηνιαίους πίνακες καταναλώσεων της Διοίκησης του Πλοηγικού Σταθμού του Κ.Λ. Πειραιά προς την Πλοηγική Υπηρεσία του ΥΕΝ.
      Ο Υπουργός
      ΓΙΩΡΓΟΣ ΠΑΣΧΑΛΙΔΗΣ»
      6. Στην με αριθμό 465/4-7-03 ερώτηση της Βουλευτού κ. Κατερίνας Παπακώστα - Σιδηροπούλου δόθηκε με το υπ’ αριθμ. 2/39658/0022/23-7-03 έγγραφο από τον Υφυπουργό Οικονομικών η ακόλουθη απάντηση:
      «Σε απάντηση της αριθμ. 465/4.7.03 ερώτησης που κατατέθηκε στη Βουλή των Ελλήνων από τη Βουλευτή κα Κατερίνα Παπακώστα Σιδηροπούλου, από πλευράς δικής μας αρμοδιότητας σας, πληροφορούμε τα εξής:
      Οι αναγνωρίσεις προϋπηρεσίας για τη μισθολογική εξέλιξη των υπαλλήλων (χορήγηση μισθολογικών κλιμακίων και χρονοεπιδόματος) ρυθμίζονται με ενιαίο τρόπο για όλους τους υπαλλήλους του Δημοσίου των ΟΤΑ και των άλλων ΝΠΔΔ με βάση τις διατάξεις του άρθρου 17 του Ν. 2470/1997.
      Ειδικότερα με την περίπτωση: (η) της παραγράφου 1 του προαναφερόμενου άρθρου και νόμου ορίζεται ότι, «Χρόνος μέχρι οκτώ (8) έτη που έχει ληφθεί υπόψη ως προσόν διορισμού υπαλλήλων που υπηρετούν κατά την έναρξη ισχύος του παρόντος και εφόσον το προσόν αυτό δεν θεμελιώνει δικαίωμα χορήγησης άλλης παροχής.» αναγνωρίζεται για τη μισθολογική εξέλιξη των υπαλλήλων.
      Κατά συνέπεια, χρόνος που πράγματι απαιτήθηκε ως προσόν διορισμού (και μέχρι οκτώ έτη) αναγνωρίζεται για τη μισθολογική εξέλιξη των υπαλλήλων του ΥΕΘΑ που υπηρετούσαν μέχρι και την 1.1.1997 ημερομηνία έναρξης ισχύος του ν. 2470/1997.
      Διευκρινίζεται ότι ο χρόνος υπηρεσίας θα πρέπει να είναι πραγματικό προσόν διορισμού και όχι να χρησιμοποιείται για τυχόν αναπλήρωση ελλειπόντος σχετικού τίτλου σπουδών.
      Ο Υφυπουργός
      ΝΙΚΟΣ ΦΑΡΜΑΚΗΣ»
      7. Στην με αριθμό 398/3-7-03 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 63/15-7-03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην ερώτηση 398/3-7-03 που κατέθεσε ο Βουλευτής κ. Ν. Νικολόπουλος, σας πληροφορούμε τα εξής:
      - Η Επιτροπή των Ευρωπαϊκών Κοινοτήτων, με την από 10-4-2003 (αριθμ. Πρωτ. Κατάχ.676676) προσφυγή που άσκησε ενώπιον του ΔΕΚ, ζήτησε να αναγνωρισθεί ότι, η Ελληνική Δημοκρατία μη έχοντας θέσει σε ισχύ ένα καθεστώς πλήρους, προστασίας για ορισμένα είδη αγρίων πτηνών του Παραρτήματος ΙΙ της οδηγίας 79/409/ΕΟΚ «περί διατηρήσεως των αγρίων πτηνών», παρέβη τις υποχρεώσεις της που υπέχει δυνάμει του άρθρου 7 παρ. 4 της εν λόγω οδηγίας (Υπόθεση C-167/03).
      - Η Ελληνική Δημοκρατία, στα πλαίσια της νομικής αντίκρουσης της προσφυγής, όπως αυτά διαγράφονται από το άρθρο 226 της Συνθήκης των ΕΚ, υπέβαλε μέσω του αρμόδιου για τον χειρισμό της υπόθεσης ειδικού Γραφείου Κοινοτικού Δικαίου το από 3-6-2003. «Υπόμνημα Αντίκρουσης».
      - Με το εν λόγω Υπόμνημά της η Ελληνική Δημοκρατία, πέραν των επιμέρους ισχυρισμών που προβάλλει επί του παραδεκτού, της νομικής και ουσιαστικής βασιμότητας της ενδίκου προσφυγής της Επιτροπής, καθιστά εκ προοιμίου γνωστό στο Δικαστήριο, ότι ήδη από τον Δεκέμβριο του έτους 2002, με την ισχύουσα υπ’ αριθμ. 111381/6268/18-12-2002 (ΦΕΚ 1587 A/20-12-2002) Απόφαση Υπουργού Γεωργίας «Ρυθμίσεις θήρας για το κυνηγετικό έτος 2002/2003», έχει συμμορφωθεί πλήρως με τις απαιτήσεις του άρθρου 7 παράγραφος 4 της επίμαχης οδηγίας, και για τα δώδεκα (12) είδη αγρίων πτηνών, για τα οποία η Επιτροπή ισχυρίζεται ότι υφίσταται η επίδικη παράβαση, δηλαδή για τα είδη: Anas penelope, Anas crecca, Anas pratyrhynchos, Anas acuta, Anas clypeata, Aythya ferina, Aythya fuligula, Vanellus, vanellus, Columba patumbus, Alauda arvensis, Turdus merula, Turdus, viscivorus.
      Η εν λόγω Υπουργική Απόφαση, (111381/6268/18-12-2002), είναι πλήρως συμβατή με τις «Βασικές Έννοιες», δηλαδή τα επιστημονικά δεδομένα της επιτροπής ΟRNΙΣ του Σεπτεμβρίου 2001, τα οποία επικαλείται η Επιτροπή στην πρoσφυγή της, προκειμένου να θεμελιώσει την επίδικη παράβαση στο επίμαχο άρθρο 7 παρ. 4 της οδηγίας.
      Ο Υφυπουργός
      Φ. ΧΑΤΖΗΜΙΧΑΛΗΣ»
      8. Στην με αριθμό 379/3-7-03 ερώτηση του Βουλευτή κ. Αθανάσιου Βαρίνου δόθηκε με το υπ’ αριθμ. 380/22-7-03 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 379/3-07-2003 εγγράφου σας, με το οποίο μας διαβιβάστηκε ερώτηση του Βουλευτή κ. Α Βαρίνου που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Στη γραμμή Πειραιά-Χίου δραστηριοποιούνται τα επιβατηγά-οχηματαγωγά «ΜΙΛΕΝΑ», «ΘΕΟΦΙΛΟΣ», «ΜΥΤΙΛΗΝΗ», «ΤΑΞΙΑΡΧΗΣ» και το επιβατηγό-οχηματαγωγό ταχύπλοο «ΑΙΟΛΟΣ ΚΕΝΤΕΡΗΣ». Τακτικά δρομολόγια στην ανωτέρω δρομολογιακή γραμμή εκτελούσε και το φορτηγό-οχηματαγωγό «ΦΙΛΙΠΠΟΣ» το οποίο ακινητοποιήθηκε λόγω μηχανικής βλάβης και για όσο χρονικό διάστημα δεν θα εκτελεί δρομολόγια, αντικαθίσταται από το φορτηγό-οχηματαγωγό «ΜΥΚΟΝΟΣ ΙΙ». Επίσης, η Χίος συνδέεται και με άλλους προορισμούς εβδομαδιαίως ως ακολούθως:
      α) Ένα δρομολόγιο με το επιβατηγό-οχηματαγωγό «ΜΙΛΕΝΑ» που τη συνδέει με Κυκλάδες (Σύρο-Τήνο-Μύκονο-Μυτιλήνη-Λήμνο-Καβάλα) επιδoτoύμενo από το Υπουργείο Αιγαίου.
      β) Ένα δρομολόγιο με το επιβατηγό-οχηματαγωγό «ΤΑΞΙΑΡΧΗΣ» που τη συνδέει με τη Σάμο, επιδοτούμενο από το Υπουργείο Αιγαίου.
      γ) Ένα δρομολόγιο με το επιβατηγό-οχηματαγωγό «ΝΤΑΛΙΑΝΑ» από 15/06/2003 έως 07/09/2003 που τη συνδέει με Πειραιά-Πάρο-Νάξο-Αγ. Κήρυκο-Φούρνους-Καρλόβασι-Βαθύ.
      δ) Ένα δρομολόγιο με το επιβατηγό-οχηματαγωγό «ΔΗΜΗΤΡΟΥΛΑ» που τη συνδέει με Δωδεκάνησα-νησιά Αν. Αιγαίου και Αλεξ/πολη, επιδοτούμενο από το Υπουργείο Αιγαίου.
      ε) Μια φορά την εβδομάδα ένα εκ των επιβατηγών-οχηματαγωγών «ΜΥΤΙΛΗΝΗ» -«ΘΕΟΦΙΛΟΣ» προσεγγίζει από Πειραιά σε Θεσσαλονίκη μέσω Χίου-Μυτιλήνης-Λήμνου. Για τη θερινή περίοδο το επιβατηγό-οχηματαγωγό «ΤΑΞΙΑΡΧΗΣ» προσεγγίζει από τον Πειραιά σε Καβάλα μέσω Χίου-Μυτιλήνης-Λήμνου, ενώ για πρώτη χρονιά την τρέχουσα θερινή περίοδο υπάρχει και επιπλέον σύνδεση με το επιβατηγό-οχηματαγωγό «ΑΙΟΛΟΣ ΚΕΝΤΕΡΗΣ» από Χίο για Θεσσαλονίκη μέσω Μυτιλήνης-Λήμνου.
      Πραγματικά, καθ’ όλη τη δρομολογιακή περίοδο εκτελείται τουλάχιστον ένα δρομολόγιο την ημέρα από Πειραιά για Χίο και αντίστροφα, καλύπτοντας επαρκώς τις συγκοινωνιακές ανάγκες.
      2. Το αναφερόμενο δίκτυο στην παράγραφο 1 της αριθμ. 3332.3/19/30-10-2002 Υπουργικής απόφασης είναι ενδεικτικό και είχε εμπλουτισθεί με όλους τους δυνατούς συνδυασμoύς νησιών. Σε καμία περίπτωση οι αναφερόμενες γραμμές δεν ήταν υποχρεωτικό να καλυφθούν, καθόσον δεν συμπεριλήφθηκαν όλες στις δηλώσεις τακτικής δρομολόγησης, μερικές από αυτές δεν εκτελούντο στο παρελθόν και επίσης δεν υπάρχει ο αναγκαίος αριθμός πλοίων. Έτσι εξυπηρετήθηκαν κατά προτεραιότητα με τη διαδικασία του μειοδοτικού διαγωνισμού (επιδότηση) οι αναγκαίες γραμμές σύμφωνα και με τις υπάρχουσες πιστώσεις.
      3. Σύμφωνα με τις δηλώσεις τακτικής δρομολόγησης για τη περίοδο από 1/11/2003 έως 31/10/2004 ζήτησαν δρομολόγηση η «G.Α. FERRIES» με το επιβατηγό-οχηματαγωγό «ΜΙΛΕΝΑ», η «ΝΕΛ Α.Ε.» με τα επιβατηγά-οχηματαγωγά «ΑΙΟΛΟΣ ΚΕΝΤΕΡΗΣ» -«ΘEOΦΙΛOΣ» - «ΜΥΤΙΛΗΝΗ» - «ΤΑΞΙΑΡΧΗΣ» για Πειραιά – Χίο – Μυτιλήνη – Λήμνο -Θεσσαλονίκη ή Καβάλα, η «ΜΑΡΕ Ν.Ε.» με το φορτηγό-οχηματαγωγό «ΦΙΛΙΠΠΟΣ» για Πειραιά - Χίο - Μυτιλήνη - Λήμνο - Καβάλα και Πειραιά – Σκύρο – Λήμνο – Μυτιλήνη -Χίο και η «ΜΥΚΟΝΟΣ ΑΝΕ» με το φορτηγό-οχηματαγωγό «ΜΥΚΟΝΟΣ» για Πειραιά/Λαύριο –Κυκλάδες – Σκύρο – Λήμνο – Μυτιλήνη - Χίο.
      Στην πρόσκληση για τριετή σύμβαση ανάθεσης δημόσιας υπηρεσίας που προκήρυξε το ΥΕΝ για τη δρομολογιακή γραμμή Λαύριο – Ψαρά – Σίγρι -Άγιο Eυστράτιo - Λήμνo δεν υπήρξε ενδιαφέρον για συμμετοχή. Τέλος, έχει προκηρυχθεί μειοδοτικός διαγωνισμός αρμοδιότητας ΥΕΝ για τη δρομολογιακή γραμμή Λαύριο – Ψαρά – Σίγρι - Άγιο Ευστράτιο- Λήμνο, ο οποίος βρίσκεται σε εξέλιξη.
      Ανεξάρτητα πάντως από τα ανωτέρω, σε περίπτωση που πλοιοκτήτριες εταιρείες υποβάλλουν αίτημα για δρομολόγηση πλοίων τους στις δρομολογιακές γραμμές οι οποίες αναφέρονται στο δίκτυο και δεν έχουν μέχρι σήμερα καλυφθεί, το ΥΕΝ θα εξετάσει το αίτημα θετικά, σε σχέση με τα ήδη εκτελούμενα δρομολόγια, εφαρμόζοντας παράλληλα τις διατάξεις του ν. 2932/2001.
      Ο Υπουργός
      ΓΙΩΡΓΟΣ ΠΑΣΧΑΛΙΔΗΣ»
      9. Στην με αριθμό 336/37-2-03 ερώτηση του Βουλευτή κ. Αναστάσιου Σπηλιόπουλου δόθηκε με το υπ’ αριθμ. 3464/23-7-03 έγγραφο από τον Υφυπουργό Πολιτισμού η ακόλουθη απάντηση:
      «Απαντώντας στη με αριθμό κατάθεσης 336/3.7.2003 ερώτηση του Βουλευτή κ. Αναστασίου Σπηλιόπουλου και σύμφωνα με τα στοιχεία της Ειδικής Υπηρεσίας Δημοσίων Έργων Αθλητικών Ολυμπιακών Έργων και Εγκαταστάσεων (ΕΥΔΕ/ΑΟΕΕ) του Υπουργείου Πολιτισμού, παρακαλούμε να πληροφορήσετε τον ερωτώντα κ. Βουλευτή τα παρακάτω:
      1. Το ποσό της αποζημίωσης, συμπεριλαμβανομένων των δικαστικών δαπανών και των δικηγορικών αμοιβών, που καθορίστηκαν με την υπ' αριθμ. 27661/2002 απόφαση του Μονομελούς Πρωτοδικείου Θεσσαλονίκης, για την απαλλοτρίωση της έκτασης ιδιοκτησίας της Φιλοπτώχου Αδελφότητας Θεσσαλονίκης που βρίσκεται στον περιβάλλοντα χώρο του Καυτανζογλείου Σταδίου, ανέρχεται σε 7.098.830,47 ΕΥΡΩ.
      Το ποσό αυτό περιλαμβάνεται στις πιστώσεις για τις απαλλοτριώσεις.
      2. Ο πίνακας παρακατάθεσης των παρακάτω αποζημιώσεων έχει συνταχθεί ήδη από την Υπηρεσία και αφού συγκεντρωθούν και όλα τα αναγκαία δικαιολογητικά θα προωθηθεί στο Ταμείο Παρακαταθηκών και Δανείων για την καταβολή των αποζημιώσεων στους δικαιούχους ταυτόχρονα με την έγκριση των πιστώσεων του τρέχοντος έτους για απαλλοτριώσεις.
      3. Η ολοκλήρωση και παράδοση του έργου της αναβάθμισης του Καυτανζογλείου Σταδίου θα γίνει, σύμφωνα με το χρονοδιάγραμμα, στο τέλος Απριλίου 2004.
      4. Το έργο που εκτελείται στο Καυτανζόγλειο Στάδιο δεν είναι μια απλή ανακαίνιση του Σταδίου αλλά η πλήρης ανακατασκευή, η εκ βάθρων αναβάθμισή του και η κατασκευή στην ουσία ενός νέου, σύγχρονου, αξιόπιστoυ αθλητικού κέντρου, που το καλοκαίρι του 2004 θα φιλοξενήσει τους προκριματικούς ολυμπιακούς αγώνες ποδοσφαίρου και μετά τους ολυμπιακούς αγώνες θ' αποτελέσει ένα νέο, αναβαθμισμένο και σύγχρονο πόλο άθλησης, πολιτισμού και ψυχαγωγίας για τους νέους και τους κατοίκους της Θεσσαλονίκης.
      Ειδικότερα τα έργα που εκτελούνται στο Καυτανζόγλειο περιλαμβάνουν:
      - την πλήρη αναβάθμιση και ανακατασκευή του κεντρικού γηπέδου (κτίριο Ι)
      - την κατασκευή κτιρίου στην δυτική πλευρά του σταδίου (κτίριο ΙΙ), που θα λειτουργήσει σαν επέκταση των χώρων κάτω από τις κερκίδες του δυτικού μισού μέρους του σταδίου και θα στεγάζει όλους τους επιπλέον αναγκαίους χώρους για την εξυπηρέτηση των χρηστών του ποδοσφαίρου
      - την κατασκευή κτιρίου στην ανατολική πλευρά του σταδίου (κτίριο ΙΙΙ), το οποίο θα λειτουργεί σαν επέκταση των χώρων κάτω από τις κερκίδες του ανατολικού μισού μέρους του σταδίου και θα καλύψει όλες τις επιπλέον απαιτήσεις για την εξυπηρέτηση των αθλημάτων στίβου (γραφεία ομοσπονδιών, αίθουσες διδασκαλίας, γυμναστήρια (κ.λ.π.)
      - την κατασκευή μεταλλικού στεγάστρου σε όλο το μήκος της δυτικής κερκίδας 
      - την κατασκευή, τοποθέτηση και εγκατάσταση σύγχρονων ηλεκτρομηχανολογικών και ηλεκτρονικών υποδομών
      - την πλήρη ανακαίνιση του βοηθητικού σταδίου
      - την πλήρη ανακαίνιση των ανοικτών γηπέδων αθλοπαιδιών
      - την κατασκευή κτιρίου για την συντήρηση και στάθμευση σ' αυτό των αναγκαίων για το στάδιο μηχανημάτων (κτίριο IV)
      - την κατασκευή κτιρίου αποδυτηρίων και κοινού (κτίριο V) με προδιαγραφές προσβασιμότητας για τη χρήση τους και από άτομα με ειδικές ανάγκες (ΑΜΕΑ)
      - την ανακατασκευή, τη διευθέτηση και τον εξωραϊσμό του περιβάλλοντος χώρου του σταδίου.
      Η γενική αυτή απαρρίθμηση των σημαντικών έργων και παρεμβάσεων που εκτελούνται στο Καυτανζόγλειο Στάδιο ουσιαστικά, στο τέλος Απριλίου του 2004, η Θεσσαλονίκη θα έχει ένα νέο, σύγχρονο, πλήρες και σύμφωνο με τις διεθνείς προδιαγραφές αθλητικό συγκρότημα για χρήση από τη νεολαία και τους κατοίκους της.
      Ο Υφυπουργός
      ΝΑΣΟΣ Γ. ΑΛΕΥΡΑΣ»
      10. Στην με αριθμό 391/3-7-03 ερώτηση του Βουλευτή κ. Αναστάσιου Σπηλιόπουλου δόθηκε με το υπ’ αριθμ.ΥΠΠΟ/ΓΥ/Κ.Ε.29/17-7-03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ’ αριθμ. 391/03.07.2003 ερώτηση του Βουλευτή κ. Αναστασίου Σπηλιόπουλου, σας γνωρίζουμε τα εξής:
      Βασική προϋπόθεση ένταξης ενός έργου στο Πρόγραμμα ΕΛΛΑΔΑ 2004, ήταν η εξασφάλιση του χώρου (σε ό,τι αφορά στο ιδιοκτησιακό καθεστώς της νέας εγκατάστασης. στην ύπαρξη των αναγκαίων αδειών και όλων των συναφών εγγράφων κλπ.), καθόσον το πρόγραμμα δεν προέβλεπε την εξασφάλιση πόρων για την απόκτηση των σχετικών οικοπέδων.
      Το κλειστό Γυμναστήριο Mενεμένης εντάχθηκε στο Πρόγραμμα ΕΛΛΑΔΑ 2004, κατόπιν σχετικής πρότασης του Δήμου. Το θέμα που δημιουργήθηκε έκτοτε μεταξύ του Δήμου Μενεμένης και του ΟΣΕ, σχετικά με το χώρο στον οποίο πρόκειται να κατασκευαστεί το κλειστό Γυμναστήριο. είναι ένα ζήτημα που δεν ανήκει στην αρμοδιότητα του Υπουργείου Πολιτισμού. Κατόπιν αυτών, αναμένονται σχετικές πρωτοβουλίες από την πλευρά του Δήμου Μενεμένης ώστε να δοθεί ένα τέλος στην υφιστάμενη διελκυστίνδα μεταξύ του ίδιου και του ΟΣΕ., για να συνεχιστεί απρόσκοπτα η εκτέλεση του έργου.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      11. Στην με αριθμό 367/3-7-03 ερώτηση του Βουλευτή κ. Σπύρου Ταλιαδούρου δόθηκε με το υπ’ αριθμ. 66215/ΙΗ/24-7-03 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 367/3-7-03, που κατέθεσε ο Βουλευτής κ. Σπύρoς Ταλιαδoύρος, σχετικά με θέματα του Ειδικού Τεχνικού Προσωπικού (Ε.Τ.Π.) των Τεχνολογικών Εκπαιδευτικών Ιδρυμάτων, σας γνωρίζουμε τα ακόλουθα:
      To E.T.Π. αποτελεί ειδική κατηγορία προσωπικού, το οποίο διέπεται από ειδικές διατάξεις, και συγκεκριμένα:
      	Α).Το άρθρο 21 του Ν. 1404/1983 (ΦΕΚ 173 Α') ρυθμίζει τα βασικά θέματα των μελών Ε.Τ.Π.
      Β) Το άρθρο 11 παρ. 1-5 του Ν. 2817/2000 (ΦΕΚ 78 Α') προβαίνει σε κατανομή των οργανικών θέσεων Ε.Τ.Π. σε κλάδους αντίστοιχους των κλάδων της Δευτεροβάθμιας Εκπ/σης και κατάταξη των μελών Ε.Τ.Π. σε αυτούς. Λόγω ασάφειας των εν λόγω διατάξεων και ερμηνευτικών αμφισβητήσεων του περιεχομένου τους, γίνεται σαφές με τις διατάξεις της παρ. 32 του άρθρου 13 του πρόσφατου Ν. 3149/2003 (ΦΕΚ 141 Α') ότι η εν λόγω κατανομή περιλαμβάνει και τα εισαγωγικά και καταληκτικά μισθολογικά κλιμάκια των κλάδων της Δευτερ. Εκπ/σης.
      Γ) Με το Π.Δ. 411/1984 (ΦΕΚ 142 Α') καθορίζονται τα σχετικά με τη διαδικασία πλήρωσης των θέσεων Ε.Τ.Π., τη μονιμοποίηση και την απασχόλησή τους, ενώ με το π.δ. 444/1993 (ΦΕΚ 184 Α') ορίστηκε το αντικείμενο απασχόλησης των μελών (Ε.Τ.Π.) ως ακολούθως: «Τα μέλη του Ειδικού Τεχνικού Προσωπικού (Ε.Τ.Π.) αποκλειστικό έργο έχουν: την προετοιμασία των χώρων άσκησης των σπουδαστών για την αποτελεσματικότερη οργάνωση και διεξαγωγή των φροντιστηριακών, πρακτικών και εργαστηριακών ασκήσεων. Βοηθούν κατά περίπτωση τους εκπαιδευτικούς κατά τη διάρκεια διεξαγωγής των ασκήσεων και κατά την κρίση του διδάσκοντα. Πέρα απ' αυτό και για τη συμπλήρωση του υποχρεωτικού τους ωραρίου, σύμφωνα με την επόμενη παράγραφο, προσφέρουν έργο σε εργαστήρια του ίδιου ή συγγενούς γνωστικού χώρου άλλων τμημάτων ή σχολών του ίδιου Τ.Ε.Ι.".
      Από την παραπάνω περιγραφή καθίσταται σαφές ότι το έργο που επιτελούν τα μέλη Ε.Τ.Π. είναι διαφορετικό από αυτό των εκπαιδευτικών της Δευτεροβάθμιας Εκπαίδευσης. Άλλωστε τα μέλη Ε.Τ.Π. αποτελούν προσωπικό της Ανώτατης και όχι της Δευτ/θμιας Εκπ/σης και ως εκ τούτου υπάρχει νομικό και ουσιαστικό κώλυμα θεσμικής ταύτισής τους με το εκπαιδευτικό προσωπικό της Δευτ/θμιας Εκπ/σης, το οποίο ανήκει σε διαφορετική βαθμίδα εκπαίδευσης.
      Τέλος, σας γνωρίζουμε ότι το νομικό πλαίσιο του υπηρεσιακού καθεστώτος των μελών Ε.Τ.Π. μελετάται ήδη από το ΥΠ.Ε.Π.Θ.
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»
      12. Στην με αριθμό 268/2-7-03 ερώτηση της Βουλευτού κ. Ελισάβετ Παπαζώη δόθηκε με το υπ’ αριθμ. ΥΠΠΟ/Γ.Υ./Κ.Ε./18/17-7-03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ’ αριθμ. 268/02.07.2003 ερώτηση της Βουλευτού κας Ελισάβετ Παπαζώη, σας γνωρίζουμε τα εξής:
      Στην Περιφέρεια Νοτίου Αιγαίου έχουν ενταχθεί στο Ε.Π. «ΠΟΛΙΤΙΣΜΟΣ» τα παρακάτω έργα:
      1. «Ανάδειξη-διαμόρφωση και αντικατάσταση στεγάστρου στον αρχ/κό χώρο Ακρωτηρίου Θήρας-Β΄ φάση», με φορέα υλοποίησης την Αρχαιολογική Εταιρεία, προϋπολογισμό 10.271.460 ευρώ και προβλεπόμενη ολοκλήρωση 31.12.2003.
      2. «Συντήρηση-στερέωση μνημείων Δήλου», με φορέα υλοποίησης το Τ.Δ.Π.Ε.Α.Ε., προϋπολογισμό 2.934.702 ευρώ και προβλεπόμενη ολοκλήρωση 31.12.2004.
      3. «Στερέωση, αναστήλωση μνημείων ακροπόλεως Λίνδου», με φορέα υλοποίησης το Τ.Δ.Π.Ε.Α.Ε., προϋπολογισμό 2,532.648 ευρώ και προβλεπόμενη ολοκλήρωση 31.12.2004.
      4. «Συντήρηση και ανάδειξη αρχαίας Καρθαίας Κέας», με φορέα υλοποίησης το Τ.Δ.Π.Ε.Α.Ε., προϋπολογισμό 2.347.762 ευρώ και προβλεπόμενη ολοκλήρωση 31.12.2006.
      5. «Διαμόρφωση και ανάδειξη αρχ/κού xώρoυ Σκάρκoυ Ίου», με φορέα υλοποίησης την ΚΑ΄ ΕΠΚΑ, προϋπολογισμό 1.760.821 ευρώ και προβλεπόμενη ολοκλήρωση 31.12.2005.
      6. «Διαμόρφωση και ανάδειξη ακρόπολης Αγίου Ανδρέα Σίφνου», με φορέα υλοποίησης την ΚΑ' ΕΠΚΑ, προϋπολογισμό 1.173.881 ευρώ και προβλεπόμενη ολοκλήρωση 31.12.2005.
      7. «Αποκατάσταση μεσαιωνικών μνημείων της πόλης Ρόδου», με φορέα υλοποίησης το Τ.Δ.Π.Ε.Α.Ε., προϋπολογισμό 5.869.405 ευρώ και προβλεπόμενη ολοκλήρωση 31.12.2004.
      8. «Αποκατάσταση-ανάδειξη των μεσαιωνικών οχυρώσεων της πόλης Ρόδου», με φορέα υλοποίησης το Τ.Δ.Π.Ε.Α.Ε., προϋπολογισμό 5.869.405 ευρώ και προβλεπόμενη ολοκλήρωση 31.12.2006.
      9. «Μουσείο Γαΐτη-Σίμωση Νήσου Ίου», με φορέα υλοποίησης τον Δήμο Ιητών και προϋπολογισμό 4.275.000 ευρώ.
      Ο συνολικός προϋπολογισμός των έργων που έχουν ενταχθεί μέχρι τώρα στο Πρόγραμμα και ανήκουν χωροταξικά στην Περιφέρεια Νοτίου Αιγαίου είναι 32,760,084 ευρώ (Σύνολο Νομού Κυκλάδων: 22,763,626 ευρώ).
      Επίσης, από την Περιφέρεια Νοτίου Αιγαίου έχουν ενταχθεί στο ΠΕΠ ΝΟΤΙΟΥ ΑΙΓΑΙΟΥ τα παρακάτω έργα:
      1. «Βελτίωση Αρχαιολογικού Μουσείου Ρόδου (Προϊστορική και Επιγραφική Συλλογή, αναβάθμιση έκθεσης Παλαιού Μουσείου και ανάδειξη ιστορικού κήπου), με φορέα υλοποίησης την ΚΒ΄ ΕΠΚΑ, προϋπολογισμό 1.781.360 ευρώ και προβλεπόμενη ολοκλήρωση 30.9.2005.
      2. «Αρχαιολογικό Μουσείο Kαλύμνoυ», με φορέα υλοποίησης την ΚΒ' ΕΠΚΑ, προϋπολογισμό 898.000 ευρώ και προβλεπόμενη ολοκλήρωση 31.12.2006.
      3. «Αρχαιολογικό Μουσείο Νισύρου». με φορέα υλοποίησης την ΚΒ΄ ΕΠΚΑ, προϋπολογισμό 696.900 ευρώ και πρoβλεπόμενη ολοκλήρωση 31.12.2005.
      4. «Έκθεση Ιστορικής Συλλογής Καστελλορίζου στο Οθωμανικό Τέμενος», με φορέα υλοποίησης την 4η ΕΒΑ, πρoϋπoλoγισμό 528.000 ευρώ και προβλεπόμενη ολοκλήρωση 31.10.2004.
      5. «Έκθεση Αρχαιολογικής Συλλογής Καρπάθου», με φορέα υλοποίησης την ΚΒ΄ ΕΠΚΑ, προϋπολογισμό 440.205 ευρώ και προβλεπόμενη ολοκλήρωση 30.9.2004.
      6. «Αρχαιολογικό Μουσείο Κιμώλου». με φορέα υλοποίησης την ΚΑ΄ ΕΠΚΑ, προϋπολογισμό 402.252 ευρώ και προβλεπόμενη ολοκλήρωση 31.12.2004.
      7. «Συντήρηση-αποκατάσταση της αναστηλωμένης Ρωμαϊκής Οικίας Κω», με φορείς υλοποίησης τις ΔΑΑΜ-ΔΣΑ και το Αρχ/κό και Ιστορικό Ίδρυμα Ρόδου, προϋπολογισμό 2,723,000 ευρώ και προβλεπόμενη ολοκλήρωση 30.10.2004.
      8. «Διαμόρφωση και ανάδειξη αρχ/κού χώρου αρχαίας Θήρας», με φορέα υλοποίησης την ΚΑ' ΕΠΚΑ, προϋπολογισμό 1.760.000 ευρώ και προβλεπόμενη ολοκλήρωση 31.12.2005.
      9. «Ενοποίηση αρχ/κών χώρων πόλεως Κω (ανάδειξη αρχ/κού χώρου Συνοικίας του Λιμένος και ανάδειξη περιβάλλοντος χώρου Ωδείου Κω-φωτογραφική έκθεση), με φορέα υλοποίησης το Αρχ/κό & Ιστορικό Ίδρυμα Ρόδου, προϋπολογισμό 968,452 ευρώ και προβλεπόμενη ολοκλήρωση 30.6.2005.
      10. «Διαμόρφωση και ανάδειξη αρχ/κού χώρου Φυλακωπής Μήλου», με φορέα υλοποίησης την ΚΑ' ΕΠΚΑ, προϋπολογισμό 880.411 ευρώ και προβλεπόμενη ολοκλήρωση 30.6.2006.
      11. «Διαμόρφωση και ανάδειξη του αρχαιολογικού χώρoυ Υψηλής Άνδρου», με φορέα υλοποίησης την ΚΑ' ΕΠΚΑ, προϋπολογισμό 880.410 ευρώ και προβλεπόμενη ολοκλήρωση 31.12.2006.
      12. «Στερέωση, αναστήλωση και ανάδειξη αρχαίου τείχους Νισύρου», με φορέα υλοποίησης την ΚΒ' ΕΠΚΑ, προϋπολογισμό 730.000 ευρώ και προβλεπόμενη ολοκλήρωση 30.6.2006.
      13. «Ανάδειξη πύργου Αγ. Τριάδας Αμοργού και περιβάλλοντος χώρου», με φορέα υλοποίησης την ΚΒ' ΕΠΚΑ, προϋπολογισμό 646.000 ευρώ και προβλεπόμενη ολοκλήρωση 30.9.2006.
      14. «Επισκευή και αναστήλωση του πυργομονάστηρου του Χριστού Φωτοδότη στο Δανακό Νάξου», με φορείς υλοποίησης τις ΔΑΒΜΜ-2η ΕΒΑ. προϋπολογισμό 1.321.500 ευρώ και προβλεπόμενη ολοκλήρωση 30.6.2007.
      15. «Δίκτυο Μνημείων Νήσου Τήλου». με φορέα υλοποίησης την 4η ΕΒΑ, προϋπολογισμό 1.115.000 ευρώ και προβλεπόμενη ολοκλήρωση 31.12.2006.
      16. «Αποκατάσταση Ι. Μ. Ζωοδόχου Πηγής Πάτμου». με φορέα υλοποίησης την 4η ΕΒΑ, προϋπολογισμό 857,000 ευρώ και προβλεπόμενη ολοκλήρωση 31.12.2006.
      17. «Αποκατάσταση-στερέωση ιπποτικής οικίας Τζεμ στη Μεσαιωνική πόλη της Ρόδου», με φορέα υλοποίησης την 4η ΕΒΑ. προϋπολογισμό 743.000 ευρώ και προβλεπόμενη ολοκλήρωση 31.12.2004.
      18. «Αποκατάσταση, συντήρηση και ανάδειξη Ι. Μ. Χοζοβιωτίσσης Αμοργού», με φορέα υλοποίησης την 4η ΕΒΑ, πρoϋπoλoγισμό 586.941 ευρώ και προβλεπόμενη ολοκλήρωση 31.12.2006.
      19. «Αποκατάσταση-ανάδειξη Παλαιού Πυλίου στην Κω», με φορέα υλοποίησης την 4η ΕΒΑ, προϋπολογισμό 586.941 ευρώ και προβλεπόμενη ολοκλήρωση 30.9.2005.
      20. «Αποκατάσταση Αρχοντικού Νικολαΐδη στην Πάτμο», με φορέα υλοποίησης την 4η ΕΒΑ, προϋπολογισμό 470.000 ευρώ και προβλεπόμενη ολοκλήρωση 30.11.2004.
      21. «Αποκατάσταση Ι. Ν. Αγ. Ιωάννη Θεολόγου στο Λακκί της Λέρου», με φορέα υλοποίησης την 4η ΕΒΑ, προϋπολογισμό 410.858 ευρώ και προβλεπόμενη ολοκλήρωση 31.12.2004.
      22. «Στερέωση-συντήρηση Βυζαντινών Μνημείων Άνδρου». με φορέα υλοποίησης την 2η ΕΒΑ, προϋπολογισμό 303.469 ευρώ και προβλεπόμενη ολοκλήρωση 31.5.2005.
      Το Μέτρο 3.4 «Πολιτιστική Ανάπτυξη και Πολιτιστικός Τουρισμός» του ΠΕΠ Νοτίου Αιγαίου, έχει συνολικό προϋπολογισμό 31.100.000 ευρώ.
      Ο συνολικός προϋπολογισμός των μέχρι τώρα ενταγμένων έργων του ΥΠ.ΠΟ. στην Περιφέρεια Νοτίου Αιγαίου είναι 19.729.698 ευρώ (Σύνολο Νομού Κυκλάδων: 6,378.731 ευρώ).
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      13. Στην με αριθμό 267/2-7-03 ερώτηση του Βουλευτή κ. Ιωάννη Χωματά δόθηκε με το υπ’ αριθμ. ΓΠ/64792/17-7-03 έγγραφο από τον Υπουργό Υγείας και Πρόνοιας η ακόλουθη απάντηση:
      «Απαντώντας στην με αριθμό 267/2-7-2003 ερώτηση που κατατέθηκε στη Βουλή από το Βουλευτή κ. Ι. Χωματά σχετικά με κοινωνικές παροχές σε ασθενείς που έχουν υπoβληθεί σε μεταμόσχευση ιστών και οργάνων, σας πληροφορούμε ότι το Υπουργείο μας εφαρμόζει προγράμματα για άτομα με αναπηρίες ανάλογα με το είδος, την κατηγορία ή το ποσοστό αναπηρίας.
      Στόχος της προνοιακής πολιτικής για τα άτομα με αναπηρίες είναι η ενίσχυση του ατόμου για την αντιμετώπιση των πρόσθετων αυξημένων αναγκών και δαπανών που προκύπτουν εξαιτίας της αναπηρίας του, καθώς και η κοινωνική του απoκατάσταση και ενσωμάτωση.
      Για το σκοπό αυτό η προνοιακή πολιτική επικεντρώνεται στην αναπηρία και στις δυσκολίες που αυτή προκαλεί στην κοινωνική και οικονομική ζωή του αναπήρου και όχι στην συγκεκριμένη νόσο που προκαλεί την αναπηρία, η οποία χρήζει ιατρικής αντιμετώπισης και αποκατάστασης με παροχές που συνδέονται με τον τομέα της υγείας.
      Το Υπουργείο Υγείας και Πρόνοιας στα πλαίσια εφαρμογής της επιδοματικής του πολιτικής για άτομα με αναπηρίες επιδοτεί, άτομα που λόγω ψυχικής, σωματικής ή πνευματικής νόσου ή βλάβης έχουν ποσοστό αναπηρίας 67% και άνω σύμφωνα με Απόφαση Πρωτοβάθμιας Υγειονομικής Επιτροπής και είναι ανασφάλιστα ή έμμεσα ασφαλισμένα. Στο πρόγραμμα -αυτό είναι δυνατό να ενταχθούν άτομα που έχουν υποβληθεί σε μεταμόσχευση από οποιοδήποτε όργανο (δεν υφίσταται ευνοϊκότερη μεταχείριση για τους μεταμοσχευθέντες από νεφρό), εφόσον πληρούν τις ανωτέρω προϋποθέσεις του προγράμματος.
      Επίσης μεταμοσχευθέντες από οποιοδήποτε όργανο μπορούν να λάβουν το Δελτίο Μετακίνησης που χορηγεί το Υπουργείο Υγείας και Πρόνοιας σε άτομα που έχουν ποσοστό αναπηρίας άνω του 67% και έχουν οικογενειακό εισόδημα μέχρι 24.000 Ευρώ ή ατομικό εισόδημα μέχρι 17.000 Ευρώ, εφόσον πληρούν τις σχετικές προϋποθέσεις. Με το Δελτίο αυτό παρέχεται η δυνατότητα δωρεάν μετακίνησης με όλα τα μέσα αστικής συγκοινωνίας του Νομού που κατοικεί μόνιμα ο δικαιούχος.
      Ο Υπουργός
      Κ. ΣΤΕΦΑΝΗΣ»
      14. Στην με αριθμό 260/2-7-03 ερώτηση του Βουλευτή κ. Σήφη Βαλυράκη δόθηκε με το υπ’ αριθμ. ΥΠΠΟ/ΓΥ/ΚΕ/17/17-7-03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 260/02.07.2003 ερώτηση του Βουλευτή κ. Σήφη Βαλυράκη, σας γνωρίζουμε τα εξής:
      Το έργο «ΣΥΝΟΛΙΚΗ ΑΝΑΔΕΙΞΗ ΚΑΣΤΡΟΥ ΣΟΥΔΑΣ » εντάχθηκε στο πρόγραμμα ΤΟΥΡΙΣΜΟΣ ΠΟΛΙΤΙΣΜΟΣ. υπoπρόγραμμα ΤΟΥΡΙΣΜΟΣ του Υπουργείου Ανάπτυξης. Φορέας υλοποίησης του Έργου ήταν το Ταμείο Αρχαιολογικών Πόρων και Απαλλοτριώσεων (ΤΑΠΑ) ΥΠΠΟ.
      Το Έργο περιλάμβανε εργασίες αναβάθμισης και διαμόρφωσης του περιβάλλοντος χώρου, δημιουργία διαδρομών αρχαιολογικών περιπάτων εγκαταστάσεις εξυπηρέτησης επισκεπτών, μνημειακό φωτισμό του Κάστρου και δίκτυα υποδομής. Η σύμβαση υπεγράφη στις 28-12-99 και το Έργο ολοκληρώθηκε στις 14-9-01. Η συνολική δαπάνη ανήλθε στα 520.000.000 δρχ. ποσό που απορροφήθηκε από τον προϋπολογισμό του Υπουργείου Ανάπτυξης.
      Μετά την ολοκλήρωση του Έργου και προκειμένου να υπάρχει η δυνατότητα λειτουργίας των εγκαταστάσεων του Κάστρου. το ΤΑΠ δαπάνησε από τον προϋπολογισμό του ποσό 45.000.00 ευρώ για προμήθεια και εγκατάσταση γεννήτριας (Ηλεκτροπαραγωγού Ζεύγους) ισχύος 204 ΚVΑ, ικανής για την εξυπηρέτηση του συνόλου των καταναλώσεων του Έργου. Η εν λόγω εγκατάσταση ολοκληρώθηκε στις 30/6/2002.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      15. Στην με αριθμό 259/2-7-03 ερώτηση του Βουλευτή κ. Σήφη Βαλυράκη δόθηκε με το υπ’ αριθμ. ΥΠΠΟ/ΓΥ/ΚΕ/16/17-7-03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ’ αριθμ. 259/02.07.2003 ερώτηση του Βουλευτή κ. Σήφη Βαλυράκη. σας γνωρίζουμε τα εξής:
      Στο πλαίσιο του Προγράμματος «Αποκατάσταση και Ανάδειξη Μνημείων χερσονήσου Ροδωπού» το οποίο εντάχθηκε στο Γ΄ KΠΣ. υπoπρόγραμμα 1 μέτρo 2 και εκτελείται με βάση την Προγραμματική Σύμβαση μεταξύ των συμβαλλομένων ΕΟΤ -ΥΠ.ΠΟ. -ΤΑΠΑ -Δ. ΚΟΛΥΜΒΑΡΙΟΥ -ΔΗΜΟΤ. ΞΕΝΟΔΟΧΕΙΑΚΗ ΑΝΩΝ. ΕΤΑΙΡ. ΚΟΛΥΜΒΑΡΙΟΥ, εντάχθηκε το έργο «Διαμόρφωση περιβάλλοντα χώρου Ι. Μονής Γωνιάς» και το έργο «Αποκατάσταση της ΝΑ πτέρυγας της Ι. Μονής Γωνιάς». Για τα δύο έργα συντάχθηκαν οι απαραίτητες μελέτες από ειδικευμένους μηχανικούς και μετά από ανάθεση σε αυτούς από την προαναφερόμενη δημοτική εταιρία.
      Οι μελέτες συντάχθηκαν με οδηγίες της Υπηρεσίες και έγιναν επιμέρους διορθώσεις και συμπληρώσεις προκειμένου να εισαχθούν στο αρμόδιo Τοπικό Συμβούλιο Μνημείων Δυτικής Κρήτης, όπου συζητήθηκαν στις 24.10.00 σύμφωνα με την 1/24.10.00 Πράξη του. (ΣΥΝΗΜ.1.2). Στη συνέχεια διαβιβάστηκαν από το Συμβούλιο στις αρμόδιες υπηρεσίες του ΥΠ.ΠΟ δηλ. Διεύθυνση Βυζαντινών και Μεταβυζαντινών Μνημείων (η διαμόρφωση περιβάλλοντα χώρου) και Διεύθυνση Αναστήλωσης Βυζαντινών και Μεταβυζαντινών Μνημείων (η αποκατάσταση της ΝΑ πτέρυγα της Μονής), προκειμένου να συνταχθούν οι εγκριτικές Αποφάσεις υλοποίησης των έργων.
      Το έργο «Διαμόρφωση περιβιβάλλοντος χώρου Ι. Μονής Γωνιάς» υλοποιήθηκε στο σύνολό του και κατά 90% σύμφωνα με την ΥΠ.ΠΟ./ΓΔΑ/ΑΡΧ/Β1/Φ38/58974/1720/15.2.01 Απόφαση. Για την «Αποκατάσταση της ΝΑ πτέρυγας της Ι. Μονής Γωνιάς» απαιτείται σύνταξη ολοκληρωμένης μελέτης, η οποία αναμένεται από τον μελετητή, ο οποίος ενημερώθηκε σχετικά, όπως ενημερώθηκε και ο Δήμoς Κολυμβαρίου.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΥ»
      16 Στην με αριθμό 310/2.7.03 ερώτηση του Βουλευτή κ. Σωτήρη Χατζηγάκη δόθηκε με το υπ’ αριθμ. 64781/21.7.03 έγγραφο από τον Υπουργό Υγείας και Πρόνοιας η ακόλουθη απάντηση:
      «Απαντώντας στην με αριθμό 310/2-7-2003 ερώτηση που κατατέθηκε στη Βουλή από το Βουλευτή κ. Σ:. Χατζηγάκη με θέμα «Βελτίωση της παρεχόμενης δημόσιας υγείας και αιτήματα νοσοκομειακών γιατρών», σας γνωρίζουμε τα εξής:
      Το Υπουργείο Υγείας και Πρόνοιας, στα πλαίσια των αρμοδιοτήτων του και σε συνεργασία με τα συναρμόδια Υπουργεία, εξετάζει τα αιτήματα τόσο των νοσοκομειακών γιατρών, όσο και των άλλων λειτουργών όπως υγείας και λαμβάνει τα απαραίτητα μέτρα όπως ικανοποίηση αυτών, στα πλαίσια πάντα όπως γενικότερης πολιτικής που εφαρμόζει η κυβέρνηση.
      Αναφορικά με τα ποσοστά των δημόσιων και ιδιωτικών δαπανών για την υγεία, όπως πληροφορούμε τα εξής:
      Το ποσοστό ιδιωτικής δαπάνης υπολογίζεται σήμερα στο 44%. Η ιδιωτική δαπάνη εκτινάχθηκε από το 36 το 1989 στο 42% το 1993, αυξήθηκε δηλαδή την τετραετία εκείνη κατά 4,2% ετησίως. Από ,το 1994 μέχρι σήμερα αυξάνεται μεν αλλά μόλις κατά 0,6% κατ’ έτος.
      Μπορεί η αύξηση όπως ιδιωτικής, δαπάνης να έχει αυξηθεί αναλογικά αλλά και οι δημόσιες δαπάνες αυξάνονται Ραγδαία, πολύ περισσότερο δε αν ληφθεί υπόψη η μεγάλη αύξηση του ΑΕΠ τα τελευταία χρόνια.
      Παρά τη σημαντική αύξηση των δαπανών και την ποιοτική και ποσοτική αύξηση των υπηρεσιών υγείας αυτές παραμένουν σημαντικός παράγοντας αρνητικής τοποθέτησης των πολιτών απέναντι στην κυβερνητική πολιτική. Είναι αναμφισβήτητο ότι υπάρχουν προβλήματα πολλά από τα οποία δυσεπίλυτα, όπως είναι γεγονός ότι υπάρχουν συμπτώματα διαφθοράς. Η χώρα όπως καθυστέρησε σημαντικά να προχωρήσει σε μεταρρύθμιση του συστήματος, κάτι που στην Ευρώπη είχε αρχίσει ήδη στη δεκαετία του 90.
      Το 2000 εξαγγέλθηκε και σταδιακά υλοποιείται ένα εκτεταμένο μεταρρυθμιστικό πρόγραμμα που περιελάμβανε παρεμβάσεις σε πολλούς τομείς, αλλά κυρίως στον οργανωτικό τομέα του συστήματος με την ίδρυση των ΠεΣΥΠ. Σήμερα, σχεδόν τρία χρόνια μετά, τα πρώτα αποτελέσματα έχουν αρχίσει να γίνονται αισθητά.
      Τα θετικό αυτό αποτελέσματα θα ενισχυθούν ακόμη περισσότερο όταν ολοκληρωθούν οι παρεμβάσεις που είναι ήδη σε εξέλιξη.
      Ειδικές δράσεις υλοποιούνται ήδη σε κρίσιμους για την υγεία τομείς, όπως η αιμοδοσία, η αντικαρκινική πολιτική, οι μεταμοσχεύσεις, τα ναρκωτικό, η ψυχική υγεία. Συγχρόνως σχεδιάζονται σήμερα και υλοποιούνται πολιτικές για τα προβλήματα όπως δημόσιας υγείας που μέχρι σήμερα δεν αντιμετωπίζονταν συστηματικό, όπως το κάπνισμα, η κατανάλωση αλκοόλ, η οδική ασφάλεια, η διατροφή, κ.α., για προβλήματα που προκαλούνται από όπως νέες κοινωνικοπολιτικές συνθήκες όπως η βιοτρομοκρατία.
      Ο Υπουργός
      Κ. ΣΤΕΦΑΝΗΣ»
      17. Στην με αριθμό 277/02.07.03 ερώτηση του Βουλευτή κ. Σταύρου Παπαδόπουλου δόθηκε με το υπ’ αριθμ. 78400/14018/03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, που κατατέθηκε από τον Βουλευτή κ. Σταύρο Παπαδόπουλο και αφορά στο αντικείμενο του θέματος, σας υπενθυμίζουμε ότι με το Α.Π. Φ. 63574/9568/03 έγγραφό μας γνωστοποιήσαμε το περιεχόμενο του Α.Π. 11721/279/13-05-2003 όμοιου της Γενικής Γραμματείας Κοινωνικών Ασφαλίσεων στις Περιφέρειες και τις Νομαρχιακές Αυτοδιοικήσεις της χώρας, σύμφωνα με το οποίο, για τους αλλοδαπούς που απασχολούνται στην αγροτική οικονομία δεν απαιτείται, στην παρούσα Φάση, για την ανανέωση της άδειας εργασίας, η υποβολή βεβαίωσης ασφάλισης και ασφαλιστικής ενημερότητας, αλλά η υποβολή πρόσφατα επικυρωμένου φωτοαντιγράφου της Αίτησης Δελτίου Απογραφής, όπως γίνεται και στις περιπτώσεις της αρχικής εργασίας.
      Μ’ αυτό τον τρόπο επιλύθηκε το πρόβλημα της ασφάλισης στον Ο.Γ.Α. των αλλοδαπών κατόχων προσωρινής εξάμηνης άδειας διαμονής.
      Σε συνέχεια των ανωτέρω και μετά από σύσκεψη της ηγεσίας του Υπουργείου Εσωτερικών Δημόσιας Διοίκησης και Αποκέντρωσης με τη Διοίκηση του Ο.Γ.Α., που έλαβε χώρα στις 2 Ιουλίου 2003, στο ΥΠΕΣΔΔΑ, έγινε πρόταση από μέρους του Ο.Γ.Α. όπως στην προαναφερθείσα λύση υπαχθούν και:
      Ι. οι αλλοδαποί που είναι κάτοχοι άδειας διαμονής από τις Περιφέρειες ή κάτοχοι πράσινης κάρτας που για την ανανέωσή τους καθυστέρησαν ή δεν είχαν σωστά δικαιολογητικά, 
      ΙΙ. οι αλλοδαποί πoυ θα λάβoυν άδεια διαμoνής έως την 30-10-2003,
      ΙΙΙ. οι αλλοδαποί οι οποίοι υπήρξαν παλαιότερα ασφαλισμένοι στον Ο.Γ.Α .
      Μετά ταύτα, εκτιμάται ότι θα αντιμετωπίζεται με ικανοποιητικό τρόπο η ασφάλιση όσων αλλοδαπών υπάγονται στην ασφαλιστική δικαιοδοσία του Ο.Γ.Α.
      Ο Υφυπουργός
      Λ. ΠΑΠΑΔΗΜΑΣ»
      18. Στην με αριθμό 284/12.7.03 ερώτηση του Βουλευτή κ. Αναστάσιου Σπηλιόπουλου δόθηκε με το υπ’ αριθμ. 31950/21.7.03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης, η ακόλουθη απάντηση:
      «Σε απάντηση της παραπάνω ερώτησης η οποία κατατέθηκε από το Βουλευτή κ. Α. Σπηλιόπουλο και αφορά στην επιβολή ανταποδοτικού τέλους στους κατόχους δεύτερης κατοικίας από τη Noμαρχιακή Αυτοδιοίκηση Χαλκιδικής, σας γνωρίζουμε ύστερα και από τα στοιχεία που μας απέστειλε η Περιφέρεια Κεντρικής Μακεδονίας, τα ακόλουθα:
      Το ανωτέρω τέλος επεβλήθη αρχικό με την αριθμ. 114/99 απόφαση του οικείου Νομαρχιακού Συμβουλίου, η οποίο ακυρώθηκε αφού παραπέμφθηκε από τον Γεν. Γραμματέα της Περιφέρειας στην επιτροπή του άρθρου 18 του ν. 2218/94, ως καθ’ ύλην αρμόδια για την άσκηση ελέγχου της νομιμότητας των πράξεων των Νομαρχιακών Αυτοδιοικήσεων.
      Το Νομαρχιακό Συμβούλιο Χαλκιδικής επανήλθε στο θέμα με την αριθμ. 65/2000 νεότερη απόφασή του, αιτιολογώντας την επιβολή του τέλους δεύτερης κατοικίας και προσδιορίζοντος το σκοπό για τον οποίο θα διατεθούν τα προβλεπόμενα έσοδα. Η σχετική απόφαση δεν παραπέμφθηκε από την περιφέρεια, ούτε κατ ' αυτής ασκήθηκε προσφυγή σύμφωνα με τις κείμενες διατάξεις, για παράβαση νόμου.
      Το Υπουργείο μας μετά από επιστολές διαμαρτυρίες πολιτών τις οποίες έλαβε, διατύπωσε εγγράφως την άποψη ότι η ανωτέρω απόφαση πάσχει νομιμότητας, άποψη με την οποία συμπίπτει και το σχετικό πόρισμα της Ανεξάρτητης Αρχής « Συνήγορος του Πολίτη.».
      Ωστόσο, επειδή όπως προαναφέρθηκε η εν λόγω πράξη του Νομαρχιακού Συμβουλίου δεν ακυρώθηκε από την Επιτροπή του άρθρου 18. του ν. 2218/94 έχει αποκτήσει το τεκμήριο της νομιμότητας.
      Με βάση την ισχύουσα νομοθεσία δεν παρέχεται δυνατότητα περαιτέρω διοικητικού ελέγχου της υπόθεσης, πλην του δικαστικού ελέγχου μέσω άσκησης προσφυγής στα αρμόδια διοικητικά δικαστήρια.
      Επισημαίνεται ότι σύμφωνα με το άρθρο 102 του Συντάγματος, οι οργανισμοί τοπικής αυτοδιοίκησης έχουν διοικητική και οικονομική αυτοτέλεια, ενώ το Κράτος ασκεί σε αυτούς εποπτεία που συνίσταται αποκλειστικά σε έλεγχο νομιμότητας και δεν επιτρέπεται να εμποδίζει την πρωτοβουλία και την ελεύθερη δράση τους.
      Ο Υφυπουργός
      Λ. ΠΑΠΑΔΗΜΑΣ»
      19. Στην  με αριθμό 315/2.7.03 ερώτηση του Βουλευτή κ. Χρήστου Ζώη δόθηκε με το υπ’ αριθμ. ΤΚΕ/φ2/14311 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της με αριθμό 315/2-7-03 ερώτησης που κατέθεσε στη Βουλή ο Βουλευτής κ. Χρήστος Ζώης, σας πληροφορούμε ότι: 
      Το Υπουργείο Εσωτερικών, Δημόσιας Διοίκησης και Αποκέντρωσης έχει στόχο τον εκσυγχρονισμό της Δημόσιας Διοίκησης με ανθρωποκεντρικά κριτήρια. Πεποίθησή μας είναι ότι η σύγχρονη δημόσια διοίκηση πρέπει να διαμορφώνει τις προϋποθέσεις για σχέσεις Ισότητας, Ισοτιμίας και Ισοπολιτείας για όλους ανεξαιρέτως τους πολίτες. Για το λόγο αυτό το ΥΠΕΣΔΔΑ έχει συμπεριλάβει μεταξύ των προτεραιοτήτων του και την αναβάθμιση της ποιότητας των παρεχόμενων υπηρεσιών της διοίκησης προς τους πολίτες με Αναπηρίες (ΑμεΑ) και ειδικότερα πρόγραμμα διασφάλισης της προσβασιμότητας των ΑμεΑ. Στο πλαίσιο αυτό έχει επιχειρηθεί να διαμορφωθεί ένα δίκτυο συνδέσμων-υπαλλήλων (πίνακας με στοιχεία των οποίων επισυνάπτεται στην παρούσα απάντηση) σε κεντρικές και αποκεντρωμένες υπηρεσίες (Υπουργεία, Περιφέρειες, Νομαρχιακές Αυτοδιοικήσεις και Δήμους), οι οποίοι είναι υπεύθυνοι για την υποκίνηση των φορέων, τη συλλογή και επεξεργασία στοιχείων με τις διευκολύνσεις προσβασιμότητας κάθε φορέα καθώς και για την παρακολούθηση του προγράμματος της προσβασιμότητας στο χώρο σε κτίρια που στεγάζουν δημόσιες υπηρεσίες. Τα στοιχεία των υπαλλήλων αυτών πρόκειται να γνωστοποιηθούν ώστε οι πολίτες να γνωρίζουν που θα απευθύνονται για τα παρόμοια θέματα. Επίσης, στο Υπουργείο μας από τις 1Ο Απριλίου λειτουργεί μια Ομάδα Διοίκησης Έργου για την παρακολούθηση του προγράμματος προσβασιμότητας.
      Όσον αφορά στο ενδεχόμενο της θεσμοθέτησης καταληκτικής ημερομηνίας για την συμμόρφωση των δημοσίων κτιρίων στις διατάξεις του νέου ΓΟΚ (Ν. 2831/2000) κατά το πρότυπο του ν. 3057/2002 για την των εργασιών διαμόρφωσης των κτιρίων που βρίσκονται εντός των ορίων των Ολυμπιακών Πόλεων, θα θέλαμε να σας ενημερώσουμε ότι αυτό το ενδεχόμενο μελετάται από την Ομάδα Διοίκησης Έργου της ΓΓΔΔ/ ΥΠΕΣΔΔΑ. Η Ομάδα θα διατυπώσει προτάσεις προς το ΥΠΕΧΩΔΕ το οποίο είναι αρμόδιο για την τροποποίηση του ΓΟΚ.
      Ο Υφυπουργός
      ΝΙΚΟΣ ΜΠΙΣΤΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Έλεγχου (Τμήμα Ερωτήσεων)
      20. Στην με αριθμό 311/2.7.03 ερώτηση του Βουλευτή κ. Σωτήρη Χατζηγάκη δόθηκε με το υπ’ αριθμ. 1065480/24/0015/15.7.03 έγγραφο από τον Υφυπουργό Οικονομικών η ακόλουθη απάντηση:
      «Απαντώντας στην 311/2.7.2003 ερώτηση που κατέθεσε στη Βουλή των Ελλήνων ο Βουλευτής Τρικάλων κος Σωτήρης Χατζηγάκης, για το πιο πάνω θέμα, σας γνωρίζουμε τα ακόλουθα:
      1. Με το ν. 2753/1999 (άρθρο 6 παρ. 1) για πρώτη φορά θεσπίστηκε ότι από το OIK. έτος 2003 (χρήση 2002) το καθαρό εισόδημα των εκμεταλλευτών ΤΑΞΙ προσδιορίζεται λογιστικά. Η ίδια διάταξη προέβλεπε ότι το προσδιοριζόμενο λογιστικό καθαρό εισόδημα δεν μπορεί να είναι μικρότερο από το οριζόμενο τεκμαρτό εισόδημα.
      2. Με το ν. 2801/3.3.2000 με τον οποίο ρυθμίστηκαν θέματα Ε.Δ.Χ. αυτοκινήτων (ΤΑΞΙ) υποχρεώθηκαν από 1/1/2003 να εγκαταστήσουν φορολογικά ταξίμετρα ήτοι ταξίμετρα φορολογικές ταμειακές μηχανές.
      3. Με το πρόσφατο ν. 3091/2002 για τις χρήσεις 2002 και 2003 λόγω μη εφαρμογής του λογιστικού προσδιορισμού του εισοδήματος συνεχίστηκε ο τεκμαρτός τρόπος φορολόγησης και από 1/1/2004 έχει εφαρμογή η υποχρέωσn λογιστικού προσδιορισμού, χωρίς περιορισμό κατώτατου εισοδήματος όπως προέβλεπε η αρχική διάταξη του ν. 2753/1999.
      4. Ύστερα από τα παραπάνω το εισόδημα των εκμεταλλευτών ΤΑΞΙ από 1/1/2004 παύει να προσδιορίζεται τεκμαρτά και θα προκύπτει μετά από αφαίρεση από τα έσοδα των επαγγελματικών εξόδων χωρίς περιορισμούς κατωτάτου εισοδήματος (δηλαδή μπορεί να προκύψει και ζημία).
      5. Για την εξυπηρέτηση του νέου τρόπου προσδιορισμού του φορολογητέου εισοδήματος των εκμεταλλευτών ΤΑΞί απαιτείται από 1/1/2004 και εφεξής να τηρούν βιβλία τουλάχιστον Β' κατηγορίας (εσόδων - εξόδων) και να εκδίδουν αποδείξεις παροχής υπηρεσιών.
      6. Έτσι με τον πρόσφατο ν. 3109/2003 και την κοινή Υπουργική απόφαση ΠΟΛ. 1084/3.6.2003 καθιερώθηκε ο τρόπος έκδοσης των αποδείξεων παροχής υπηρεσιών προς το κοινό από τα ΤΑΞΙ, που φέρουν ταξίμετρο εγκεκριμένου τύπου από το Υπουργείο Ανάπτυξης με ειδικό φορολογικό μηχανισμό του ν. 1809/1988 ενσωματωμένο ή συνδεόμενο με το ταξίμετρο, στη μνήμη του οποίου καταγράφονται τα έσοδα.
      Στις λοιπές περιπτώσεις ΤΑΞΙ που δεν φέρουν υποχρεωτικά εγκεκριμένο Ταξίμετρο θα εκδίδονται από 1/1/2004 θεωρημένες χειρόγραφες απoδείξεις.
      7. Στο σημείο αυτό σημειώνεται ότι το θέμα του λογιστικού προσδιορισμού του φορολογητέου εισοδήματος των εκμεταλλευτών ΤΑΞΙ είχε τεθεί από το έτος 1999 οπότε και θεσπίστηκε για πρώτη φορά ο υπόψη τρόπος φορολόγησής τους.
      8. Το θέμα επίσης της έκδοσης των αποδείξεων, μέσω φορολογικού ταξιμέτρου τέθηκε υπόψη των ενδιαφερομένων στα πλαίσια ψήφισης του ν. 3109/2003 (ΦΕΚ 38 Α΄) «Ρύθμιση θεμάτων επιβατηγών δημόσιας χρήσης αυτοκινήτων και άλλες διατάξεις».
      9. Τέλος οι ενδιαφερόμενοι για κάθε τεχνικό ή διαδικαστικό θέμα που αφορά την εφαρμογή και λειτουργία του συστήματος έκδοσης αποδείξεων μέσω φορολογικού ταξιμέτρου, μπορεί να απευθύνονται στην αρμόδια Υπηρεσία του Υπουργείου (Δ/νση 15η Βιβλίων και Στοιχείων).
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
      21. Στην με αριθμό 451/4.7.03 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. 388/16.7.03 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 451/04-07-2003 εγγράφου σας, με το οποίο μας διαβιβάστηκε ερώτηση του Βουλευτή κ. Π. Μαντούβαλου που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Η Λιμενική Αρχή Νεάπολης Βοιών εφαρμόζοντας τις διατάξεις του ν. 2881/2001 και των κατ’ εξουσιοδότηση αυτού υπουργικών αποφάσεων, εξέδωσε άδεια ανέλκυσης του φορτηγού πλοίου «NORLAND Ι» σημαίας Τόνγκα, μετά από σχετική αίτηση του εκπροσώπου της πλοιοκτήτριας εταιρείας «ΣΟΥΝΙΑΣ ΑΘΗΝΑ ΝΑΥΤΙΚΗ ΕΤΑΙΡΙΑ». Οι εργασίες ανέλκυσης διακόπηκαν, γιατί διαπιστώθηκε ρύπανση του θαλάσσιου περιβάλλοντος από αυτές.
      2. Κατά των υπευθύνων του εν λόγω πλοίου έχουν επιβληθεί διοικητικές κυρώσεις για πρόκληση ρύπανσης ύψους 20.000.000 δρχ., για μη λήψη μέτρων προστασίας του θαλασσίου περιβάλλοντος ύψους 44.000 ευρώ καθώς και για δαπάνες στις οποίες υποβλήθηκε το Δημόσιο για την αποτροπή /αντιμετώπιση της ρύπανσης ύψους 98.251.750 δρχ.
      3. Επειδή ο υπεύθυνος της εταιρείας δεν προχώρησε στην ανέλκυση του ναυαγίου σύμφωνα με τις υποδείξεις της Λιμενικής Αρχής, αυτή προέβη στη συγκρότηση Γνωμοδοτικής Επιτροπής σύμφωνα με το άρθρο 1 της υπουργικής απόφασης 2123/36/2001/19-10-2001. Η επιτροπή αποφάσισε με σχετικό πρακτικό την 26/01/2003, την ανέλκυση του πλοίου και ακολούθως, η Λιμενική Αρχή Νεάπολης Βοιών με έγγραφό της προς τον εκπρόσωπο της πλοιοκτήτριας εταιρείας ζήτησε να προβεί άμεσα και εντός διαστήματος 3 μηνών στην ανέλκυση - απομάκρυνση του ναυαγίου. Ο εν λόγω εκπρόσωπος ζήτησε παράταση της ως άνω προθεσμίας ανέλκυσης, η οποία δεν του χορηγήθηκε μετά από ομόφωνη απόφαση της Γνωμοδοτικής Επιτροπής.
      4. Μέχρι σήμερα, η πλοιοκτήτρια εταιρεία δεν έχει ανελκύσει το ναυάγιο και ως εκ τούτου η ανωτέρω Λιμενική Αρχή έχει κινήσει τη διαδικασία επιβολής διοικητικών κυρώσεων κατά του εκπροσώπου αυτής καθώς και τη διαδικασία σύγκλισης εκ νέου της ως άνω επιτροπής, προκειμένου να γίνει εκποίηση του ναυαγίου με ανοικτό πλειοδοτικό διαγωνισμό και άμεση ανέλκυσή του.
      Τέλος, σας ενημερώνoυμε ότι από τις δεξαμενές του πλοίου έχουν απαντληθεί οι ρυπογόνες ουσίες (καύσιμα-λιπαντικά- πετρελαιοειδή μίγματα/κατάλοιπα).
      Ο Υπουργός
      ΓΕΩΡΓΙΟΣ ΠΑΣΧΑΛΙΔΗΣ»
      22. Στην  με αριθμό 443/4.7.03 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. Β-3890/15.7.03 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμ. πρωτ. 443 Ι 04-07-03 που κατέθεσε στη Βουλή ο Βουλευτής κ. Π. Μαντούβαλος, σύμφωνα με το αριθμ. πρωτ. ΥΠΑ Ι Δ13 Α/24385/1648/24.6.03 έγγραφo της Υπηρεσίας Πολιτικής Αεροπορίας σας πληροφορούμε τα παρακάτω:
      Η Νομαρχιακή Αυτοδιοίκηση Πειραιά λαμβάνοντας υπόψη τις τυπικές 	μελέτες έργων υποδομής και. ηλεκτρομηχανολογικών εγκαταστάσεων της 	αρμόδιας Υπηρεσίας της Υ.Π.Α συνέταξε μελέτη εφαρμογής του ελικοδρομίου 	Αντικυθήρων την οποία και διαβίβασε στην Υ.Π.Α προς σχολιασμό και έγκριση.
      Κατόπιν εξέτασης της μελέτης εφαρμογής, διαπιστώθηκε ότι αυτή είναι σύμφωνη με τα Πρότυπα και τις Συνιστώμενες Πρακτικές του ICAO Annex 14 Volume 11 - Heliports , όπως ενσωματώθηκε στην Εθνική Νομοθεσία με την υπ. αριθ. ΥΠΑ / Δ3/Α2467 / 490/ 21-01-2002 Απόφαση του Υπουργού Μεταφορών και Επικοινωνιών (ΦΕΚ 177 / Β΄ 19-02-2002) για την εξυπηρέτηση πτήσεων ελικοπτέρων σε συνθήκες εξ όψεως (VMC) κατά την διάρκεια της ημέρας και της νύκτας.
      Ο εξοπλισμός του ελικοδρομίου που περιγράφεται στην μελέτη εφαρμογής είναι:
      Φώτα δαπέδου
      Προβολείς δαπέδου
      Φωτιζόμενο Ανεμούριο
      Πυρασφάλεια Ελικοδρομίου
      Οπτικό βοήθημα κλίσεως καθόδου με προεπιλεγμένα ίχνη καθόδου.
      Τηλεχειρισμός της φωτοσήμανσης και του οπτικού βοηθήματος από τον πιλότο του ελικοπτέρου.
      Ο Υπουργός
      ΧΡΙΣΤΟΣ ΒΕΡΕΛΗΣ»
      23. Στην με αριθμό 405/4.7.03 ερώτηση του Βουλευτή κ. Νικόλαου Αγγελόπουλου δόθηκε με το υπ’ αριθμ. 6000/15.7.03 έγγραφο από τον Υπουργό Εργασίας και Κοινωνικών Ασφαλίσεων  η ακόλουθη απάντηση:
      «Απαντώντας στα ανωτέρω, σχετικά με τα οποία μας διαβιβάστηκαν η αριθμ. 10889/2003 ερώτηση και η από 19-5-2003 Αναφορά του Εργατικού Κέντρου Ναυπακτίας και Δωρίδας, που κατατέθηκαν στη Βουλή από το κ. Π. Κουρουμπλή, Χ. Σμυρλή-Λιακατά, Ι. Βαϊνά, Α. Μακρυπίδη και Ν Αγγελόπουλο τα θιγόμενα σ’ αυτά θέματα, σας πληροφορούμε τα εξής:
      Τα όρια και οι έδρες των Περιφερειακών Υπηρεσιών του Σώματος Επιθεώρησης Εργασίας του Υπουργείου Εργασίας και Κοινωνικών Ασφαλίσεων έχουν καθορισθεί σύμφωνα με τον ν. 2639/98 και το Π. Δ. 136/99.
      Στο Νομό Αιτωλοακαρνανίας λειτουργεί στην πρωτεύουσα του Νομού στην Ιερή Πόλη του Μεσολογγίου Τμήμα Κοινωνικής Επιθεώρησης του Σώματος Επιθεώρησης Εργασίας (Σ.ΕΠ.Ε.), καθώς και αντίστοιχο Τμήμα στην πόλη του Αγρινίου. Επίσης με τον πρόσφατα ψηφισθέντα ν. 3144/2003 (ΦΕΚ 111/Α /8-5-2003) «Κοινωνικός διάλογος για την προώθηση της απασχόλησης και την κοινωνική ενσωμάτωση και άλλες διατάξεις» προβλέπεται στο άρθρο 11 σύσταση σε επίπεδο Διεύθυνσης, Κέντρου Πρόληψης Επαγγελματικού Κινδύνου (ΚΕΠΕΚ) Δυτικής Ελλάδας με έδρα την Πάτρα.
      Επισημαίνεται τέλος, ότι η ορθή και αποτελεσματική διάταξη των υπηρεσιών στη χώρα δεν εναρμονίζεται με ανάπτυξή τους σε κάθε πόλη.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      24. Στην με αριθμό 439/4.7.03 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΥΠΠΟ/ΓΥ/ΚΕ/33/17.7.03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 439/04.07.2003 ερώτηση του Βουλευτή κ. Φώτη Κουβέλη, σας γνωρίζουμε τα εξής: 
      Πράγματι ο πεζοδρομημένος άξονας Δ. Αρεοπαγίτου - Απ. Παύλου αποτελεί τον άξονα σύνδεσης των εκατέρωθεν ευρισκόμενων σημαντικότατων αρχαιολογικών χώρων. Το Υπουργείο Πολιτισμού είναι το καθ' ύλην αρμόδιο Υπουργείο για την χορήγηση ή μη των σχετικών αδειών για την χρήση και λειτουργία του χώρου αυτού, σύμφωνα με τον ν. 3028/2002. Ειδικά σε ότι αφορά στη λειτουργία καταστημάτων υγειονομικού ενδιαφέροντος πέραν από τις διατάξεις του Ν. 3028/02, σύμφωνα με το άρθρο 7 του Ν. 2557/1997 η λειτουργία τέτοιων καταστημάτων εντός αρχαιολογικών χώρων προϋποθέτει την άδεια του Υπουργού Πολιτισμού.
      Επίσης σύμφωνα με την ισχύουσα νομοθεσία (ΦΕΚ 1329/Δ΄/7.1O.1993 «Περί καθορισμού ειδικών χρήσεων γης στην περιοχή της Πλάκας του ρυμοτομικού σχεδίου Αθηνών», ΦΕΚ 60/Δ΄/3.2.1989 «Περί καθορισμού χρήσεων γης στην περιοχή του Θησείου του ρυμοτομικού σχεδίου Αθηνών, και ΦΕΚ 186/ΔΊ26.6.1976 «Περί καθορισμού χρήσεων επί της οδού Δ. Αρεοπαγίτου και παρόδων της πόλεως των Αθηνών, ΦΕΚ 606/Β΄/3.1O.1967, «περί κήρυξης ως ιστορικού διατηρητέου μνημείου των οικοδομικών τετραγώνων Ανατολικά του λόφου των Νυμφών») οι πεζοδρομημένοι Άξονες Δ. Αρεοπαγίτου και Αποστόλου Παύλου διέπονται από συγκεκριμένες διατάξεις που αφορούν στις χρήσεις γης, όρους δόμησης κ.λπ.
      Τέλος, σύμφωνα με υπό έκδοση Yπουργική Απόφαση απομακρύνονται από τις περιφράξεις των αρχαιολογικών χώρων τα τραπεζοκαθίσματα (τα οποία καταλαμβάνουν μεγάλα τμήματα πεζοδρόμων, πεζοδρομίων και οδεύσεων τυφλών). Πρόσφατα το Κεντρικό Αρχαιολογικό Συμβούλιο ασχολήθηκε με το θέμα των ταπεζοκαθισμάτων και γνωμοδότησε υπέρ της απομάκρυνσης τους από τις περιφράξεις των αρχαιολογικών χώρων και της χωροθέτησής τους σε συγκεκριμένα σημεία συμβατά με την αισθητική και τη λειτουργία των χώρων. 
      Για την συμμόρφωση και τήρηση των ανωτέρω απαιτείται η συνεργασία των συναρμοδίων Υπηρεσιών του Δήμου Αθηναίων και του Υπουργείου Δημόσιας Τάξης.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      25. Στην με αριθμό 252/2.7.03 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 40/16.7.03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία του Οργανισμού Αντισεισμικού Σχεδιασμού και Προστασίας (ΟΑΣΠ) και της Υπηρεσίας Αποκατάστασης Σεισμοπλήκτων του ΥΠΕΧΩΔΕ τα εξής:
      1. Στις 18 lουνίου 2003 κλιμάκιο του ΟΑΣΠ μετέβη στην περιοχή, ενημέρωσε το Δήμαρχο Μεσσαπίων και εγκατέστησε δίκτυο πέντε φορητών ψηφιακών σεισμογράφων στην ευρύτερη περιοχή των Ψαχνών με σκοπό την ενίσχυση της παρακολούθησης της μικροσεισμικής δραστηριότητας, η οποία ταυτοχρόνως και διαρκώς παρακολουθείται τόσο από το μόνιμο δίκτυο του Γεωδυναμικού όσο και από το μόνιμο δίκτυο σεισμογράφων του Πανεπιστημίου Αθηνών.
      Τον Ιανουάριο του 2002 ο ΟΑΣΠ τοποθέτησε στην ίδια περιοχή δίκτυο φορητών ψηφιακών σεισμογράφων, σε συνεργασία με τη Γενική Γραμματεία Πολιτικής Προστασίας και σε συνεννόηση με το Δήμο, προκειμένου να μελετηθεί το φαινόμενο μιάς ασυνήθιστης για την περιοχή και μεγάλης διάρκειας σεισμικής δραστηριότητας. Το δίκτυο παρέμεινε στην περιοχή από 22.1.2002 έως και 22.2.2002. Τα δεδομένα που συνελέγησαν ήταν ικανοποιητικά ενώ η σεισμική δραστηριότητα είχε περάσει ήδη σε περίοδο ύφεσης. Παρ' όλα αυτά θεωρήθηκε αναγκαίο να συνεχιστεί ακόμη για μικρό χρονικό διάστημα η παρακολούθηση της ευρύτερης περιοχής, έτσι δεν αποσύρθηκαν οι σεισμογράφοι άλλα άλλαξε η γεωμετρία του δικτύου με σκοπό να διερευνηθεί εάν υπήρχαν σεισμικές εστίες όχι μόνο στην περιοχή Ψαχνών αλλά και στην απέναντι ακτή του Ευβοϊκού κόλπου. Ταυτόχρονα με τη σεισμολογική παρακολούθηση το Τμήμα Σεισμοτεκτονικής του ΟΑΣΠ έκανε εκτεταμένη Γεωλογική έρευνα στην περιοχή.
      Στις αρχές Μαρτίου (απόφαση της από 6.3.2002 συνεδρίασης της Ειδικής Επιστημονικής Επιτροπής Εκτίμησης Σεισμικού Κινδύνου) το δίκτυο μεταφέρθηκε στη Δυτική Ελλάδα για να καλυφθούν οι εκεί ανάγκες.
      Μετά την επιστροφή των σεισμογράφων από τη Δυτική Ελλάδα επανατοποθετήθηκαν στην περιοχή Μεσσαπίων για λήψη συμπληρωματικών στοιχείων για ένα περίπου μήνα ακόμα και ενώ η σεισμική δραστηριότητα ήταν πλέον σε χαμηλά επίπεδα.
      Από τα προαναφερόμενα γίνεται σαφές ότι δεν έγινε καμία βιαστική απόσυρση των φορητών σεισμογράφων και ότι η συγκεκριμένη περιοχή παρακολουθείται διαρκώς από τα υπάρχοντα μόνιμα σεισμολογικά δίκτυα.
      Τα πορίσματα που προέκυψαν από τη μελέτη των Σεισμολογικών, Γεωλογικών και Γεωφυσικών παρατηρήσεων και δεδομένων της περιοχής παρουσιάστηκαν στους κατοίκους του Δήμου σε δύο επάλληλες εκδηλώσεις που διοργάνωσε ο Δήμος Μεσσαπίων σε συνεργασία με το εκεί ΤΕΙ στις 1 και 2 Απριλίου 2002. Οι δύο εκδηλώσεις παρακολουθήθηκαν από σημαντικό αριθμό κατοίκων οι οποίοι ενημερώθηκαν για την κατάσταση και υπέβαλαν πλήθος ερωτήσεων που απαντήθηκαν από το επιστημονικό προσωπικό του ΟΑΣΠ.
      Το σύνολο των συμπερασμάτων και προτάσεις για περαιτέρω ενέργειες, συμπεριελήφθησαν σε μία έκθεση η οποία παραδόθηκε στις 15 Απριλίου 2002 και η οποία κοινοποιήθηκε σε όλους τους ενδιαφερόμενους φορείς στο Δήμο Μεσσαπίων.
      Επιπλέον πληροφορούμε τον κ. Βουλευτή ότι μετά από σχετικές συστάσεις της Ειδικής Επιτροπής Εκτίμησης Σεισμικού Κινδύνου (συνεδρίαση της 23ης lουνίου 2003) αποφασίστηκε:
      α) να συνεχιστεί η λεπτομερής παρακολούθηση της σεισμικής δραστηριότητας στην ευρύτερη περιοχή της Κεντρικής Εύβοιας. και του Βόρειου Ευβοϊκού Κόλπου από το φορητό δίκτυο που έχει ήδη εγκαταστήσει ο ΟΑΣΠ και το αντίστοιχο δίκτυο του Εργαστηρίου Σεισμολογίας, του Τομέα Γεωφυσικής-Γεωθερμίας του Πανεπιστημίου Αθηνών, για χρονικό διάστημα τουλάχιστον τριών (3) εβδομάδων, ανάλογα και με την εξέλιξη της σεισμικής δραστηριότητας
      β) να εκπονηθεί από τον ΟΑΣΠ συνδυασμένη προκαταρκτική μελέτη για τα τεκτονικά δεδομένα της περιοχής, με βάση τις μετρήσεις των τοπικών σεισμογραφικών δικτύων και μακροσκοπική εκτίμηση των γεωμορφολογικών στοιχείων. Με βάση τα συμπεράσματα της εν λόγω προκαταρκτικής μελέτης, η Επιτροπή σε επόμενη συνεδρίαση θα εκτιμήσει εάν απαιτηθεί λεπτομερέστερη μελέτη της περιοχής.
      2. Μετά τις σημειωθείσες σεισμικές δονήσεις στα Ψαχνά επιτροπές Μηχανικών του ΥΠΕΧΩΔΕ και της Νομαρχίας Ευβοίας διενήργησαν 1060 Πρωτοβάθμιους Ελέγχους των σεισμοπλήκτων κτισμάτων του Δήμου από τους οποίους προέκυψαν 573 κτίσματα κατάλληλα προς χρήση (ΠΡΑΣΙΝΑ), 379 κτίσματα προσωρινά ακατάλληλα προς χρήση (ΚΙΤΡΙΝΑ) και 81 ακατάλληλα προς χρήση (ΚΟΚΚΙΝΑ).
      Ολοκληρώθηκε ο Δευτεροβάθμιος έλεγχος των κτισμάτων από Επιτροπές Μηχανικών του ΥΠΕΧΩΔΕ, θα ακολουθήσει η οριοθέτηση της σεισμόπληκτης περιοχής και η λήψη πιστωτικών μέτρων που θα πραγματοποιηθούν με την έκδοση σχετικής κοινής Υπουργικής Απόφασης.
      Στην ως άνω απόφαση προβλέπονται διατάξεις για την έκδοση αδειών επισκευής ή ανακατασκευής κτισμάτων στους ενδιαφερόμενους με χορήγηση ατόκων δανείων κατά 2/3 και δωρεάν κρατική αρωγή κατά 1/3.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      26. Στην με αριθμό 250/2.7.03 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 6011/25.07.03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αριθμό 250/2003 ερώτηση, που κατατέθηκε στη Βουλή από το Boυλευτή κ. Γιώργο Ιωάννου Παπαγεωργίου για τα θιγόμενα σ’ αυτή θέματα, το τοπικό Τμήμα κοινωνικής Επιθεώρηση του Σώματος Επιθεώρησης (Σ.ΕΠ.Ε.) Εύβοιας μας πληροφόρησε τα εξής: Η εταιρεία «ΒΙΟΜΑΓΝ» λειτούργησε επί 5ετία περίπου, στις εγκαταστάσεις πρώην ΣΚΑΛΙΣΤΗΡΗ, βάσει Συμφωνίας Πώλησης από το ΕΛΛΗΝΙΚΟ ΔΗΜΟΣΙΟ (Υπουργείο Ανάπτυξης) μέχρι τον Φεβρουάριο 2000, οπότε και έκλεισε και απασχολούσε 360 άτομα. Η Σύμβαση Πώλησης είχε εγκριθεί από την Βουλή των Ελλήνων και ο εργοδότης, απ’ ότι πληροφορήθηκε το ως άνω τμήμα Κοινωνικής Επιθεώρησης (Σ.ΕΠ.Ε), δεν εκπλήρωσε, τις συμβατικές του υποχρεώσεις.
      Αντικείμενο εργασίας της εταιρείας ήταν η εξόρυξη λευκολίθων και η παραγωγή πυρότουβλων.
      Τα προβλήματα με τις πληρωμές των δεδουλευμένων στους εργαζόμενους, είχαν αρχίσει από τον Μάϊο του 1999, και η τοπική υπηρεσία του Σ.ΕΠ.Ε άρχισε να υποβάλλει μηνύσεις, για μη καταβολή δεδουλευμένων αποδοχών, στις 30/6/99, 26/8/99,20/9/99, 12/11/99, 12/12/99, (Δώρο Χριστουγέννων) και 12/1/00. Επίσης, στις 3/9/99 για τον ίδιο επέβαλε πρόστιμο ύψους 1.000.000 δρχ.
      Σήμερα, από τα στοιχεία που συγκέντρωσε η τοπική Υπηρεσία του Σ.ΕΠ.Ε, οφείλονται από την εταιρεία οι αποδοχές Νοεμβρίου 1999, Δεκεμβρίου 1999, Ιανουαρίου 2000, Φεβρουαρίου 2000, Δώρο Χριστουγέννων 1999, αποδοχές αδειών και επιδομάτων Αδείας 1999 και 2000, τα χρήματα των αποζημιώσεων λόγω καταγγελίας της εργασιακής σχέσης και τα χρήματα που οφείλονται συνολικά κυμαίνονται από 1.500.000 έως 4.000.000 δρχ.
      Στους εργαζόμενους της επιχείρησης καταβλήθηκαν από τον ΟΑΕΔ τρεις (3) μηνιαίοι μισθοί, σύμφωνα με τις διατάξεις του άρθρου 16 του ν. 1836 / 89 (ΦΕΚ 79/Α/14-3-89) «Προώθηση της απασχόλησης και της επαγγελματικής κατάρτισης και άλλες διατάξεις», με τις οποίες στον ΟΑΕΔ έχει συσταθεί αυτοτελής λογαριασμός με τον τίτλο «Λογαριασμός Προστασίας Εργαζομένων από την αφερεγγυότητα του εργοδότη», με αποκλειστικό σκοπό την άμεση καταβολή τριών μηνιαίων μισθών στους εργαζόμενους, σε περίπτωση αφερεγγυότητας του εργοδότη.
      Στις 23/11/99 κατατέθηκε αίτηση πτωχεύσεως της εταιρείας και μετά την έκδοση της απόφασης, ορίσθηκε Σύνδικος Εκκαθάρισης, ο Δικηγόρος κος Τσιρώνης Αναστάσιος, Βαλαωρίτου 98 - Αθήνα.
      Σήμερα στην υπό εκκαθάριση ευρισκόμενη εταιρεία «ΒΙΟΜΑΓΝ», προσφέρουν υπηρεσίες φύλαξης εγκαταστάσεων περί τα .
      Θα πρέπει να επισημανθεί ότι, σύμφωνα με την κείμενη νομοθεσία περί πτωχεύσεων, η ικανοποίηση των αιτημάτων για καταβολή δεδουλευμένων πραγματοποιείται στο πλαίσιο της διαδικασίας εκκαθάρισης και ανάλογα με την πρόοδό της.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      27. Στην με αριθμό 246/1.7.03 ερώτηση του Βουλευτή κ. Ευάγγελου Μπασιάκου δόθηκε με το υπ’ αριθμ. Φ. 900α/3625/6653 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της με αριθμό 246/01-07-2003 ερώτησης, που κατέθεσε ο Βουλευτής κ. Ευάγγελος Mπασιάκoς, με θέμα τη μετεγκατάσταση του Κέντρου Εκπαίδευσης Διαβιβάσεων (ΚΕΔΒ) και του Κέντρου Εκπαίδευσης Βαρέων Όπλων (ΚΕΒΟΠ), σας γνωρίζουμε τα εξής:
      Το ΥΠΕΘΑ έχει θέσει σε υψηλή προτεραιότητα την επίλυση προβλημάτων που έχουν δημιουργηθεί σε πολλές περιοχές της χώρας και αφορούν τη λειτουργία και την αξιοποίηση στρατιωτικών ακινήτων που έχουν εγκλωβιστεί στον αστικό ιστό των πόλεων. Στις αρκετές από τις περιπτώσεις αυτές η απομάκρυνση ή η μετεγκατάσταση των στρατωνιζόμενων Μονάδων κρίνεται αναγκαία για λόγους κοινωνικούς, περιβαλλοντολογικούς, οικιστικής ανάπτυξης και ποιότητας ζωής, αλλά επιπλέον και επιχειρησιακούς, λόγω της γειτνίασης αυτών με αστικές περιοχές, καθώς και της νέας δομής δυνάμεων που εφαρμόζεται στις ΕΔ.
      Τα στρατόπεδα «ΚΑΡΑΙΣΚΑΚΗ Α΄ και Β΄» (Κ.Ε.ΔΒ. και Κ.Ε.Β.Ο.Π.) που βρίσκονται στο Χαϊδάρι Αττικής αποδεσμεύονται βάσει προγράμματος του ΓΕΣ κατά την Γ Φάση, ήτοι το χρονικό διάστημα 2004-2006, εντός του οποίου θα πρέπει να έχει αρχίσει η κατασκευή των νέων εγκαταστάσεων στο χώρο ή τους χώρους που θα έχουν επιλεγεί από το ΓΕΣ και θα έχει αρχίσει η σταδιακή μετεγκατάσταση των Μονάδων.
      Η Υπηρεσία Αξιοποίησης Μετεγκατάστασης Στρατοπέδων (ΥΑΜΣ) έχει ζητήσει από το ΓΕΣ τον καθορισμό της θέσης ή θέσεων όπου θα μετεγκατασταθούν οι παραπάνω Μονάδες. 
      Το ΓΕΣ μετά το σχετικό αίτημα της ΥΑΜΣ, στην αποστολή της οποίας περιλαμβάνεται και η εξεύρεση χώρου ή χώρων των στρατοπέδων, αφού όμως καθοριστεί από τη Στρατιωτική Υπηρεσία η περιοχή ή περιοχές των χώρων αυτών, συγκρότησε επιτροπή που μελετά τη μετεγκατάσταση των παραπάνω στρατοπέδων, χωρίς μέχρι σήμερα να έχει ολοκληρώσει πλήρως τις εργασίες της και να έχει σχηματίσει και υποβάλει την τελική της γνώμη.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      28. Στην με αριθμό 247/1.7.03 ερώτηση του Βουλευτή κ. Ευάγγελου Μπασιάκου δόθηκε με το υπ’ αριθμ. 109958 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση των ερωτήσεων Βουλής με αριθμούς 11154/18-6-03 και 247/1-7-03 που κατατέθηκαν από τον Βουλευτή κ. Ευάγγελο Μπασιάκο, σας γνωρίζουμε ότι :
      Το θέμα των συνθηκών υδροδότησης του Δημοτικού Διαμερίσματος Λουτσίου Δήμου Ορχομενού από τον υπόγειο υδρoφορέα, ο οποίος αναφέρεται ότι παρουσιάζει αυξημένη περιεκτικότητα νιτρικών ιόντων και η αναζήτηση εναλλακτικής υδρευτικής γεώτρησης, δεν εμπίπτει άμεσα στις αρμοδιότητες του ΥΠΕΧΩΔΕ.
      Όσον αφορά στον έλεγχο των επιπέδων νιτρορρύπανσης στην ευρύτερη περιοχή, σας πληροφoρούμε ότι στο πλαίσιο λειτουργίας του Εθνικού Δικτύου Παρακολούθησης της ποιότητας των υπόγειων νερών από τη νιτρορρύπανση που οργάνωσε και λειτουργεί το ΥΠΕΧΩΔΕ, σύμφωνα με την Οδηγία 91/676/ΕΟΚ, το Κωπαϊδικό πεδίο έχει χαρακτηριστεί ως ευπρόσβλητη ζώνη ως προς την νιτρορρύπανση γεωργικής προέλευσης και περιελήφθη στην σχετική ΚΥΑ 19652/1906/99 (ΦΕΚ 1575Β/5.8.99).
      Δεδομένου ότι, η εμφανιζόμενη νιτρορρύπανση είναι γεωργικής προέλευσης καταρτίστηκαν για την ανωτέρω περιοχή Προγράμματα Δράσης με επισπεύδοντα το Υπουργείο Γεωργίας (ΚΥΑ 20416/2519 ΦΕΚ 11968/14.9.01). Επίσης- καταρτίστηκαν Γενικοί Κώδικες Ορθής Γεωργικής Πρακτικής, υπό την εποπτεία του Υπουργείου Γεωργίας, η εφαρμογή των οποίων είναι υποχρεωτική για των σύνολο των παραγωγών, σύμφωνα με την Οδηγία 91Ι676/ΕΟΚ.
      Η Υπουργός
      Β. ΠΑΠΑΝΔΡΕΟΥ»
      29. Στην με αριθμό 114/1.7.03 ερώτηση της Βουλευτού Μαρίας Κόλλια-Τσαρούχα δόθηκε με το υπ’ αριθμ. 32448/22.7.03 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης ακόλουθη απάντηση:
      «Σε απάvτηση της με αριθμό 114/1-7-2003 ερώτησης, που κατέθεσε η Βουλευτής κ.Μαρία Κόλλια-Tσαρoυχά, αναφορικά με την επιχορήγηση των ΔΕΥΑ της χώρας και ιδιαίτερα των ΔΕΥΑ Ν. Σερρών, καθώς και των ΟΤΑ για την κάλυψη του κόστους διασφάλισης της ποιότητας του πόσιμου νερού που θα προκύψει από την ε<ραρμογή της αριθ. 98/83 οδηγίας της Ευρωπαϊκής Ένωσης, σας γνωρίζουμε, κατά λόγο αρμοδιότητάς μας, ότι το Υπουργείο μας χρηματοδοτεί τις ΔΕΥΑ σύμφωνα με τις διατάξεις του άρθρου 43 του Ν. 2065/92 με τις οποίες θεσμοθετήθηκε η ενίσχυση των ανωτέρω Δημοτικών Επιχειρήσεων από πιστώσεις του Κρατικού Προϋπολογισμού, σε αντικατάσταση του καταργούμενου, με τις ίδιες διατάξεις, τέλους ύδρευσης, αποχέτευσης στο εισόδημα από ακίνητα.
      Στα -πλαίσια αυτά, εγγράφονται κάθε έτος στον Προϋπολογισμό του Υπουργείου μας από το Υπουργείο Οικονομίας και Οικονομικών (Γ.Λ.Κ.) οι σχετικές πιστώσεις, οι οποίες αποδίδονται σης ΔΕΥΑ της χώρας με κοινή απόφαση των Υπουργών ΕΣ.Δ.Δ.Α και Οικονομίας και Οικονομικών, για κάλυψη λειτουργικών αναγκών τους.
      Κατά το έτος 2002, το ποσό που ενεγράφη στον Προϋπολογισμό του ΥΠ.ΕΣ.Δ.ΔΑ και διατέθηκε στις ΔΕΥΑ της χώρας, ανήλθε συνολικά στο ύψος των 16.140.866 €, από το οποίο ποσό 454.894,30 € αποδόθηκε στις ΔΕΥΑ του Ν. Σερρών και ειδικότερα στην Ενιαία Διαδ/κή Eπιχείριση Ύδρευσης Αποx/σης Δήμων Ροδολίβους-Πρώτης-Αμφίπολης-Κορμίστας και στις ΔΕΥΑ Hράκλειας Κερκίνης και Σερρών. 
      Eπισημαίνεται ότι το έτος 2003 οι πιστώσεις που ενεγράφησαν στον Προϋπολογισμό του Υπουργείου μας για τον ανωτέρω σκοπό, ανέρχονται στο ύψος των 34.864.000 €.
      Ήδη με την αριθμ. 25726/11-6-2003 Κοινή Απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών, κατανεμήθηκε στις ΔΕΥΑ της χώρας ποσό 10.460.000 €, έναντι του συνολικού που θα που τους διατεθεί το τρέχον έτος από το οποίο ποσό 295.920,59 € αποδόθηκε στις ανωτέρω ΔΕΥΑ του Ν. Σερρών.
      Σημειώνεται ότι από την έναρξη ισχύος του ν. 2539/97 και σύμφωνα με τα οριζόμενα στην παρ. 7 του άρθρου 13 αυτού, απαγορεύεται η χρηματοδότηση των ΟΤΑ α΄ βαθμού με υπουργικές αποφάσεις από πόρους που δεν εvτάσσoνται στους Κεντρικούς Αυτοτελείς Πόρους ή στους πόρους του ΕΠΤΑ. Τονίζεται ότι η χρηματοδότηση των ΟΤΑ της χώρας από τους ΚΑΠ, γίνεται με Κοινή Υπουργική Απόφαση κατανομής αυτών κάθε έτος ύστερα από πρόταση της ΚΕΔΚΕ, αναφορικά με τα κριτήρια και τη διαδικασία κατανομής τους, ενώ από το ΕΠΤΑ σύμφωνα με τη διαδικασία η οποία έχει καθορισθεί με τις αριθμ. 45329/27.12.99 και 25437/19.6.02 αποφάσεις του Υπουργείου μας, που έχουν γνωστοποιηθεί στους ΟΤΑ της χώρας.
      Κατά τα λοιπά αρμόδιο να σας απαντήσει είναι το Υπουργείο Υγείας και Πρόνοιας.
      Ο Υπουργός
      Κ. ΣΚΑΝΔΑΛΙΔΗΣ»
      30. Στην με αριθμό 16/01.7.03 ερώτηση του Βουλευτή κ. Αθανασίου Βαρίνου δόθηκε με το υπ’ αριθμ. 371/22.07.03 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 16/01-07-2003 εγγράφου σας, με το οποίο μας διαβιβάστηκε ερώτηση τoυ Βουλευτή κ. Aθανασίου Βαρίνου που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Οι πλοιοκτήτριες εταιρείες που είχαν υποβάλει δήλωση τακτικής δρομολόγησης την 31/01/2002, σύμφωνα με τη σχετική διαδικασία, ήταν η «H.F.D.» με το επιβατηγό-οχηματαγωγό «ΕΞ. ΟΛΥΜΠΙΑ» για δρομολόγια στη γραμμή Πειραιά-Εύδηλο-Βαθύ και η εταιρεία «ΝΕΑ Α.Ε.» με τα επιβατηγά-οχηματαγωγά «ΑΙΟΛΟΣ ΕΞΠΡΕΣ» στη γραμμή Πειραιά-Πάρο-Νάξο-Ικαρία- Βαθύ και «ΤΑΞΙΑΡΧΗΣ» με ένα δρομολόγιο την εβδομάδα μόνο για τη θερινή περίοδο, από Πειραιά για Βαθύ Μυτιλήνη.
      2. Το ΥΕΝ εφαρμόζοντας τις διατάξεις του ν. 2932/2001 καθόρισε, είτε επιβάλλοντας υποχρεώσεις δημόσιας υπηρεσίας, είτε μισθώνοντας δρομολογιακές γραμμές, τα ακόλουθα δρομολόγια:
      α) του επιβατηγού - οχηματαγωγού «ΕΞ. ΟΛΥΜΠΙΑ» τη χειμερινή περίοδο με τέσσερα δρομολόγια την εβδομάδα στη δρομολογιακή γραμμή Πειραιά- Σύρο Μύκονο -Εύδηλο - Καρλόβασι - Βαθύ και τη θερινή περίοδο με πέντε δρομολόγια την εβδομάδα στη δρομολογιακή γραμμή Πειραιά -Εύδηλο - Καρλόβασι - Βαθύ,
      β) του επιβατηγού - οχηματαγωγού «ΝΤΑΛΙΑΝΑ» τη χειμερινή περίοδο με τρία δρομολόγια την εβδομάδα στη δρομολογιακή γραμμή Πειραιά - Κυκλάδες - Αγ. Κήρυκο - Καρλόβασι - Βαθύ με δύο προσεγγίσεις την εβδομάδα σε Φούρνους και μία σε Πάτμο-Λειψούς και την θερινή περίοδο με τρία δρομολόγια την εβδομάδα στη δρομολογιακή γραμμή Πειραιά - Κυκλάδες - Αγ. Κήρυκο - Καρλόβασι- Βαθύ με δύο προεκτάσεις την εβδομάδα σε Πάτμο- Λειψούς, τρεις στους Φούρνους και μια στη Χίο,
      γ) του επιβατηγού - οχηματαγωγού «ΤΑΞΙΑΡΧΗΣ» μία φορά την εβδομάδα από Πειραιά για Βαθύ - Χίο - Μυτιλήνη και επιστροφή,
      δ) του επιβατηγού - οχηματαγωγού ταχύπλοου «ΑΙΟΛΟΣ ΕΞΠΡΕΣ» με τρία δρομολόγια τη χειμερινή περίoδo και έξι τη θερινή.
      Τέλος, για κάλυψη της μεταφοράς φορτηγών οχημάτων κατά τη θερινή περίοδο, από 04/07/2003 εγκρίνονται κατά περίπτωση έκτακτα δρομολόγια του επιβατηγού -. οχηματαγωγού «ΕΞ. ΑΔΩΝΙΣ».
      3. Όσον αφορά στην ώρα αναχώρησης του επιβατηγού - οχηματαγωγού «ΑΙΟΛΟΣ ΕΞΠΡΕΣ», αυτή παραμένει ως έχει (17:00) και ως εκ τούτου δεν υφίσταται θέμα αποβίβασης των επιβατών μετά τα μεσάνυχτα.
      4. Το αναφερόμενο δίκτυο στην παράγραφο 1 της αριθμ. 3332.3/19/30-10-2002 υπουργικής απόφασης είναι ενδεικτικό και είχε εμπλουτισθεί με όλους τους δυνατούς συνδυασμούς νησιών. Σε καμία περίπτωση οι αναφερόμενες γραμμές δεν ήταν υποχρεωτικό να καλυφθούν, καθόσον δεν συμπεριλήφθηκαν όλες στις δηλώσεις τακτικής δρομολόγησης, μερικές από αυτές δεν εκτελούντο στο παρελθόν και επίσης δεν υπάρχει ο αναγκαίος αριθμός πλοίων. Έτσι εξυπηρετήθηκαν κατά προτεραιότητα με τη διαδικασία του μειοδοτικού διαγωνισμού (επιδότησή) οι απόλυτα αναγκαίες γραμμές σύμφωνα και με τις υπάρχουσες πιστώσεις.
      5. Σύμφωνα με τις δηλώσεις τακτικής δρομολόγησης για την περίοδο από 1/11/2003 μέχρι και 31/10/2004 ζητήθηκαν τα ακόλουθα δρομολόγια:
      α) Η «H.F.D.» με τα επιβατηγά - οχηματαγωγά «ΕΞ. ΟΛΥΜΠΙΑ» ή «ΕΞ. ΠΟΣΕΙΔΩΝ» στη γραμμή Πειραιά - Εύδηλο - Βαθύ.
      β) Η «G.A. FERRIES» με το επιβατηγό - οχηματαγωγό «ΝΤΑΛΙΑΝΑ» στη γραμμή Πειραιά- Πάρο - Νάξο - Αγ. Κήρυκο - Βαθύ.
      γ) Η «ΝΕΛ Α.Ε.» με το επιβατηγό - οχηματαγωγό «ΑΙΟΛΟΣ ΕΞΠΡΕΣ» στη γραμμή Πειραιά - Πάρο - Νάξο - Ικαρία - Σάμο.
      δ) Οι «ΓΡAMMEΣ ΣΤΡΙΝΤΖΗ Ν.Α.Ε.» με το επιβατηγό - οχηματαγωγό «ΜΠΛΟΥ ΣΚΑΙ» στη γραμμή Πειραιά - Σύρο - Μύκονο- Αγ. Κήρυκο - Καρλόβασι και ε) Η εταιρεία «ΕΤΖΙΑΝ ΚΑΡΓΚΟ» με το φορτηγό-οχηματαγωγό «ΕΤΖΙΑΝ ΓΚΛΟΡΥ».στη γραμμή Πειραιά- Νάξο -lκαρία - Σάμο.
      Επίσης, το Υ.Ε.Ν., για την εξυπηρέτηση δρομολογιακών αναγκών με συμβάσεις ανάθεσης δημόσιας υπηρεσίας διάρκειας ενός έτους με μίσθωση, για την χρονική περίοδο από 01/11/2003 μέχρι 31/10/2004, έχει προκηρύξει τις ακόλουθες γραμμές α) Πειραιά - Ικαρία - Φούρνοι - Καρλόβασι - Βαθύ με μισθούμενο τμήμα Ικαρία Φούρνοι -'Καρλόβασι και επιστροφή, με την εκτέλεση δύο δρομολογίων την εβδομάδα καθ’ όλη τη διάρκεια της περιόδου μίσθωσης και ενός επιπλέον δρομολογίου κατά τη χρονική περίοδο από 14/06/2004 μέχρι και 05/09/2004.
      β) Πειραιά - Ικαρία - Βαθύ- Πάτμο - Λειψοί - Βαθύ, με μισθούμενο τμήμα Βαθύ-Πάτμο- Λειψοί- Βαθύ με την εκτέλεση ενός δρομολογίου την εβδομάδα. Οι διαγωνισμοί αυτοί βρίσκονται σε εξέλιξη.
      Ο Υπουργός
      ΓΙΩΡΓΟΣ ΠΑΣΧΑΛΙΔΗΣ»)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Δημόσιας Τάξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Ρύθμιση θεμάτων συνοριακών φυλάκων και ειδικών φρουρών και άλλες διατάξεις».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Μεταφορών και Επικοινωνιών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Τροποποίηση  του νόμου 2668/1998 (ΦΕΚ Α’ 282), εναρμόνιση με την Οδηγία 2002/39/ΕΚ, ρυθμίσεις θεμάτων του Οργανισμού ΕΛΛΗΝΙΚΑ ΤΑΧΥΔΡΟΜΕΙΑ (ΕΛ.ΤΑ.) και άλλες διατάξεις».
      Ερωτάται το Τμήμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Κροατίας για τη συμμετοχή κροατικού προσωπικού στο Πολυεθνικό Κέντρο Εκπαιδεύσεως Επιχειρήσεων Υποστήριξης της Ειρήνης (Π.Κ.Ε.Ε.Υ.Ε.)».
      Ερωτάται το Τμήμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Εθνικής Άμυνας «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Κροατίας για τη συμμετοχή κροατικού προσωπικού στο Πολυεθνικό Κέντρο Εκπαιδεύσεως Επιχειρήσεων Υποστήριξης της Ειρήνης (Π.Κ.Ε.Ε.Υ.Ε.)» έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής:
      (Το κείμενο του νομοσχεδίου βρίσκεται στο τεύχος των Πρακτικών της Βουλής)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Το Τμήμα παρέσχε τη ζητηθείσα εξουσιοδότηση.
      Συνεχίζεται η προεκφώνηση.
      Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης του Βασιλείου της Σουηδίας για τη συμμετοχή σουηδικού στρατιωτικού ή πολιτικού προσωπικού στο Πολυεθνικό Κέντρο Εκπαιδεύσεως Επιχειρήσεων Υποστήριξης της Ειρήνης (Π.Κ.Ε.Ε.Υ.Ε.)».
      Υπενθυμίζω ότι στην επιτροπή το Κομμουνιστικό Κόμμα Ελλάδας κατεψήφισε.
      Ερωτάται το Τμήμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΔΗΜΗΤΡΙΟΣ ΤΣΙΟΓΚΑΣ: Κρατείται.
      ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Κύριε Τσιόγκα, το άλλο το ψηφίσαμε. Είναι το ίδιο θέμα, συνεπώς θα πείτε εκεί την άποψή σας, στο επόμενο.
      Του ιδίου Υπουργείου.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Τέταρτου Πρόσθετου Πρωτοκόλλου στη Συμφωνία για την Πολυεθνική Ειρηνευτική Δύναμη Νοτιο-Ανατολικής Ευρώπης».
      Ερωτάται το Τμήμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Κυρίες και κύριοι συνάδελφοι, επανερχόμεθα στην αρχή της ημερήσιας διάταξης. 
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης: «Ρύθμιση θεμάτων συνοριακών φυλάκων και ειδικών φρουρών και άλλες διατάξεις».
      Έχουμε αποφασίσει στη Διάσκεψη των Προέδρων ότι το νομοσχέδιο αυτό θα συζητηθεί σήμερα επί της αρχής και αύριο επί των άρθρων. Έχουν όμως κατατεθεί και τροπολογίες. Θα δούμε, επομένως, εάν μπορούν να τελειώσουν αύριο και οι τροπολογίες.
      Από το ΠΑΣΟΚ ορίζεται ως Κοινοβουλευτικός Εκπρόσωπος για τη συζήτηση αυτού του νομοσχεδίου ο Βουλευτής κ. Θεοχάρης Τσιόκας. 
      Από το ΚΚΕ ορίζεται ως Κοινοβουλευτικός Εκπρόσωπος ο Βουλευτής κ. Δημήτριος Τσιόγκας. 
      Ο εισηγητής της Πλειοψηφίας κ. Στολίδης έχει το λόγο.
      ΣΩΤΗΡΗΣ ΣΤΟΛΙΔΗΣ: Όπως είναι γνωστό με τους νόμους 2622/98 και 2734/99 εισήχθη για πρώτη φορά στην Ελληνική Αστυνομία ο θεσμός των συνοριακών φυλάκων και των ειδικών φρουρών. Η λειτουργία αυτών των δύο νέων θεσμών ήταν επιτυχής και σύμφωνη με τις προσδοκίες της ελληνικής κοινωνίας. Η αποστολή αυτών των δύο κατηγοριών σχετίζεται με τους πιο κύριους τομείς της αστυνομικής δράσης με στόχο την προστασία του πολίτη και την εξωτερική και εσωτερική ασφάλεια της χώρας.
      Οι συνοριακοί φύλακες προσλαμβάνονται αποκλειστικά για τη στελέχωση αστυνομικών υπηρεσιών συνοριακής φύλαξης και δίωξης λαθρομετανάστευσης. Σκοπός τους είναι η διασφάλιση της χώρας από την παράνομη είσοδο, παραμονή και εργασία αλλοδαπών εμπεδώνοντας ένα αίσθημα ασφάλειας στη χώρα μας. Οι ειδικοί φρουροί έχουν ως αποστολή τη φύλαξη ευπαθών στόχων αστυνομικού ενδιαφέροντος και την εκτέλεση περιπολιών σε περιοχές στις οποίες πρέπει να είναι ορατή η παρουσία αστυνομικών για την πρόληψη της εγκληματικότητας. 
      Αυτές οι δύο κατηγορίες προσωπικού διέπονται κατά βάση από το ίδιο νομικό καθεστώς όσον αφορά την υπηρεσιακή τους κατάσταση στις αποδοχές, την ασφαλιστική κάλυψη κλπ. Κατά την άσκηση των καθηκόντων τους έχουν επιδείξει επαγγελματική επάρκεια, ήθος και υψηλή αίσθηση ευθύνης. Με τις προτεινόμενες διατάξεις του υπό συζήτηση νομοσχεδίου παρέχεται η δυνατότητα σε αυτό το προσωπικό να παραμείνει μόνιμα σε αυτήν την υπηρεσία. Με αυτόν τον τρόπο αίρεται το καθεστώς της εργασιακής αβεβαιότητας, ενισχύεται ο επαγγελματισμός τους και ικανοποιείται ένα πάγιο αίτημα του εργασιακού τους φορέα. Οι εν λόγω διατάξεις δεν πρέπει να θεωρηθεί ότι εισάγουν έναν τρόπο εγκατάστασης προσωπικού στην Ελληνική Αστυνομία αφού διαφέρουν ουσιωδώς οι προϋποθέσεις, τα κριτήρια επιλογής η εκπαίδευση και τα καθήκοντά τους. Θα διατηρηθούν ως διακριτό προσωπικό της Ελληνικής Αστυνομίας. 
      Για τη μονιμοποίηση αυτών των δύο κατηγοριών απαιτείται η κρίση τους ως ικανών από το πρωτοβάθμιο συμβούλιο κρίσης αστυφυλάκων, αρχιφυλάκων και ανθυπαστυνόμων. Προσδιορίζονται οι παράγοντες που λαμβάνονται υπόψη από το συμβούλιο κατά την αξιολόγηση των ενδιαφερομένων για μονιμοποίηση. Τους παρέχεται το δικαίωμα άσκησης προσφυγής στο δευτεροβάθμιο συμβούλιο κρίσης. Παρέχεται η εξουσιοδότηση για τον καθορισμό με προεδρικό διάταγμα του τρόπου και των αρμοδίων οργάνων στα οποία υποβάλλονται οι αιτήσεις μονιμοποίησης. Οι αποφάσεις του συμβουλίου κρίσης είναι υποχρεωτικές για τον Αρχηγό της Ελληνικής Αστυνομίας, ο οποίος και προβαίνει στην μονιμοποίηση των κριθέντων ως καλών. Οι υφιστάμενες κατά την δημοσίευση του προτεινόμενου νόμου οργανικές και επί θητεία θέσεις συνοριακών φυλάκων και ειδικών φρουρών μετατρέπονται σε θέσεις συνοριακών φυλάκων και ειδικών φρουρών και καλύπτονται από μόνιμο ή από επί θητεία προσωπικό των κατηγοριών αυτών. Παρέχεται εξουσιοδότηση με προεδρικό διάταγμα να καθορίζονται τα καθήκοντα και οι συναφείς με αυτά εξουσίες και υποχρεώσεις του ανωτέρω προσωπικού.
      Ρυθμίζονται διάφορα μισθολογικά θέματα ώστε οι συνοριακοί φύλακες και οι ειδικοί φρουροί να εξελίσσονται σε δεκαοκτώ μισθολογικά κλιμάκια. Καθορίζεται ο χρόνος που λαμβάνεται υπ’ όψιν γι’ αυτήν την εξέλιξη. Κατ’ εξαίρεση σε περίπτωση ανδραγαθίας χορηγείται στο δικαιούχο ανεξαρτήτως χρόνου υπηρεσίας το επόμενο ή και το μεθεπόμενο μισθολογικό κλιμάκιο. Προσδιορίζεται ο μηνιαίος βασικός μισθός του εισαγωγικού κλιμακίου συνοριακών φυλάκων και ειδικών φρουρών και υπολογίζεται με βάση το βασικό μισθό του υπαστυνόμου Β΄, πολλαπλασιαζόμενο με το συντελεστή που ισχύει για τους αστυφύλακες. Ο μηνιαίος βασικός μισθός των επόμενων μισθολογικών κλιμακίων υπολογίζεται με την προσθήκη στο μηνιαίο βασικό μισθό του αμέσως προηγούμενου μισθολογικού κλιμακίου ποσού ίσου με το γινόμενο του μηνιαίου βασικού μισθού του εισαγωγικού μισθού μισθολογικού κλιμακίου επί το συντελεστή 0,021. Στους συνοριακούς φύλακες και στους ειδικούς φρουρούς χορηγούνται πλέον του βασικού τους μισθολογικού κλιμακίου και του επιδόματος χρόνου υπηρεσίας και λοιπών επιδομάτων και οι αποζημιώσεις του αστυφύλακα, αφού όμως έχει εκπληρώσει τις στρατιωτικές του υποχρεώσεις.
      Για τη θέση του εν λόγω προσωπικού σε κατάσταση υπηρεσίας γραφείου και σε κατάσταση μόνιμης διαθεσιμότητας εφαρμόζονται οι σχετικές ρυθμίσεις που ισχύουν και για το αστυνομικό προσωπικό. 
      Οι τιθέμενοι σε κατάσταση μόνιμης διαθεσιμότητας συνοριακοί φύλακες και ειδικοί φρουροί εξελίσσονται μισθολογικά μέχρι εξαντλήσεως της μισθολογικής κλίμακας. Οι συνοριακοί φύλακες και οι ειδικοί φρουροί ασφαλίζονται για παροχές υγειονομικής κάλυψης στον Οργανισμό Περίθαλψης των Ασφαλισμένων του Δημοσίου. Οι ανωτέρω υπάγονται επίσης και στην ασφάλιση του Ταμείου Επικουρικής Ασφάλειας και Πρόνοιας του αστυνομικού προσωπικού σύμφωνα με τους προβλεπόμενους για το προσωπικό αυτό όρους και προϋποθέσεις, επιμερίζοντας τα ταμεία αυτά σύμφωνα με τις διατάξεις του π.δ. 485/87.
      Τέλος, στις κατηγορίες αυτές προσλαμβάνονται Έλληνες πολίτες, άνδρες και γυναίκες, απόφοιτοι λυκείου ή ισότιμης σχολής με αντικειμενικά κριτήρια, μόρια, οι οποίοι δεν πρέπει να έχουν υπερβεί το τριακοστό έτος της ηλικίας τους. Οι άνδρες επίσης πρέπει να έχουν τελειώσει τις στρατιωτικές τους υποχρεώσεις. Τα σωματικά προσόντα που ζητούνται με το νομοσχέδιο είναι αντίστοιχα αυτών που ισχύουν και για τη Σχολή Αστυφυλάκων.
      Ευχαριστώ.
      ΠΡΟΕΔΡΟΣ (Απόστολος Κακλαμάνης): Ο κ. Μαντούβαλος έχει το λόγο.
      ΠΕΤΡΟΣ ΜΑΝΤΟΥΒΑΛΟΣ: Κύριοι συνάδελφοι, μετά από έντονες, ποικίλες και δικαιολογημένες αντιδράσεις αλλά και αναστάτωση στο χώρο της Ελληνικής Αστυνομίας των συνοροφυλάκων και των ειδικών φρουρών η Κυβέρνηση αναγκάσθηκε να κάνει μία πρόχειρη νομοθετική παρέμβαση και διά του Υπουργού Δημοσίας Τάξεως να φέρει σήμερα προς ψήφιση ένα πρόχειρο νομοσχέδιο. 
      Το λέω αυτό, κύριε Πρόεδρε, διότι δεν θα καθίσω να αναλύσω τι είναι οι συνοριακοί φρουροί, τι είναι οι συνοριοφύλακες και τι είναι οι αστυφύλακες. Άριστα  μας το διάβασε ο συνάδελφός μου. Εδώ πρέπει να έχουμε ένα λόγο συγκεκριμένο, τεκμηριωμένο. Και να σας πω εξ υπαρχής ότι και στη Διαρκή Επιτροπή η Νέα Δημοκρατία με προσεκτικό λόγο και θέση, όπως πάντα επιδεικνύει, είναι σύμφωνη με το νομοσχέδιο αυτό και την κατάθεσή του, έστω και αν είναι πρόχειρο, γιατί έρχεται να επιλύσει ένα πρόβλημα που αντιμετωπίζουν οι νέοι που έχουν προσληφθεί ως συνοριοφύλακες και ειδικοί φρουροί. Γιατί πιστεύουμε ότι θέματα σοβαρά, όπως η ασφάλεια, η υγεία, η παιδεία και άλλα θέματα, μέσα από κοινοβουλευτικό διάλογο και μέσα από σύνθεση μπορούν να έχουν προοπτική και μέσα σε αυτά εντάσσεται και η σημερινή συζήτηση που θα κάνουμε, όμως με κριτική και με επιφυλάξεις, κύριε Υπουργέ, σε σοβαρά θέματα τα οποία προκύπτουν.
      Με τη μονιμοποίηση πλέον των ειδικών φρουρών και των συνοριοφυλάκων αίρεται πλέον το ιδιότυπο καθεστώς ομηρίας που βρίσκονταν τόσο καιρό οι εργαζόμενοι, άνδρες και γυναίκες που υπηρετούν στην Ελληνική Αστυνομία. Γι’ αυτό και μίλησα προηγουμένως για έντονες και ποικίλες αντιδράσεις τις οποίες γνωρίζουν όσοι γνωρίζουν. Πρέπει όμως να εκφράσουμε –και την εκφράζουμε έντονα και θα τη δείτε τεκμηριωμένα- την ανησυχία μας αλλά και την πλήρη διαφωνία μας στο άρθρο 1 στην παράγραφο 2 και σε ό,τι αφορά τους συνοριοφύλακες και τους ειδικούς φρουρούς, στη δυνατότητα που δίνεται στον εκάστοτε Υπουργό Δημοσίας Τάξεως με την έκδοση προεδρικών διαταγμάτων ή προεδρικού διατάγματος να αυξάνει τον αριθμό των συνοριοφυλάκων και των ειδικών φρουρών, αλλά και παράλληλα να επιφέρει και μεταβολές στον προσδιορισμό των καθηκόντων τους.
      Εδώ, κύριε Πρόεδρε, θέτω και ένα θέμα το οποίο και θα το αναλύσουν οι συνάδελφοί μου οι αγαπητοί και άξιοι στη συνέχεια συνταγματικότητος. Δεν είναι δυνατόν να συνεχίζεται αυτή η ομηρία, δεν είναι δυνατόν να έχει αυτό το προνόμιο το απροσδιόριστο ο εκάστοτε Υπουργός Δημοσίας Τάξεως και να κρατά στην αρμοδιότητά του συγκεκριμένα καθήκοντα που σήμερα έπρεπε να ξεδιαλύνουν. Σήμερα υποτίθεται ότι ερχόμαστε να ξεδιαλύνουμε ένα θολό τοπίο. Ποιος είναι ο ρόλος των ανθρώπων αυτών; Ποιος είναι ο ρόλος των ειδικών φρουρών και των συνοριοφυλάκων στους κόλπους της Ελληνικής Αστυνομίας; Πώς λοιπόν έρχεται με έξυπνο αλλά πονηρό νομίζω τρόπο και λέει το νομοσχέδιο ότι ο εκάστοτε Υπουργός κρατάει αρμοδιότητες που για τη στόχευση της πορείας αυτών των ανθρώπων ξεκάθαρα σήμερα έπρεπε να τοποθετηθούμε ώστε να ξέρουμε και εμείς αλλά και οι ενδιαφερόμενοι την πορεία τους στον εργασιακό τους χώρο;
      Κύριε Πρόεδρε, είναι προφανείς οι σκοπιμότητες που υποκρύπτονται σε μια τέτοια διάταξη, που για μας αποτελεί λευκή επιταγή στην εκάστοτε πολιτική ηγεσία του Υπουργείου Δημοσίας Τάξεως, να προβαίνει σε προσλήψεις και να μεταβάλει το ρόλο και τις αρμοδιότητές τους σε σχέση με αυτές της Ελληνικής Αστυνομίας. Είναι ιδιαίτερα επικίνδυνη, ως προς την εξουσιοδότηση που δίνει, αυτή η δυνατότητα που υπάρχει. Για μας το συναινετικό και ήρεμο κλίμα που υπάρχει το τορπιλίζει. Είναι αδύνατον, για λόγους αρχής αλλά και ηθικής τάξεως, να συναινέσουμε στο να χορηγηθεί αυτή η αρμοδιότητα στον Υπουργό. 
      Πρέπει, επίσης, να επισημανθεί ότι οι συνοριοφύλακες και οι ειδικοί φρουροί επιτελούν ένα σημαντικότατο έργο μέσα στα πλαίσια της Ελληνικής Αστυνομίας, που τις περισσότερες φορές κινείται συμπληρωματικά ως προς το έργο της, ενώ και οι τρεις φορείς έχουν ως καθήκον την προάσπιση της ασφαλείας του Έλληνα πολίτη. 
      Η επαπειλούμενη σύγκρουση για το πεδίο ευθύνης των αρμοδιοτήτων τους οφείλεται κυρίαρχα σε λάθη και παραλείψεις της Κυβέρνησης. Το συγκεκριμένο νομοσχέδιο παρέχει μια ευκαιρία να επιλυθούν τα προβλήματα δυσαρμονίας και επικαλύψεως που έχουν δημιουργηθεί και να υπάρχει ένα ξεκάθαρο πλαίσιο αρμοδιοτήτων και ορθολογικής λειτουργίας για τους συνοριοφύλακες, για τους ειδικούς φρουρούς και για τους αστυνομικούς. Παράλληλα απαιτείται και υιοθέτηση αξιοκρατικών επιλογών -τις οποίες θα μου επιτρέψετε, κωδικοποιημένα μέσα στο χρόνο που μου δίδεται, να σας εκθέσω, για να γίνουν σαφείς οι θέσεις μας- ως προς τον τρόπο προσλήψεων. 
      Η αύξηση του αριθμού των εισακτέων στα σώματα ασφαλείας μέσω των πανελλαδικών εξετάσεων –αδιάβλητου συστήματος- αποτελεί μια ποιοτική επιλογή που κινείται σε αυτήν την κατεύθυνση. Ταυτόχρονα το υψηλό επίπεδο εκπαίδευσης θα αποτελέσει πολύτιμο εφόδιο για την επιτυχή εκπαίδευση όλων -ανδρών και γυναικών- των υπηρετούντων στις τάξεις των σωμάτων ασφαλείας και ιδιαίτερα, αφού το συζητάμε εδώ, στην Ελληνική Αστυνομία. 
      Αναφέρθηκα προηγουμένως, κύριε Πρόεδρε –και θα το ξαναθέσω- στο θέμα της επιλογής. Αφού με χίλιους κόπους και προσπάθειες από τους ίδιους τους αστυνομικούς από το 1984 μέχρι σήμερα, με λόγο συναινετικό έγινε η ένωση της Αστυνομίας Πόλεων και της Ελληνικής Χωροφυλακής, κινδυνεύουμε με αυτούς τους πειραματισμούς. Γιατί μέχρι σήμερα πειραματισμός γινόταν. Είχαμε βάλει σε έναν κοινό χώρο συναδέλφους να συγκρούονται, να διαδηλώνουν και να υπάρχει τρομερό πρόβλημα σε σχέση με τις αρμοδιότητές τους. Δεν νομίζω να υπάρχει πλέον Έλληνας πολίτης που να μη γνωρίζει το πρόβλημα. Γιατί δεν είναι μόνο οι αστυνομικοί, οι συνοριοφύλακες και οι ειδικοί φρουροί που γνωρίζουν το πρόβλημα που άφησε η Κυβέρνηση να εξελιχθεί και να φθάσει ως αυτήν την κατάσταση. Φτάσαμε στο σημείο να εκτίθεται η Ελληνική Αστυνομία, με αντιδράσεις λογικές από τους εργαζομένους, στην ελληνική κοινωνία. Δηλαδή αυτοκοινοποιήθηκε σε όλους τους Έλληνες πολίτες το πρόβλημα. Αυτό η Κυβέρνηση το άφησε να κυλήσει, να δημιουργήσει δηλαδή μια τέτοια αντίδραση για ένα τόσο σοβαρό πρόβλημα. 
      Και προσέξτε: Εκεί που καταργήθηκε η Ελληνική Χωροφυλακή και η Αστυνομία Πόλεων από το 1984 και με χίλιες προσπάθειες φτάσαμε, τέλος πάντων, σήμερα σε μια κοινή πορεία –γιατί υπήρχαν πολλά προβλήματα για όσους γνωρίζουν τα θέματα της δημοσίας τάξεως- φτάνουμε στο σημείο μήπως σήμερα φτιάξουμε τρία κοινά σώματα. Φτάσαμε στο σημείο, με τις λευκές επιταγές που δίδονται στον εκάστοτε κύριο Υπουργό Δημοσίας Τάξεως, να φτιάξουμε τρία ξεχωριστά σώματα ασφαλείας, αντί να εντάξουμε αυτούς τους εργαζομένους σε ένα συγκεκριμένο πλαίσιο, με συγκεκριμένες αρμοδιότητες και όχι «μαγείες» και «μαντείες»,  που απορρέουν μέσα από μια λευκή επιταγή στον εκάστοτε Υπουργό, για να εξαρτά καταστάσεις και κάθε φορά να δίνει αρμοδιότητες, χωρίς πλέον να δίδει συγκεκριμένους λόγους, μέσα σε αυτήν τη διαδικασία. 
      Φτάσαμε στο σημείο να ακούγεται και να λέμε ότι οι συνοριοφύλακες εκτελούν άριστα το καθήκον τους εκεί που έχουν ταχθεί, δηλαδή στα σύνορα, να είναι στην Αθήνα και να κάνουν ελέγχους. Από πότε είναι «σύνορα» η Αθήνα; Ξεκαθαρίστε το πεδίο. Θα πρέπει να είναι ξεκάθαρο το πεδίο και να μην τους φέρουμε με κανέναν τρόπο σε αυτήν τη «σύγχυση-σύγκρουση»! Το τονίζω για όσους γνωρίζουν. 
      Φτάσαμε στο σημείο ειδικοί φρουροί και συνοριοφύλακες να πιστοποιούν τροχαίες παραβάσεις και τροχαία ατυχήματα και οι ασφαλιστικές εταιρείες να ζητούν το φύλλο για το ατύχημα και να μην είναι αρμόδιοι να το εκδώσουν. Αυτά είναι κενά σοβαρά. Φτάσαμε στο σημείο να παρεμβαίνουν σε υποθέσεις ναρκωτικών χωρίς να έχουν ειδικές γνώσεις. Φτάσαμε στο σημείο να έχουν προσληφθεί με μόρια –και ορθώς ενδεχομένως προσελήφθησαν- αλλά δεν έχουν την εκπαίδευση που θα έπρεπε.
      Παραγνωρίζεται ακόμη και το κοινωνικό θέμα που έχει προκύψει του οικογενειακού προγραμματισμού και των αστυνομικών και των ιδίων, δηλαδή να ξέρουν πώς μετατίθενται οι αστυνομικοί, να ξέρουν οι δωδεκάμισι χιλιάδες άνθρωποι αυτοί και οι σαράντα χιλιάδες στην Ελληνική Αστυνομία πώς θα προγραμματίσουν την πορεία τους και την εξέλιξή τους και στη ζωή και στην οικονομική και στην επαγγελματική τους δραστηριότητα.
      Όλα αυτά είναι σοβαρότατα προβλήματα, γι’ αυτό και σας έκανα προηγουμένως σοβαρότατη νύξη γι’ αυτήν τη συγκεκριμένη αρμοδιότητα. Προκύπτει σαφέστατο θέμα περί αντισυνταγματικότητας. Δεν θα ήθελα όμως να αναφερθώ παραπάνω σε αυτό το θέμα. Θα το συζητήσουμε και στην κατ’ άρθρο συζήτηση.
      Πέρα όμως από αυτό το θέμα, πέρα από τη στόχευση που έχει η Ελληνική Αστυνομία στην καταστολή της εγκληματικότητας, πέρα από τους τεράστιους πειραματισμούς που κατά καιρούς έχουν γίνει, δεν είναι δυνατόν, κύριε Πρόεδρε και κύριοι συνάδελφοι, να μη μας απασχολεί η ολοένα αυξανόμενη εγκληματικότητα στη χώρα μας.
      Καλοί οι συνοριοφύλακες, άριστοι οι αστυνομικοί, εξαιρετικοί οι ειδικοί φρουροί, όμως εγώ παρατηρώ κάτι: παρατηρώ ότι η εγκληματικότητα στη χώρα μας αυξάνεται. Και αυτό περιμένει ο Έλληνας πολίτης από εμάς, αυτό περιμένει από εσάς. Καλοπροαίρετα θέλουμε να λειτουργήσουμε. Πρέπει όμως να φτάσουμε στο σημείο ο Έλληνας πολίτης να νιώθει ασφάλεια από το τελευταίο χωριό στα σύνορα μέχρι την Αθήνα. Εκτός εάν θέλατε τους συνοριοφύλακες για να φυλάνε καλύτερα την Αθήνα. Και αν τους φέρατε εδώ γι’ αυτόν το λόγο, δεν φυλάσσεται καλά η Αθήνα, δεν φυλάσσεται καλά η επαρχία.
      Τεκμηριώνεται αυτό που λέω; Γιατί αυτό μπορεί να είναι κάτι αόριστο. Και αφού μιλάμε για δημόσια τάξη, αφού μιλάμε για ασφάλεια και αφού μιλάμε για δυνατότητες, να πούμε ότι δυστυχώς δεν αναβαθμίζουν το ρόλο των αστυνομικών, δεν δίνουν δυνατότητες στο ηθικό τους, ώστε να ανέβει ο Έλληνας αστυνομικός και να φτάσει εκεί που κάποτε ήταν, στο υψηλότερο σημείο στην Ευρώπη, στη μεγαλύτερη αποτελεσματικότητα και σε έναν θεσμό για την ελληνική κοινωνία αξιόπιστο.
      Και γιατί το λέω αυτό; Γιατί φτάσαμε στο σημείο, κύριε Υπουργέ, ανώτατος αξιωματικός, τον οποίο διατηρείτε, ο πρώην Διοικητής της Αμέσου Δράσεως, όταν γινόταν το ευρωπαϊκό συμβούλιο εδώ, από τον ασύρματο να διαβιβάζει «γουρούνια» και «γαϊδούρια» σε αστυνομικούς, που υπηρετούσαν επί τόσες ημέρες.  Αυτούς τους αστυνομικούς διατηρείτε! Γιατί φτάσαμε στο σημείο, κύριε Υπουργέ, να υπάρχει πρωτοσέλιδο στις εφημερίδες «Παρόν» και «Απογευματινή» για ανώτερο αξιωματικό στη φρουρά του κυρίου Πρωθυπουργού. Δεν ξέρω αν είναι αλήθεια ή ψέματα. Βρείτε το και να ενημερώσετε τον ελληνικό λαό. Ποια είναι η πορεία αυτών των ανθρώπων στην ελληνική κοινωνία; Πώς δυσφημούν το Σώμα της Ελληνικής Αστυνομίας οι άνθρωποι αυτοί και εκθέτουν και εσάς; Διότι πιστεύω ότι έναν αγώνα και μια προσπάθεια την κάνετε. Πώς όμως είναι δυνατόν αυτοί οι άνθρωποι να υπηρετούν; Επαναλαμβάνω: υπάρχει άνθρωπος που έλεγε από τον ασύρματο «γουρούνια» σαράντα χιλιάδες Έλληνες αστυνομικούς, ανθρώπους που ξενυχτούσαν, που δεν είχαν να φάνε και είχαν απαίσια διοικητική υποστήριξη! Τότε, τι περιμένουμε από τους διαδηλωτές, κύριε Υπουργέ;
      Και λέω και κάτι ακόμη, για να μη λέμε πράγματα φανταστικά: υπάρχει η έκθεση της Ελληνικής Αστυνομίας για το πρώτο εξάμηνο. Να ακούσετε εσείς, να γνωρίζει ο κύριος Πρόεδρος, να γνωρίζει και ο ελληνικός λαός. Η έκθεση λέει συγκεκριμένα ότι γίνεται μία δολοφονία κάθε τέσσερις μέρες. Γιατί; Γιατί να φτάσουμε στο σημείο να συζητάμε; Μπράβο, ωραία τα νομοσχέδια. Αφού το φέρατε  -και πρόχειρα- να πούμε «ναι». Γίνεται όμως στην Ελλάδα μία δολοφονία κάθε τέσσερις μέρες! Πού είναι η αποτελεσματικότητα; Γίνεται ένας βιασμός κάθε εβδομήντα δύο ώρες. Αυτά δεν είναι στοιχεία του Πέτρου Μαντούβαλου. Είναι στοιχεία του Αρχηγείου της Ελληνικής Αστυνομίας του πρώτου εξαμήνου. Διπλασιάστηκαν μέσα σε μία δεκαετία οι κλοπές και οι ληστείες! Γίνονται εκατόν τριάντα έξι διαρρήξεις κάθε μέρα! Αυτά πρέπει να ξέρει ο ελληνικός λαός. Καλά τα νομοσχέδια και να συναινέσουμε. Αλλά γίνονται πενήντα αρπαγές αυτοκινήτων και μοτοσυκλετών κάθε μέρα. Αυτά δεν είναι φανταστικά στοιχεία. Υπάρχουν έξι θύματα ληστείας κάθε μέρα!
      Δύο ληστείες τραπεζών κάθε τέσσερις μέρες. Αυτό σας ανησυχεί; Σας ανησυχεί τόσο καιρό. Κάνατε πειραματισμούς…
      ΦΟΙΒΟΣ ΙΩΑΝΝΙΔΗΣ: Οι τράπεζες ληστεύουν κάθε μέρα!
      ΠΕΤΡΟΣ ΜΑΝΤΟΥΒΑΛΟΣ: Ορίστε, κύριε συνάδελφε. 
      ΦΟΙΒΟΣ ΙΩΑΝΝΙΔΗΣ: Οι τράπεζες ληστεύουν κάθε μέρα!
      ΠΕΤΡΟΣ ΜΑΝΤΟΥΒΑΛΟΣ: Να τις αφήνουμε λοιπόν όλο το χρόνο να τις ληστεύουν!
      Μια και συζητάμε λοιπόν για Αστυνομία και για εγκληματικότητα πρέπει να σταματήσουν οι πειραματισμοί. Τρέχατε, φέρνατε ανώτατους αξιωματικούς και τους πηγαίνατε σε αχούρια και λέγατε να τα κάνετε Πολυδύναμα. Πού είναι τα Πολυδύναμα, κύριε Υπουργέ; Και πείτε ότι: «Δεν ήμουν Υπουργός εγώ τότε». Πού είναι τα Πολυδύναμα, κύριε Υπουργέ; Πού είναι η αποτελεσματικότητα της Αστυνομίας, που έπρεπε το ηθικό της να το έχετε πολύ υψηλά; Πού είναι η εμπιστοσύνη του ελληνικού λαού, όταν έχει εκατόν τριάντα έξι κλοπές κάθε μέρα; 
      Αυτή, λοιπόν, είναι η δική μου σκέψη. Αυτή προσπαθώ να καταθέσω και καταθέτω μαζί με τη συναίνεση, η οποία σας είπα ότι πραγματικά μέσα από κοινοβουλευτικό διάλογο και σύνθεση πρέπει να βγει. Βλέπετε ότι δεν δημιουργούμε αντιδράσεις, εκεί που θέλουμε να βοηθήσουμε και να συναινέσουμε, βοηθούμε, αλλά εκεί που πρέπει ο ελληνικός λαός να γνωρίζει ότι πίσω από τα μεγάλα πρόχειρα νομοσχέδια, πίσω από τις λευκές επιταγές κρύβονται μαύρες μέρες για την εγκληματικότητα, την αυξανόμενη κάθε μέρα, από το σπίτι του κάθε οικογενειάρχη, εκεί πρέπει να διαφωνήσουμε. 
      Εκεί θα διαφωνήσουμε και η θέση της Νέας Δημοκρατίας θα είναι ξεκάθαρη, σαφής, συγκεκριμένη, τεκμηριωμένη. Εκεί θα γίνουμε πλέον εκείνοι που στο κάθε σημείο θα στηλιτεύουμε τις ελλείψεις σας και τις αδυναμίες σας, τις ελλείψεις και τις αδυναμίες και τις δικές σας σαν Υπουργείο και της Κυβέρνησης, που κάθε μέρα γίνονται και περισσότερες. Γι’ αυτό νομίζω ότι οι δυνατότητες παραμονής σε αυτό το καθεστώς αλλά και σε αυτού του είδους τα νομοθετήματα δεν θα έχουν μέλλον και συνέχεια. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, στο σημείο αυτό, επειδή ετέθη από τον εισηγητή της Νέας Δημοκρατίας θέμα αντισυνταγματικότητας του νομοσχεδίου, λόγω της παρεχομένης στο άρθρο 1 εξουσιοδοτήσεως στον Υπουργό να καθορίζει τις αρμοδιότητες του προσωπικού αυτού, παρακαλώ –είτε τον ίδιο είτε άλλον- να λάβουν το λόγο ένας που υποστηρίζει την αντισυνταγματικότητα και ένας που την αντικρούει, καθώς και ο Υπουργός και οι εκπρόσωποι. 
      ΑΝΑΣΤΑΣΙΟΣ ΝΕΡΑΝΤΖΗΣ: Ο κ. Τσίπρας από την πλευρά της Νέας Δημορκατίας. 
      ΠΡΟΕΔΡΟΣ (Απόστολος Κακλαμάνης): Από εσάς, ο κ. Τσίπρας έχει το λόγο. 
      Ορίστε, κύριε Τσίπρα. 
      ΒΑΣΙΛΗΣ ΤΣΙΠΡΑΣ: Πράγματι, κύριε Πρόεδρε, κύριοι συνάδελφοι, με την παράγραφο 2 του άρθρου 1 ορίζεται ότι με προεδρικό διάταγμα, που εκδίδεται με πρόταση του Υπουργού Δημόσιας Τάξης, μπορεί και κατά τροποποίηση των ισχυουσών διατάξεων να καθορίζονται τα καθήκοντα των συνοριακών φυλάκων, καθώς και οι συναφείς με αυτά αρμοδιότητες και υποχρεώσεις τους.
      Το ίδιο επαναλαμβάνεται -και ισχύει και για αυτό η ίδια αντίρρηση- στο άρθρο 2 παράγραφος 2: «Οι ειδικοί φρουροί αποτελούν ιδιαίτερη κατηγορία προσωπικού της Ελληνικής Αστυνομίας, το οποίο προσλαμβάνεται σε σχέση δημοσίου δικαίου επί πενταετία, μετά τη συμπλήρωση…». Και στο τέλος της παραγράφου αυτής λέει: «Με προεδρικό διάταγμα, που εκδίδεται με πρόταση του Υπουργού Δημόσιας Τάξης, μπορεί και κατά τροποποίηση των ισχυουσών διατάξεων να καθορίζονται τα καθήκοντα των ειδικών φρουρών, καθώς και οι συναφείς με αυτά αρμοδιότητες».
      Με τις διατάξεις αυτές δίδεται μία καθολική, χωρίς εννοιολογικά όρια, εξουσιοδότηση στην εκτελεστική εξουσία. Εμείς εδώ, οι Βουλευτές, θα δώσουμε τη συναίνεσή μας στην εκτελεστική εξουσία να τροποποιήσει ή να ανατρέψει ενδεχομένως. Δεν τίθεται κανένα όριο. Αντί να πει ότι έχουν αστυνομικές ιδιότητες και να ορίσει τη φύλαξη των Ελλήνων πολιτών, την προστασία της ελευθερίας, την πάταξη του εγκλήματος, να έρθει και να μας πει ότι τους ανατίθενται διπλωματικές αποστολές. 
      Υπάρχει κανένας φραγμός που να τίθεται με αυτήν την διάταξη; Εγώ τουλάχιστον δεν βλέπω κανέναν απολύτως. Μπορεί να τροποποιήσει οτιδήποτε ισχύει. Αυτή είναι η γενική εξουσιοδότηση. Νομίζω ότι η εξουσιοδότηση που δίνεται 
      -με το άρθρο 43, παράγραφος 2, εδάφιο α’ του Συντάγματος- στην εκτελεστική εξουσία για να ρυθμίσει θέματα ουσιαστικού δικαίου πρέπει να είναι συγκεκριμένη και ορισμένη. 
      Ή έστω κατά έναν γενικό καθορισμό. Παρατηρώ ότι και η έκθεση της Επιστημονικής Επιτροπής το επισημαίνει αυτό, κατά τρόπο λεπτό ασφαλώς. Δεν λέει «είναι αντισυνταγματικό». Λέει όμως ότι «ενδεχομένως θα ήταν σκόπιμη η πρόβλεψη κατευθυντηρίων, έστω και σε γενικά, ορισμένα όμως πλαίσια, σύμφωνα με τα οποία θα ρυθμιστούν τα εν λόγω θέματα. Διότι η εξουσιοδότηση που δίδεται πρέπει να είναι μέσα στα πλαίσια του νόμου, ο οποίος τη θεσπίζει και δίνει την εξουσιοδότηση. Τεκμαίρεται ότι εκείνος ο οποίος θα εισηγηθεί κάποιο τέτοιο νομοθετικό διάταγμα θα εναρμονιστεί με τη διάταξη του κειμένου αυτού, αλλά τέτοιο περιορισμό, τέτοιο καθορισμό εννοιολογικό δεν έχουμε εμείς σήμερα και συνεπώς έχω την άποψη ότι πράγματι συγκρούεται με το άρθρο 43, παράγραφος 2, εδάφιο α’ του Συντάγματος. 
      Το ίδιο ισχύει και για το άρθρο 2 για τους συνοριακούς φρουρούς διά τους αυτούς λόγους, για να μην επαναλαμβάνω τα ίδια.
      ΠΡΟΕΔΡΟΣ (Απόστολος Κακλαμάνης): Παρακαλώ, ποιος θέλει το λόγο για να αντικρούσει; Αν υπάρχει άποψη.
      ΓΕΩΡΓΙΟΣ ΠΑΠΑΓΕΩΡΓΙΟΥ: Εγώ, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Ορίστε, κύριε Παπαγεωργίου.
      ΓΕΩΡΓΙΟΣ ΠΑΠΑΓΕΩΡΓΙΟΥ: Κύριε Πρόεδρε, νομίζω ότι είναι τουλάχιστον υπερβολή να γίνεται λόγος ότι τα δύο συγκεκριμένα άρθρα και αναφορικά με τις εξουσιοδοτήσεις οι οποίες δίνονται στον Υπουργό προκειμένου να ορίσει τις αρμοδιότητες των συνοριακών φυλάκων, εκτρέπονται της συνταγματικής νομιμότητος και κινούνται εκτός αυτής. Νομίζω επίσης ότι είναι τουλάχιστον δημαγωγικό αυτό που αναφέρθηκε από τον αξιότιμο συνάδελφό μου της Νέας Δημοκρατίας πριν, ότι ενδεχομένως μπορεί να είναι και «πρόξενοι», να ανατεθούν καθήκοντα προξένου στους συνοριακούς φύλακες. Νομίζω ότι -όπως και η Επιστημονική Επιτροπή της Βουλής οριοθετεί το όλο ζήτημα- ο θεσμός του συνοριοφύλακα δεν είναι ένας καινούργιος θεσμός. Υπάρχουν και προηγούμενοι νόμοι που οριοθετούν αυστηρά τα καθήκοντα των συνοριακών φυλάκων και είναι ηλίου φαεινότερον ότι αυτό που ανάγκασε το νομοθέτη να θεσπίσει αυτόν το θεσμό είναι το γεγονός ότι για κάποιο μακρό χρονικό διάστημα η χώρα μας δεχόταν εισροές ξένων μεταναστών οι οποίοι δημιουργούσαν πολλά προβλήματα, ιδιαίτερα στις παραμεθόριες περιοχές, και νομίζω ότι είναι σαφές ότι μπορεί η κατάσταση να έχει βελτιωθεί αλλά οπωσδήποτε υπάρχουν ακόμη ορισμένα ζητήματα, ιδιαίτερα σήμερα στα ανατολικά και θαλάσσια σύνορά μας. Συνεπώς γνωρίζουμε όλοι –για να επανέλθω στο θέμα της συνταγματικότητας- ότι είναι δεδομένα από τους προηγούμενους νόμους τα καθήκοντα του συνοριοφύλακα και μέσα σ’ αυτά τα πλαίσια θα κινηθεί και η όποια εξουσιοδότηση και η υλοποίηση, με το προεδρικό διάταγμα, των καθηκόντων, που δεν μπορεί να είναι άλλα από τη φύλαξη των συνόρων μας. Όλα τα άλλα νομίζω ότι τα συζητούμε για να τα συζητούμε και πιστεύω ότι η συγκεκριμένη διάταξη κινείται μέσα στα όρια της συνταγματικότητας και η οποιαδήποτε άλλη σκέψη πρέπει να απορριφθεί.
      Μιας που έχω το χρόνο, θέλω να επισημάνω και πάλι ότι ο θεσμός του συνοριοφύλακα ήταν ένας πολύ πετυχημένος θεσμός. Θα έλεγε κανείς ότι η Κυβέρνηση του ΠΑΣΟΚ έστερξε με πολύ μεγάλο ενδιαφέρον πάνω σ’ αυτό το πρόβλημα που είχε αναφανεί -που ξεκίνησε και επί των ημερών που ήταν στην κυβέρνηση η Νέα Δημοκρατία- και σήμερα μπορεί να καυχάται ότι σε μεγάλο βαθμό έχει λύσει αυτό το ζήτημα. Άλλωστε δεν πρέπει να ξεχνούμε ότι σ’ αυτήν την Αίθουσα, εκτός από τον αρχικό νόμο με τον οποίο θεσπίσαμε το θεσμό του συνοριοφύλακα στους ακροτάτους νομούς, τους συνορεύοντες με τις βαλκανικές και όχι μόνον χώρες, τις χώρες από τις οποίες δεχόμαστε τα κύματα των μεταναστών, επεξετάθη και στους δεύτερους νομούς, που ακολουθούν τους ακριτικούς νομούς που συνορεύουν, ώστε πράγματι να κλείσει κάθε οδός διαφυγής κι έτσι σήμερα η χώρα μας να είναι ασφαλής.
      Οφείλουμε να επιβραβεύσουμε αυτούς τους ανθρώπους, που πράγματι σήμερα σ’ αυτό το κρίσιμο ζήτημα της λαθρομετανάστευσης έχουν εμποιήσει σ’ αυτές τις ακριτικές περιοχές σοβαρό και μεγάλο το αίσθημα της ασφαλείας και νομίζω ότι είναι δημαγωγικό από τη μια να λέμε ότι συμφωνούμε με το νομοσχέδιο και ότι πράγματι αυτοί οι άνθρωποι πρέπει να αποκτήσουν μια σταθερή τύχη και προοπτική και από την άλλη να βάζουμε χίλια δυο εμπόδια και να επικαλούμαστε αντισυνταγματικότητα, ώστε να μη μονιμοποιηθούν οι συνοριοφύλακες.
      ΠΡΟΕΔΡΟΣ (Απόστολος Κακλαμάνης): Επί της συνταγματικότητας του νόμου, παρακαλώ.
      Θέλει κανείς άλλος αναφέρομαι σε εκπροσώπους κομμάτων το λόγο επί του θέματος; Όχι. 
      Ο κύριος Υπουργός έχει το λόγο.
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Ευχαριστώ, κύριε Πρόεδρε.
      Η Νέα Δημοκρατία δυστυχώς από την πρώτη στιγμή δεν μπορεί να αντιμετωπίσει μια μεγάλη αντίφαση που διακρίνει την πολιτική της. Κατά το παραδοσιακόν σε αυτήν την περίπτωση προσπάθησε να είναι «και με τον αστυφύλαξ και με το χωροφύλαξ» ή –εν προκειμένω- με το «συνοριοφύλαξ».
      ΣΠΥΡΙΔΩΝ ΣΠΥΡΟΥ: Μας τα έχετε ξαναπεί αυτά! 
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Σας το λέμε ακόμα μια φορά μπας και το εμπεδώσετε, μήπως και τυχόν ξεφύγετε από αυτόν τον αδιέξοδο δρόμο, γιατί στους συνδικαλιστές της Ελληνικής Αστυνομίας που σας επισκέπτονται δίδετε υποσχέσεις ότι είστε αντίθετοι με τη μονιμοποίηση των συνοριοφυλάκων και στους συνδικαλιστές των συνοριοφυλάκων που σας επισκέπτονται τους δίδετε υποσχέσεις ότι είστε υπέρ της μονιμοποίησης!
      Μέσα στη Βουλή έχετε καταβάλει μια μεγάλη προσπάθεια να δυσχεράνετε όσο γίνεται περισσότερο την ψήφιση αυτού του νομοσχεδίου που οδηγεί σε ένα καθεστώς εργασιακής ασφάλειας επτά χιλιάδες ανθρώπους, οι οποίοι προσελήφθησαν με απολύτως διαφανείς, αδιάβλητες και αξιοκρατικές διαδικασίες, προκειμένου να βοηθήσουν τη χώρα σε μια εξαιρετικά δύσκολη στιγμή -που αντιμετώπισαν όλες οι χώρες της Ευρώπης, αλλά ιδιαίτερα η Ελλάδα με τη μαζική προσέλευση στη χώρα μας οικονομικών μεταναστών δημιουργώντας τρομακτικές κοινωνικές αναστατώσεις- και σε αυτή την αποστολή τους πέτυχαν απολύτως. 
      Αυτήν τη στιγμή αξιολογώντας το έργο τους αλλά και το γεγονός ότι ένα δυναμικό επτά χιλιάδων ανθρώπων δεν μπορεί να παραμένει μόνο στα στενά πλαίσια μιας αποστολής, αλλά μπορεί να χρησιμοποιηθεί από την Ελληνική Αστυνομία στα πλαίσια των δομών αυτής πάλι για το καλό του ελληνικού λαού, φέρνετε του κόσμου τα προσκόμματα, προκειμένου αυτό το πράγμα να μην προχωρήσει.
      Όμως δεν έχετε το θάρρος να πείτε ότι τελικά η επιλογή σας είναι να μη μονιμοποιηθούν οι άνθρωποι αυτοί! Αυτή είναι η επιλογή σας!
      ΠΕΤΡΟΣ ΜΑΝΤΟΥΒΑΛΟΣ: Καλά, εσείς αυτό ακούσατε;
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Από την πρώτη στιγμή η τακτική σας…
      ΠΡΟΕΔΡΟΣ (Απόστολος Κακλαμάνης): Κύριε Υπουργέ, παρακαλώ στο θέμα…
      (Θόρυβος στην Αίθουσα)
      Παρακαλώ, κύριε Μαντούβαλε! Σας έδωσε κανείς το λόγο; Θορυβείτε χωρίς λόγο!
      ΠΕΤΡΟΣ ΜΑΝΤΟΥΒΑΛΟΣ: Θορυβώ χωρίς λόγο, όταν αυτοσχεδιάζει ο κύριος Υπουργός! Δεν μπορεί να αυτοσχεδιάζει!
      ΠΡΟΕΔΡΟΣ (Απόστολος Κακλαμάνης): Σας παρακαλώ! Ζητάμε το λόγο, όταν θέλουμε να μιλήσουμε!
      Κύριε Υπουργέ, παρακαλώ, στο θέμα της συνταγματικότητας. Εν συνεχεία, μπορείτε να ζητήσετε το λόγο -δικαιούστε μάλιστα ένα πεντάλεπτο, πριν μιλήσουν έξι συνάδελφοι κατά τον Κανονισμό- για να αντικρούσετε τις απόψεις και να πείτε ό,τι έχετε να πείτε.
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Ευχαριστώ, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Επί της συνταγματικότητας τώρα, για να κλείσουμε το θέμα αυτό και εν συνεχεία μπορείτε να ζητήσετε το λόγο, για να απαντήσετε σε ό,τι θέλετε.
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Ευχαριστώ για τη διευκρίνιση, κύριε Πρόεδρε, γιατί τέθηκαν και άλλα ζητήματα.
      ΠΡΟΕΔΡΟΣ (Απόστολος Κακλαμάνης): Μπορείτε μετά να πάρετε το λόγο για τα ζητήματα αυτά.
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Ευχαριστώ πολύ.
      Έχουμε μπροστά μας την έκθεση της Επιστημονικής Επιτροπής, στην οποία πάντα η Βουλή δείχνει τον προσήκοντα σεβασμό, όχι βέβαια ότι δεχόμαστε αβασάνιστα ό,τι λέει η Επιστημονική Επιτροπή, διότι τελικώς η Βουλή κρίνει και νομοθετεί, αλλά –εν πάση περιπτώσει- πάντα οι εκθέσεις της Επιστημονικής Επιτροπής έχουν μια βαρύνουσα και ιδιαίτερη ποιότητα.
      Εδώ η έκθεση είναι απολύτως σαφής. Αναφέρεται στο ότι θα μπορούσε η εξουσιοδότηση που παρέχεται να θέτει ένα πιο ευκρινές πλαίσιο. Όμως αυτό, δηλαδή από την έλλειψη ενός πιο διακριτού εξουσιοδοτικού σημείου μέχρι του σημείου να ονομαστεί ότι αντίκειται ευθέως στις διατάξεις του Συντάγματος, έχει μια τεράστια απόσταση. 
      Όμως, επειδή η Κυβέρνηση ακούει και η συζήτηση στην επιτροπή ήταν χρήσιμη, αυτό που έχω να σας πω αυτήν τη στιγμή είναι ότι αύριο που θα γίνει η συζήτηση στα άρθρα η Κυβέρνηση θα εισηγηθεί να προσδιοριστούν νομοθετικά αυτήν τη στιγμή οι αρμοδιότητες. Και θα τις προσδιορίσουμε και θα συζητήσουμε επ’ αυτών.
      (Θόρυβος στην Αίθουσα)
      ΠΡΟΕΔΡΟΣ (Απόστολος Κακλαμάνης): Παρακαλώ, κύριοι συνάδελφοι της Νέας Δημοκρατίας! Εδώ είναι η Αίθουσα του Κοινοβουλίου. Υπάρχει Προεδρείο που οφείλετε να σεβαστείτε! Επιτέλους!
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Δηλαδή, για να σας το πω πιο απλά, δεν θα οδηγηθούμε απλώς στην κατεύθυνση που μας δίνει η Επιστημονική Επιτροπή, η οποία λέει «προσδιορίστε τα πλαίσια, για να εκδοθεί το προεδρικό διάταγμα», αλλά θα πάμε σε ευθεία ρύθμιση με το νόμο, έτσι ώστε να γίνει τουλάχιστον ουσιαστική συζήτηση επί των αρμοδιοτήτων και να πάρουμε εδώ μια απόφαση.
      Είπαμε και στην επιτροπή ότι η Κυβέρνηση είναι ανοιχτή στις προτάσεις, στο διάλογο, στη συζήτηση, γιατί μας ενδιαφέρει η ουσία και το αποτέλεσμα. Μας ενδιαφέρει η μεγαλύτερη δυνατή χρησιμότητα ενός Σώματος επτά χιλιάδων ανθρώπων που αυτήν τη στιγμή αγωνιούν για το εργασιακό τους μέλλον, αλλά και η Αστυνομία που πρέπει να τους αξιοποιήσει με τον καλύτερο δυνατό τρόπο στα πλαίσια της ενιαίας δομής της. Αυτή η συζήτηση, λοιπόν, που έγινε στην επιτροπή, οδηγεί στη σημερινή μας παρουσία εδώ.
      ΠΡΟΕΔΡΟΣ (Απόστολος Κακλαμάνης): Το θέμα, λοιπόν, είναι εάν η διάταξη αυτή ενέχει στοιχεία αντισυνταγματικότητας ή όχι. Δεν έχει ζητήσει κανένας άλλος το λόγο και τίθεται σε ψηφοφορία η πρόταση.
      Οι υποστηρίζοντες την αντισυνταγματικότητα αυτής της διάταξης παρακαλώ να υψώσουν το χέρι.
      (Υψώνουν το χέρι οι υποστηρίζοντες την αντισυνταγματικότητα της διάταξης)
      Προφανώς δεν συγκεντρώνεται ο αριθμός, ώστε το Τμήμα να λάβει μία απόφαση ότι είναι αντισυνταγματική η διάταξη.
      Παρακαλώ να υψώσουν το χέρι όσοι είναι κατά της αντισυνταγματικότητας αυτής της διάταξης.
      (Υψώνουν το χέρι οι μη υποστηρίζοντες την αντισυνταγματικότητα της διάταξης)
      Συνεπώς η πρόταση περί αντισυνταγματικότητας της διάταξης απορρίπτεται.
      Κύριε Υπουργέ, αν θέλετε να μιλήσετε τώρα, έχετε το λόγο για τέσσερα λεπτά, επειδή σας αφαιρώ το ένα λεπτό.
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης):  Ευχαριστώ, κύριε Πρόεδρε. Νομίζω ότι τα τέσσερα λεπτά είναι αρκετά.
      Κατά την τοποθέτηση του συναδέλφου της Νέας Δημοκρατίας ετέθησαν παρεμπιπτόντως ζητήματα πολιτικής υφής, τα οποία δείχνουν και τον τρόπο με τον οποίο η Νέα Δημοκρατία επιμένει να προσεγγίζει τα θέματα που αφορούν την κοινωνική και πολιτική ζωή του τόπου.
      Έγινε μία αναφορά σ’ αυτό που είδε το φως της δημοσιότητας σε σχέση με κάποιον ο οποίος υπηρετούσε στη φρουρά του Πρωθυπουργού. Βλέπω ότι πάρα πολύ αβασάνιστα –επιπόλαια, θα έλεγα- υιοθετείται άκριτα ό,τι ακριβώς περιλαμβάνεται σε μία μήνυση μίας κυρίας εναντίον ενός αξιωματικού και αυτό γίνεται αντικείμενο συζητήσεων στη Βουλή.
      Υπεβλήθη μία μήνυση από μία κυρία εναντίον ενός αξιωματικού, ο οποίος αυτήν τη στιγμή δεν υπηρετεί στη φρουρά του Πρωθυπουργού και η ηγεσία της Αστυνομίας έπραξε το καθήκον της αυθημερόν, παραλαμβάνοντας το αντίγραφο της μηνύσεως που ήρθε με δικαστικό επιμελητή και διατάσσοντας ένορκη διοικητική εξέταση. 
      Επιτέλους υπάρχει ένας κανόνας, ότι δηλαδή μέχρις ότου ολοκληρωθεί μία διαδικασία, δεν υπάρχει ένοχος, δεν υπάρχει υιοθέτηση των κατηγοριών, δεν υπάρχει έκδοση αποφάσεως επί της ποινής. Εδώ βλέπω ότι με πάρα πολύ μεγάλη ευκολία σπεύσατε να υιοθετήσετε ό,τι περιλαμβάνεται σε μία μήνυση μίας κυρίας και να πείτε ότι αυτό δημιουργεί μείζον ζήτημα -αφού αυτά θεωρηθούν αληθή- για τον Πρωθυπουργό, για τη φρουρά του και για όσους είχαν την ευθύνη αυτού του αξιωματικού.
      Γιατί δεν μένουμε στα πλαίσια μίας θεσμικής λειτουργίας που λέει ότι, όταν έχουμε μία καταγγελία, διενεργείται αμέσως ΕΔΕ; Θα υπήρχε μία μομφή, αν η ηγεσία της Αστυνομίας αδρανούσε έστω και μία ημέρα από την ώρα που θα ελάμβανε αυτήν την επιστολή.
      Δεύτερον, συζητούμε πολύ εύκολα περί εγκληματικότητας και λέμε ότι η εγκληματικότητα στην Ελλάδα αυξάνεται, ότι η Αστυνομία δεν κάνει καλά τη δουλειά της. Όμως, θέλω πάλι να σας πω για μία αντίφαση, στην οποία είστε μπλεγμένοι. Από τη μία μεριά, ακούμε πολλά καλά λόγια για τους αξιωματικούς της Αστυνομίας, για τους απλούς αστυνομικούς που έχουν προβλήματα –και πράγματι έχουν- και κάνουν μία δύσκολη δουλειά και πρέπει να τους αντιμετωπίσουμε αναλόγως και από την άλλη μεριά λέτε για όλους αυτούς που τους υμνείτε ότι δεν κάνουν καλά τη δουλειά τους και η εγκληματικότητα αυξάνεται. Τι από τα δύο συμβαίνει;
      Σήμερα δημοσιεύτηκαν και τα πανευρωπαϊκά στοιχεία που δείχνουν ότι η Ελλάδα στον τομέα της εγκληματικότητας είναι μακράν η καλύτερη χώρα στην Ευρώπη. Αυτή είναι η πραγματικότητα. Δεν λέμε ότι εμείς είμαστε μία χώρα άγια ή ότι ο τόπος μας είναι ένας επίγειος παράδεισος, όπου τα πάντα λειτουργούν ομαλά και όλοι οι άνθρωποι ενεργούν στα πλαίσια του νόμου και δεν έχουν παραβατικές συμπεριφορές ή δεν έχουμε εγκληματικότητα. Ποιος το είπε αυτό;
      Όμως, η Αστυνομία και τα στελέχη της, από τον απλό αστυφύλακα έως τον Αρχηγό, κάνουν μία τιτάνια προσπάθεια να αντιμετωπίσουν αυτά τα προβλήματα με αντίξοες συνθήκες και έχουν αποτέλεσμα. Ποιο είναι αυτό το αποτέλεσμα; Ότι η χώρα μας, παρά το γεγονός ότι δέχθηκε μία τεράστια πίεση οικονομικών μεταναστών που είναι περίπου το 10% του ελληνικού πληθυσμού, παρά το γεγονός του πολλαπλασιασμού των παραβατικών συμπεριφορών, κατάφερε και έχει τα πράγματα σε ένα σημείο τέτοιο που η ελληνική κοινωνία να αισθάνεται ασφαλής. Αυτή η δουλειά, βεβαίως, συνεχίζεται με καινούργια προγράμματα, με νέες αποστολές, με νέες προσπάθειες.
      Επομένως δεν ξέρω γιατί τόσο εύκολα υιοθετείτε κάποιους περίεργους τίτλους, κατά τους οποίους η Ελλάδα είναι χώρα χωρίς ασφάλεια και η εγκληματικότητα αυξάνεται ή οτιδήποτε άλλο. Η Ελλάδα έχει προβλήματα, αλλά ανήκει σε ένα σύνολο ευρωπαϊκών χωρών, μέσα στο οποίο όσον αφορά την εγκληματικότητα, είναι η καλύτερη. Αυτό λένε τα διεθνή στοιχεία.
      Επειδή πολύ εύκολα επίσης υιοθετούμε και άλλα ζητήματα, που αφορούν την τρομοκρατία, τις αστοχίες, τα σχέδια ασφάλειας των Ολυμπιακών  Αγώνων, τους κινδύνους που διατρέχει η χώρα, σήμερα λοιπόν απάντησε το πιο έγκυρο αγγλικό ινστιτούτο, που ασχολείται με τα θέματα της διεθνούς τρομοκρατίας και των απειλών ότι η χώρα μας δεν είναι καν στον κατάλογο των εκατό χωρών. Και έχουμε αυτές τις ημέρες δημοσιεύματα από εδώ, από εκεί και από παραπέρα. Τους απάντησε για λογαριασμό της ελληνικής Κυβέρνησης. Όχι ότι εμείς τους αναθέσαμε να κάνουν καμία έρευνα, αλλά απλώς συνέβη να αναφερθεί αυτές τις ημέρες ότι η Ελλάδα δεν είναι καν σε αυτές τις χώρες, οι οποίες διατρέχουν κίνδυνο τρομοκρατικής απειλής, δεν είναι καν στον κατάλογο, όπως αυτές αξιολογούνται.
      Όσον αφορά τα συστήματά μας, βεβαίως αυτά μπορούμε να τα συζητήσουμε, αλλά έχουμε μπροστά μας την υπόθεση της ασφάλειας των Ολυμπιακών Αγώνων και θα μας δοθεί η ευκαιρία να πούμε πολλά πράγματα και σοβαρά, γιατί αυτό το θέμα δεν προσφέρεται ούτε για δημόσιες σχέσεις, αλλά ούτε και για μια φτηνή επικοινωνιακή προπαγάνδα. 
      Είναι σοβαρό θέμα, έχει γίνει πάρα πολύ σοβαρή δουλειά από την Ελληνική Αστυνομία, από το Υπουργείο Άμυνας και από το Λιμενικό και βεβαίως σ’ αυτά τα Σώματα πρέπει να έχουμε εμπιστοσύνη στη δουλειά που έχουν κάνει, γιατί είναι κάτι παραπάνω από βέβαιο ότι και το σχέδιο ασφάλειας που έχουν εκπονήσει είναι εξαιρετικά καλό, αλλά και οι Ολυμπιακοί Αγώνες που θα γίνουν στην Ελλάδα, θα έχουν ένα σχέδιο ασφάλειας που θα τους προστατεύσει απολύτως.
      Ευχαριστώ, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, πριν ξεκινήσω την τοποθέτησή μου για το συγκεκριμένο νομοσχέδιο, παρ’ ότι είναι εκτός θέματος, θα ήθελα να πω δυο κουβέντες για τις μεγάλες καταστροφές από τους σεισμούς στη Λευκάδα, γιατί είναι πάρα πολύ σοβαρό το θέμα και φυσικά αφορά ολόκληρη τη χώρα. Ο σεισμός αυτός έφερε στην επιφάνεια τεράστια προβλήματα και ανεπάρκειες, που σχετίζονται με την αντισεισμική θωράκιση σε μία εξαιρετικά σεισμογενή περιοχή. Βεβαίως τα τεράστια προβλήματα στις υποδομές και της Λευκάδας αλλά και ολόκληρης της χώρας, όπως για παράδειγμα στο οδικό δίκτυο, στα λιμάνια, στα γεφύρια, στις μαρίνες, ανέδειξαν τις κακοτεχνίες, τη διασπάθιση του δημόσιου χρήματος, τη μεγάλη ανεπάρκεια στο Νομαρχιακό Νοσοκομείο της Λευκάδας.
      (Στο σημείο αυτό την Προεδρική Έδρα καταλαμβάνει ο Α’ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
      Βεβαίως είναι απαίτηση και ανάγκη σήμερα να γίνει ολοκληρωμένη καταγραφή και μελέτη της σεισμικής επικινδυνότητας, αναθεώρηση και βελτίωση του αντισεισμικού κανονισμού, θέσπιση θεσμικού πλαισίου, χορήγηση δανείων με ευνοϊκούς όρους στο ύψος του πραγματικού κόστους κατασκευής των οικοδομών με επιδότηση 50%, ουσιαστική ενίσχυση για να αποκατασταθούν οι σεισμόπληκτοι, οι πληγέντες και οι οικογένειές τους και φυσικά άμεση ενίσχυση των εργαζομένων με βάση τις απώλειες στο εισόδημά τους, καθώς και συμπλήρωση των απαιτούμενων ενσήμων από τον ΟΑΕΔ και το Υπουργείο Εργασίας, επιδότηση των επαγγελματιών και των εμπόρων για την αποκατάσταση των ζημιών…
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, σας παρακαλώ να αναφερθείτε στο νομοσχέδιο. Κάνατε μία αναφορά για ένα θέμα σημαντικό το οποίο ενδιαφέρει τη Λευκάδα και το πανελλήνιο και όλες τις πτέρυγες της Βουλής, αλλά αρκετά μέχρις εδώ.
      ΔΗΜΗΤΡΙΟΣ ΤΣΙΟΓΚΑΣ: Σχετικά με το νομοσχέδιο, νομίζω ότι έχει τεράστια πολιτική σημασία, τεράστια πολιτική διάσταση το θέμα της πρώτης παραγράφου του άρθρου 1, που αναφέρθηκε και έγινε συζήτηση εδώ. Με προεδρικό διάταγμα που εκδίδεται με πρόταση του Υπουργού Δημόσιας Τάξης μπορεί και κατά τροποποίηση των ισχυουσών διατάξεων να καθορίζονται τα καθήκοντα των συνοριακών φυλάκων, καθώς και οι συναφείς με αυτά αρμοδιότητες και υποχρεώσεις. 
      Θεωρούμε ότι εδώ υπάρχει τεράστιο πολιτικό ζήτημα γιατί δεν μπορεί κάθε φορά ο κάθε Υπουργός να φτιάχνει μία πρόταση, να γίνεται ένα προεδρικό διάταγμα, να καθορίζονται αρμοδιότητες, να γίνονται προσλήψεις και ένα σωρό άλλα, που μπορεί να αναφέρονται στο νομοσχέδιο. 
      Η Κυβέρνηση, με την πολιτική που ακολούθησε στο διάστημα από την ίδρυση του Σώματος των Συνοριοφυλάκων ως τώρα, επιβεβαίωσε τη θέση του ΚΚΕ ότι άλλος ήταν ο λόγος και ο στόχος της Κυβέρνησης και γι’ αυτό επεκτείνει και τον αριθμό των συνοριοφυλάκων και τα καθήκοντα του προσωπικού. Αυξάνονται σε ποσοστό που φτάνει το 20% των δυνάμεων της Ελληνικής Αστυνομίας, τους διευρύνετε τα καθήκοντα σε σχέση με αυτά που αρχικά ισχυριζόταν η Κυβέρνηση ότι θα έχουν οι συνοριοφύλακες.
      Τους έχετε φτάσει πάνω από επτά χιλιάδες σήμερα σε όλη την Ελλάδα, τους έχετε διασκορπίσει σε όλη την Ελλάδα, ιδρύοντας τμήματα δίωξης λαθρομετανάστευσης μέχρι και στην Ομόνοια. Ακόμα και στην τελευταία γωνιά της χώρας έχετε ιδρύσει τμήματα συνοριοφυλάκων. Οι καραβιές όμως με τους λαθρομετανάστες συνεχίζονται, οι δουλέμποροι κουβαλάνε κάθε μέρα λαθρομετανάστες με τα σαπιοκάραβα και φυσικά δεν έχει αλλάξει η κατάσταση σε ό,τι αφορά την είσοδο των λαθρομεταναστών. Εσείς βέβαια ισχυρίζεσθε ότι έχει βελτιωθεί η κατάσταση. 
      Η στάση αυτή αντιστοιχεί στη λογική που αφορά την αντιμετώπιση των μεταναστών, τη διατήρηση της παρανομίας τους. Και αν θέλετε, χρησιμοποιείτε τους συνοριοφύλακες ως δύναμη καταστολής και φυσικά ως μια δύναμη καταστολής απέναντι στους μετανάστες και όχι μόνο στους λαθρομετανάστες.
       Αν πάρουμε υπόψη μας και όλη αυτήν την κατάσταση, όπως εξελίχθηκε το τελευταίο διάστημα, με τους μετανάστες και τις άδειες παραμονής, φαίνεται καθαρά με βάση τα στοιχεία ότι οι μισοί δεν έχουν άδεια, άρα είναι λαθραίοι και επομένως τους μισούς από το ένα εκατομμύριο περίπου μετανάστες που έχει η χώρα μας τους κυνηγάνε καθημερινά.
      Βεβαίως αυτό γίνεται λόγω των αποτελεσμάτων της δικής σας πολιτικής που εφαρμόζετε όλα αυτά τα χρόνια, με τη συμμετοχή της χώρας μας στους ιμπεριαλιστικούς συνασπισμούς. Η χώρα μας συμμετέχει σε αυτούς τους ιμπεριαλιστικούς πολέμους, που βομβαρδίζουν λαούς και χώρες, τους σκοτώνουν στις χώρες τους, τους αναγκάζουν να φύγουν, να πάρουν την οικογένειά τους και να μεταναστεύσουν για να γλιτώσουν και μόλις φτάνουν εδώ, χρησιμοποιείτε αυτά τα σώματα καταστολής για να τους έχετε και ως φτηνή εργατική δύναμη σε βάρος και της εργατικής τάξης της χώρας μας.
      Πρέπει να σημειώσουμε ότι αυτό που ισχυρίζεται η Κυβέρνηση ότι προστατεύει τα σύνορα της χώρας, προστατεύει τους πολίτες και την ασφάλειά τους, που κινδυνεύουν από τους μετανάστες, είναι ένας κυβερνητικός στόχος, ώστε να αξιοποιηθούν αυτές οι δυνάμεις απέναντι στον εσωτερικό εχθρό, να περάσει δηλαδή –και ήδη αυτό φαίνεται διά γυμνού οφθαλμού- ένα κλίμα τρομοκρατίας, με αδικαιολόγητους πολλές φορές ελέγχους, σε ντόπιους, δηλαδή σε Έλληνες. Και έχουμε πληθώρα δημοσιευμάτων στις εφημερίδες, όπου συνοριοφύλακες έχουν επέμβει με αδικαιολόγητο και απαράδεκτο τρόπο σε βάρος Ελλήνων πολιτών και φτάνουν στο σημείο να τους κατεβάζουν τα παντελόνια στα διόδια για να τους ελέγξουν. Έχουν δει το φως της δημοσιότητας τέτοιες καταγγελίες Ελλήνων πολιτών, οι οποίοι διαμαρτύρονται για την απαράδεκτη συμπεριφορά ορισμένων συνοριοφυλάκων. Βεβαίως πρέπει να πούμε ότι μέσα από αυτόν το στόχο θέλετε να χτυπήσετε και το λαϊκό κίνημα, τις διαδηλώσεις των Ελλήνων εργαζομένων, των αγροτών κλπ.
      Τα καθήκοντα των ειδικών φρουρών τα έχετε επεκτείνει σε καθαρά αστυνομικό έργο. Πέρα από τη φύλαξη των κτιρίων κλπ., μπορούν να χρησιμοποιούνται για ειδικές αστυνομικές επιχειρήσεις σε αστυνομικούς ελέγχους περίπολα μαζί με κανονικούς αστυνομικούς. Αυτοί δηλαδή ήδη έχουν χρησιμοποιηθεί για να αντιμετωπίσουν διαδηλώσεις, όπως για παράδειγμα στις κινητοποιήσεις του ελληνικού λαού ενάντια στη Σύνοδο Κορυφής, που πραγματοποιήθηκε στη Θεσσαλονίκη, Χαλκιδική. 
      Η Κυβέρνηση επεδίωξε με έναν εύσχημο τρόπο να αυξήσει γρήγορα τις αστυνομικές δυνάμεις και την καταστολή γενικότερα, όχι μόνο για τους μετανάστες, αλλά όπως είπα και πριν, ενάντια στο λαϊκό κίνημα. Οι ρυθμοί εισαγωγής στις αστυνομικές σχολές δεν ικανοποιούν την Κυβέρνηση. Παρ’ ότι για να μπει κάποιος σήμερα στην Αστυνομία πρέπει να περάσει από τις πανελλαδικές εξετάσεις, εσείς προσλάβατε επτά χιλιάδες συνοριοφύλακες, πέρα και έξω από κάθε διαδικασία με το δικό σας τρόπο, με καθαρά ρουσφετολογικούς μηχανισμούς, για να εξυπηρετήσετε πελατειακές σχέσεις.
      Βεβαίως θέλετε έξω από τις Πανελλήνιες Εξετάσεις να δημιουργήσετε ένα καινούργιο σώμα το οποίο θα χρησιμοποιείται ακριβώς σαν μηχανισμός καταστολής. Πρέπει επίσης να σημειώσουμε ότι πατάτε και στο μεγάλο πρόβλημα της ανεργίας που αντιμετωπίζουν δεκάδες χιλιάδες νέοι που δεν βρίσκουν πουθενά δουλειά και τους μαζεύετε για να τους χρησιμοποιήσετε στους μηχανισμούς καταστολής.
      Σήμερα εκμεταλλεύεστε τον πόθο της επαγγελματικής εξασφάλισης αυτών των νέων ανέργων, οι οποίοι βεβαίως έρχονται με άλλα όνειρα και άλλες σκέψεις για να δουλέψουν και να προστατεύσουν και να διαφυλάξουν τους Έλληνες πολίτες, όμως εσείς τους διαπαιδαγωγείτε με τέτοιον τρόπο για να τους χρησιμοποιείτε ενάντια στον ελληνικό λαό.
      Η Κυβέρνηση κατά τη δική μας άποψη, πέρα απ’ όλα αυτά έχει υποχρέωση για να τελειώσει αυτή η υπόθεση και να μην είναι το επόμενο διάστημα οι συνοριοφύλακες όμηροι πολιτικά της Κυβέρνησης, θα πρέπει να υπάρχει μόνιμη εργασία αξιοπρεπής σε όλο αυτό το προσωπικό με πλήρη ασφαλιστικά και εργασιακά δικαιώματα και φυσικά να μη χρησιμοποιείται εναντίον του ελληνικού λαού, εναντίον του λαϊκού κινήματος, εναντίον των λαϊκών, αγροτικών, φοιτητικών διαδηλώσεων. 
      Άλλο αντικείμενο τους υποσχεθήκατε όταν τους προσλαμβάνατε με τις προκηρύξεις και άλλα τους αναθέτετε τώρα. Εμείς συμφωνούμε στη μονιμοποίηση αυτού του προσωπικού, αλλά με βάση τα αρχικά τους καθήκοντα και μόνο, χωρίς περαιτέρω διεύρυνση και του περιεχομένου τους αλλά και του αριθμού τους. Γιατί με βάση το άρθρο 1 εσείς αύριο με ένα προεδρικό διάταγμα, μπορεί να προσλάβετε άλλες επτά χιλιάδες και να τους κάνετε δεκατέσσερις χιλιάδες. 
      Είναι δε γεγονός ότι εσείς έχετε προχωρήσει σε άλλη κατεύθυνση και θέλετε ένα μηχανισμό που να δρα άμεσα ως πρόσθετη δύναμη καταστολής της λαϊκής πάλης. 
      Επειδή σ’ αυτήν την Αίθουσα υπάρχουν και παρακολουθούν τη συνεδρίαση οι συνδικαλιστές τους, εμείς θέλουμε να τους καλέσουμε να μη δεχθούν να παίξουν αυτόν το ρόλο του μηχανισμού καταστολής ενάντια στο λαϊκό κίνημα και να μη χρησιμοποιούν μεθόδους έξω από τα καθήκοντά τους. Πρόσφατα μάλιστα, υπήρχε δημοσίευμα στην «ΕΛΕΥΘΕΡΙΑ» της Λάρισας ότι «τους κατέβασαν τα παντελόνια στα διόδια των Τεμπών». Η καταγγελία είναι επίσημη και τα στοιχεία στη διάθεσή σας.
      Εμείς επιμένουμε ότι οι εργαζόμενοι συνοριοφύλακες πρέπει να μονιμοποιηθούν, να αποκτήσουν πλήρη εργασιακά και ασφαλιστικά δικαιώματα για να σταματήσει η ομηρία τους και όχι να εργάζονται ως εργαζόμενοι τρίτης κατηγορίας. 
      Η Κυβέρνηση όμως το πάει αλλού. Δημιουργεί αυτό το σώμα καταστολής στο οποίο προσλαμβάνονται νέοι άνεργοι με αυξημένα καθημερινά καθήκοντα που τους ανατίθενται, καθήκοντα καταστολής και τρομοκρατίας του λαού, με αποτέλεσμα να έχουμε καθημερινά δημοσιεύματα που το επιβεβαιώνουν αυτό και όχι από τον «ΡΙΖΟΣΠΑΣΤΗ», αλλά από διάφορες άλλες εφημερίδες.
      Εμείς θέλουμε να τονίσουμε για άλλη μια φορά ότι θα πρέπει οι συνοριοφύλακες να μη δεχθούν αυτές τις αυξημένες αρμοδιότητες. Ο κύριος Υπουργός είπε στην παρέμβασή του ότι οι αρμοδιότητες των συνοριοφυλάκων πρέπει να επεκταθούν για την τήρηση της έννομης τάξης, δηλαδή να χρησιμοποιούνται εναντίον των διαδηλωτών, ακόμα και αν διαδηλώνουν οι συνάδελφοί τους αστυνομικοί, θα τους βάλετε να τους διαλύσουν. 
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Κουβέλης εκ μέρους του Συνασπισμού της Αριστεράς, των Κινημάτων και της Οικολογίας.
      ΦΩΤΗΣ ΚΟΥΒΕΛΗΣ: Κύριε Πρόεδρε, όταν καθιερωνόταν το σώμα των φυλάκων των συνόρων, των συνοριακών φυλάκων, είχαμε υποστηρίξει από την ίδια θέση ότι θα έπρεπε να είναι σαφώς οριοθετημένες οι αρμοδιότητες και τα καθήκοντα των συνοριακών φυλάκων. Είχαμε επισημάνει από τότε, κύριε Υπουργέ, ότι υπάρχει ο κίνδυνος να αποκτήσουν αρμοδιότητες και καθήκοντα οι συνοριακοί φύλακες, τα οποία θα συναντώνται -πολλές φορές θα συμπλέκονται- με τα καθήκοντα των υπαλλήλων της Ελληνικής Αστυνομίας, των Ελλήνων αστυνομικών, ανδρών και γυναικών. 
      Και είναι σωστή η παρατήρηση, η οποία γίνεται συστηματικά και επίμονα από πολλούς εδώ και πάρα πολύ καιρό, ότι οι συνοριακοί φύλακες όσο και οι ειδικοί φρουροί έχουν μετακινηθεί από τα αρχικά τους καθήκοντα και έχουν καθήκοντα που είναι της αποκλειστικής αρμοδιότητας –ή πρέπει, κύριε Πρόεδρε, να είναι της αποκλειστικής αρμοδιότητας- των αστυνομικών. 
      Εδώ τίθεται το θέμα της συνταγματικότητας, κύριε Υπουργέ: εάν και κατά πόσον ένας συνοριακός φύλακας ή ένας ειδικός φρουρός έχει την εξουσιοδότηση από το Σύνταγμα να επιτελεί καθήκοντα και να έχει αρμοδιότητες σαν κι αυτές που αντιστοιχούν και αναλογούν στον Έλληνα αστυνομικό, άνδρα ή γυναίκα. Και είναι επίσης ακριβές, κύριε Υπουργέ, ότι με τη μετακίνηση που συστηματικά πραγματοποιείται στις αρμοδιότητες των αστυνομικών έφτασε η κεντρική Ελλάδα, η Στερεά Ελλάδα ή η Θεσσαλία να έχει σύνορα. Έφτασε η Ομόνοια, όπως χαρακτηριστικά ακούστηκε, να θεωρείται περιοχή και πεδίο αρμοδιότητας των συνοριακών φυλάκων.
      Είναι ορθή επίσης η επισήμανση που σας γίνεται ότι εάν δεν οριοθετήσετε με σαφήνεια -τουλάχιστον αυτήν τη φορά- τις αρμοδιότητες των συνοριακών φυλάκων, θα έχουμε αλληλοεπικαλυπτόμενες αρμοδιότητες μεταξύ αυτών και των αστυνομικών. Και αυτό δεν βρίσκεται στο πλαίσιο της συνταγματικής ανοχής, αλλά επιτέλους δεν βρίσκεται και στο πλαίσιο της πολιτικής ανοχής με την έννοια ότι άλλοι κανόνες, άλλες δεσμεύσεις υπάρχουν και παρακολουθούν τους αστυνομικούς και τελείως διαφορετικές δεσμεύσεις και αρμοδιότητες παρακολουθούν τους συνοριακούς φύλακες.
      Ετέθη λίγο πριν από τους συναδέλφους της Νέας Δημοκρατίας θέμα αντισυνταγματικότητας. Δεν επαναφέρω το ζήτημα, διότι η Βουλή κατά πλειοψηφία έκρινε ότι είναι συνταγματική η διάταξη. Εγώ είμαι από εκείνους που υποστηρίζουν ότι είναι αντισυνταγματική η διάταξη όπως έρχεται, διότι ούτε κατευθυντήριες διατάξεις έχετε, έτσι ώστε στο πλαίσιο αυτών των κατευθυντηρίων διατάξεων, όπως σας επισημαίνει η Επιστημονική Επιτροπή άλλωστε, να ζητήσετε και να λάβετε την εξουσιοδότηση για τη ρύθμιση των αρμοδιοτήτων με προεδρικό διάταγμα.
      Υποσχεθήκατε ότι αύριο θα φέρετε και πέραν των όσων προβλέπει η Επιστημονική Επιτροπή διάταξη για τον καθορισμό των αρμοδιοτήτων των συνοριακών φυλάκων. Σας επισημαίνουμε από σήμερα ότι οι αρμοδιότητες που θα ορίσετε αύριο με διατάξεις ουσιαστικού περιεχομένου δεν θα πρέπει, κύριε Υπουργέ, να συμπλέκονται και να επικαλύπτονται με αρμοδιότητες των αστυνομικών, ανδρών και γυναικών, διότι θα δημιουργήσετε περαιτέρω μία σύγχυση όσο και μία αντιπαλότητα μεγεθυνόμενη μεταξύ των αστυνομικών και των συνοριοφυλάκων. 
      Και σπεύδω να σας πω ότι αυτά που υποστηρίζω δεν έχουν καμία σχέση με την παραδοχή και τη συμφωνία μου ότι οι άνθρωποι αυτοί, οι συνοριακοί φύλακες, πρέπει να μονιμοποιηθούν. Είναι τελείως διαφορετικό αυτό το ζήτημα από εκείνο που θέτω στο επίπεδο της θεσμικής αντιμετώπισης των συνοριακών φυλάκων και των ειδικών φρουρών.
      Βεβαίως υπάρχει η αιτίαση ότι μέσα από τις διαδικασίες προσλήψεων, διαδικασίες μορίων, των συνοριακών φυλάκων προωθείτε πελατειακές σχέσεις. Εγώ δεν θα αμφισβητήσω την αντικειμενικότητα του συστήματος των μορίων. Είναι ένα ζήτημα το οποίο, αν θέλετε, συζητείται, είναι εγερμένο εδώ και πάρα πολύ καιρό, αλλά αυτό είναι τελείως διαφορετικό ζήτημα από αυτό που θα σας πω. Όταν καθιέρωσε η Κυβέρνηση τους συνοριακούς φύλακες και είπε ότι θα τους προσλάβει με τη διαδικασία των μορίων, αναφέρθηκε στο αναγκαίο της εποχής εκείνης, στην ανάγκη που υπήρχε και στην επιβαλλόμενη ταχύτητα για τη ρύθμιση. Έκτοτε έχει παρέλθει μεγάλο χρονικό διάστημα. Κατά συνέπεια δεσμευθείτε σήμερα ότι του λοιπού δεν θα υπάρξει ούτε μία πρόσληψη συνοριακού φύλακα ή ειδικού φρουρού με τη διαδικασία των μορίων παρά μόνο με το σύστημα των πανελλαδικών εξετάσεων.
      Διότι δικαιολογημένα οι αστυνομικοί διαμαρτύρονται. Και διαμαρτύρονται λέγοντας ότι δημιουργείται μία άνιση μεταχείριση. Δύο μέτρα και δύο σταθμά, κύριοι συνάδελφοι. Και πρέπει να ξεκαθαρίσουμε, θα πρέπει να αποσαφηνισθεί ο ρόλος των δύο αυτών σωμάτων έτσι ώστε να μην υπάρχει σύγχυση, επαναλαμβάνω, κύριε Πρόεδρε, όσο και η αντιπαλότητα μεταξύ των αστυνομικών και των συνοριακών φυλάκων. Επομένως η δέσμευσή σας είναι αναγκαία ότι του λοιπού δεν θα υπάρξει ούτε μία πρόσληψη με το σύστημα των μορίων αλλά μόνο με το σύστημα των Πανελλαδικών Εξετάσεων. 
      Κύριε Πρόεδρε, εμείς θα καταψηφίσουμε το σχέδιο νόμου επί της αρχής. Και θα το καταψηφίσουμε επαναλαμβάνω όχι γιατί δεν θέλουμε, αντιθέτως επιθυμούμε και διεκδικούμε τη μονιμοποίηση και την άρση της εργασιακής αιχμαλωσίας αυτών των ανθρώπων. Και θα το καταψηφίσουμε γιατί το νομοσχέδιο αντί να αποσαφηνίζει τις αρμοδιότητες του σώματος των συνοριακών φυλάκων και των ειδικών φρουρών, παρέχει τη δυνατότητα να δοθούν σε αυτό το σώμα αρμοδιότητες και καθήκοντα από εκείνα τα οποία αντιστοιχούν στις αρμοδιότητες και τα καθήκοντα των ανδρών και γυναικών υπαλλήλων της Ελληνικής Αστυνομίας. Και το θεωρούμε εξαιρετικά κρίσιμο, το θεωρούμε μείζον ζήτημα και θα πρέπει ο κύριος Υπουργός, θα πρέπει η Κυβέρνηση με σαφήνεια να τοποθετηθούν απέναντι στο τεθειμένο αυτό ζήτημα. Και είναι τεθειμένο όχι μόνο από τους αστυνομικούς, από τους υπαλλήλους της ΕΛ.ΑΣ. Είναι τεθειμένο και εγερμένο ζήτημα από τους ενεργούς πολίτες. Και βεβαίως, στο πλαίσιο των αρμοδιοτήτων, κύριε Υπουργέ, των συνοριακών φυλάκων, χωρίς να περιπτωσιολογώ θα πρέπει να συμπεριληφθεί και μία αρχή, ότι το καθήκον επιτελείται με σεβασμό στα ανθρώπινα δικαιώματα, με σεβασμό στο Σύνταγμα και με σεβασμό στις διεθνείς συνθήκες για την προστασία της προσωπικότητος, ακόμη και του παραβάτη μετανάστη. Και επιλέγω την έκφραση για να συνεννοηθούμε και για να μην αντιδικήσουμε επί ενός ζητήματος το οποίο χρειάζεται πάρα πολύ μεγάλη συζήτηση. Δεν γενικεύω, υπάρχουν συνοριακοί φύλακες οι οποίοι κάνουν το καθήκον τους με άψογο τρόπο αλλά υπάρχουν και κάποιοι ελάχιστοι, αλλά υπάρχουν, οι οποίοι στο όνομα της άσκησης των καθηκόντων τους δεν επιδεικνύουν τη στοιχειώδη δημοκρατική ευαισθησία την οποία έχουν και αυτοί ως υποχρέωση ως εκ της ιδιότητός τους.
      Θα επαναφέρω εκείνο το οποίο σας είχα πει όταν συζητούσαμε το νομοσχέδιο για τα πυροβόλα όπλα. Η δημοκρατική επαγρύπνηση της πολιτικής ηγεσίας του Υπουργείου Δημόσιας Τάξης είναι το μείζον μέγεθος το οποίο πρέπει να υπάρχει και να καθοδηγεί τη συμπεριφορά και των συνοριακών φυλάκων και των ειδικών φρουρών και εν γένει των Ελλήνων αστυνομικών. 
      Αυτή η διαρκής παρουσία σε ό,τι αφορά τη δημοκρατική διαπαιδαγώγηση εκ μέρους της πολιτικής ηγεσίας είναι επιβεβλημένη, είναι αναγκαία. Δεν ασκώ κοινοβουλευτικό έλεγχο, κύριε Υπουργέ, αυτήν την ώρα. Απλώς κάνω επισημάνσεις σε σχέση με το συζητούμενο νομοσχέδιο και ειδικότερα, αναφερόμενος στους συνοριακούς φύλακες και στις αρμοδιότητες που θα πρέπει να έχουν και να είναι σαφώς οριοθετημένες, αποσαφηνισμένες και να μη συμπλέκονται όσο και να μη συγκρούονται με τις αρμοδιότητες των Ελλήνων αστυνομικών, ανδρών και γυναικών, υπαλλήλων της Ελληνικής Αστυνομίας. Και σας λέω, εκτός από το πολιτικό ζήτημα υπάρχει και θέμα συνταγματικής τάξης. Διότι έχουμε δει συνοριακούς φύλακες –έτσι παίρνουν εντολές, έτσι ενεργούν, κύριοι συνάδελφοι- να κάνουν δουλειές οι οποίοι αντιστοιχούν, κύριε Πρόεδρε, και αναλογούν αποφασιστικά στις αρμοδιότητες και στα καθήκοντα των Ελλήνων αστυνομικών.
      Με αυτές τις σκέψεις, εμείς θα καταψηφίσουμε επί της αρχής το σχέδιο νόμου, επαναλαμβάνοντας την απόλυτη συμφωνία μας για τη μονιμοποίηση των συνοριακών φυλάκων, έτσι ώστε να αρθεί –επαναλαμβάνω- τόσο η εργασιακή τους αιχμαλωσία όσο και η αμφιβολία για το μέλλον αυτών των ανθρώπων.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σπυριούνης έχει το λόγο.
      ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, συζητούμε ένα νομοσχέδιο που έρχεται σαφώς να συμπληρώσει, να αντικαταστήσει, να τροποποιήσει ορισμένες διατάξεις των ισχυόντων τριών νόμων που καλύπτουν το κεφάλαιο των συνοριακών φυλάκων και των ειδικών φρουρών.
      Θα ήθελα εισαγωγικά να πω, με βάση τις μέχρι τώρα αναπτυχθείσες θέσεις των συναδέλφων Βουλευτών, τα εξής:
      Η πρώτη επισήμανσή μου είναι ότι επιβάλλεται η ενίσχυση του ενιαίου του Αστυνομικού Σώματος. Το ενιαίο του Σώματος, που πραγματοποιήθηκε ύστερα από τόσα εμπόδια και τόσες παλινδρομήσεις με τις διατάξεις του 1982-83, ενισχύει το ενιαίο πνεύμα, διαμορφώνει την αρμονική συνεργασία, προάγει την αποτελεσματικότητα, στηρίζει και εξασφαλίζει ένα υψηλό, ποιοτικό επίπεδο της Αστυνομίας, του Στρατού, των Ενόπλων Δυνάμεων, το ενιαίο της δομής, το ενιαίο της αποστολής.
      Επομένως, με αυτά που λέω, θέλω να τονίσω ότι είμαι υπέρ του ενιαίου Αστυνομικού Σώματος. Και αυτό θα λέγεται δημόσια τάξη, Αστυνομία συλλήβδην, θα λέγεται ειδικά τμήματα ειδικών αποστολών συνοριακών φυλάκων, θα λέγεται φύλαξη κάποιων σημείων, που ανάγεται στη γενική οργάνωση, ευθύνη και αποστολή της Αστυνομίας. Όθεν, τάσσομαι υπέρ του ενιαίου Σώματος.
      Δεύτερον, με ικανοποίηση άκουσα την εναρμόνιση που έκανε ο κύριος Υπουργός -πρέπει να το παραδεχτούμε, κύριοι συνάδελφοι- σε σχέση με την ευρεία εξουσιοδότηση που περιείχε. Ζήτησα το λόγο γι’ αυτό ακριβώς το ζήτημα, για την εναρμόνιση των δύο θέσεων, που λύνει πλέον το θέμα και εξασφαλίζει –είναι σημαντικός παράγοντας, κύριε Υπουργέ- τη συναινετική διαδικασία του Κοινοβουλίου για ένα κεφάλαιο που είναι ειδικό, όπως είναι η Αστυνομία, η δημόσια τάξη, το αίσθημα της γαλήνης και της ασφάλειας του ελληνικού λαού.
      Ένα άλλο βασικό σημείο, το οποίο αναφέρω μόνιμα, κύριοι συνάδελφοι, και χάρηκα που το τονίσατε, κύριε Υπουργέ, είναι ότι οι συνθήκες ζωής και εργασίας στις Ένοπλες Δυνάμεις και στα Σώματα Ασφαλείας είναι ειδικές συνθήκες.
      Δεν θέλω να μνημονεύσω λεπτομέρειες,  αλλά μου είχαν πει κάποτε: «Ε, το τριήμερο αυτό του Δεκαπενταύγουστου, είναι ευάλωτο από πλευράς ασφάλειας και έχουμε αυξημένη εργασία». Θέλω, δηλαδή, να πω ότι δεν υπάρχει Πάσχα, δεν υπάρχουν Χριστούγεννα, δεν υπάρχει νύχτα και Κυριακή που να μην είναι οι φρουροί στη θέση τους, οι λοχαγοί στο στρατόπεδο επόπτες. Είναι σκληρές και ειδικές οι συνθήκες. Εντεύθεν, πηγάζει η ευθύνη της πολιτείας. 
      Είναι δε σκληρό και από πλευράς πειθαρχίας το καθεστώς. Δεν υπάρχει αντίλογος, δεν υπάρχει άποψη. Υπάρχει μόνο μια σκληρή πειθαρχία και έτσι πρέπει να είναι.
      Επομένως τόσο από πλευράς παραγόντων και συνθηκών ζωής και αποστολής –συχνές μεταθέσεις και όλα αυτά- όσο και από πλευράς ατμόσφαιρας εργασίας, τα πράγματα είναι ειδικά.
      Τα ειδικά πράγματα αντιμετωπίζονται με ειδική μέριμνα. Αυτή η ειδική μέριμνα ακόμα δεν έχει έρθει στην επιφάνεια της συνείδησης όλων μας για να ληφθούν ειδικά μέτρα. 
      Παλαιότερα ήταν ενιαίο το σύστημα. Κύριοι συνάδελφοι, όσοι υποστηρίζετε ότι είναι πολιτικό το Σώμα της Αστυνομίας, δεν πείθετε, γιατί το Σώμα της Αστυνομίας είναι στρατιωτικό. Είναι ένοπλο τμήμα που χρησιμοποιεί το όπλο του για την επιτέλεση της αποστολής. Δεν υπάρχει άλλο σχήμα. Αλλιώς, αν είναι πολιτικό, αφαιρέστε τους τα περίστροφα, τα όπλα κλπ, και δώστε τους κονδυλοφόρους για να κάνουν την αποστολή ή φορέστε τους πιζάμες. Αν θέλετε να αντιμετωπίσετε τη βία με ανάλογο μέτρο, είναι ένοπλο τμήμα. Δεν υπάρχουν πιζάμες ούτε εμπροσθοποδιές κάποιου κολεγίου. Υπάρχει η υπέρτατη αποστολή, στην οποία θυσιάζεται. 
      Ο συντρέχων κίνδυνος είναι ένας τρίτος παράγοντας που εξειδικεύει την ιστορία. Γι’ αυτό, κύριοι Υπουργοί, μέχρι πρότινος οι αποδοχές των Ενόπλων Δυνάμεων και των Σωμάτων Ασφαλείας -κύριοι συνάδελφοι, που με κοιτάζετε με απορία- ήταν ισότιμες με τις αποδοχές των δικαστικών. Πού πήγαν αυτά σήμερα; Υπάρχει τίποτα; 
      Έχουμε καθήκον να τα πούμε, γιατί εγώ νιώθω ότι είμαστε συνδικαλιστές των Ενόπλων Δυνάμεων. Απαγορεύεται ο συνδικαλισμός  στις Ένοπλες Δυνάμεις και καλά κάνουμε και τον απαγορεύουμε με βάση ότι είμαστε εμείς οι συνδικαλιστές τους, εμείς θα μεριμνούμε. Και μεριμνούμε. Αλλά μεριμνούμε με ανεπαρκές μέτρο. Φωνάζω λοιπόν: Το άρθρο 2 του Συντάγματος υπαγορεύει μία υπέρτατη δημοκρατική αρχή που λέει ότι πρώτιστη ευθύνη του κράτους είναι η μέριμνα για την ανθρώπινη αξιοπρέπεια, επί τω τέλει, ότι πρέπει να σεβαστούμε την αξιοπρέπειά τους. 
      Το νομοσχέδιο είναι καλό, κύριε Πρόεδρε. Τελειώνει ένα αίσθημα εργασιακής ανασφάλειας, τελειώνει μία αγωνία που επιδρούσε άμεσα στο ηθικό και επομένως στην επιτέλεση της αποστολής. Τελειώνει μία από κοινωνική και δημοκρατική αντίληψη εκκρεμότητα για την πρόβλεψη νομιμοποίησης αυτών των ανθρώπων, αυτών των παιδιών, που πολλοί θα προέρχονται από τα ειδικά τμήματα, στα οποία και έχουν υπηρετήσει, τα ειδικά τμήματα των Ενόπλων Δυνάμεων, γιατί ως προϋπόθεση μέσα στις προκηρύξεις ήταν να έχουν  εκπληρώσει –οι άνδρες- τα στρατιωτικά τους καθήκοντα. Και πήρατε από ειδικά όπλα, όπως είναι οι ειδικές δυνάμεις των Ενόπλων Δυνάμεων κλπ.
      Αυτά λοιπόν τα παιδιά με την ηρωική τους παρουσία στα σύνορα εξασφάλισαν, κύριοι συνάδελφοι, να μην αλλοιωθεί η εθνική εικόνα της πατρίδας. Όχι σε έναν εκφυλισμένο, άκρατο, εθνικιστικό πατριωτισμό, αλλά η Ελλάδα ήταν αμιγές από εθνικής πλευράς κράτος. Φοβόμαστε πολλές φορές να πούμε την έννοια «πατρίδα», μη μας πούμε στα γεράματα φασίστες. Φοβόμαστε να πούμε την έννοια του εθνικού κράτους, της εθνικής βάσεως, του αμιγώς ελληνικού κράτους.
      Έχουμε γίνει ένα πολυεθνικό κράτος και θα κρούω -ωσότου αντιλαμβάνομαι- τον κώδωνα του κινδύνου να σταματήσει αυτή η εκφυλισμένη αντίληψη: «Ελάτε εδώ όλοι και είστε Έλληνες». Δεν είναι. Μακάρι να ήταν και να ήμασταν τριάντα εκατομμύρια. Εάν από τον Πελοποννησιακό Πόλεμο μέχρι τη μάχη της Ιψού δεν είχαμε τις ανοησίες στο κεφάλι μας, η Ελλάδα θα ήταν σήμερα τριακόσια εκατομμύρια. Αυτοί που σήμερα είναι πενήντα και εβδομήντα, τότε ήταν ανύπαρκτοι και ζούσαν σε τρώγλες. 
      Δεν είναι, κύριε Πρόεδρε, εθνικιστικό. Ήμουν πάντοτε εναντίον του τυφλού εθνικισμού. Αλλά είμαι περήφανος γιατί η πατρίδα μου έβγαλε έναν Σωκράτη. Πώς να το κάνουμε δηλαδή; Οι Γάλλοι, αν πας στη Γαλλία και μιλήσεις Αγγλικά, σε στραβοκοιτάζουν στα ξενοδοχεία και εμείς εδώ φοβόμαστε να πούμε τη λέξη «Ελλάδα». Τη λέμε μαγκωμένοι, με δισταγμό, με επιφυλακτικότητα. Ε, όχι λοιπόν. Οι Έλληνες για την Ελλάδα και η Ελλάδα για τους Έλληνες πρώτα και μετά για τους άλλους.  Η στέγη, η τροφή πρώτα στους Έλληνες και άμα περισσεύει τίποτε, ας δίνουμε και στους άλλους.
      Τρίτον, είναι σημαντικό στη δημοκρατία η γυναίκα του Καίσαρα και να φαίνεται. Το αντικειμενικό σύστημα παρέχει εξασφάλιση. Το λέει και ο τίτλος του. Δεν πειράζει λοιπόν να βάλουμε και Πανελλήνιες Εξετάσεις για το μέλλον, εφόσον χρειαστούν άλλοι εκατό ή διακόσιοι. Βέβαια χρειάζονται και τα ειδικά προσόντα, αφού ενδεχομένως να χρειαστεί να γίνει κάποια καταδρομική ενέργεια. Δηλαδή δεν αρκεί το (α+β) στο τετράγωνο που κάνει άλφα τετράγωνο συν βήτα τετράγωνο κλπ. Υπάρχει και ένα τρίτο τετράγωνο που λέγεται ψυχή, δύναμη. 
      (Στο σημείο αυτό την Προεδρική Έδρα καταλαμβάνει ο Γ’ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
      Με αυτά που είπα δηλώνω ότι επί της αρχής, αλλά με τις επιφυλάξεις στα άρθρα για τη συμπλήρωση και τη σύνθεση, ψηφίζω το νομοσχέδιο. 
      ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι έχω την τιμή να ανακοινώσω στο Σώμα ότι οι Υπουργοί Εθνικής Άμυνας, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Εθνικής Παιδείας και Θρησκευμάτων και Δικαιοσύνης κατέθεσαν σχέδιο νόμου: «Ανώτατα Στρατιωτικά Εκπαιδευτικά Ιδρύματα (Α.Σ.Ε.Ι.)».
      Παραπέμπεται στην αρμόδια Διαρκή Επιτροπή.
      Ο κ. Τσίπρας έχει το λόγο.
      ΒΑΣΙΛΗΣ ΤΣΙΠΡΑΣ: Ουδέν μονιμότερον του προσωρινού, κύριε Πρόεδρε. Φαίνεται ότι έτσι ξεκίνησε και ο θεσμός των συνοριοφυλάκων και των ειδικών φρουρών. Οι ειδικές ανάγκες επέβαλαν κάποτε τη βιαστική συγκρότηση ενός σώματος για την προστασία των συνόρων. Έκτοτε αυτοί οι άνθρωποι ήταν όμηροι υπό το κράτος της αγωνίας εάν όταν παρέλθει η πενταετία για την οποία προσλήφθηκαν. Αυτή η αβεβαιότητα ήταν ορθό να λήξει. Γι’ αυτό η Νέα Δημοκρατία συμφώνησε με την αρχή του νομοσχεδίου. Στη συζήτηση επί των άρθρων θα δούμε εάν ο όρος της μονιμοποιήσεως βρίσκεται ή δεν βρίσκεται μέσα στα πλαίσια του Συντάγματος.
      Όμως αυτός ο θεσμός που θεσπίστηκε κάτω από έκτακτες συνθήκες γίνεται διαρκής και παράλληλος της αστυνομικής αρχής. Εδώ υπάρχει σοβαρό πρόβλημα. Αυτοί που συγκροτούν τις αστυνομικές δυνάμεις προσλαμβάνονται μετά από Πανελλήνιες Εξετάσεις. Τώρα βρίσκουν μπροστά τους τους συνοριακούς και τους ειδικούς φρουρούς. Για ιδιωτικούς λόγους επισκέφθηκα μεγάλο αστυνομικό τμήμα της Αττικής. Μου είπαν ότι έχουν ογδόντα οργανικές θέσεις αλλά στο τμήμα υπηρετούν μόνο είκοσι έξι άτομα εκ των οποίων τα δεκαέξι είναι ειδικοί φρουροί. Έχω υποβάλει σχετική ερώτηση και αναμένω την απάντηση επ’ αυτού. Οι αρμοδιότητές τους είναι συγκρουόμενες. Τι επιδιώκετε λοιπόν με αυτόν το θεσμό ο οποίος συγκροτήθηκε κάτω από έκτακτες περιστάσεις; Επιδιώκετε την κατάργηση του θεσμού της συγκρότησης της Αστυνομίας ύστερα από πανελλήνιες εξετάσεις, επιδιώκετε ένα παρασώμα, μια μεθόδευση ώστε οι ισχύοντες θεσμοί να καταστρατηγούνται και να παραβιάζονται; 
      Ένα δεύτερο θέμα που επίσης είναι σοβαρό και επισημάνθηκε από τον εισηγητή μας και αποτελεί σοβαρή επιφύλαξη για μας είναι η νομοθετική εξουσιοδότηση που δίνεται στον Υπουργό όχι μόνο να μεταβάλλει τις αρμοδιότητες αλλά και να αυξάνει τον αριθμό των συνοριοφυλάκων και των ειδικών φρουρών.
      Είπαμε ότι είναι αντισυνταγματική η διάταξη. Ο κύριος Υπουργός έσπευσε να μας πει, ψηφίστε αυτό που σας έφερα τώρα εδώ και εγώ αύριο σας υπόσχομαι ότι θα οριοθετήσω τις αρμοδιότητες αυτές. Δηλαδή πώς εκλαμβάνεται το Κοινοβούλιο; Πρέπει η τροποποίηση που θα μας φέρει ο κύριος Υπουργός αύριο να την ψηφίσουμε και να πληροφορηθούμε μετά περί ποιας τροποποίησης πρόκειται; Εξανίσταται ο κύριος Υπουργός όταν λέμε ότι η αοριστία αυτή πράγματι δημιουργεί συνταγματικό πρόβλημα όταν ο ίδιος στη συνέχεια δέχεται την αοριστία και δέχεται ακόμη ότι θα φέρει συγκεκριμένες ρυθμίσεις, οι οποίες όμως σήμερα είναι άγνωστες στο Κοινοβούλιο το οποίο καλείται να πάρει θέση και να ψηφίσει επί της αρχής το νομοσχέδιο.
      Πέραν αυτού αποτελεί γενική αρχή, δική μου προσωπική, ότι το Κοινοβούλιο δεν επιτρέπεται να καθίσταται οιονεί ηθικός αυτουργός πράξεων εκνόμων  ενδεχομένως, όχι του συγκεκριμένου Υπουργού αλλά του οποιουδήποτε Υπουργού γιατί οι νόμοι δεν θεσπίζονται για να εφαρμοστούν από έναν Υπουργό, αλλά από τον εκάστοτε. 
      Μας λέει ο κύριος Υπουργός ψηφίστε τώρα τη νομοθετική εξουσιοδότηση με την οποία θα μπορώ να ανατρέψω ότι ισχύει από πλευράς αρμοδιοτήτων, να προσλαμβάνω συνοριακούς φύλακες και ειδικούς φρουρούς. Αυτό το θεωρώ απαράδεκτο και είμαι πάντα αντίθετος προς τέτοιες λευκές νομοθετικές εξουσιοδοτήσεις. 
      Σαν δικηγόρος που επί πολλά χρόνια υπηρέτησα το ποινικό δίκαιο δεν με βρίσκει σύμφωνο ανθρώπινα η διάταξη περί αποπομπής των συνοριακών φυλάκων με πρωτόδικη απόφαση. Είδα στη σταδιοδρομία μου να ανατρέπονται αποφάσεις οι οποίες ήταν πάρα πολύ βαριές, να αποδεικνύεται η αθωότητα κατηγορουμένων σε δεύτερο βαθμό πανηγυρικά. Γιατί να μην ισχύσει και γι’ αυτούς μέχρι να εκδοθεί η τελική απόφαση. Αν εκδοθεί και δεν υπάρχει καμία πρόβλεψη στη συνέχεια και αν αθωωθούν τι θα γίνει; 
      Με αυτές τις σκέψεις τάσσομαι με τη Νέα Δημοκρατία και υπερψηφίζω τη διάταξη με την οποία νομιμοποιούνται αυτοί οι άνθρωποι, αποκτούν επιτέλους μια σταθερή ψυχολογία και δεν είναι υποχρεωμένοι να φθάσουν στα πρόθυρα του ψυχιατρείου από την αγωνία τι θα γίνουν αύριο. Όμως οι αοριστίες που καθορίζονται με τα προεδρικά διατάγματα και με τη διάταξη αυτή που απολύονται δεν είμαι σύμφωνος. Ευχαριστώ.
      (Χειροκροτήματα από τη Νέα Δημοκρατία )
      ΠΡΟΕΔΡΕΥΩΝ (Κωνσταντίνος Βρεττός): Ο κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, το νομοσχέδιο αυτό έχει μεγάλη πολιτική σημασία γιατί πρόκειται να συζητήσουμε για την τύχη επτά χιλιάδων ανθρώπων οι οποίοι σήμερα είναι όμηροι και η μονιμοποίησή τους περνάει από κρίσεις. 
      Κύριε Υπουργέ, κατά τη συζήτηση του νομοσχεδίου στην επιτροπή είχαμε βάλει με έμφαση και επιμείναμε στις κρίσεις για τη μονιμοποίηση των ανθρώπων αυτών να συμμετέχει και ένας εκπρόσωπος της ομοσπονδίας τους. Παρ’ όλο που δείξατε μια συγκατάβαση δεν ανταποκριθήκατε τελικά σε ένα δίκαιο αίτημα ούτως ώστε οι άνθρωποι αυτοί να έχουν λόγο μέσα σ’ αυτό το απαράδεκτο καθεστώς κρίσεων που υπάρχει για τα σώματα ασφαλείας και που ισχύει φυσικά και για τους συνοριοφύλακες και για τους ειδικούς φρουρούς.
      Κύριε Πρόεδρε, οι άνθρωποι αυτοί αντιμετωπίζονται σαν εργαζόμενοι τρίτης κατηγορίας. Το δικαίωμα εργασίας, που είναι συνταγματικό δικαίωμα και είναι υποχρεωμένη η πολιτεία να παρέχει εργασία σε όλους τους Έλληνες πολίτες και ειδικά στους νέους αυτής της ηλικίας, έγινε τελικά ένα εργαλείο υποδούλωσης, πολιτικής ομηρίας, εξάρτησης χιλιάδων Ελλήνων πολιτών, όπως έγιναν για τους χιλιάδες ανθρώπους που εργάζονταν εδώ. Εμείς δεν έχουμε αντίρρηση να μονιμοποιηθούν και πρέπει να γίνει αυτό. Όμως θα πρέπει να δούμε με τι θα ασχοληθούν. Δεν έχουμε καμία αντίρρηση οι άνθρωποι αυτοί να γίνουν μόνιμοι, δικαιούνται να γίνουν μόνιμοι, δεν πρέπει να είναι όμηροι, γι’ αυτό λέμε ότι πρέπει να συμμετέχει  και μέσα στην επιτροπή κρίσης ένας άνθρωπος δικός τους από την ομοσπονδία, όμως θα πρέπει να περιοριστούν στις αποκλειστικές και καθαρές αρμοδιότητες για τις οποίες συγκροτήθηκε αυτό το Σώμα. Δεν είναι δυνατόν να έχουμε από τη μια μεριά αστυνομικούς οι οποίοι ίδρωσαν στις καρέκλες χρόνια τώρα για να πετύχουν στις πανελλήνιες, να έχουν μια τρίχρονη εκπαίδευση και από την άλλη μεριά, να έρχεται ο συνοριοφύλακας, ο ειδικός φρουρός και να κάνει τα καθήκοντα αυτά. Δεν έχω τίποτα μ’ αυτούς τους ανθρώπους αλλά δεν μπορεί να είναι ανεκπαίδευτοι και να παίζουν αυτόν το ρόλο. Πρέπει να νομιμοποιηθούν, να το τονίσω ακόμα μια φορά. Όμως, κύριε Υπουργέ, στο διάστημα αυτό έχουν απελευθερωθεί χίλιοι αστυφύλακες από τις φυλακές με το ειδικό Σώμα που έγινε. Απελευθερώθηκαν οκτακόσιοι από τα σύνορα, από τα μεταβατικά αποσπάσματα –μιλάω για τους αστυνομικούς- γύρω στους δυόμισι χιλιάδες από τους τόπους φύλαξης και όμως τα τμήματα ιδιαίτερα στην επαρχία είναι ελλιπή. Στο Βόλο που έκανα μια περιοδεία πριν έλθει ουσιαστικά το νομοσχέδιο στην επιτροπή ποιες ήταν οι διαπιστώσεις; Ότι η κατάσταση πάει χρόνο με το χρόνο προς το χειρότερο. Ελλείψεις σημαντικές, εξήντα με εβδομήντα άνδρες και αν λάβουμε υπόψη ότι πρέπει να πάρουν άδεια, ότι υπάρχουν ασθένειες κλπ., υπάρχουν αστυφύλακες οι οποίοι δεν έχουν πάρει ρεπό επί ένα μήνα. Για ποια λοιπόν καλυτέρευση των Σωμάτων Ασφαλείας μιλάτε, κύριε Υπουργέ; 
      Να σας πω και κάτι ακόμα; Ιδρύσατε υποδιεύθυνση της Αστυνομίας και δεν διατέθηκε μια δραχμή για το στήσιμο αυτής της υπηρεσίας. Βγήκαν παγανιά οι άνθρωποι και ζητούσαν από διάφορους Βολιώτες επιχειρηματίες άλλος να τους δώσει ένα γραφείο, άλλος μια βιβλιοθήκη, άλλος μια καρέκλα. Είναι κατάντια αυτή. Τα σώματα ασφαλείας να βγαίνουν στον έρανο; 
      Όπως επίσης και το Σώμα υπαίθρου, της περιφέρειας, ιδρύθηκε χωρίς να έχει κτίριο και συστεγάζεται μαζί μ’ ένα άλλο. Για να πάει στον Δήμο π.χ. Αγαλαστής χρειάζεται δύο ώρες, κύριε Υπουργέ. Εκεί έπρεπε να εγκατασταθεί αυτό το τμήμα ή στο κέντρο της υπαίθρου, της περιφέρειας για την οποία έχει συσταθεί; Χώρια το ότι αυτά τα κρατητήρια που υπάρχουν, είναι κρατητήρια ντροπής. Υπάρχουν δωματιάκια πέντε επί πέντε, μέσα είναι και η τουαλέτα, δεν έχουν ασβεστωθεί ποτέ, δεν έχουν απολυμανθεί ποτέ, τα στρώματα είναι τα ίδια και κινδυνεύουν και οι αστυφύλακες που υπάρχουν εκεί να αρρωστήσουν από τις διάφορες αρρώστιες. Για ποια μέριμνα μιλάμε και αξιοπρέπεια της Αστυνομίας όταν ζουν κάτω απ’ αυτές τις συνθήκες, όταν δεν μπορούν να πάρουν ρεπό, όταν δεν μπορούν τελικά να επιτελέσουν το καθήκον τους, όταν τους λείπει η τεχνική και η υλικοτεχνική υποδομή, όταν στεγάζονται κάτω απ’ αυτές τις συνθήκες;
      Για ποια, λοιπόν, αναβάθμιση των σωμάτων ασφαλείας μιλάμε, όταν μάλιστα δεν τους έχει ακόμη αναγνωριστεί -παρά τις υποσχέσεις και τους αγώνες- η επικινδυνότητα του επαγγέλματός τους; Αυτό είναι ένα σοβαρό θέμα, που πρέπει να το δείτε, κύριε Υπουργέ. Δεν είναι δυνατόν αυτοί οι άνθρωποι να παίζουν τη ζωή τους πολλές φορές «κορώνα-γράμματα» και να μην τους έχει αναγνωριστεί αυτό το δικαίωμα.  
      Να έρθουμε, όμως, και στο θέμα μας. Δεν μπορείτε να αντικαταστήσετε τους αστυνομικούς με αυτά τα σώματα. Το ξεκαθαρίζουμε. Λέμε «ναι» στη μονιμοποίηση, αλλά με τις αρμοδιότητες για τις οποίες ιδρύθηκε αυτό το Σώμα. 
      Επίσης, καίτοι τους έχετε ασφαλισμένους στο ΙΚΑ, δεν πρέπει αυτοί οι άνθρωποι, εφόσον έχουν προσληφθεί από το δημόσιο, να ανήκουν και αυτοί στο δημόσιο; Δεν πρέπει να βγαίνουν σε σύνταξη στα τριάντα χρόνια υπηρεσίας; Λέτε να βγαίνουν στα πενήντα πέντε χρόνια. Και στα πενήντα πέντε, όμως, χρόνια υπηρεσίας δεν αναφέρετε ότι θα υπάρχει το αντίστοιχο τεκμαρτό ή το αναλογούν ποσό στις συντάξεις τους. 
      Επίσης, κύριοι συνάδελφοι, δεν άκουσα κανέναν να αναφέρεται στις αυξήσεις τους. Ξέρετε τι αντιπροσωπεύει το ποσοστό 21 τοις χιλίοις κατ’ έτος; Αντιπροσωπεύει 11,5 ευρώ. Αυτή είναι η αύξηση που θα παίρνουν. Και θα βγει ο κ. Σημίτης στην Διεθνή Έκθεση Θεσσαλονίκης να μιλήσει για παροχές. Παροχές «φούσκα», φυσικά, τις οποίες ποτέ δεν θα υλοποιήσει. Λόγω της προεκλογικής περιόδου θα ακουστούν όλα αυτά.  
      Κύριε Πρόεδρε, τελειώνοντας θέλω να πω τα εξής: Μονιμοποίηση. Ναι. Μην παίζετε, όμως, με αυτούς τους ανθρώπους, κύριε Υπουργέ. Εφόσον έχετε τη δυνατότητα να τους μεταθέτετε από την κύρια αρμοδιότητά τους και να τους αναθέτετε άλλα καθήκοντα –ζητάτε την εξουσιοδότηση, στην οποία εμείς είμαστε αντίθετοι- γιατί τελικά λέτε ότι θα κάνετε διεύρυνση αυτού του Σώματος; Ζητάτε εξουσιοδότηση, ούτως ώστε με προεδρικά διατάγματα –αποφάσεις δηλαδή- να διευρύνετε αυτό το Σώμα; Αφού έχετε επτά χιλιάδες και δεν ξέρετε τι να τους κάνετε και τους στέλνετε στα τμήματα. Παράλληλα –δεν ξέρω αν το προσέξατε, κύριοι Βουλευτές- οι εισαγόμενοι φέτος στα σώματα ασφαλείας ήταν πολύ μειωμένοι σε σχέση με τα προηγούμενα χρόνια. Άρα τι γίνεται εδώ; Πάμε να αντικαταστήσουμε τα σώματα ασφαλείας με αυτούς. 
      Δεν θέλω εγώ να μπω σε καμιά αντιπαράθεση. Το δικαίωμα εργασίας είναι δικαίωμα. Θα πρέπει, όμως, να δούμε τον προσανατολισμό. Και ο προσανατολισμός είναι ο εξής: Τα σώματα αυτά, εξαρτημένα πολιτικά, ηθικά, οικονομικά από την πολιτική της Κυβέρνησης και από την εκάστοτε κυβέρνηση, χρησιμοποιούνται και θα χρησιμοποιούνται ως κατασταλτικό μηχανισμός. Γιατί τα σώματα ασφαλείας έχουν δεθεί και έχουν αδελφοποιηθεί με την κοινωνία. Τα περισσότερα τουλάχιστον μέλη των σωμάτων ασφαλείας έχουν ενσωματωθεί με τα δημοκρατικά αισθήματα της ελληνικής κοινωνίας. 
      Θέλουμε, λοιπόν, αυτούς οι οποίοι είναι άβουλοι να τους χρησιμοποιούμε σε τέτοιες κατευθύνσεις. Εμείς λέμε ότι έχουν δικαίωμα στην εργασία, αλλά δεν μπορείτε να τους χρησιμοποιείτε και να τους δίνετε αρμοδιότητες κατά το δοκούν. Αύριο λέτε ότι θα καθορίσετε τα δικαιώματα. Μα, ποια δικαιώματα; Πώς οι άνθρωποι αυτοί θα πάρουν αστυνομικές αρμοδιότητες, αρμοδιότητες των σωμάτων ασφαλείας; Με ποια εκπαίδευση, με ποια ειδίκευση και με ποιο σκοπό; Γι’ αυτό, κύριε Πρόεδρε, καταψηφίζουμε αυτό το νομοσχέδιο. 
      ΠΡΟΕΔΡΕΥΩΝ (Κωνσταντίνος Βρεττός): Μάλιστα. 
      Το λόγο έχει ο κ. Γιώργος Καρατζαφέρης. 
      ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, θα ήθελα στην αρχή να κάνω μια αναφορά στο σεισμό της Λευκάδας. Επισκέφθηκα τον τόπο ελάχιστες ώρες μετά το θλιβερό γεγονός και όχι, βεβαίως, αφού ολοκλήρωσε κάποιος τις διακοπές του. Ήταν πράγματι έντονο το δράμα. Πρέπει να ληφθούν κάποια μέτρα προστασίας, ιδιαιτέρως των καταστηματαρχών, να υπάρξει αναστολή πληρωμής των συναλλαγματικών, να τακτοποιηθεί το θέμα της εφορίας, των ασφαλιστικών εισφορών, για να υπάρξει μια αναπνοή. Είχαν έναν κακό Ιούνιο, ένα χειρότερο Ιούλιο και τώρα πήγαν να αναπνεύσουν τα ξενοδοχεία με την πληρότητα που είχαν. Ας δούμε, λοιπόν, το θέμα με «ευρύτητα». 
      Κύριε Πρόεδρε, είναι ιδιαίτερα δύσκολο και οδυνηρό –θα έλεγα- σε εμάς που κάνουμε αντιπολίτευση στην Κυβέρνηση να προσπαθούμε να αντικρούσουμε ένα νομοθετικό έργο που στηρίζεται από διακόσιοι ογδόντα Βουλευτές, και του ΠΑΣΟΚ και της Νέας Δημοκρατίας. 
      Ελάτε, λοιπόν, σε αυτήν τη δύσκολη θέση εμάς των ολίγων που πρέπει να σηκώσουμε μια φωνή αντιπολιτεύσεως μέσα σε αυτήν την Αίθουσα. Να θυμίσω στους αγαπητούς συναδέλφους της Νέας Δημοκρατίας ότι σαράντα έξι είναι τα νομοσχέδια του ΠΑΣΟΚ που στήριξε εφέτος, από την πρώτη του έτους. Αντιλαμβάνεσθε, λοιπόν, το βαρύ φορτίο το οποίο έχουμε πάρει στις πλάτες μας.
      Κύριε Υπουργέ, το 1984 ο κ. Σκουλαρίκης έδωσε μια μεγάλη μάχη για την ενοποίησης της Αστυνομίας με τη Χωροφυλακή, όπως και να έγινε αυτή, με όλα τα δύσβατα γεγονότα που συνοδεύουν την ενοποίηση, όπου άλλοι είναι στο Μετοχικό Ταμείο Στρατού, κάποιοι άλλοι δεν είναι κλπ. Εν πάση περιπτώσει, αυτό το οποίο έγινε τότε το ζήσαμε είκοσι χρόνια. Έρχεστε όμως τώρα και το τριχοτομείτε. Έχουμε τρεις διαφορετικούς φορείς που ασκούν διαφορετικά καθήκοντα: την Αστυνομία, τους συνοριακούς και τους ειδικούς φρουρούς. Γιατί δεν τους εντάσσουμε όλους στη Αστυνομία να τελειώνει η υπόθεση; Και από κει και πέρα ας υπάρχει εξειδίκευση, όπως στο Στρατό, που υπάρχουν οι Διαβιβάσεις, υπάρχει το Πυροβολικό, υπάρχουν τα Τεθωρακισμένα κλπ. Να υπάρχει μία Αστυνομία. Τι τα θέλετε αυτά τα πράγματα; Για ποιο λόγο; Δεν καταλαβαίνω γιατί δεν θέλετε να είναι ενιαίο το Σώμα. Καλλιεργείτε μία ταξική διαφορά. Σπέρνετε ανέμους και θα θερίσετε θύελλες. Δεν το καταλαβαίνετε;
      Μετά το θλιβερό γεγονός που έγινε στα Τέμπη, το επόμενο σαββατοκύριακο είδα πάλι τεράστια φορτηγά να διασχίζουν αυτόν το δρόμο, πράγμα που είναι εγκληματικό. Υπήρχαν ειδικοί φρουροί στα διόδια και τους το είπα. Και μου απάντησαν ότι δεν έχουν αρμοδιότητα, ότι δεν μπορούν να κάνουν τίποτα. Τι κάνουν τότε εκεί; Τι περιμένουν στα Τέμπη; Τους λαθρομετανάστες; Δεν θα έχετε άλλους από εκείνη την πλευρά, γιατί στέρεψαν, δεν υπάρχουν άλλοι, ήρθαν όλοι. Γέμισαν την Ελλάδα.
      Άκουσα πριν από λίγο έναν συμπαθέστατο συνάδελφο να λέει να μην είναι και τόσο άγριοι προς τους λαθρομετανάστες. Να τους δώσετε γαρδένιες. Όταν μπαίνουν από τα σύνορα, όταν το πρώτο λεπτό της παραμονής τους στην Ελλάδα είναι καταπατώντας τους νόμους της Ελλάδος, να τους δίνουμε και μία γαρδένια! Είδατε τι γίνεται στην Ομόνοια; Η Εθνική Τράπεζα άλλαξε τη γλώσσα! Τα περισσότερα χαρτάκια, αν κάνετε ανάληψη, θα δείτε ότι είναι στα αλβανικά, κύριε Υπουργέ! Στα αλβανικά! Δεν είναι στα αγγλικά, που, εν πάση περιπτώσει, μιλάει ο πληθυσμός. Τα χαρτάκια ανάληψης είναι στα αλβανικά! Εκεί έχουμε καταντήσει. Και το περνάμε το θέμα «τράνζιτ». Ξέρω μαγαζάτορες που άφησαν τα μαγαζιά τους σε Αλβανούς και είναι υπάλληλοι των Αλβανών σήμερα. Στη λαϊκή αγορά του Παλαιού Φαλήρου, κύριε Υπουργέ, έχει βάλει χαρτάκι ο Αλβανός και χρωστάει ο Έλληνας. «Η κ. Ασημίνα 3 ευρώ»! Εκεί καταντήσαμε την Ελλάδα με αυτήν την ασύδοτη πολιτική.
      Και –κακά τα ψέματα, κύριε Υπουργέ- δεν είχε σκάσει η βόμβα του Ξηρού, που κανονικά θα έπρεπε να του ανάβατε κανένα κερί του ανθρώπου, θα ήταν τραγική η θέση σας. Ούτε στην Κυβέρνηση θα ήσασταν ούτε θα υπήρχατε σαν Υπουργείο. Σας έσωσε αυτή η βόμβα που έσκασε στα χέρια του.
      Είπατε πριν από λίγο για την εγκληματικότητα. Ήμουνα μέσα και άργησα να έρθω στην Αίθουσα. Έβλεπα το δελτίο ειδήσεων. Ξέρετε πόσοι φόνοι έγιναν σήμερα; Δύο. Ξέρετε πόσες ληστείες; Δύο. Χώρια το Φαληράκι. Αυτό είναι προϊόν επεξεργασίας ή όχι; Όταν έχουμε δύο φόνους σε μια χώρα σαν τη δική μας, όταν έχουμε δύο ληστείες, όταν έχουμε την πυρπόληση ενός σπιτιού και το θάνατο ενός εκ των ενοίκων, δεν υπάρχει εγκληματικότητα; Αυτά είναι το σημερινό δελτίο ειδήσεων. Και δεν έχει τελειώσει ακόμη το δελτίο. Έχουμε περιθώρια να δούμε κάνα-δυο φόνους.
      Καταλαβαίνω ότι γελάτε μέσα από την αμηχανία που προκύπτει από την επιχειρηματολογία, αλλά αυτή είναι η μαύρη αλήθεια. Δεν έχουμε την καλύτερη δυνατή αστυνόμευση. Δεν την έχουμε, κύριε Υπουργέ! Πείτε στη γυναίκα μου ή στη δική σας να πάει στην εξαδέλφη της επίσκεψη στις δέκα η ώρα το βράδυ. Δεν μπορεί, φοβάται, είναι αδύνατον. Να το πω και διαφορετικά: περπατήστε μόνος σας, κύριε Υπουργέ, χωρίς τη φρουρά, μετά τις δέκα η ώρα το βράδυ στην πλατεία Λαυρίου ή στην Ομόνοια. Δεν μπορείτε! Είναι κράτος εν κράτει! Και δεν κάνουμε τίποτα προς αυτήν την κατεύθυνση. Δεν κάνουμε τίποτα! Πρέπει, λοιπόν, κάτι να κάνουμε, να προχωρήσουμε.
      Μιλήσατε για διαφανείς διαδικασίες ως προς την εισαγωγή. Εγώ πιστεύω ότι αυτό ήταν το πιο σύντομο ανέκδοτο που έχει ακουστεί ποτέ στην Αίθουσα. Ε, όχι και διαφανείς διαδικασίες, κύριε Υπουργέ! Τους ξέρουμε: οι περισσότεροι εξ αυτών είναι από συγκεκριμένο νομό που γειτνιάζει με τον δικό σας στη Μακεδονία. Συμπτωματικό; Δεν είναι συμπτωματικό. Είναι προϊόν των διαφανειών για τις οποίες μιλήσατε.
      Αυτή είναι όμως μια αλήθεια. Εντοπιότητα του Υπουργού, όχι εντοπιότητα των συνοριακών φρουρών. 
      ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Το ομολογεί με το χαμόγελό του! 
      ΓΕΩΡΓΙΟΣ ΚΑΡΑΤΖΑΦΕΡΗΣ: Το ομολογεί. Ε, τι να κάνει ο κύριος Υπουργός; Εξάλλου είναι ευφυής, αν μη τι άλλο! 
      Θα έλεγα λοιπόν, κύριε Υπουργέ, να δούμε λίγο καλύτερα το θέμα της Αστυνομίας.  
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Και εγώ έχω τριακόσιους συντοπίτες συνοριακούς. Δεν ήμουν Υπουργός Δημόσιας Τάξης όταν προσελήφθησαν. 
      ΓΕΩΡΓΙΟΣ ΚΑΡΑΤΖΑΦΕΡΗΣ: Υπάρχουν και άλλοι νόμοι και άλλοι νομοί, κύριε Υπουργέ. 
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Σε κάθε νομό είναι συντοπίτες όλοι. 
      ΓΕΩΡΓΙΟΣ ΚΑΡΑΤΖΑΦΕΡΗΣ: Εν πάση περιπτώσει, τότε να μετακομίσουμε όλοι στην Πέλλα!
      ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Ημαθίας!
      ΓΕΩΡΓΙΟΣ ΚΑΡΑΤΖΑΦΕΡΗΣ: Ημαθίας. 
      Θα έλεγα, λοιπόν, κύριε Πρόεδρε, ότι πρέπει να δούμε γενναία το θέμα της Αστυνομίας. Τους έχουμε επτά ημέρες την εβδομάδα να δουλεύουν εικοσιτετράωρα ολόκληρα και οι μισθοί τους είναι μισθοί πείνας. Εγώ θα ήθελα να δώσετε όχι στον αστυφύλακα, να δώσετε στον αστυνόμο Α’, να δώσετε στον αστυνομικό διευθυντή το μισθό που παίρνει η καθαρίστρια της Ολυμπιακής. Να δώσετε στον Αρχηγό της Αστυνομίας το μισθό που παίρνει η καθαρίστρια στην Ολυμπιακή! Να δώσετε στον ταξίαρχο, να δώσετε στον αστυνομικό διευθυντή. Δεν μιλάω για τον αστυφύλακα. Να δώσετε το μισθό που παίρνει ένας ηλεκτρολόγος στη ΔΕΗ.
      Πώς θέλετε, λοιπόν, με δύο μέτρα και δύο σταθμά να μπορέσετε να φτιάξετε δημοκρατία; Δεν φτιάχνεται έτσι η δημοκρατία, με ανισότητες, κύριε Υπουργέ. Η πεμπτουσία της δημοκρατίας είναι να δημιουργήσουμε μία ισότητα. Και εδώ δημιουργούνται η μία ανισότητα μετά την άλλη. 
      Σας καλώ να το ξανασκεφτείτε. Είναι θέμα χρόνου να το πράξετε εξάλλου ή εσείς ή ο επόμενος Υπουργός, να ενοποιήσει το Σώμα, να δώσει μία ευκαιρία και σε αυτούς. Δεν μπορούμε να έχουμε ένστολους δεύτερης και τρίτης κατηγορίας. Πρέπει όλους να τους ανεβάσουμε προς τα επάνω. 
      Πρέπει να τους δώσουμε μία ευκαιρία να μπορέσουν να αντεπεξέλθουν στο επάγγελμά τους, το οποίο είναι οδυνηρό. Δεν ξέρουν αν θα γυρίσουν το βράδυ στο σπίτι τους. Δεν ξέρουν αν θα δουν τα παιδιά τους. Και αν τραβήξουν όπλο, τότε τους παραλαμβάνει ο εισαγγελέας και τα μέσα ενημέρωσης και τους δίνει και καταλαβαίνουν, όπως έγινε με τον ατυχή αστυνομικό στην Γλυφάδα. Οι άλλοι του έσπασαν το παρμπρίζ με μία κοτρόνα επτά κιλών, πυροβόλησε αμυνόμενος και ο άνθρωπος τραβιέται. 
      Έχω κουραστεί να πηγαίνω στη Σχολή Ευελπίδων, να παρεμβαίνω με τον τρόπο που μπορώ και μάλιστα να δίνω, αν θέλετε, κύριε Υπουργέ, και τις εγγυήσεις των αστυνομικών για να είναι έξω. Ένας δε εξ αυτών είναι και πελάτης του συναδέλφου, του κ. Μαντούβαλου, ή τουλάχιστον όσο μπορούσε να δικηγορεί. 
      Πρέπει λοιπόν να κοιτάξουμε με συμπόνια, με αγάπη, με ευαισθησία την Αστυνομία. Μην της δημιουργούμε προσκόμματα και προβλήματα αλλά να της δώσουμε μία ευκαιρία να κάνει το καθήκον της. 
      Κλείνω, κύριε Υπουργέ, με το εξής. Προχθές ήμουν με κάποιους αστυφύλακες. Με τα υπηρεσιακά τους όπλα έκαναν μία επίδειξη. Είχα και το δικό μου όπλο, αυτό που μου έχετε δώσει με άδεια της Αστυνομίας. Πριν σας μιλήσω για την ευστοχία του κάθε όπλου, είναι αστείο να έχουν αυτά τα όπλα, όταν ο υπόκοσμος, όταν η μαφία της Ρωσίας, η μαφία της Ρουμανίας, η μαφία της Βουλγαρίας, η μαφία της Αλβανίας έχει τα τελειότερα όπλα. 
      Κάντε κάτι. Δώστε τους τα όπλα, να αμύνονται για τη ζωή τους, να αμύνονται για τους πολίτες, να αμύνονται για τη δημοκρατία! 
      ΠΡΟΕΔΡΕΥΩΝ (Κωνσταντίνος Βρεττός): Ο Α΄ Αντιπρόεδρος κ. Κωνσταντίνος Γείτονας έχει το λόγο. 
      ΚΩΝΣΤΑΝΤΙΝΟΣ ΓΕΙΤΟΝΑΣ (Α΄ Αντιπρόεδρος της Βουλής): Ευχαριστώ, κύριε Πρόεδρε. 
      Συζητούμε ένα κρίσιμο θέμα το οποίο πραγματικά έχει να κάνει με την εξυπηρέτηση του δημοσίου συμφέροντος. Εγώ εδώ βλέπω την αξία αυτού του νομοσχεδίου: την εξυπηρέτηση του δημόσιου συμφέροντος στον ευαίσθητο τομέα της κρατικής και δημόσιας ασφάλειας ή εξωτερικής και εσωτερικής ασφάλειας, όπως λέγεται. 
      Πιστεύω, κύριε Πρόεδρε, ότι σε αυτό το πεδίο συζήτησης δεν χωρούν ούτε δημαγωγίες ούτε υποκρισίες. Κατά τη γνώμη μου με τις προτεινόμενες ρυθμίσεις του νομοσχεδίου πραγματικά αναβαθμίζεται ο καταξιωμένος ήδη ρόλος αλλά και η αποστολή των δύο ειδικών θεσμών, σωμάτων –όπως θέλετε να τα πείτε- των συνοριακών φυλάκων και των ειδικών φρουρών. 
      Έτσι θα πρέπει να δούμε τις ρυθμίσεις του νομοσχεδίου. Γιατί τα θέματα που ρυθμίζει το νομοσχέδιο –και αναφέρομαι και στα θέματα λειτουργίας που έχουν ήδη ρυθμιστεί με τους ιδρυτικούς νόμους, αλλά υπεισέρχεται το νομοσχέδιο και σε αυτά- αλλά κατά κύριο λόγο τα θέματα της υπηρεσιακής κατάστασης, που σημαίνει επαγγελματική εξέλιξη και εργασιακές σχέσεις των συνοριακών φυλάκων και των ειδικών φρουρών, δεν είναι μόνο δίκαια ή ώριμα αιτήματα του προσωπικού. 
      Πιστεύω ότι αποτελούν και βασική προϋπόθεση για την περαιτέρω αναβάθμιση ακριβώς του ρόλου, αλλά και τη βελτίωση της αποτελεσματικότητας των δύο αυτών Σωμάτων στη νέα φάση –και θα έρθω κατόπιν σ’ αυτό γιατί γι’ αυτό πήρα κυρίως το λόγο- που περνάμε στη χώρα μας σε σχέση με την ασφάλεια.  
      Επειδή άκουσα και τους συναδέλφους της Νέας Δημοκρατίας και τελευταία τον κ. Καρατζαφέρη, να βάζουν ορισμένα ζητήματα, θέλω να ξεκινήσω με μια βασική επισήμανση. Είναι απαραίτητο να γίνει αυτή η διευκρίνιση σ’ αυτήν την Αίθουσα και να παύσει η Νέα Δημοκρατία να παριστάνει τον Ιανό με τα δύο πρόσωπα. Να δούμε τι θέλουμε τι επιδιώκουμε τελικά. Οι ρυθμίσεις που εισάγονται με το νομοσχέδιο για τη μονιμοποίηση και για άλλα ζητήματα δεν πρέπει να παρερμηνευθούν ότι αποτελούν τον προθάλαμο για την ενοποίηση ή ταύτιση των συνοριοφυλάκων και των ειδικών φρουρών με το αστυνομικό προσωπικό. Αυτό πρέπει να το ξεκαθαρίσουμε. Άλλη θα ήταν η βάση των ρυθμίσεων και της συζήτησης. Οι τρεις κατηγορίες, εννοώ, αστυνομικό προσωπικό, συνοριοφύλακες και ειδικοί φρουροί- κατά τη δική μου άποψη και με τη δική μου εμπειρία, θα πρέπει να μείνουν απολύτως διακριτές. Και αυτό θα πρέπει να γίνει σαφές, διότι άκουσα περί ενοποίησης, περί ταύτισης. Εδώ πρέπει στο Τμήμα οι πτέρυγες να πάρουν σαφή θέση. Θα είναι ολέθριο λάθος είτε να οδηγηθούμε σε μια νέα «ενοποίηση» είτε να δημιουργήσουμε μια νέα Αστυνομία μέσα στην ΕΛ.ΑΣ. Θα πρέπει να είναι σαφές αυτό. Και όταν μιλάμε για καθήκοντα και για αρμοδιότητες και ζητάμε από τον Υπουργό να αποσαφηνίσει –και καλώς το ζητάμε- το πλαίσιο της εξουσιοδότησης, που είναι πραγματικά όπως διατυπώνεται στη ρύθμιση ευρεία, –θα έρθω και σ’ αυτό- θα πρέπει να ξεκαθαρίσουμε ως πρόσωπα, αλλά και ως κόμματα, τη θέση μας. Τι θέλουμε; Μια νέα Αστυνομία μέσα στην ΕΛΑΣ; Θέλουμε πάλι μία, ενοποίηση στην Αστυνομία, με τους τρεις αυτούς θεσμούς; Για μένα θα ήταν τρομερό λάθος. Δεν ήταν αυτός ο στόχος, ούτε το σκεπτικό των ιδρυτικών νόμων για τους συνοριοφύλακες και για τους ειδικούς φρουρούς. 
      Αυτό βέβαια σε καμιά περίπτωση δεν αναιρεί την αναγκαιότητα, που επιβάλλει πραγματικά η αντιστοιχία στις λειτουργίες των Σωμάτων, για αναλογίες που θα πρέπει να υπάρχουν στο συγκεκριμένο υπηρεσιακό status, αλλά και στην εξέλιξη και στις προοπτικές των ανθρώπων οι οποίοι σήμερα είναι στο Σώμα και όσων θα έρθουν και αύριο. Επομένως εγώ πιστεύω ότι από αυτήν την άποψη οι ρυθμίσεις του νομοσχεδίου καλώς έρχονται και στην κατάλληλη στιγμή.
      Άκουσα τον κύριο εισηγητή της Αξιωματικής Αντιπολίτευσης να λέει: « να λήξει το καθεστώς ομηρίας των ανθρώπων αυτών». Δεν υπήρξε ομηρία. Στην αρχή των ρυθμίσεων με τους ιδρυτικούς νόμους προσδιορίσθηκαν ως εργασιακό καθεστώς οι πενταετείς θητείες. Υπάρχει μια πραγματικότητα σήμερα. Εκτιμώμενη αυτή η εμπειρία, τα πραγματικά δεδομένα, μας οδηγούν στις νέες ρυθμίσεις που έχουν σχέση και με την μονιμοποίηση και τις άλλες διατάξεις εξέλιξης, ασφαλιστικών κλπ. 
      Άρα –για να κλείσω με αυτό, κύριε Πρόεδρε- θα πρέπει να είμαστε εδώ σαφείς, ειλικρινείς ως προς τη θέση μας. Όχι και από εδώ κι από εκεί. Τι θέλουμε επιτέλους; Να το πούμε καθαρά και στους ίδιους, στην Αστυνομία, και στον ελληνικό λαό. Η διγλωσσία δεν προσφέρει. 
      Η δεύτερη επισήμανση που θέλω να κάνω είναι καθαρά πολιτική. Η δημιουργία των Σωμάτων αυτών ήταν μια κοινωνική και εθνική αναγκαιότητα. Ξεχάσαμε τι έγινε στην αρχή της δεκαετίας του ’90, τον αιφνιδιασμό που δέχτηκε η Ελλάδα με το κύμα των λαθρομεταναστών; 
      Δεν ήταν επιλογή μας –εννοώ επιλογή της χώρας- οι λαθρομετανάστες. Το λέω για να τα ακούσουν και κάποιοι συνάδελφοι, οι οποίοι πολύ εύκολα ομιλούν για να δημαγωγούν. Αυτό το κύμα λαθρομετανάστευσης ήλθε με τις εξελίξεις!
      ΕΝΑΣ ΒΟΥΛΕΥΤΗΣ: Ποιες εξελίξεις;
      ΚΩΝΣΤΑΝΤΙΝΟΣ ΓΕΙΤΟΝΑΣ (Α΄ Αντιπρόεδρος της Βουλής): Παρακαλώ! Νομίζω ότι δεν υπάρχει ανιστόρητος σε αυτήν την Αίθουσα. Αν υπάρχει, καλό είναι να διαβάσει τουλάχιστον την πρόσφατη ιστορία.
      Πιστεύω, λοιπόν, ότι παρ’ όλα τα προβλήματα που υπήρξαν, τις αδυναμίες, το τίμημα –αν θέλετε- που πληρώθηκε και τις παράπλευρες επιπτώσεις που πληρώνονται ακόμα κατάφερε η Ελλάδα –και αυτό θα πρέπει να το αναγνωρίσουμε- να συγκροτήσει και να θεμελιώσει μια αποτελεσματική μεταναστευτική πολιτική. Η Ελλάδα ήταν η χώρα που έστελνε μετανάστες. Δεν έπαιρνε μετανάστες. 
      Η Ελλάδα, λοιπόν, κατάφερε να θεμελιώσει αυτήν την πολιτική. Αυτό μάλιστα που έχει ιδιαίτερη σημασία – το τονίζω αναφερόμενος στην ομιλία που άκουσα, πριν πάρω εγώ το λόγο- είναι ότι η Ελλάδα κατάφερε να θεμελιώσει αυτήν τη μεταναστευτική πολιτική όχι στο σαθρό έδαφος της ξενοφοβίας και του ρατσισμού αλλά στο στέρεο έδαφος του σεβασμού των δικαιωμάτων όλων των ανθρώπων και της αξιοπρέπειας. Στο στέρεο έδαφος της προστασίας των συνόρων – όχι του «κλειστού φρουρίου»-, της αποτροπής από εδώ και πέρα της παράνομης μετανάστευσης και της εμπέδωσης αισθήματος ασφαλείας στον ελληνικό λαό. Αυτή η συγκρότηση, η θεμελίωση, η δόμηση της πολιτικής δεν ήταν ένα απλό ούτε εύκολο πράγμα, ιδιαίτερα για την Ελλάδα που δεν είχε εμπειρία. 
      (Στο σημείο αυτό κτυπάει το κουδούνι λήξεως του χρόνου ομιλίας του Α’ Αντιπροέδρου της Βουλής)
      Τώρα –και με αυτό τελειώνω, κύριε Πρόεδρε- εισερχόμαστε σε μια νέα φάση, όπου πραγματικά χρειάζεται να ενισχύσουμε περαιτέρω τους θεσμούς και τους μηχανισμούς –και αυτό γίνεται με το νομοσχέδιο- για να αναβαθμίσουμε το ρόλο τους και να μπορέσουμε να εφαρμόσουμε αποτελεσματικά τη νέα μεταναστευτική πολιτική. Γιατί η Ελλάδα ούτε ξέφραγο αμπέλι είναι ούτε αντέχει άλλους μετανάστες!
      Συγκροτήθηκε, λοιπόν, πολιτική και όλες αυτές οι ρυθμίσεις μαζί με άλλες βοηθούν και αίσθημα ασφάλειας να υπάρχει και πραγματικά να μπορέσει να αποδώσει αποτελέσματα η μεταναστευτική πολιτική που για πρώτη φορά συγκροτήθηκε. 
      Άκουσα και σήμερα συναδέλφους να μιλούν εδώ, για την εγκληματικότητα, θέλω να τονίσω, το έχω πει και άλλη φορά, ότι πρέπει να είμαστε προσεκτικοί. Στην προσπάθεια για αντιπαράθεση στην Κυβέρνηση –που είναι δικαίωμα της Βουλής, της Αντιπολίτευσης- δεν πρέπει σε καμία περίπτωση να δυσφημίζεται η χώρα! Υπάρχει εγκληματικότητα στην Ελλάδα και αυξανόμενη, αλλά η χώρα είναι μακράν ασφαλής, σε σχέση με τις άλλες χώρες της Ευρώπης! Και αυτό θα πρέπει να το διακηρύσσουμε! Διότι, εάν δεν το διακηρύσσουμε, τότε θα είμαστε υποκριτές, όταν κατακεραυνώνουμε «παπαγαλάκια» σαν τα προχθεσινά -διεθνή «παπαγαλάκια»- τα οποία μιλούν για ανασφάλεια της χώρας και εν όψει Ολυμπιακών Αγώνων!
      Η Ελλάδα είναι ασφαλής χώρα και πρέπει να το τονίσουμε! Και απέναντι σε όλους αυτούς θα πρέπει να είμαστε ενωμένοι για να τους πούμε, πρώτον, ότι και  πρόσφατα –σήμερα, ακόμη- έγκυρο ινστιτούτο κατάταξε τη χώρα μας σε χώρα χαμηλού κινδύνου, «ρίσκου» σε σχέση με την τρομοκρατία! Δεύτερον, να θυμίσουμε στους κυρίους αυτούς, και σε όσους έχουν ασθενή μνήμη –και με αυτό θα τελειώσω, κύριε Πρόεδρε- το εξής: Ότι αυτά τους τα τερτίπια τα ξέρουμε. Να θυμίσω από τη θητεία μου ως Υπουργός Δημόσιας Τάξης, ότι πριν έξι χρόνια είχαμε πάλι τέτοια «παπαγαλάκια» για το θέμα της ασφάλειας των ελληνικών αεροδρομίων! Γιατί και τότε ήταν ανοικτά θέματα σε σχέση με προμήθειες εξοπλισμών ή με συμβάσεις, υπηρεσιών για θέματα ασφαλείας. 
      Αυτά, λοιπόν, δεν περνούν και καλώς, κύριε Υπουργέ, κάνει η Κυβέρνηση και επιμένει στο σχέδιο ασφαλείας, στο οποίο αναφερθήκατε και στην παρέμβασή σας. Ένα σχέδιο που εμπεριέχει και ενσωματώνει ό,τι σύγχρονο υπάρχει σήμερα σε διεθνή εμπειρία σε τεχνογνωσία αλλά και στηρίζεται σε σύγχρονο εξοπλισμό για την ασφάλεια των Ολυμπιακών Αγώνων. 
      Κυρίες και κύριοι συνάδελφοι, σήμερα τουλάχιστον και με την ευκαιρία των όσων είδαν το φως της δημοσιότητας από αυτήν την Αίθουσα θα πρέπει να βγει το μήνυμα, ότι η Ελλάδα είναι χώρα ασφαλής και ότι οι Έλληνες, όλοι μαζί, είναι σε θέση να στηρίξουν την γιγάντια προσπάθεια για πραγματικά ασφαλείς Ολυμπιακούς Αγώνες.
      Στη συζήτηση επί των άρθρων, κύριε Πρόεδρε, θα αναφερθώ σε ορισμένα συγκεκριμένα θέματα των ρυθμίσεων.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Τζαμτζής έχει το λόγο. 
      ΙΟΡΔΑΝΗΣ ΤΖΑΜΤΖΗΣ: Ευχαριστώ πολύ, κύριε Πρόεδρε.
      Άκουσα τον προηγούμενο από εμένα ομιλητή να μιλάει για ασφάλεια αεροδρομίων. Θα ήθελα να του θυμίσω ότι μέσω των Μέσων Μαζικής Ενημέρωσης - και ειδικότερα της τηλεόρασης- έχουμε δει τραγικά πράγματα. Ταυτόχρονα, κύριε συνάδελφε και κύριε Αντιπρόεδρε της Βουλής, πρέπει να σας υπενθυμίσω ότι έχουν γίνει χίλιες δυο ιστορίες με το θέμα της ασφάλειας του αεροδρομίου. 
      Πρέπει, επιτέλους, κύριοι Αντιπρόεδροι –και πρέπει και ο κύριος Πρόεδρος να το δει αυτό- να σταματήσει αυτός ο εμπαιγμός που γίνεται κάθε φορά στο αεροδρόμιο. Ένα παράδειγμα, κύριε Υπουργέ της Δημόσιας Τάξης, είναι ότι κανένας συνάδελφος Βουλευτής –και αυτό το ξεκαθαρίζω ευθύς εξαρχής- δεν έχει αποφύγει τον έλεγχο στο αεροδρόμιο. Όταν, όμως, έχουμε το σημερινό καθεστώς στο αεροδρόμιο, κατά το οποίο κάνει έλεγχο ο άσχετος υπάλληλος, το παιδάκι των δεκαοκτώ ή δεκαεννέα χρονών που δεν έχει καμία απολύτως γνώση και το μόνο που κάνει είναι να εμπαίζει ουσιαστικά το Βουλευτή, τότε αυτά πρέπει να τα δείτε. Πρέπει να δοθεί επιτέλους μία λύση, αν θέλουμε να μιλάμε για το κύρος των Βουλευτών και για το κύρος των αντιπροσώπων του λαού στη Βουλή. Είμαστε μάρτυρες όλοι οι συνάδελφοι οι οποίοι ταξιδεύουμε μέσα από το αεροδρόμιο.
      Έρχομαι, λοιπόν, στο θέμα του νομοσχεδίου. Κύριε Υπουργέ, προσπαθήσατε προηγουμένως με ένα συνδικαλιστικό τρόπο να εκθέσετε στα μάτια του κόσμου και των συναδέλφων εδώ μέσα -αλλά και όποιων άλλων ανθρώπων μας ακούνε σήμερα μέσα σ’ αυτήν την Αίθουσα και εκτός Αιθούσης- τη Νέα Δημοκρατία. Κύριε Υπουργέ, στο συγκεκριμένο Υπουργείο είστε καινούργιος. Ο προκάτοχός σας ξέρει πολύ καλά ότι όλοι οι συνάδελφοι της Νέας Δημοκρατίας έχουμε κάνει πολλές παρεμβάσεις για τα θέματα αυτά. Αίτημά μας ήταν το θέμα της μονιμοποίησης των συνοριακών φυλάκων και των ειδικών φρουρών. Αίτημά μας ήταν πάντοτε οι συνοριακοί φύλακες και οι ειδικοί φρουροί να έχουν την υλικοτεχνική υποδομή και τον ανάλογο εξοπλισμό, για να μπορούν να αντεπεξέλθουν. Τα προβλήματά και στην ΕΛ.ΑΣ. και στους συνοριοφύλακες είναι πολλά. Όμως αυτό που θέλω να επισημάνω είναι ότι έχουν το αστυνομικό έργο στα χέρια τους. 
      Κύριε Υπουργέ, μιλήσατε για την εγκληματικότητα και είπατε ότι είμαστε μακράν πίσω στην Ευρωπαϊκή Ένωση. Είναι αλήθεια ή ψέματα, κύριε Υπουργέ, ότι κλοπές -που είναι ποινικό αδίκημα, είναι έγκλημα- κάτω από πέντε εκατομμύρια δραχμές δεν γράφονται στα βιβλία; Είναι αλήθεια ή ψέμα, κύριε Υπουργέ, ότι θάνατοι μετά την παρέλευση του τροχαίου δεν περνάνε μέσα στα βιβλία ως θάνατοι, αλλά ως τραυματισμοί; Είναι αλήθεια ή ψέμα ότι τροχαία ατυχήματα -που έχουμε χιλιάδες- δεν καταγράφονται;
      Θα ήθελα να σας δώσω και κάποια παραδείγματα. Σήμερα έχετε καταστήσει τον αστυνομικό απλά να κόβει κλήσεις. Βεβαίως και πρέπει να υπάρξει αστυνόμευση στους ελληνικούς δρόμους, αλλά δεν είναι αποκλειστικά θέμα του αστυνομικού να του ζητάτε να έχει κάθε φορά και υπέρβαση κατά 30% στις κλήσεις, γιατί και αυτό συμβαίνει. Παρ’ όλα αυτά, τους έχετε καταστήσει εισπράκτορες τους ανθρώπους!
      Επιπλέον, δεν έχουν μειωθεί ουσιαστικά τα ατυχήματα, γιατί σας είπα και πριν ότι πολλά ατυχήματα δεν καταγράφονται. Ένα παράδειγμα είναι ότι στη νέα εθνική οδό Μελισσίου-Μαυροβουνίου στο Νομό Πέλλας, εξαιτίας των κακοτεχνιών του δρόμου, έχουμε κάθε εβδομάδα αλλαγή στις μπάρες, διότι ο δρόμος που κάνατε εκεί σαν Κυβέρνηση είναι τυφλός και ο κόσμος πηγαίνει και πέφτει πάνω στις μπάρες. Κάθε εβδομάδα αλλάζουμε μπάρες.
      Θα καταθέσω ερώτηση στη Βουλή, που την έχω έτοιμη, κύριε Υπουργέ, για να μου απαντήσετε, αν ξέρετε, πόσες φορές, που εγώ τις έχω μετρημένες, έχει συμβεί ατύχημα εκεί. Πρόκειται για ένα νέο κομμάτι που παραδόθηκε πριν από τις εκλογές και το ξανακλείσατε για να το  ξαναφτιάξετε, γιατί ήταν μισό το έργο, ημιτελές. Σ’ αυτό το νέο κομμάτι, λοιπόν, το πολύ μικρό, έχουμε αλλεπάλληλους θανάτους. Έχετε δρόμους οι οποίοι είναι καρμανιόλες και το μόνο που σκέπτεστε είναι πώς θα εισπράξετε χρήματα.
      Δώσατε στους συνοριοφύλακες την πενταετία. Πρέπει να ξεκαθαρίσουμε,  κύριε Υπουργέ, τις αρμοδιότητες των συνοριοφυλάκων. Πραγματικά οι άνθρωποι αυτοί παράγουν έργο και τα προβλήματα είναι πολλά και ιδιαίτερα  από τη στιγμή που η Κυβέρνησή σας  κατήργησε όλα τα συνοριακά φυλάκια στην ελληνική μεθόριο, το έργο των συνοριοφυλάκων έγινε τρομακτικά δύσκολο.
      Στο Νομό Πέλλας, που είναι καθαρά παραμεθόριος, όλα τα σύνορα είναι ανοικτά. Δεν υπάρχει καμία, μα καμία, στρατιωτική μονάδα. Το έργο αυτό το έχουν επωμισθεί συνοριοφύλακες και το φέρουν εις πέρας πολύ δύσκολα. Γιατί πολύ δύσκολα; Παρ’ όλες τις φιλότιμες προσπάθειές τους, δεν έχουν τον ανάλογο εξοπλισμό και έχουν γίνει κατ’ επανάληψη παρεμβάσεις από όλους τους συναδέλφους από το νομό, για να μπορέσουν να αποκτήσουν αυτήν την υλικοτεχνική υποδομή.
      Ταυτόχρονα έχουν επωμισθεί ακόμα και το έργο της Αγροφυλακής. Είχατε τη «φαεινή» ιδέα κάποτε να καταργήσετε την Αγροφυλακή. Ακόμα και το έργο αυτό της Αγροφυλακής το έχετε αφήσει στους συνοριοφύλακες. Τι επιτέλους θα κάνουν αυτοί οι άνθρωποι; Ζητάτε, λοιπόν, τόσα πολλά και υπάρχει τέτοια επικάλυψη αρμοδιοτήτων μεταξύ συνοριοφυλάκων και Ελληνικής Αστυνομίας, που πρέπει αυτά τα θέματα να λυθούν και μάλιστα σωστά. Λύνεται πλέον το εργασιακό πρόβλημα. 
      Έπρεπε από την πρώτη στιγμή να δοθεί μία λύση στην εργασιακή ανασφάλεια, την οποία ένιωθαν οι άνθρωποι αυτοί. Επιτέλους, όμως, δεν μπορεί ο Υπουργός να αποφασίζει για το τι θα γίνει, πώς θα γίνει, ποιες θα είναι οι αρμοδιότητες των συνοριοφυλάκων και των ειδικών φρουρών.
      Στο σημείο αυτό θέλω να πω ότι ουσιαστικά αποδεχθήκατε την καταγγελία την οποία κάναμε ως Νέα Δημοκρατία και λέτε ότι «αύριο θα φέρουμε τα στοιχεία, τις προτάσεις μας για να συζητήσουμε το θέμα».
      Κύριε Υπουργέ, ψηφίζουμε το νομοσχέδιο αυτό επί της αρχής, έχουμε όλες τις επιφυλάξεις στα άρθρα, όμως δεν πρέπει σε καμία περίπτωση να επαίρεστε ότι η Ελληνική Αστυνομία δεν έχει προβλήματα, ότι έχετε παρουσιάσει έργο ως Κυβέρνηση, διότι τα προβλήματα τα οποία αντιμετωπίζει ο κόσμος, προβλήματα ασφάλειας πάνω απ’ όλα, είναι πάρα πολλά και πολύ  μεγάλα.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Παπαθεμελής έχει το λόγο.
      ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Κύριε Πρόεδρε, υπήρχε πράγματι ένα ανοιχτό θέμα που αφορούσε τις εργασιακές σχέσεις των νέων, οι οποίοι είχαν προσληφθεί με τους δύο νεοφανείς θεσμούς των συνοριακών φρουρών και των ειδικών φρουρών. Ήταν μία ενέργεια της πολιτείας, όφειλε να την ολοκληρώσει και καλώς κάνει μία οριστική ρύθμιση σε αυτήν την ανοιχτή υπόθεση. 
      Από εκεί και πέρα, εγείρεται ένα τεράστιο θέμα, κατά πόσο οι δύο αυτοί θεσμοί είναι βιώσιμοι, είναι χρήσιμοι, είναι αναγκαίοι. Και σε ό,τι αφορά τους συνοριοφύλακες είτε ελαττώνεται, όπως υποθέτω να συμβαίνει αυτήν την περίοδο, το κύμα της λαθρομετανάστευσης είτε μπορεί να επαναληφθεί ανά πάσα στιγμή στους ρυθμούς που το έχουμε γνωρίσει, υπάρχει ένα ζήτημα συνοριακών φυλάκων, πράγματι όμως συνοριακών. Διότι αναφερόμαστε για τη μεθόριο και δεν εννοούμε ότι σύνορα είναι η Θεσσαλονίκη ή σύνορα είναι η Αθήνα ή σύνορα είναι η Ημαθία ή οιοσδήποτε νομός, ο οποίος δεν είναι παραμεθόριος. Να μην κοροϊδεύουμε και τον ίδιο μας τον εαυτό. 
      Η προσωπική μου εκτίμηση και η ρύθμιση την οποία είχα επιχειρήσει το 1994 ήταν να υπάρξει ένα Σώμα, το οποίο θα αποτελείται από τους επιχωρίους κατοίκους των συνόρων, που δεν θα απομακρύνονται από τις  γεωργικές, τις κτηνοτροφικές και τις άλλες εργασίες τους, θα βρίσκονται σε μια ειδική σχέση με το κράτος και θα είναι εικοσιτέσσερις ώρες το 24ωρο οι ακρίτες των συνόρων. 
      Δεν πρόκειται γι΄ αυτό. Εδώ πλέον είναι εντελώς διαφορετική η φιλοσοφία. Πρόκειται για υπαλληλοποίηση σε άλλο μήκος κύματος, αλλά εν πάση περιπτώσει φαίνεται ότι έστω και έτσι, αυτό είναι απαραίτητο.
      Εκεί που υπάρχει τεράστιο πρόβλημα -και θα το βρείτε μπροστά σας, κύριε Υπουργέ- είναι ότι οι αποκαλούμενοι ειδικοί φρουροί εκτελούν έργο αστυνομικό εν πάση περιπτώσει. Όσο και αν επιχειρήσετε να το οριοθετήσετε, όσο και αν προσπαθήσετε να αποσπάσετε ένα κλάσμα των αρμοδιοτήτων της φυσικής Αστυνομίας, της ΕΛ.ΑΣ. και να το επιφυλάξετε για τους ειδικούς φρουρούς, δεν θα το καταφέρετε. 
      Θα ήθελα να σας υπενθυμίσω επίσης κάτι γι΄ αυτά τα παιδιά, που σήμερα είναι νέα παιδιά και επιτελούν την αποστολή τους, πιστεύω με αξιοσύνη και ικανότητα. Μιλάτε για φρουρούς χώρων ή φρουρούς ευαισθήτων τομέων ή προσώπων κ.λπ. Μέχρι ποια ηλικία μπορεί φαντάζεσθε να είναι κανείς φρουρός; Αν ρωτήσετε τους συνεργάτες σας της Αστυνομίας, θα δείτε ότι πέρα από μια ηλικία, δηλαδή πέρα από το 40ο έτος, δεν υπάρχει άνθρωπος ο οποίος να κάνει το «φρουρό» τον σκοπό να κρατάει σκοπιά, διότι περί αυτού πρόκειται. 
      ΠΑΡΘΕΝΑ ΦΟΥΝΤΟΥΚΙΔΟΥ: Γιατί είναι ανεκπαίδευτοι, κύριε συνάδελφε.
      ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Αυτό είναι ένα άλλο κεφάλαιο.
      Ήθελα να σας προσθέσω ότι και οι δύο θεσμοί συνιστούν μια οπισθοδρόμηση απέναντι στην κατάκτηση, την οποία η πολιτεία το 1994 επεχείρησε με το ν. 2226, εισάγοντας το θεσμό των πανελληνίων εξετάσεων και για τα στελέχη, τους άνδρες και τις γυναίκες των Σωμάτων Ασφαλείας.
      Μπορείτε να ρωτήσετε τους συνεργάτες σας, μπορείτε να ρωτήσετε τους αξιωματικούς και τους καθηγητές, οι οποίοι διδάσκουν στις Σχολές Αστυνομίας, για να σας πουν πόσο το νοητικό επίπεδο των στελεχών της Αστυνομίας έχει συνταρακτικά βελτιωθεί από το γεγονός ότι τα παιδιά αυτά, με την ίδια βαθμολογία μπορούν να μπουν στις πιο περιζήτητες σχολές, στους πολιτικούς μηχανικούς, στους γιατρούς. Είναι πάρα πολλοί εκείνοι οι οποίοι προτιμούν για χίλιους λόγους την Αστυνομία σήμερα, γιατί ξέρουν τι σημαίνει εργασιακά η Αστυνομία και τι σημαίνει το αζήτητο πτυχίο, το οιοδήποτε «γυαλιστερό» πτυχίο, που στο παρελθόν κυνηγούσαν τα νέα παιδιά. Γιατί να κάνετε αυτήν την οπισθοδρόμηση;
      Ό,τι έγινε, έγινε. Είναι επτάμισι χιλιάδες άνθρωποι περίπου αυτοί που συνιστούν τις δυο ομάδες. Μείνετε σε αυτούς. Ειδικά για τους ειδικούς φρουρούς διευκολύνετε ένα σύστημα απορρόφησης τους, μετάταξής τους σε διοικητικές υπηρεσίες διαφόρων Υπουργείων και ξαναδώστε την ισχύ στο μοναδικό αντικειμενικό διαφανές και αδιάβλητο σύστημα, αυτό των πανελληνίων εξετάσεων, το οποίο και με επιτυχία εφαρμόστηκε ως σήμερα στην Αστυνομία και με επιτυχία εφαρμόζεται στις Ένοπλες Δυνάμεις. Δεν μπορεί να επιλέγετε τον πιλότο με τις πανελλήνιες εξετάσεις και να επιλέγετε τον ειδικό φρουρό με μόρια. 
      Γιατί να πάτε προς τα πίσω; Γιατί έχετε απομειώσει στο μισό και παρακάτω τον αριθμό των εισακτέων στις αστυνομικές σχολές αποδυναμώνοντας ταυτόχρονα τη Θράκη την οποία αιμοδοτήσαμε ταυτόχρονα με την εισαγωγή του συστήματος των πανελληνίων εξετάσεων με την ίδρυση των τριών αστυνομικών σχολών στην Ξάνθη, στην Κομοτηνή και στο Διδυμότειχο. Εκεί σήμερα έχουν ερημωθεί οι σχολές. Γιατί να γίνει αυτό γιατί ξαναφέρνετε μία μορφή διχασμού όταν η αστυνομία έχει πληρώσει το διχασμό της στο παρελθόν σε Αστυνομία Πόλεων και σε Χωροφυλακή, και μαζί την αποτελεσματικότητά της για πολλά χρόνια; Ακόμη και επί των ημερών μου επιζούσε αυτή η διχοστασία «Αστυνομία πόλεων και Χωροφυλακή» και ψάχναμε στην ηγεσία της αστυνομίας αν βάζαμε αρχηγό από την Αστυνομία Πόλεων να βάλουμε υπαρχηγούς από την Χωροφυλακή και αντίστροφα. Γιατί να το κάνετε αυτό γιατί να έχετε τριών κατηγοριών αστυνομικούς οι οποίοι προκαλούν μια σειρά ανισοτήτων και ποικίλων άλλων προβλημάτων; 
      Σας είχα επισημάνει στην πόλη του Υφυπουργού, την Κατερίνη νεαρός ο οποίος προσπαθεί να μπει διά των πανελληνίων εξετάσεων στην Αστυνομία και δεν τα καταφέρνει, ούτε με την τρίτη μπαίνει ως συνοριακός φρουρός και μένει στην ίδια του την πόλη. Αλλά ο συμμαθητής του ο οποίος μπήκε από τους πρώτους και από την πρώτη στιγμή στην Αστυνομία με τις πανελλήνιες δεν μπορεί να πάει στην Κατερίνη, διότι η Κατερίνη είναι κορεσμένη προ πολλού στις βασικές της θέσεις από αστυνομικούς αλλά δεν είναι από ειδικούς ή συνοριακούς φρουρούς. 
      Με όλην αυτήν την ιστορία ό,τι έγινε, έγινε. Είναι πραγματικά άλμα προς τα πίσω και δεν υπάρχει λόγος να εξακολουθήσει να γίνεται. Σταματήστε το εδώ. Όσοι προσελήφθησαν, προσελήφθησαν, μονιμοποιούνται με την κοινή θέληση όλων των πτερύγων της Βουλής απόψε, δέστε στους ειδικούς φρουρούς τι μετατάξεις μπορείτε να κάνετε και δώστε την προτεραιότητα και την βαρύτητά σας ξανά στις πανελλήνιες εξετάσεις, το μόνο εν Ελλάδι τα τελευταία εξήντα χρόνια αδιάβλητο και γενικής αποδοχής σύστημα. Μπορεί να έχει τα μειονεκτήματά του, αλλά όπως η δημοκρατία είναι το καλύτερο από τα χειρότερα πολιτεύματα, αυτό είναι το καλύτερο από τα χειρότερα συστήματα. 
      Επιτέλους είναι σαφές ότι με οποιοδήποτε άλλο σύστημα πάμε σε αναστήλωση του πελατειακού καθεστώτος με τον έναν ή τον άλλο τρόπο είτε έχουμε μια μοριοδότηση η οποία ενισχύεται από την εντοπιότητα ή από διάφορους άλλους λόγους και καταφέρνουμε να προκαλούμε ρωγμές οι οποίες φωτογραφίζουν ομάδες ή και άτομα.
      Κύριε Υπουργέ, θα εμπεδώσετε διχασμό στην Αστυνομία αν επιμείνετε στη διατήρηση αυτών των ομάδων, αν συνεχίσετε να προσλαμβάνετε με αυτό το σύστημα. 
      Οι επτάμισι χιλιάδες που είναι σήμερα, μέσα σε τρία-τέσσερα χρόνια, σε λίγο θα γίνουν δεκαπέντε χιλιάδες-είκοσι χιλιάδες, δηλαδή η μισή Αστυνομία. Η Αστυνομία έχει σαράντα χιλιάδες ή σαράντα πέντε χιλιάδες το πολύ στην καλύτερη περίπτωση στελεχών. Πού θα οδηγηθεί αυτή η κατάσταση; Γιατί να οπισθοδρομούμε; Άλλωστε, αν αφουγκραστείτε λίγο και τη φωνή των συνεργατών σας, αν δείτε λίγο τους αστυνομικούς και τους ακούσετε, συνδικαλιστές και μη θα διαπιστώσετε ότι με επιχειρηματολογία, με ευθύνη και με σοβαρότητα θα σας πουν τα ίδια πράγματα. Και δώστε την προτεραιότητά σας στην ικανοποίηση σειράς ουσιωδών αιτημάτων που αφορούν το αστυνομικό σώμα και τους αξιωματικούς και τους αστυφύλακες. Ικανοποιείστε αυτά τα αιτήματα για τα οποία και σεις και ο προκάτοχός σας με τον ένα ή τον άλλο τρόπο είχατε δεσμευτεί και δώστε λύση. Και ύστατη έκκληση :σταματείστε να παίρνετε με αυτό το σύστημα. Διότι μην ξεχνάτε ότι ο αστυφύλαξ των πανελληνίων εξετάσεων υπόκειται σε μια εκπαίδευση πέντε εξαμήνων και οι δύο αυτές ομάδες υπόκεινται σε μηδενική εκπαίδευση και αυτό έχει τεράστια σημασία, ιδίως όταν η εκπαίδευση είναι ουσιαστική και πραγματική. Ευχαριστώ.
      (Χειροκροτήματα )
      ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Δημόσιας Τάξης κ. Γιώργος Φλωρίδης έχει το λόγο.
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Ευχαριστώ, κύριε Πρόεδρε.
      Η συζήτηση του νομοσχεδίου αποτέλεσε αφορμή να διατυπωθούν απόψεις οι οποίες συνδέονται με γενικότερα ζητήματα του δημόσιου βίου, κυρίως με τη σχέση των πολιτών με το κράτος, με το πώς αυτή η σχέση γίνεται πιο ομαλή, γίνεται πιο διαφανής, γίνεται πιο σωστή και πως τα αποτελέσματα τα οποία επιδιώκουμε να παραχθούν είναι πράγματι τα σωστά. Έχουν τεθεί δηλαδή επ’ ευκαιρία αυτής της συζητήσεως πάρα πολλά ζητήματα και νομίζω ενδιαφέροντα. 
      Η συζήτηση όμως βρίθει πρέπει να πω σημαντικών αντιφάσεων. Αλλά κυρίως δεν λαμβάνει υπόψη της ένα γεγονός, ότι διαφορετικό θα ήταν το περιεχόμενο της συζητήσεως εάν αυτή τη στιγμή με τις συγκεκριμένες συνθήκες της χώρας, μιλούσαμε για την ανάγκη δημιουργίας ειδικών κατηγοριών προσωπικού στην Ελληνική Αστυνομία και διαφορετικές ήταν οι συνθήκες οι οποίες επέβαλαν τη δημιουργία αυτών των κατηγοριών προσωπικού της Ελληνικής Αστυνομίας.
      Μην ξεχνάμε, αγαπητοί συνάδελφοι, ότι πριν από μερικά χρόνια, πριν από λίγα χρόνια, η Ελλάδα βρισκόταν υπό το κράτος μιας τρομακτικής πίεσης οικονομικών μεταναστών οι οποίοι επιχειρούσαν λάθρα να εισέλθουν στη χώρα δημιουργώντας μια τρομακτική αναστάτωση, όχι μόνο στη μεθόριο η οποία είναι εκτεταμένη στη χώρα μας, αλλά και στη συνέχεια, στην κοινωνική ζωή του τόπου. Και αυτό δε νομίζω ότι χρειάζεται να το αναλύσουμε για ποιους λόγους γινόταν. Αυτή ήταν η πραγματικότητα, μια κατάσταση εκτάκτου ανάγκης, μια κατάσταση εθνικής κρίσης. 
      Αυτή, λοιπόν, η κατάσταση απαιτούσε άμεσα και ριζικά μέτρα για την αντιμετώπισή της. Προκρίθηκε τότε –και νομίζω σωστά προκρίθηκε- η δημιουργία αυτών των ειδικών κατηγοριών προσωπικού στην Ελληνική Αστυνομία, με πάρα πολύ συγκεκριμένη αποστολή: Οι μεν συνοριακοί φύλακες να φυλάξουν τα σύνορα, οι δε ειδικοί φρουροί να φυλάξουν ειδικούς στόχους. 
      Και νομίζω ότι στην αποστολή τους αυτές οι κατηγορίες προσωπικού πέτυχαν απολύτως.
      Έγινε μία μακρά συζήτηση, ακούστηκαν μάλιστα και μερικά ευφυολογήματα, όπως «μα τα σύνορα της Ελλάδας είναι στην Ομόνοια;». Αυτό πράγματι θα μπορούσε να ήταν ευφυολόγημα, αν δεν πρόδιδε απόλυτη άγνοια αυτών που το εκφέρουν σε σχέση με το νομοθετικό πλαίσιο. 
      Τα αντίστοιχα τμήματα της Αττικής, αγαπητοί συνάδελφοι, δεν είναι τμήματα συνοριακής φύλαξης. Είναι τμήματα δίωξης της λαθρομετανάστευσης. Έτσι λέει ο ν. 2838, έτσι τα ονομάζει. Αυτό για όσους επιμένουν να συγχέουν έννοιες του νόμου και βεβαίως πολύ εύκολα -για να το πω πιο απλά- πετάνε εξυπνάδες εδώ μέσα.
      Υπάρχει ένα μεγάλο θέμα. Πράγματι ο ν. 2226/1994, του οποίου εμπνευστής και εισηγητής ήταν ο τότε Υπουργός Δημόσιας Τάξης, ο κ. Παπαθεμελής, αποτέλεσε μία μεγάλη εκσυγχρονιστική τομή, όχι μόνο στο θέμα της Ελληνικής Αστυνομίας, αλλά στο πολιτικό σύστημα της χώρας. Διότι προεξέτεινε την άλλη μεγάλη τομή που επιχειρήθηκε εκείνη την περιόδο με το ν. 2190, η οποία ήταν ίσως η μεγαλύτερη θεσμική εκσυγχρονιστική τομή του ελληνικού δημοσίου σε όλη του τη διάρκεια, αν θέλετε. Αυτή δηλαδή που έθεσε τα θεμέλια, ώστε να δημιουργήσουμε ένα σύγχρονο κράτος, να διαμορφωθούν οι σχέσεις του πολίτη με το κράτος απαλλαγμένες από το πελατειακό σύστημα.
      Είναι αλήθεια βέβαια ότι από το έτος 1995 που άρχισε να υλοποιείται ο ν. 2226 είχαμε μία σημαντική αύξηση της ποιότητας του προσωπικού που υπηρετεί στην Ελληνική Αστυνομία. Και αυτά που είπε ο κ. Παπαθεμελής είναι απολύτως αληθή, ότι δηλαδή παιδιά που θα μπορούσαν να περάσουν στις καλύτερες θεωρητικά σχολές, όπως έχουμε μάθει ιστορικά να λέμε, προτιμούν να περάσουν στην Ελληνική Αστυνομία για πάρα πολλούς λόγους. Περισσότερο βιοποριστικούς πιστεύω εγώ γιατί έχουν ένα σίγουρο μέλλον εξασφαλισμένο. Παρ’ όλα αυτά όμως είναι πολύ υψηλό το επίπεδό τους. Και αυτή η πορεία που προέκυψε από την τομή του 1994 θα δώσει τα επόμενα χρόνια σιγά-σιγά μια άλλη Ελληνική Αστυνομία.
       Προσέξτε όμως τώρα πού βρίσκεται μία μικρή αντίφαση και επιτρέψτε μου μία κριτική σε σχέση μ’ αυτές τις ειδικές κατηγορίες προσωπικού.
      Αυτές οι ειδικές κατηγορίες είχαν αυτήν την αποστολή, να φυλάξουν στα σύνορα κάτω από ειδικές συνθήκες, να κάνουν προσπάθειες αποτροπής της λαθρομετανάστευσης. Συνθήκες δηλαδή τελείως ξεχωριστές, ειδικές. Και να το πω και διαφορετικά, όχι συνθήκες κυρίων αστυνομικών καθηκόντων. 
      Οι αστυνομικοί πράγματι εκπαιδεύονται δυόμισι χρόνια, δηλαδή στην πραγματικότητα βγάζουν ΤΕΙ ή βγάζουν μια πανεπιστημιακή σχολή. Έχω την εντύπωση ότι η αποστολή τους δεν θα πρέπει να είναι να φυλάνε σκοποί, να φυλάνε στόχους, να συνοδεύουν κρατουμένους ή να εκτελούν εργασίες, οι οποίες δεν έχουν καμία απολύτως σχέση με το επίπεδο των σπουδών που έχουν πάρει, που έχουν προσλάβει. 
      Εδώ λοιπόν είναι άλλη η αποστολή τους. Τα παιδιά αυτά αποκτούν ειδικές γνώσεις που πρέπει να τις δώσουν, να τις μεταβιβάσουν στη συνέχεια στην κοινωνία όσον αφορά τα ζητήματα δημόσιας τάξης, δημόσιας ασφάλειας, να υπηρετήσουν σε μονάδες όπου μπορούν πραγματικά να αξιοποιήσουν αυτά τα προσόντα τους. Υπάρχουν άλλες δουλειές που πρέπει να γίνουν και είναι λογικό ότι απ’ αυτές τις υπηρεσίες θα πρέπει να απαλλαγούν οι απόφοιτοι αυτών των σχολών για να αφιερωθούν σε αντικείμενα και τομείς, οι οποίοι όντως ανταποκρίνονται στο υψηλό επίπεδο των σπουδών που έχουν πάρει.
      Ένα άλλο σημείο που δεν νομίζω ότι επιτρέπει τη σύγκριση της παλαιάς διάκρισης της Αστυνομίας και Χωροφυλακής είναι το εξής: Εκείνα ήταν δύο διαφορετικά σώματα με δύο διαφορετικές δομές, με διαφορετική εξέλιξη, με διαφορετικούς αξιωματικούς. Όλα ήταν τελείως ξεχωριστά. Εδώ πρόκειται για ειδικές κατηγορίες προσωπικού της Ελληνικής Αστυνομίας, οι οποίες διοικούνται ή είναι ενταγμένες στην ενιαία δομή διοίκησης της Ελληνικής Αστυνομίας. Τα τμήματα συνοριακής φύλαξης δηλαδή διοικούνται από υπαξιωματικούς και αξιωματικούς της ΕΛ.ΑΣ., οι οποίοι είναι ενταγμένοι στη λειτουργία της αστυνομικής διεύθυνσης. Δεν έχουν μια ξεχωριστή υπαγωγή σε ένα άλλο καθεστώς, δεν έχουν τους δικούς τους υπαξιωματικούς, δεν έχουν τους δικούς τους αξιωματικούς. Δεν έχουν καμία διαφορετική εξέλιξη. Αυτό μας δίνει, αν θέλετε, τη βεβαιότητα ότι το σύστημα εσωτερικά δεν έχει να αντιμετωπίσει τριβές γιατί είναι κάτω από το ίδιο σύστημα διοίκησης.
      Έγινε και μία πολύ εύκολη κριτική στο σύστημα των μορίων.
      Αγαπητοί συνάδελφοι, πρέπει να υπενθυμίσω ότι με το ν. 2190, όπως είπα και πριν και συνομολογούμε όλοι πια -ακόμα και η Νέα Δημοκρατία που το καταψήφιζε είναι τώρα ένθερμη υποστηρίκτρια αυτού του πολύ σπουδαίου νόμου- το μεγαλύτερο κεφάλαιο των προσλήψεων που προβλέπεται είναι με μόρια ακόμη και για πολύ υψηλές κατηγορίες προσωπικού.
      Και αυτό γιατί το σύστημα των μορίων επιλέγεται σε πάρα πολλές περιπτώσεις επειδή σίγουρα είναι αδιάβλητο, σίγουρα είναι αντικειμενικό και διασφαλίζει και κάποια πράγματα που ίσως δεν μπορούν να διασφαλιστούν μέσα από τις εξετάσεις, που είναι επίσης αδιάβλητες και αντικειμενικές.
      Άρα, λοιπόν, αυτή η κατάσταση εφαρμόζεται επί δέκα περίπου χρόνια στην Ελλάδα και έχει γίνει κτήμα του ελληνικού λαού και κυρίως της ελληνικής νεολαίας, γιατί μέσα από αυτό το σύστημα χιλιάδες παιδιά προσήλθαν στο ελληνικό δημόσιο χωρίς προηγουμένως να επισκεφτούν γραφεία πολιτικών. Αυτό ήταν μια μεγάλη κατάκτηση του πολιτικού μας συστήματος, του δημοκρατικού μας πολιτεύματος, μέσα από πρωτοβουλίες των Κυβερνήσεων του ΠΑΣΟΚ. Αυτό, λοιπόν, το σύστημα των μορίων ήταν που εφαρμόστηκε για τις προσλήψεις των συνοριακών φυλάκων και των ειδικών φρουρών. Ήταν απολύτως αντικειμενικό και απολύτως αδιάβλητο.
      Πρέπει δε, επειδή μιλάμε και για ποιότητα προσωπικού, να υπενθυμίσουμε ότι πολλά από αυτά τα παιδιά προσήλθαν σε αυτές τις διαδικασίες έχοντας υπηρετήσει προηγουμένως ως έφεδροι αξιωματικοί στις Ένοπλες Δυνάμεις. Φαντάζομαι ότι κάποιος που υπηρέτησε ως έφεδρος αξιωματικός στις Ένοπλες Δυνάμεις για δυόμισι χρόνια, πήρε μια σημαντική εκπαίδευση, ικανή να του επιτρέψει να αντεπεξέλθει σε αυτά τα συγκεκριμένα καθήκοντα.
      Υπάρχουν παιδιά τα οποία υπηρέτησαν στις Ειδικές Δυνάμεις του Στρατού. Και αυτοί έλαβαν μια ειδική εκπαίδευση μιας και υπηρέτησαν για δύο χρόνια. Πάρα πολλοί από αυτούς είναι πτυχιούχοι Ανωτάτων Σχολών, έστω και αν προσήλθαν με το απολυτήριο του λυκείου. Όμως, το γεγονός ότι έχουν πτυχίο, δείχνει την υψηλή ποιότητά τους. Επομένως δεν νομίζω ότι πρέπει τόσο αβασάνιστα να κάνουμε αυτές τις διακρίσεις.
      Το γεγονός ότι επελέγη αυτή η πολιτική πριν από μερικά χρόνια, οδήγησε σήμερα να συζητούμε σε ένα καθεστώς πιο άνετο, πιο ασφαλές και βεβαίως να ασκούμε την κριτική την οποία ασκούμε.
      Όμως, εκ των υστέρων φοβούμαι, αγαπητοί συνάδελφοι, ότι εάν δεν είχε επιλεχθεί αυτή η πολιτική και αν δεν είχαν δημιουργηθεί αυτές οι δύο ειδικές κατηγορίες, σήμερα θα ήμασταν σε πάρα πολύ άσχημη θέση ως χώρα και ως κοινωνία. Πετύχαμε, λοιπόν, κάτι σημαντικό.
      Το νομοσχέδιο αυτό τι επιχειρεί να κάνει; Επιχειρεί να θέσει τέρμα σε ένα καθεστώς, ας πούμε, εργασιακής ανασφάλειας, που δεν υπήρχε με τη γνωστή έννοια που περιέχει αυτός ο όρος, γιατί προβλεπόταν μια πενταετής θητεία και στη συνέχεια είχαν δικαίωμα να ανανεώσουν για άλλα πέντε χρόνια, ώσπου να συμπληρώσουν τη δυνατότητα μέχρι να βγουν στη σύνταξη και βεβαίως θα αξιολογούνταν κάθε φορά.
      Αυτό δεν είναι κακό για ένα σύστημα οργανωμένο, αλλά εν πάση περιπτώσει, επειδή η εργασιακή σχέση που τους διέπει με το ελληνικό κράτος είναι σχέση δημοσίου δικαίου, όπως αυτή ορίστηκε με τον ιδρυτικό τους νόμο, νομίζω ότι σωστά αυτή τη στιγμή λύνουμε το ζήτημα και προχωρούμε στη μονιμοποίησή τους, έτσι ώστε να αρθεί αυτή η όποια αβεβαιότητα υπάρχει ή υπήρχε για το εργασιακό τους καθεστώς.
      	Πιστεύω ότι δικαίως έγινε μια μεγάλη συζήτηση για την εξουσιοδότηση με το προεδρικό διάταγμα, προκειμένου να καθοριστούν αρμοδιότητες. Υπήρξαν οι παρατηρήσεις της Επιστημονικής Επιτροπής. Μίλησα προηγουμένως, αλλά είχα μιλήσει και με πολύ συγκεκριμένο τρόπο στην επιτροπή, όπου προσδιόρισα ενδεικτικά ποια καθήκοντα θα μπορούσαν να αναλάβουν οι συνοριακοί φύλακες και οι ειδικοί φρουροί, τα οποία σε καμία περίπτωση δεν θα έρχονται σε σύγκριση με τα καθήκοντα των αποφοίτων των Σχολών της Αστυνομίας. Ίσα- ίσα δε θα απαλλάσσουν τους αστυφύλακες από έργα τα οποία δεν ανταποκρίνονται στο υψηλό επίπεδο σπουδών τους. Αυτό θα συζητήσουμε αύριο. 
      Είχα προσδιορίσει δύο, τρεις, τέσσερις αρμοδιότητες που θα μπορούσαν να έχουν –σε καμία περίπτωση προανακριτικά καθήκοντα- έτσι ώστε να μπορεί αυτό το προσωπικό να αξιοποιηθεί πάλι μέσα στο χώρο της Ελληνικής Αστυνομίας προς όφελος της Ελληνικής Αστυνομίας, αλλά εν τέλει προς όφελος του ελληνικού λαού, διότι αναλαμβάνοντας αυτοί μερικά καθήκοντα και κάποιες αρμοδιότητες που δεν συνάδουν με το επίπεδο των σπουδών των αστυφυλάκων, θα μπορέσουν να απαλλάξουν πολλούς αστυφύλακες από τα καθήκοντα τα οποία είναι υποδεέστερα της αποστολής τους, για να ασχοληθούν αυτοί με το κύριο έργο τους, που είναι η αστυνομική προστασία. Αυτό, λοιπόν, θα το συζητήσουμε αύριο και νομίζω ότι και επ’ αυτού θα υπάρξει μια συμφωνία.
      Οι συνάδελφοι και της Συμπολίτευσης και της Αντιπολίτευσης έθεσαν κάποιους προβληματισμούς σε σχέση με το θέμα της πρωτοδίκου αποφάσεως, που δημιουργεί ένα πρόβλημα. Πρέπει να σας πω ότι και αυτό θα το διορθώσουμε αύριο. Αύριο εμείς προτιθέμεθα να φέρουμε το νόμο της τελεσίδικης απόφασης και νομίζω ότι εναρμονιζόμαστε έτσι και με το δημοσιοϋπαλληλικό κώδικα.
      Υπήρξε μια κριτική για το όριο ηλικίας. Αντί των τριάντα θα πρέπει να κατέλθει κάπως.
      Αυτό νομίζω ότι αύριο θα το συμφωνήσουμε. Έχουμε μία πρόταση προς τα κάτω για να μην υπάρχει καμία αμφιβολία ότι εδώ κάτι περίεργο πάει να γίνει. 
      Άρα, θέλω να πιστεύω ότι μέσα από μία διαδικασία σωστής κοινοβουλευτικής συζήτησης, όπου αναδεικνύονται τα προβλήματα και η ειλικρινής διάθεση όλων μας να λύσουμε ένα πρόβλημα που απασχολεί αυτή τη στιγμή επτάμισι χιλιάδες ανθρώπους, επτάμισι χιλιάδες οικογένειες, μπορούμε να καταλήξουμε σε κάτι θετικό. 
      Όμως, αγαπητοί συνάδελφοι, πάρα πολύ εύκολα επ’ ευκαιρία ελέχθησαν μερικά πράγματα. Άκουσα το συνάδελφο κ. Τζαμτζή –δεν ξέρω αν είναι εδώ αυτή τη στιγμή- να λέει ότι πάρα πολλά αδικήματα δεν καταγράφονται. Κλοπές κάτω των πέντε εκατομμυρίων δεν καταγράφονται. Θάνατοι που προκύπτουν από τροχαία ατυχήματα δεν καταγράφονται. Κάποια άλλα πράγματα δεν καταχωρούνται. 
      Δεν ξέρω αν είχε συναίσθηση του τι ακριβώς έλεγε, αλλά εγώ το προσέλαβα ότι με τον γενικό τρόπο που το έλεγε, κατηγορούσε συλλήβδην τους Έλληνες αστυνομικούς ότι είναι πλαστογράφοι, διότι η καταχώρηση στα βιβλία συμβάντων της Αστυνομίας δεν γίνεται, αγαπητοί συνάδελφοι, από τον Υπουργό για να μεμφθείτε τον Υπουργό, γίνεται από τον καθ’ έκαστο αστυνομικό υπάλληλο. 
      Αν λοιπόν εδώ μέσα τόσο εύκολα εκφέρουμε αυτές τις απόψεις, ότι μία σειρά από αδικήματα τα οποία υποπίπτουν στη γνώση της Ελληνικής Αστυνομίας δεν καταγράφονται στα βιβλία συμβάντων για να θεωρηθεί ότι το ποσοστό της εγκληματικότητας στην Ελλάδα είναι μικρό, αυτό σημαίνει ότι συλλήβδην οι αξιωματικοί και οι αστυφύλακες της Ελληνικής Αστυνομίας είναι πλαστογράφοι. 
      Νομίζω ότι επ’ αυτού χρειάζεται μία διόρθωση. Εγώ έτσι το προσέλαβα. Μακάρι να μην είναι έτσι, αλλά έχω την εντύπωση ότι χωρίς να καταλαβαίνει τι ακριβώς έλεγε εκείνη τη στιγμή, νομίζοντας ότι χτυπάει και αντιπολιτεύεται την Κυβέρνηση, εκείνη τη στιγμή εμέμφετο συλλήβδην το Σώμα της Ελληνικής Αστυνομίας. Και αυτό δεν είναι δίκαιο. Σε καμία περίπτωση δεν είναι δίκαιο. Βεβαίως δεν υπάρχουν εντολές να μην καταγράφονται τα αδικήματα. Ίσα – ίσα, υπάρχουν αντίθετες εντολές από την πλευρά της πολιτικής ηγεσίας, αλλά κυρίως από την πλευρά της φυσικής ηγεσίας.
      Κυρίες και κύριοι συνάδελφοι, με το παρόν νομοσχέδιο δεν μπορούσαμε να ρυθμίσουμε συνταξιοδοτικά ζητήματα. Όπως ξέρετε, το άρθρο 73 παράγραφος 2 του Συντάγματος επιβάλλει η ρύθμιση συνταξιοδοτικών ζητημάτων που αφορούν προσωπικό του δημόσιου τομέα να γίνεται με ειδικό συνταξιοδοτικό νομοσχέδιο, το οποίο εισάγει μόνο ο Υπουργός Οικονομικών μετά από τη γνώμη την οποία εκφέρει το Ελεγκτικό Συνέδριο. Άρα λοιπόν τα ζητήματα τα οποία αφορούν το ασφαλιστικό τους καθεστώς θα λυθούν με νομοσχέδιο το οποίο θα ακολουθήσει. Έτσι γίνεται σε κάθε περίπτωση που ρυθμίζονται ζητήματα προσωπικού το οποίο αποκτά μία διαφορετική σχέση πλέον με το ελληνικό δημόσιο, δηλαδή -αν θέλετε- επισημοποιείται η σχέση εργασίας δημοσίου δικαίου.
      Κυρίες και κύριοι συνάδελφοι, νομίζω ότι οι Κυβερνήσεις του ΠΑΣΟΚ από το 1981 και μετά έδειξαν μεγάλο ενδιαφέρον για τα Σώματα Ασφαλείας, αρχίζοντας από την ενοποίηση της Χωροφυλακής με την Ελληνική Αστυνομία, η οποία ήταν μια μεγάλη τομή, μια πολύ μεγάλη πρωτοβουλία, στη συνέχεια ήταν ο ν. 2226 που εισηγήθηκε ο κ. Παπαθεμελής και βεβαίως όλες οι άλλες ρυθμίσεις οι οποίες αναβάθμιζαν θεσμικά το προσωπικό της Ελληνικής Αστυνομίας, αλλά κυρίως μισθολογικά.
      Θέλω να υπενθυμίσω εδώ ότι από το 1995 μέχρι το 2003 που βρισκόμαστε σήμερα, οι αποδοχές του προσωπικού των Σωμάτων Ασφαλείας έχουν διπλασιαστεί. Κυρίες και κύριοι συνάδελφοι, ό,τι πήραν σε εκατό χρόνια, αν σε εκατό χρόνια πήραν χίλιες δραχμές, στα χρόνια της τελευταίας δεκαετίας του ΠΑΣΟΚ πήραν άλλα τόσα. Αυτή είναι μια πραγματικότητα, την οποία δεν μπορεί να την αμφισβητήσει κανείς. Και όχι μόνο σε αυτό, αλλά και στα μέσα και στις δυνατότητες και παντού. 
      Αυτό τι σημαίνει; Σημαίνει ότι λύσαμε όλα τα προβλήματα; Σημαίνει ότι πήγαμε τα Σώματα και το προσωπικό τους στο επίπεδο που θα θέλαμε να πάνε; Όχι βεβαίως, αλλά αυτά κρίνονται συγκριτικά. Κοιτάς από το σημείο που ξεκίνησες και βλέπεις πού έφτασες και σε πόσο χρόνο. Όταν μία επταετία δική μας ισούται με εκατό χρόνια προηγούμενα, νομίζω ότι η σύγκριση είναι συντριπτικά υπέρ των δικών μας Κυβερνήσεων. 
      Βεβαίως υπάρχουν ζητήματα τα οποία πρέπει να επιλυθούν και θα επιλυθούν. Υπάρχουν εκκρεμότητες, οι οποίες το επόμενο διάστημα θα αντιμετωπιστούν με θετικό τρόπο, διότι η τάση για την αναβάθμιση της θέσης του εργαζόμενου στο δημόσιο τομέα ή οπουδήποτε και αν εργάζεται κάποιος είναι διαρκής. Δεν σημαίνει ότι, αν αυτή τη στιγμή κάνεις μια ρύθμιση και έφτασες κάπου, σταμάτησες και ικανοποίησες τα πάντα. Όχι. Υπάρχουν ζητήματα που εκκρεμούν. Λύθηκαν πάρα πολλά. Υπάρχουν ζητήματα που εκκρεμούν και θα αντιμετωπιστούν και αυτά το επόμενο διάστημα. Είναι προφανές ότι ζητήματα τα οποία θα αναφύονται και στο μέλλον ή αιτήματα τα οποία θα τίθενται στο μέλλον και αυτά θα αντιμετωπίζονται από τις δικές μας Κυβερνήσεις με ένα θετικό τρόπο, όπως αντιμετωπίστηκαν όλα τα προηγούμενα χρόνια.
      Απλώς αυτό που ενοχλεί είναι η υποκρισία. Όταν επιχειρείτε να αντιπολιτευθείτε την Κυβέρνηση λέγοντας ότι κατά την άποψή σας αυξάνεται η εγκληματικότητα στη χώρα, εκείνη τη στιγμή συλλήβδην απαξιώνετε την Ελληνική Αστυνομία, διότι ο αρμόδιος να ασκήσει αστυνομικά καθήκοντα, δεν είναι ο αρμόδιος Υπουργός. Αυτοί που θα επιτελέσουν το έργο της πάταξης της εγκληματικότητας είναι τα στελέχη της Ελληνικής Αστυνομίας και αυτό κάνουν ευόρκως και επιτυχώς. Άρα, πρέπει να είστε πιο προσεκτικοί στην αναποτελεσματικότητα στην πάταξη της εγκληματικότητας. Όταν τα λέτε αυτά, λέτε στους σαράντα πέντε χιλιάδες άνδρες και γυναίκες της Ελληνικής Αστυνομίας, ότι ενώ είναι τόσοι πολλοί δεν κάνουν καλά τη δουλειά τους. Πρέπει να σταματήσει αυτή η διπλή γλώσσα απέναντι στα Σώματα Ασφαλείας. Τα Σώματα Ασφαλείας δεν πρέπει να είναι λεία της μιας ή της άλλης παράταξης. Έχουν να επιτελέσουν μια εθνική αποστολή και έχουμε καθήκον να τους βοηθήσουμε σ’ αυτήν. 
      ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Νεράντζης έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ: Κατ’ αρχήν, κύριε Υπουργέ, είναι πολύ απλοϊκό το επιχείρημά σας ότι όποιος μιλάει για αύξηση της εγκληματικότητας, θίγει την Αστυνομία. Αναζητώ την πατρότητα του επιχειρήματος και κίονες που θα το στηρίξουν. Όταν μιλάει κάποιος για αύξηση της εγκληματικότητας και χρησιμοποιεί στοιχεία της ίδιας της Αστυνομίας, δεν ισχύουν αυτά που λέτε. Όταν μιλάει κάποιος για αύξηση της εγκληματικότητας δεν αναφέρεται σώνει και καλά εναντίον των οργάνων της τάξεως. Αναφέρεται εναντίον της πολιτικής ηγεσίας, για τα θεσμικά μέτρα που δεν έχει λάβει, για τον κομματικό τρόπο με τον οποίο ασκεί την παρέμβασή της και για χίλια-δυο άλλα πράγματα πλην της ανεπάρκειας των οργάνων της τάξεως. Δεν τα βλέπετε όλα αυτά; Δεν θέλω να πιστέψω ότι είστε τόσο αφελείς.
      Είπατε ακόμη, κύριε Υπουργέ, ότι εμείς είμαστε και με τον «αστυφύλαξ» και με τον «χωροφύλαξ». Και επικαλεσθήκατε ως τρανταχτό επιχείρημα στηρικτικό της απόψεώς σας, το γεγονός ότι οι εκπρόσωποι της μιας πλευράς και οι εκπρόσωποι της άλλης πλευράς ισχυρίζονται ότι τους υποσχεθήκαμε τα πάντα. Θεωρείτε ότι η Αντιπολίτευση είναι μουγκή, κύριε Υπουργέ; Κατά ποία λογική μπορείτε να αρυσθείτε τις δικές μας θέσεις προσφεύγοντας σε τρίτους και μάλιστα ενδιαφερομένους και φιλονικούντες; Εσείς φέρατε σε διαμάχη αυτούς τους ανθρώπους, ενώ υπηρετούν τον ίδιο φυλακτικό σκοπό. Άρα, αντί να προστρέχετε στους ενδιαφερομένους και στις δήθεν απόψεις τις οποίες εξέφρασαν, καλό είναι να «στήνετε» το αυτί σας στα όσα η Νέα Δημοκρατία επισήμως εντός και εκτός Βουλής αναφέρει. Όλα αυτά που αναφέρουμε δεν έχουν σχέση ούτε με τον «αστυφύλαξ» ούτε με τον «χωροφύλαξ».
      Μιλήσατε και για άλλη αντιφατικότητα της Νέας Δημοκρατίας, αλλά πριν αλέκτωρ λαλήσει, αποκαλυφθήκατε. Ο εισηγητής της Πλειοψηφίας ο οποίος υπεραμύνθηκε της συνταγματικότητας των διατάξεων του νομοσχεδίου, βρήκε την έκθεση της Επιστημονικής Επιτροπής, απολύτως σύμφωνη με το νομοσχέδιο. Σεις, σωφρόνως ποιών, είπατε ότι δεν θεωρείτε θέσφατο ό,τι λέει η επιτροπή –καλά το είπατε- και ότι εν πάση περιπτώσει, η επιτροπή δε λέει πουθενά ότι η διάταξη είναι αντισυνταγματική. Φαίνεται όμως ότι δεν έχετε παρακολουθήσει τη νομοτεχνική διατύπωση των κειμένων της επιτροπής. Σε κανένα νομοσχέδιο δεν μιλά ευθέως για αντισυνταγματικότητα. Η προσφιλής της διατύπωση είναι «θα ήταν σκόπιμη…». Αλλά αφού πράγματι ρυθμίζετε το θέμα, γιατί δεν το φέρατε εξ αρχής; Τώρα, στη δευτερολογία σας μας είπατε ότι στην επιτροπή αναφερθήκατε σε ορισμένα στοιχεία. Μα, τα κείμενα της Επιτροπής δεν αποτελούν ερμηνευτικές δηλώσεις αυθεντικές που μπορούν να διασώσουν τη συνταγματικότητα της διατάξεως. 
      Οι αποφάσεις του Συμβουλίου της Επικρατείας, είναι δύο που μνημονεύει η έκθεση της Επιστημονικής Επιτροπής μιλάνε για γενικό και οριστό πλαίσιο το οποίο πρέπει να κινείται η εξουσιοδότηση. Δεν συμμορφωθήκατε. Γιατί το αξιώνει αυτό η Επιστημονική Επιτροπή; Διότι εδώ μιλάμε για κατά παρέκκλιση τροποποίηση των κείμενων διατάξεων. Αν δεν μιλάγαμε περί αυτών δεν θα είχαμε ανάγκη όλων αυτών των διατυπώσεων.
      Άρα, μη μέμφεσθε την Αντιπολίτευση για το ότι θέτει θέματα αντισυνταγματικότητας. Την αντισυνταγματικότητα τη δημιουργήσατε εσείς με τη μέθοδό σας, με το να μη φέρετε δηλαδή ευθύς εξ αρχής, στο ίδιο το σώμα του συζητουμένου σχεδίου νόμου, εκείνο το οριστό και γενικό πλαίσιο το οποίο αξιώνει η νομολογία, προκειμένου να διασωθεί η συνταγματικότητα αυτής της διατάξεως. 
      Έχω όμως και μερικές άλλες παρατηρήσεις που θέλω να κάνω. Εδώ είχατε ένα φαινόμενο της λαθρομετανάστευσης, το οποίο το 1994 βρισκόταν σε έξαρση. Το γνωρίζουμε όλοι. Δεν θα σταθώ στο πού έπρεπε να ανατεθεί η φύλαξη των συνόρων. Σε άλλες χώρες, παραδείγματος χάρη, ανατίθεται στο Υπουργείο Εθνικής ΄Αμυνας, διότι τα σύνορα θεωρείται ότι αποτελούν ένα στοιχείο στο οποίο ασκεί την εποπτεία και τον έλεγχο το Υπουργείο Εθνικής Άμυνας, διά του στρατεύματος. Το αφήνω. Αποφασίσατε να το αναθέσετε στην Αστυνομία. Πολύ ωραία. Για ποιο λόγο όμως συνεχίζετε την ύπαρξη των τριών αυτών κλάδων εντός του αυτού χώρου και δεν αυξάνατε το ποσοστό εκείνων που εισέρχονται κάθε χρόνο με τις αντικειμενικές και αδιάβλητες πανελλήνιες εξετάσεις στο Αστυνομικό Σώμα; Υπήρχαν οι άνθρωποι που προσελήφθησαν και έπρεπε να δοθεί μια εργασιακή διέξοδος στην ανασφάλειά τους. Συμφωνούμε. Από εκεί και πέρα η διαιώνιση θα δημιουργήσει τριχασμό. Κατετέθη στην επιτροπή, και ήσασταν μπροστά ότι συνοριοφύλακας στην Κοζάνη έδωσε κλήση για τροχαία παράβαση σε κάποιον. Έγινε ένα ατύχημα. Ζητήθηκε να καταρτισθεί το δελτίο του ατυχήματος. Καταρτίσθηκε αναρμοδίως από τον συνοριοφύλακα και η ασφαλιστική εταιρεία δεν το παραδέχθηκε γιατί είπε ότι δεν είναι αρμόδιος να επιλαμβάνεται τροχαίων ατυχημάτων, που συμβαίνουν μέσα στην πόλη. Να, λοιπόν, γιατί δεν πρέπει να σας φαίνεται παράξενο ότι με τη μέθοδο που επιλέξατε και με τον τρόπο που μας καλείτε να νομοθετήσουμε τελικά λειαίνετε το έδαφος προκειμένου να υπάρξουν συρράξεις, επικαλύψεις, αλληλοκαλύψεις, αντικρουόμενες καταστάσεις, μεταξύ των επιμέρους κλάδων της Αστυνομίας. Το ότι σήμερα αντιμάχονται δύο κλάδοι, από τη μία ο κλάδος των κυρίως αστυνομικών υπαλλήλων και από την άλλη ο κλάδος των συνοριοφυλάκων και των ειδικών φρουρών πού οφείλεται αυτό; Οφείλεται στις ρυθμίσεις του νόμου.
      ( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ ) 
      Ακόμα δεν εφαρμόσθηκε ο νόμος και βλέπουμε ότι οι αντιμαχίες μεταξύ των δύο αυτών πτερύγων, που πρέπει να συνεργάζονται για να παραχθεί ένα καλό αποτέλεσμα ευνομίας στο χώρο, οι αντιμαχίες κορυφώνονται και προχωρούν.
      Άρα, αντί να μέμφεσθε την Αντιπολίτευση και να μιλάτε για εξυπνάκηδες και έξυπνες κουβέντες που πετιούνται εδώ, καλά θα είναι να κοιτάξετε να  μη προχειρολογείτε, ούτε να γονατογραφείτε. Καλά θα κάνετε να φροντίσετε να επιλύετε τα πράγματα με έναν σοβαρότερο τρόπο και υπευθυνότερο, ώστε να αποφεύγει στα παιδιά του ίδιου χώρου, τους υπαλλήλους του ίδιου κλάδου να κονταροχτυπιούνται μεταξύ τους.
      Για την παροχή εξουσιοδοτήσεως μίλησα ειδικά. Τόσο ευρεία εξουσιοδότηση ποτέ δεν έχει γίνει. Έχετε το δικαίωμα να αλλάζετε, μεταξύ όλων των άλλων, τον αριθμό των συνοριοφυλάκων αλλά κυρίως να αλλάζετε και τα καθήκοντά τους. Σας είπε ο κ. Τσίπρας ότι μπορεί να τον κάνετε –μια λεκτική υπερβολή είναι- προξενικό υπάλληλο. Όμως, όταν αποκλίνετε από αυτά που ο ίδιος ο νόμος ορίζει είσθε υποχρεωμένοι να ορίζετε κατά τρόπο οριστό και γενικό, το πλαίσιο εντός του οποίου πρέπει να κινούνται οι πρωτοβουλίες σας. Δεν το κάνατε, και γι’ αυτό η ένστασή μας για αντισυνταγματικότητα και η συζήτηση που αναπτύχθηκε εδώ. 
      Αντιρρήσεις έχω και για τους λόγους απολύσεως των συνοριοφυλάκων.
      Δεν είναι δυνατόν χωρίς αμετάκλητη απόφαση για απλά πλημμελήματα να διώχνουμε τους ανθρώπους. Εντάξει, να είναι κακούργημα, να πούμε καταδικάστηκες από το Κακουργιοδικείο και απολύεσαι, αλλά για μια συκοφαντική δυσφήμιση, όταν ξέρουμε ότι τα Πρωτοβάθμια Ποινικά Δικαστήρια σε καταδικάζουν με συχνότητα μεγάλη, με την προοπτική «να πας στο Εφετείο να βρεις το δίκιο σου», δεν μπορούμε να τους απολύουμε γι’ αυτούς τους λόγους.
      Έτσι, λοιπόν, η Νέα Δημοκρατία ξεκαθαρίζει για περισσή φορά για όσους δεν επιθυμούν να κατανοήσουν ότι εμείς δεν διαφωνούμε με το να δοθεί εργασιακή διέξοδος στους συνοριοφύλακες και στους ειδικούς φρουρούς. Έχουμε όμως σοβαρές επιφυλάξεις αν πέραν αυτής της λύσεως που έπρεπε να δοθεί, η ρύθμιση η οποία ακολουθείται, έτσι γενικώς και νεφελωδώς, είναι η καταλληλότερη και κυρίως είναι εκείνη που είναι χρήσιμη, ικανή και πρόσφορη να αποτρέψει αντιπαλότητες μεταξύ αυτών των ανθρώπων και των κλάδων, αντιπαλότητες οι οποίες δημιουργούν δυσλειτουργίες, οι οποίες εν τέλει αποβαίνουν εις βάρος της ευνομίας.
      Εμείς, έχουμε αυτές τις επιφυλάξεις και περιμένουμε να ακούσουμε από τον κύριο Υπουργό πως θα ρυθμίσει το πλαίσιο εκείνο το οποίο αξιώνει η νομολογία των διοικητικών δικαστηρίων και κυρίως του Συμβουλίου της Επικρατείας, για να μπορεί αυτή η εξουσιοδότηση να είναι παραδεκτή συνταγματικώς και ανεκτή πολιτικώς και από εκεί και πέρα επί των άρθρων θα σταθμίσουμε τη δική μας στάση. Επί της αρχής, με τις επιφυλάξεις αυτές που διατύπωσα από τη Νέα Δημοκρατία εμείς θα ψηφίσουμε το νομοσχέδιο.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος του ΠΑΣΟΚ κ. Τσιόκας έχει το λόγο.
      ΘΕΟΧΑΡΗΣ ΤΣΙΟΚΑΣ: Κυρίες και κύριοι συνάδελφοι, παρακολούθησα με ενδιαφέρον την όλη συζήτηση για ένα νομοσχέδιο το οποίο κατά την άποψή μου θα έπρεπε όλες οι πτέρυγες της Βουλής να το επικροτήσουν ως προς την θετική του κατεύθυνση και να συμβάλουν με τον κριτικό τους λόγο σε εκείνα τα σημεία τα οποία υπάρχουν αδιευκρίνιστες πτυχές, προκειμένου να δώσουμε μία θετική απάντηση και στις αγωνίες των ειδικών φρουρών και των συνοριοφυλάκων, αλλά και πάνω από όλα μια θετική διέξοδο στην κοινωνία, η οποία ζητά να ενισχυθούν οι συνθήκες ασφάλειας στη χώρα μας, προκειμένου όλα αυτά τα φαινόμενα τα οποία διαπιστώνουμε να αντιμετωπίζονται αποφασιστικά. Κανείς δεν μπορεί να αμφισβητήσει ότι τα τελευταία χρόνια έχουν γίνει ουσιαστικά βήματα, έχουν παρθεί ουσιαστικές πρωτοβουλίες που αφενός μεν, έχουν δώσει ένα νέο προσανατολισμό στην Ελληνική Αστυνομία, αφ’ ετέρου δε η ελληνική κοινωνία, παρ’ ότι αντιμετώπισε με τον πιο αιφνιδιαστικό και θα έλεγα και επικίνδυνο τρόπο τα θέματα που αφορούσαν την μετανάστευση εν τούτοις κατορθώθηκε χάρη στις πρωτοβουλίες του ΠΑΣΟΚ που έγιναν εκείνη την περίοδο, σε νομοθετικές πρωτοβουλίες, να ανταποκριθεί με τον καλύτερο δυνατό τρόπο.
      	Έτσι λοιπόν οφείλω σήμερα με αυτή την παρέμβαση να υπενθυμίσω κυρίως στη Νέα Δημοκρατία ότι το ζητούμενό μας πρέπει να είναι απλό και καθαρό: Πώς ενισχύουμε αφ’ ενός μεν την ασφάλεια της ελληνικής κοινωνίας, αφ’ ετέρου δε πως δημιουργούμε θετικές προϋποθέσεις,  προκειμένου να αναπτύξουν το σύνολο των δυνατοτήτων τους και οι ειδικοί φρουροί και οι συνοριοφύλακες στα πλαίσια της ΕΛ.ΑΣ. 
      	Η Νέα Δημοκρατία δεν θέλησε να ασχοληθεί με αυτά τα ζητήματα. Στην ουσία ανέπτυξε διαφορετικές φωνές που δείχνουν ουσιαστικά και το αδιέξοδο της πολιτικής που έχει. Στην αγωνία της να ψαρέψει σε θολά νερά, στην αγωνία της να ταυτισθεί με όλα και για όλα, ανέπτυξε μία επιχειρηματολογία που στο τέλος κοινό παρονομαστή είχε το «άλλα λόγια να αγαπιόμαστε». Άλλα είπε ο εισηγητής στη Διαρκή Επιτροπή, άλλα φάνηκε προς στιγμήν να υπερασπίζονται τα στελέχη της στο χώρο του Κοινοβουλίου και άλλα στο τέλος επιχείρησε να συνοψίσει ο Κοινοβουλευτικός Εκπρόσωπος.
      Αντίθετα, είναι πάρα πολύ καθαρό ότι το ζητούμενο από την πλευρά της νομοθετικής πρωτοβουλίας της Κυβέρνησης, είναι να ενισχύσει το ενιαίο σώμα που λέγεται «ΕΛΛΗΝΙΚΗ ΑΣΤΥΝΟΜΙΑ» και ταυτόχρονα να δώσει συγκεκριμένες κατευθύνσεις με ειδικές κατηγορίες προσωπικού, προκειμένου να ανταποκριθούμε στα σύγχρονα προβλήματα. Διότι ούτε το πρόβλημα έχει οριστικά αντιμετωπιστεί, παρά τις επιτυχείς προσπάθειες που έγιναν με τους συνοριοφύλακες και τους ειδικούς φρουρούς, αλλά και ταυτόχρονα νέα ζητήματα εγκληματικότητας αναδεικνύονται. Άρα, είναι μια ευκαιρία πάνω στην οποία θα πρέπει αυτήν την ώρα να οργανώσουμε όσο γίνεται καλύτερα την αποτελεσματικότητα της Ελληνικής Αστυνομίας. 
      Πιστεύω ότι μέσα από τη συζήτηση που έγινε οι θέσεις που πήρε η Κυβέρνηση και ειδικά η πολιτική ηγεσία του Υπουργείου Δημόσιας Τάξης δίνουν σαφείς απαντήσεις και χαράσσουν δρόμους εξέλιξης και ενδυνάμωσης αυτού του θεσμού. 
      Πρώτον, με το ότι αίρεται η εργασιακή αβεβαιότητα. 
      Δεύτερον, με το ότι προσδιορίζεται ότι τα αντικείμενά τους θα είναι συγκεκριμένα μέσα από την οριστική επεξεργασία του νομοσχεδίου. Έτσι, διασκεδάζεται αυτή η ανησυχία που υπήρχε περί δύο σωμάτων μέσα σε ένα σώμα. 
      Τρίτον, αναλαμβάνονται δεσμεύσεις οι οποίες αφορούν και το όριο ηλικίας και τον τρόπο με τον οποίο θα γίνεται αποπομπή μέσα από την τελεσίδικη απόφαση και, φυσικά, δίνεται η δυνατότητα στην Αστυνομία να αξιοποιήσει το σύνολο του επιστημονικού προσωπικού και όλων των δεξιοτήτων που έχουν όλοι οι εργαζόμενοι σε αυτόν το χώρο. Πάνω απ’ όλα, όμως, διασφαλίζεται η πρόθεση της Κυβέρνησης ότι θα επακολουθήσει και συνταξιοδοτικό νομοσχέδιο με το οποίο θα λυθούν και αυτού του είδους οι ανασφάλειες που αφορούν την κατάσταση που θα επέλθει για τους ειδικούς φρουρούς και τους συνοριοφύλακες μετά το πέρας της ευδοκίμου υπηρεσίας τους. 
      Με τον τρόπο αυτό, λοιπόν,  θεωρώ ότι είναι αδιέξοδη, εκ του πονηρού και φοβερά λαϊκίστικη η προσέγγιση που έκανε η Νέα Δημοκρατία στην κριτική της να επιχειρήσει να διαχωρίσει την Ελληνική Αστυνομία τεχνητά σε διάφορα Σώματα, που δήθεν αντιπαλεύουν μεταξύ τους. Θεωρώ ότι είναι αδιέξοδη. Είναι εκ του πονηρού και «πατάει σε δύο βάρκες». Πιστεύω ότι σήμερα με αυτήν τη συζήτηση, όπως εξελίχθηκε και όπως αναπτύχθηκε, δίνεται η δυνατότητα σε εμάς όλους με τη συμβολή μας και στην επεξεργασία των άρθρων, με την οριοθέτηση και στα θέματα που θα προσδιορίζει το προεδρικό διάταγμα, να δώσουμε διέξοδο θετική στο ρόλο της Αστυνομίας στα ζητήματα ασφάλειας, που τόσο πολύ έχει ανάγκη η ελληνική κοινωνία. 
      Κατά την άποψή μου, εκείνο που έχει πάρα πολύ μεγάλη σημασία είναι ότι σε αυτήν τη διέξοδο διασφαλίζουμε δύο σημαντικές πτυχές για την αξιοκρατία του Σώματος της Ελληνικής Αστυνομίας. Το πρώτο είναι ότι η μεγάλη κατάκτηση και η μεγάλη τομή –δημοκρατική και εκσυγχρονιστική- που επέφερε το ΠΑΣΟΚ με το σύστημα των πανελληνίων εξετάσεων και παράλληλα με το αντικειμενικό σύστημα της μοριοδότησης διατηρείται, ενισχύεται, εμπλουτίζεται και κατοχυρώνεται η θεσμική λειτουργία του Σώματος. Και είναι σημεία πάνω στα οποία κανείς πρέπει να απλώσει θετικό τόνο φωνής, θετική συμβολή, προκειμένου όλα αυτά να περνούν και στην ελληνική κοινωνία ως αποφασιστικές πρωτοβουλίες του πολιτικού συστήματος της χώρας για τη δημοκρατική του λειτουργία, για την αξιοκρατία και για την εμπιστοσύνη που πρέπει να έχει η ελληνική οικογένεια και στα συστήματα πρόσληψης και στα συστήματα λειτουργίας και στα συστήματα ασφάλειας. 
      Γι’ αυτό είμαι βέβαιος ότι, όπως το ΠΑΣΟΚ πρωταγωνίστησε στις προηγούμενες περιόδους αντιμετωπίζοντας αξιόπιστα τα Σώματα ασφαλείας, έτσι και τώρα πρωταγωνιστεί στη θεσμοθέτηση μιας Αστυνομίας που έχει μέλλον, προοπτική, ρόλο και αξιοπιστία και κερδίζει καθημερινά την εμπιστοσύνη της ελληνικής κοινωνίας. Γι’ αυτό το ΠΑΣΟΚ αντιμετωπίζει με απόλυτο σεβασμό τις ανάγκες και τις αγωνίες του ελληνικού λαού και των εργαζομένων στα Σώματα Ασφαλείας. Ασφαλώς στα εργασιακά τους ζητήματα θα προκύψουν και άλλες οικονομικού χαρακτήρα εκκρεμότητες. Όμως μετά την σημερινή ψήφιση του νόμου και την νομιμοποίηση των ειδικών φρουρών και των συνοριοφυλάκων ανοίγει ο δρόμος για την θετική τους επίλυση στο μέλλον. 
      Κυρίες και κύριοι συνάδελφοι, πιστεύω ότι ήδη επί της αρχής διαφαίνεται, με τη συζήτηση που κάνουμε, ότι μπορούμε σήμερα όλες οι πτέρυγες της Βουλής να συμβάλουμε θετικά σε αυτή τη νομοθετική πρωτοβουλία της Κυβέρνησης και να δώσουμε ένα ακόμα καλύτερο βήμα εμπιστοσύνης στην ελληνική κοινωνία για το ρόλο της Ελληνικής Αστυνομίας στα ζητήματα ασφάλειας. Πιστεύω ότι έστω και την τελευταία στιγμή η Νέα Δημοκρατία θα κατανοήσει ότι ο ρόλος της μπορεί να γίνει θετικός-παραγωγικός.
      Ευχαριστώ πολύ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Φλωρίνης.
      ΑΘΗΝΑΙΟΣ ΦΛΩΡΙΝΗΣ: Ευχαριστώ, κυρία Πρόεδρε.
      Κυρία Πρόεδρε, κυρίες και κύριοι συνάδελφοι, θα ήθελα από το Βήμα της Βουλής να εκφράσω τη συμπάθεια και συμπαράστασή μου προς τους ανθρώπους οι οποίοι επλήγησαν από τους τελευταίους σεισμούς στη Λευκάδα.
      Κύριε Υφυπουργέ, θα θίξω δύο σημεία για τα οποία μας κατηγόρησε ο κύριος Υπουργός. Βεβαίως, θα ήθελα να είναι παρών να ακούσει και την άποψή μας. Σας παρακαλώ πάρα πολύ να του μεταβιβάσετε αυτά που εμείς θα πούμε εδώ.
      Πρώτα-πρώτα, μας κατηγόρησε ότι, όταν μιλάμε για αύξηση εγκληματικότητας, εμείς διασύρουμε τη χώρα στο εξωτερικό και αδικούμε την Ελληνική Αστυνομία. Είναι λάθος! Δεν αδικούμε κανέναν όταν λέμε τα πράγματα με το όνομά τους. Εμείς κρούουμε τον κώδωνα, ανάβουμε το πορτοκαλί φως και σας λέμε ότι υπάρχει αύξηση εγκληματικότητας. Αυτή την αύξηση την ομολογεί με στοιχεία η ίδια η Αστυνομία. Δεν θίγεται, λοιπόν, η Αστυνομία.
      Εσείς έχετε την ευθύνη, γιατί δεν της δίνετε τα μέσα που χρειάζεται για να πατάξει την εγκληματικότητα, δεν της δίνετε επαρκές προσωπικό, δεν της δίνετε επαρκή και κατάλληλα μέσα. Και θα σας αναφέρω, κύριοι συνάδελφοι, ότι στο Δήμο Τορώνης στη Χαλκιδική, ένα δήμο ο οποίος ελέγχει σχεδόν ολόκληρο το μεσαίο «πόδι», υπάρχει ένας αστυφύλακας και ένας βαθμοφόρος. Αυτή είναι όλη η φύλαξη που δίνουμε σε αυτό το δήμο και αυτά είναι τα μέσα που δίνουμε στην Αστυνομία να πατάξει την εγκληματικότητα στην περιοχή αυτή. Και αυτό είναι ένα μόνο παράδειγμα.
      Την ευθύνη, λοιπόν, την έχετε εσείς. Εμείς σας κρούουμε τον κώδωνα του κινδύνου. Σας λέμε: πορτοκαλί, θα ανάψει σε λίγο το κόκκινο φως. Πάρτε τα μέτρα σας.
      Ένα δεύτερο σημείο: ο κύριος Υπουργός μας κατηγόρησε για λαϊκισμό και μας είπε ότι ούτε λίγο ούτε πολύ δεν θέλουμε να μονιμοποιηθούν οι συνοριοφύλακες και οι ειδικοί φρουροί. Πού το άκουσε αυτό ο κύριος Υπουργός; Άκουσε την άποψή μας; Εμείς εκ των προτέρων σας λέμε «ναι» στη μονιμοποίηση αυτών των ανθρώπων, οι οποίοι θα κριθούν με αξιοκρατικά κριτήρια και οι οποίοι βεβαίως θα θελήσουν αυτό το πράγμα. Γιατί έτσι είναι το δίκαιο, γιατί έτσι τους βγάζουμε από την ομηρία στην οποία τους κρατάμε.
      Λέμε, όμως, «όχι», κύριε Υφυπουργέ, στην παντοδυναμία και ίσως και στο μονοπάτι της αυθαιρεσίας, στην οποία θα οδηγηθεί πιθανότατα ο Υπουργός –ο κάθε Υπουργός, γιατί σε λίγο θα αλλάξει ο Υπουργός αυτός, είναι βέβαιο- με το να έχει δικαίωμα να τροποποιεί τις υφιστάμενες και τις ισχύουσες διατάξεις και να καθορίζει νέα καθήκοντα των ειδικών φρουρών και των συνοριακών φυλάκων. Εκεί λέμε «όχι». Ξεκάθαρα πράγματα: αυτά είναι τα καθήκοντα των ειδικών και των συνοριακών φρουρών, αυτές είναι οι διατάξεις οι οποίες τους διέπουν.
      Κυρίες και κύριοι συνάδελφοι, πριν από λίγα χρόνια, υπό το κράτος της αυξανόμενης εγκληματικότητας, αλλά και της λαθρομετανάστευσης, η Βουλή των Ελλήνων ψήφισε δύο νόμους, τον ν.2622/1998 και τον 2734/1999, με τους οποίους θεσμοθετούσε δύο νέους θεσμούς: ο ένας ήταν των συνοριακών φυλάκων ή συνοριοφυλάκων, όπως είθισται να τους λέμε και ο άλλος ήταν ο θεσμός των ειδικών φρουρών.
      Η γνώμη μου είναι ότι οι νόμοι αυτοί ψηφίστηκαν πολύ βιαστικά, ότι οι νόμοι αυτοί δεν έλυσαν προβλήματα, αντίθετα δημιούργησαν προβλήματα.
      Η γνώμη μου είναι ότι δεν διδαχθήκαμε από τα λάθη του παρελθόντος. Το ίδιο πρόβλημα είχε αντιμετωπίσει η Πολεμική μας Αεροπορία, πολύ παλιότερα, το ίδιο είχε αντιμετωπίσει και ο Στρατός Ξηράς, όχι βεβαίως σε αυτό το μέγεθος. Έπρεπε τουλάχιστον αυτά τα δύο να μας διδάξουν. 
      Εμείς εμμένουμε και θα συμφωνήσω και με την άποψη του εκλεκτού συναδέλφου του ΠΑΣΟΚ, του κ. Σπυριούνη, ότι θα πρέπει να υπάρχει ενιαίο αστυνομικό σώμα στην Ελλάδα. Όπως ο στρατός έχει όπλα, πυροβολικό, τεθωρακισμένα, διαβιβάσεις και οτιδήποτε άλλο, το ίδιο θα πρέπει να συμβαίνει και στο χώρο της δημόσιας ασφάλειας. 
      Δεν αντέχει η χώρα αυτή τρία σώματα υπό την Ελληνική Αστυνομία. Οι τριβές ήρθαν πολύ πιο γρήγορα από ό,τι τις αναμέναμε. Και οι τριβές, κύριε Υφυπουργέ, θα μεγαλώσουν ακόμα περισσότερο μετά από λίγα χρόνια, αν δεν λάβουμε εγκαίρως μέτρα. Η άποψή μου είναι λοιπόν μία Ελληνική Αστυνομία με παρακλάδια, υπό ενιαία διοίκηση, με τον ίδιο τρόπο εισαγωγής στις σχολές, με ειδική εκπαίδευση για το κάθε κομμάτι που καλούνται να αντιμετωπίσουν. 
      Υπήρχε λύση, κύριε Υφυπουργέ. Υπήρχε η λύση της ενίσχυσης της Ελληνικής Αστυνομίας με προσωπικό. Ήταν λάθος αυτό. Υπήρχε επικάλυψη αρμοδιοτήτων, υπήρχε ασάφεια καθηκόντων με τους νόμους που ψηφίσαμε. Δεν φταίνε ούτε οι συνοριοφύλακες ούτε οι ειδικοί φρουροί ούτε η Αστυνομία. Οι νόμοι όπως ψηφίστηκαν φταίνε. Υπήρχε ο μη διαχωρισμός και ο προσδιορισμός των αρμοδιοτήτων και των καθηκόντων. 
      Αποτέλεσμα: Σας είπα, δημιουργήσαμε τριβές. Ήδη έχουμε τους αστυφύλακες να είναι εναντίον των συνοριοφυλάκων. Δεν φταίνε σε τίποτα ούτε οι μεν ούτε οι δε. Εμείς φταίμε με τους νόμους τους οποίους ψηφίζουμε και μάλιστα φταίμε γιατί δεν διδασκόμεθα από τα λάθη του παρελθόντος. 
      Παρά ταύτα, οδηγηθήκαμε εδώ που οδηγηθήκαμε. Πήραμε τους συνοριοφύλακες, πήραμε τους ειδικούς φρουρούς. Εδώ θα πρέπει να ομολογήσουμε όλοι και να δεχθούμε ότι επέδειξαν επαγγελματική επάρκεια. Τους παρακολουθώ στην Χαλκιδική, κυρίες και κύριοι συνάδελφοι. Όντως εργάζονται εντατικά. Και οι συνοριοφύλακες και οι αστυνομικοί μας. 
      Επέδειξαν λοιπόν επαγγελματική επάρκεια. Το ήθος τους, μπορώ να πω, ήταν πέρα από το αναμενόμενο, όπως και το αίσθημα ευθύνης που έχουν. Κατά γενική ομολογία –το άκουσα από πολλούς συναδέλφους- εκπληρώνουν και εκπλήρωσαν πολύ επιτυχώς μάλιστα την αποστολή τους, πέρα από τα προβλήματα τα οποία εμείς, επαναλαμβάνω, με τους νόμους που ψηφίσαμε –όπως τους ψηφίσαμε- δημιουργήσαμε. 
      Σήμερα, κύριε Υφυπουργέ, με έναν πρόχειρο πάλι νόμο ερχόμαστε να κάνουμε, τι; Να δημιουργήσουμε πάλι ασάφειες. Είπαμε, ναι στην μονιμοποίηση. Δεν αφήνουμε αυτό να το καπηλεύεστε εσείς. Πρώτοι εμείς σηκώσαμε τη σημαία και είπαμε: «Ναι, να αποκαταστήσουμε αυτούς τους ανθρώπους».
      Όμως, κύριε Υφυπουργέ, επιτρέπεται να λέμε ότι ο Υπουργός Δημόσιας Τάξης θα καθορίζει, θα τροποποιεί τις ισχύουσες διατάξεις; Πού το ακούσαμε αυτό το πράγμα; Υπάρχουν και άλλες προχειρότητες. Θα τα πούμε όμως αύριο στην συζήτηση κατ’ άρθρον. Εκεί θα σας αποδείξω ότι ο νόμος που φέρνετε και σήμερα είναι πάρα πολύ πρόχειρος, πέρα από το γενικό στοιχείο ότι μονιμοποιούμε τους συνοριοφύλακες και τους ειδικούς φρουρούς, που είναι ένα θετικό. 
      Παραπονούνται, κύριε Υφυπουργέ, οι συνοριοφύλακες. Γιατί παραπονούνται; Λένε ότι τους αγνοήσατε. Αγνοήσατε τις προτάσεις τους για τη μισθολογική τους εξέλιξη -και σας κατηγορούν για αυτό- για τη βαθμολογική τους εξέλιξη, για τη συνταξιοδότηση, για το ασφαλιστικό τους. Αλλού τους ασφαλίζετε για περίθαλψη και αλλού για σύνταξη. Από την άλλη μεριά έχουμε τους αστυνομικούς, που δίκαια και αυτοί σας κατηγορούν. 
      Έτσι τα κάνατε, κύριε Υφυπουργέ. Δεν φταίει κανείς. Κατηγορείτε και λέτε ότι εμείς «και με τον αστυφύλαξ και με το συνοριοφύλαξ». Μα, αφού τέτοιους νόμους ψηφίζετε!
      Είμαστε και με τους δύο. Δεν είναι ντροπή να το λέμε αυτό. Στηρίζουμε και τους συνοριοφύλακες και τους αστυνομικούς στα δίκαια αιτήματά τους. Κατηγορούμε όμως εσάς για την προχειρότητα με την οποία νομοθετείτε. 
      Σας ευχαριστώ, κυρία Πρόεδρε.
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Κυρία Πρόεδρε, παρακαλώ το λόγο.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θέλετε να παρέμβετε; Ορίστε, κύριε Υπουργέ, έχετε το λόγο.
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Ευχαριστώ, κυρία Πρόεδρε. 
      Νομίζω ότι, ο κύριος Υπουργός, στην τοποθέτησή του ξεκαθάρισε κάποια πράγματα και θεωρώ σκόπιμο να αναφερθώ σ’ αυτά γιατί ενδεχομένως κάποιοι συνάδελφοι εκείνη την ώρα έλειπαν από την Αίθουσα και πρέπει να τα γνωρίζουν. 
      Στην τοποθέτησή του ο κ. Νεράντζης αναφέρθηκε κυρίως σε δύο θέματα: Το ένα αφορούσε τα καθήκοντα των συνοριακών φυλάκων και των ειδικών φρουρών και το δεύτερο αφορούσε την τελεσίδικη απόφαση ως αιτία απόλυσής τους. Νομίζω ότι και τα δύο αυτά, κύριοι συνάδελφοι, τα ξεκαθάρισε ο κύριος Υπουργός. 
      Τα καθήκοντα των συνοριακών φυλάκων και ειδικών φρουρών αύριο κατά τη συζήτηση των άρθρων θα οριοθετηθούν. Και δεύτερον, έκανε δήλωση…
      ΑΘΗΝΑΙΟΣ ΦΛΩΡΙΝΗΣ: Μα, κύριε Υπουργέ, στο νομοσχέδιο…
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Κύριε συνάδελφε, νομίζω ότι στην επιτροπή ο Υπουργός, ανέφερε ότι αυτά τα θέματα θα τα δούμε. Δεν μπορούσαν να ενσωματωθούν στο νομοσχέδιο. Αυτό είναι το πρώτο. Και δεύτερον, ανέφερε νωρίτερα ο κύριος Υπουργός, ότι λόγος απόλυσης θα είναι η τελεσίδικη δικαστική απόφαση κι όχι η πρωτόδικη απόφαση. 
      Κατά συνέπεια, επειδή και ο κ. Νεράντζης κι εσείς αναφερθήκατε και στα δύο αυτά θέματα, θεώρησα σκόπιμο να σας ενημερώσω.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει η κ. Καλαντζάκου.
      ΣΟΦΙΑ ΚΑΛΑΝΤΖΑΚΟΥ: Οι κακές γλώσσες λένε πως στη Βουλή δεν υπάρχει σασπένς για το τι θα γίνει, αλλά αναρωτιέμαι μερικές φορές τι συζητάμε απόψε όταν πάρα πολλά θα διευκρινιστούν αύριο. Και νομίζω ότι αυτά που θα διευκρινιστούν αύριο έχουν πολύ μεγάλη βαρύτητα και πάνω σε πολλά από αυτά εστιάζουμε ορισμένες επιφυλάξεις.
      Μου κάνει κατάπληξη πραγματικά που μετά από συζήτηση στην επιτροπή και μετά από την πάροδο των διακοπών, –αυτή η συζήτηση έχει ξεκινήσει από το Α΄ Θερινό Τμήμα- βρισκόμαστε στη δεύτερη εβδομάδα του Β΄ Θερινού Τμήματος κι ακόμη δεν γνωρίζουμε τις λεπτομέρειες. Εμένα αυτό μου κάνει κατάπληξη σαν Βουλευτή. 
      Είμαστε όμως εδώ για να μιλήσουμε για το επαγγελματικό μέλλον χιλιάδων ανθρώπων, συνοριακών φυλάκων και ειδικών φρουρών. Η ανάγκη για την πρόσληψή τους ήταν και είναι ξεκάθαρη. Τα σύνορά μας χρειάζονται ενίσχυση γιατί είμαστε τα σύνορα της Ευρώπης και από εμάς ανοίγει ο δρόμος για την Ευρώπη, αλλά και για μια ευκαιρία στην χώρα μας. Όλοι μας ξέρουμε ότι σήμερα υπάρχει μια ένταση. Δεν μπορούμε να είμαστε με όλους και με όλα και να μην αναγνωρίσουμε ότι με τις επιλογές που έχουμε κάνει, έχουμε δημιουργήσει μια ένταση η οποία μπορεί ίσως σήμερα με κάποιους τρόπους να εκτονωθεί, αλλά πιστεύω ότι βάζουμε τα «θεμέλια» -και το λέω με πολλά εισαγωγικά αυτό- για να δημιουργηθεί περισσότερη ένταση στο μέλλον. Και αυτή η ένταση βεβαίως είναι ανάμεσα στους ειδικούς φρουρούς, τους συνοριοφύλακες και την Αστυνομία.
      Θεωρώ ότι υπάρχει πάντα λόγος όταν δεν ξεκαθαρίζεται ένα τοπίο και ο λόγος αυτός -που διαπιστώνουμε και σε πολλά άλλα θέματα στην χώρα μας- είναι διότι διευκολύνει πάντα κυβερνητικές παρεμβάσεις και πρωτοβουλίες.
      Όπως είπα και στην αρχή της παρέμβασής μου, αύριο θα μάθουμε πολλές λεπτομέρειες για τα επιμέρους ζητήματα. Θα μάθουμε για τις αρμοδιότητες, θα μάθουμε για ένα θέμα στο οποίο όλοι αναφέρθηκαν, αλλά δεν θα μάθουμε ούτε πόσους θα προσλάβετε ούτε πώς θα τους προσλάβετε. Αυτό είναι πάρα πολύ σημαντικό γιατί αυτό που λείπει σήμερα είναι να γνωρίζουμε μια συνολική στρατηγική για το πώς θα αναπτυχθούν αυτά τα δύο Σώματα, των συνοριοφυλάκων και των ειδικών φρουρών. Ποιες είναι αυτές οι ανάγκες; Διαπιστωτικά θα προχωρούμε και θα βλέπουμε κενά; Δεν έχετε δηλαδή μοιραστεί αυτού του είδους την πληροφόρηση με τη Βουλή.
      Θα ήθελα να αναφερθώ στη σημερινή πραγματικότητα. Ξέρουμε όλοι σήμερα πως η Κυβέρνηση και ίσως –για να είμαι και δίκαιη- και η ελληνική κοινωνία δεν έχει πάρει αποφάσεις για το πώς θέλει να αντιμετωπίσει πραγματικά το θέμα της διακίνησης των αλλοδαπών, της διαμονής τους και της εργασίας τους στην χώρα μας.
      Δεν σας κρύβω ότι στις περιοδείες που έκανα αυτό το καλοκαίρι στη Μεσσηνία βρέθηκα σε πάρα πολλά χωριά, όπου οι μισοί ήταν αλλοδαποί και οι άλλοι μισοί Έλληνες πολίτες. Πραγματικά ήταν πολύ ενδιαφέρον. Ήμασταν σε ένα καφενείο σαν χωρισμένοι σε δυο πλευρές –από τη μια οι αλλοδαποί και από την άλλη οι Έλληνες- και ρωτούσαν και οι δυο τι θα γίνει με το δικό τους μέλλον. Διότι είναι γνωστό πως επειδή στο βάθος δεν έχουμε αποφασίσει σαν κράτος, σαν πολιτεία –και το πιστεύω αυτό- πόσους ακριβώς ανθρώπους θέλουμε να έχουμε εδώ, πώς θα χειριστούμε το θέμα, συνεχίζει να επικρατεί μια κατάσταση, η οποία δημιουργεί ανασφάλεια και στους μεν και στους δε.
      Η μεταναστευτική πολιτική είναι το μεγάλο ευρωπαϊκό θέμα. Δεν είναι ένα θέμα μόνο ελληνικό. Και γι’ αυτό πιστεύω –και ήδη δόθηκε πολύ μεγάλη έμφαση σε αυτό το θέμα στην Ελληνική Προεδρία- ότι είναι ένα πάρα, πάρα πολύ σημαντικό θέμα και πρέπει να το αναδείξουμε. Σαν πολιτεία πρέπει να επιδιώξουμε τη συνεργασία με όλα τα ευρωπαϊκά κράτη, γιατί η φύλαξη των συνόρων είναι ευρωπαϊκή υπόθεση και όχι μόνο ελληνική.
      Θα ήθελα όμως, μια που θα έχουμε την ευκαιρία να μιλήσουμε αύριο εδώ για τις λεπτομέρειες και το πώς θα εξελιχθεί το σύστημα επιλογής και των καθηκόντων και κανείς δεν διαφωνεί με τη μονιμοποίηση και με τη λύση του εργασιακού θέματος αυτών των δύο κατηγοριών, να αναφερθώ λίγο σε πράγματα που συμβαίνουν στη σημερινή πραγματικότητα. 
      Θα ήθελα, λοιπόν, να σας θέσω ένα ερώτημα για τους ειδικούς φρουρούς και για την παρουσία τους, για παράδειγμα, στο μετρό. Όπως ξέρετε, με βάση το νόμο οι ειδικοί φρουροί φυλούν διάφορους ευπαθείς στόχους. Το μετρό είναι ένας στόχος πολύ ευπαθής, εάν σκεφτούμε ότι εξήντα χιλιάδες άνθρωποι μετακινούνται κάθε μέρα με αυτό το μέσο. 
      Θα ήθελα να σας πω ότι σύμφωνα με τις πληροφορίες που έχουμε μέχρι σήμερα –επειδή νομίζω ότι έχει ολιγωρήσει πάρα πολύ η πολιτεία ως προς το θέμα της εκπαίδευσης και της δημιουργίας των κατάλληλων συνθηκών συνεργασίας και ως προς το ξεκαθάρισμα αρμοδιοτήτων ανάμεσα στους ειδικούς φρουρούς και στους υπαλλήλους του μετρό- υπάρχουν καταστάσεις και εντάσεις που κατά καιρούς δημιουργούνται, οι οποίες πιστεύω ότι σε μια περίοδο κρίσης –διότι, επαναλαμβάνω, αυτός είναι ένας πολύ ευπαθής στόχος με εξήντα χιλιάδες ανθρώπους καθημερινώς να ταξιδεύουν- σε μια περίπτωση εκτάκτου ανάγκης χωρίς να είναι ξεκαθαρισμένες οι αρμοδιότητες για το ποιος αναφέρεται σε ποιον και από ποιον θα πάρουν εντολή τίθεται σε κίνδυνο η ασφάλεια του μετρό.
      Επίσης θα ήθελα να πω ότι από τη σύμβαση που πρόκειται να υπογραφεί –εάν δεν έχει ήδη υπογραφεί- βλέπω ότι το μετρό πρέπει να αναλάβει –και αυτό θα ήθελα να μου το διευκρινίσετε- τις δαπάνες της πρόσληψης, της εκπαίδευσης, της ασφάλισης και κάθε άλλη δαπάνη που προκύπτει σχετικά με την εκτέλεση του έργου που θα βαρύνουν την «ΑΤΤΙΚΟ ΜΕΤΡΟ». Η ερώτησή μου, λοιπόν, είναι η εξής: Δεν είναι λίγο παράξενο αυτό; Δηλαδή, άλλος προσλαμβάνει, άλλος επιλέγει, άλλος κρίνει, άλλος πληρώνει;
      Σήμερα, όπως είπα, θα συμφωνήσουμε ότι πρέπει να απαλλάξουμε αυτούς τους χιλιάδες ανθρώπους, για τους οποίους αναφερόμαστε εδώ από την αρχή της συνεδρίασης, από αυτή την «ομηρία» και την επαγγελματική αβεβαιότητα. 
      Πιστεύω, όμως, ότι το πρόβλημα είναι η έλλειψη στρατηγικής. Εάν δεν ξέρουμε τι οραματίζεστε και για το άμεσο μέλλον και για το πώς θα αναπτυχθούν αυτά τα Σώματα και πώς τελικώς σε βάθος χρόνου θα λειτουργήσουν, έτσι ώστε να μειωθούν οι εντάσεις, πιστεύω ότι τελικώς οι στόχοι σας διέπονται από καθαρά προεκλογική φιλοσοφία.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Κιλτίδης.
      ΚΩΝΣΤΑΝΤΙΝΟΣ ΚΙΛΤΙΔΗΣ:  Ειλικρινώς θα είχα τη διάθεση να παραιτηθώ –γιατί ακούστηκαν πολλά- αλλά, κυρία Πρόεδρε και κύριε Υπουργέ, επειδή η συζήτηση εν εξελίξει παρεκτρέπεται από την αρχή που πρέπει να συζητούμε, χωρίς να θέλω να επαίρομαι, θα προσπαθήσω να βάλω τα πράγματα επί της αρχής.
      Η παράταξή μας -και ιδιαίτερα εγώ προσωπικά- είχε πάντοτε στο σύστημα αρχών και αξιών της την έννομο τάξη σαν κυρίαρχο ιδεολογικό στοιχείο. Επομένως με το να μέμφεται σήμερα κάποιος τη δική μας την παράταξη ότι «πυροβολεί» την Αστυνομία ή οποιοδήποτε όργανο που έχει να κάνει με την απονομή και τη διασφάλιση της εννόμου τάξεως, νομίζω ότι κάνει ένα νοητικό άλμα. 
      Έτσι, χωρίς να κατηγορώ τους «αντιπάλους» εντός αυτής της Αιθούσης, αλλά και στο γενικότερο πολιτικό στίβο, ότι υπολείπονται σε πατριωτισμό, αν το θέλετε, περί της εννόμου τάξεως, θέλω να πω ότι δικαιούμεθα να ομιλούμε, εφόσον ιστορικά, φιλοσοφικά και διαχρονικά εμείς προτάξαμε την έννομο τάξη στο σύστημα αρχών και αξιών μας.
      Έτσι, κύριε Υπουργέ, θα πρέπει να σας θυμίσει κάποιος ότι στην πολιτική υπάρχει η σχετικότητα, υπάρχει και το αίτιο. Ακούστηκε σήμερα το εξής: Γιατί κατηγορείτε την Κυβέρνηση, τι θέλετε δηλαδή να μη μονιμοποιήσει τους συνοριοφύλακες και τους ειδικούς φρουρούς; Μα, αλίμονο! Ποιος δημιούργησε το πρόβλημα; Μήπως το δημιούργησε καμία άλλη πτέρυγα σ’ αυτήν την Αίθουσα; Ποιος νομοθέτησε κατά τον τρόπο που το έκανε, πυροβολώντας πρώτα και ύστερα σκοπεύοντας; 
      Όταν σ’ αυτήν την Αίθουσα η Κυβέρνηση δεν άκουγε τις εκκλήσεις μας ότι άναρχα και άτακτα νομοθετεί, φταίει σήμερα η Αξιωματική Αντιπολίτευση που τότε εποικοδομητικά έλεγε «πού τα πάτε αυτά τα παιδιά ανοχύρωτα και χωρίς κατοχύρωση για το μέλλον τους»; Εσείς δεν είχατε προδιαγράψει τον πυρήνα, το περιεχόμενο αυτού του Σώματος, το οποίο θέλατε να κάνετε.
      Επίσης, μία μικρή ιστορική αναδρομή δεν βλάπτει, κύριε Υπουργέ. Πότε προήλθε η ανάγκη για να δημιουργηθεί το Σώμα των συνοριοφυλάκων κατ’ εξοχήν και δευτερευόντως των ειδικών φρουρών; Όταν πράγματι το κύμα των λαθρομεταναστών ήταν αυτό που ήταν και άρχισε από το 1990-1991, δεν μπορούμε να λέμε ότι το ανακαλύψαμε το 1997 και το 1998, γιατί τότε δεν είμαστε πολιτικοί, αλλά είμαστε κάτι άλλο, τρέχουμε πίσω από το κάρο και πίσω από τα γεγονότα. Ο καθένας μας κρίνεται μέσα σ’ αυτήν την Αίθουσα και στην κοινωνία. Χρειάζονταν οκτώ χρόνια, για να αντιληφθεί κανένας ότι θα δημιουργηθεί αυτό το μείζον θέμα; Υπήρχε μπροστά μας η Κυβέρνηση που κυβερνούσε αυτόν τον τόπο και δεν το έβλεπε. 
      Μάλιστα, με τις καινούργιες δομές του στρατεύματος, ξέρουμε όλοι πολύ καλά ότι έφυγαν οι εμπροσθοφυλακές του στρατεύματος από τη φύλαξη των συνόρων. Η δε λέξη που πρέπει να σηματοδοτεί την έννοια και το περιεχόμενο, αν θέλετε, αυτού που θέλει να προσδιορίσει, λέει «συνοριοφύλακες». Τα σύνορα αμέσως σηματοδοτούν στρατό, ο φύλακας σηματοδοτεί την Αστυνομία. Ε, λοιπόν, από τότε ελέχθη σ’ εσάς ότι αυτό το Σώμα πρέπει να έχει ιδιαίτερα γνωρίσματα, αλλά δυστυχώς, δεν ακουστήκαμε. Νομοθετήσατε άναρχα εν ονόματι δήθεν του επείγοντος, όπως πάντοτε έτσι συμβαίνει σ’ αυτόν τον τόπο, γιατί δεν υπάρχουν πολιτικοί που να προνοούν. Δεν υπάρχουν πολιτικοί που πρώτα να θέτουν τα θεμέλια και κατόπιν να θέτουν τους τοίχους και τη σκεπή. Εδώ εσείς βάλατε τους τοίχους και τη σκεπή, ρίξατε αυτά τα παιδιά στα σύνορα και έρχεστε τώρα να βάλετε τη θεμελιώδη αρχή που πρέπει να διέπει τον προορισμό ενός Σώματος, όταν για πρώτη φορά προπάντων συστήνεται στην πατρίδα μας.
      Όσον αφορά τη σχετικότητα, θα ήθελα να θυμίσω και στον συντοπίτη μου, κύριο Υπουργό, ότι είναι σχετικό το να επαίρεται κανείς ότι σε δέκα χρόνια διπλασίασε κάποιους μισθούς. Θέλω να σας πω ότι οι μισθοί των στελεχών της Ελληνικής Αστυνομίας έφθασαν στο ύψιστο σημείο μέσα σε μία ημέρα. Το λέω έτσι τυχαία, γιατί ιστορικά έτσι συνέβη. Τότε ήταν Υπουργός Δημόσιας Τάξης ο κύριος Κεφαλογιάννης. Τι πρέπει να γίνει δηλαδή τώρα; Πρέπει ολόκληρη η Νέα Δημοκρατία και ο σεβαστός κ. Κεφαλογιάννης να επαίρονται ότι την Ελληνική Αστυνομία την κουβάλησε στην πλάτη του αυτός και η παράταξή μου, γιατί το 1990, μέσα σε μία νύχτα, είδαν οι αστυνομικοί άσπρη μέρα, ενώ μέχρι εκείνη τη στιγμή ζούσαν πολύ άσχημα όσον αφορά το βιοτικό τους επίπεδο;
      Πρέπει, λοιπόν, να σεβαστούμε τους νόμους της σχετικότητας και του αιτίου. Ποιος δημιούργησε το πρόβλημα; Ποιος διέλυσε την αγροφυλακή, κύριε Υπουργέ; Μήπως τη διέλυσε η Νέα Δημοκρατία ή κανένα άλλο κόμμα της Αντιπολιτεύσεως; Ποιος άφησε αυτό το κενό να υπάρχει επί σειρά ετών στην ύπαιθρο, να μην υπάρχει απονομή της δικαιοσύνης, να έχουν άγνοια αυτή τη στιγμή και μέχρι σήμερα που ομιλούμε οι αστυνομικοί -διότι δεν είναι και το καθήκον τους, δεν είναι οι αρμοδιότητές τους- γύρω από τα θέματα της υπαίθρου και της απονομής του δικαίου, όσον αφορά την ύπαιθρο και τις παραγωγικές της διαδικασίες;
      Όλα αυτά είναι γνωστά, για όσους τουλάχιστον θέλουν να τιμήσουν την έννοια της πολιτικής και του πολιτικού. Μπορείτε, λοιπόν, να έρθετε από τη δική σας θεώρηση -αν αυτή λέγεται σοσιαλιστική και ακόμη τη θυμάστε- και να μας φέρετε κάτι συγκεκριμένο για να το συζητήσουμε από τη δική μας τη σκοπιά, να πούμε τη δική μας φιλελεύθερη πρόταση και τότε να συζητήσουμε περί πολιτικής, αφού σεβαστούμε βεβαίως αυτές τις δύο έννοιες, όπως και του αιτίου, ποιος δηλαδή δημιούργησε το πρόβλημα. Εσείς το δημιουργήσατε. 
      Εμείς έχουμε κάνει επανειλημμένες προσωπικές παρεμβάσεις και γραπτώς και προφορικώς, όσο μας δινόταν η δυνατότητα να παρέμβουμε, για το ότι γι’ αυτά τα παιδιά, τους συνοριοφύλακες και τους ειδικούς φρουρούς, πρέπει να λυθεί το εργασιακό τους πρόβλημα. Τι είναι πιο αυτονόητο απ’ αυτό; 
      Έρχεστε σήμερα και λέτε ότι η Νέα Δημοκρατία πρέπει να ξεκαθαρίσει αν πιστεύει ότι πρέπει να μονιμοποιηθούν ή τέλος πάντων να λυθεί το πρόβλημά τους ή αν δεν το πιστεύει αυτό το πράγμα. Αυτό είναι ξεκάθαρο. Μιλάμε για αυτονόητα πράγματα νηπίου της πολιτικής. Εσείς δημιουργήσατε το πρόβλημα. Αύριο, μεθαύριο, αν υπάρχει κάποιος άνεργος και βρεθεί εργασία, εμείς θα πούμε «όχι, μην του δίνετε εργασία», επειδή είμαστε Αξιωματική Αντιπολίτευση; Θα αρνηθώ εγώ αυτό που έκανε ο κ. Παπαθεμελής, που πράγματι ήταν κομβικός σταθμός όσον αφορά την Αστυνομία; Είναι δυνατόν να υπάρχει τέτοια παράκρουση στην Αξιωματική Αντιπολίτευση;
      Βεβαίως χειροκροτούμε και επαινούμε την πρωτοβουλία του κ. Παπαθεμελή, η οποία ήταν ένας κομβικός σταθμός. Βεβαίως για το νόμο του ΑΣΕΠ, τον 2190, λέμε ότι είχε θετικά στοιχεία, αλλά ζητάμε να γίνει καλύτερος. Από το καλό υπάρχει το καλύτερο και από το κακό υπάρχει το χειρότερο. Είναι δυνατόν δηλαδή να ακυρώνει η Κυβέρνηση την Αντιπολίτευση κατά τέτοιο πεσιμιστικό τρόπο και να ζητάει κατόπιν από την Αντιπολίτευση  -που ο θεσμικός ρόλος της είναι να ελέγχει πάνω απ’ όλα την Κυβέρνηση και να συνεισφέρει-  να ακυρώνεται,  με λέξεις οι οποίες δεν ταιριάζουν στην Αίθουσα, ότι μας έπιασε κάποιος οίστρος να γίνουμε εξυπνάκηδες ή να λέμε οτιδήποτε άλλο; Στο κάτω-κάτω ο καθένας αναλαμβάνει την ευθύνη των λόγων του.
      Έτσι λοιπόν πιστεύω ότι σήμερα εκείνο που δημιουργείται, είναι ότι διαταράσσεται το δίκαιο, κύριε Υπουργέ. Αυτό είναι το χειρότερο, που μπορεί να συμβεί και θα σας επισημάνω που ευρίσκεται η διαταραχή του δικαίου. Η αριστοτελική αντίληψη ότι η αρετή των αρετών είναι το δίκαιο, δεν πρέπει επ’ ουδενί λόγω να διαταράσσεται, διότι άλλες προϋποθέσεις έχει η Αστυνομία, άλλες οι συνοριοφύλακες και οι ειδικοί φρουροί. Είναι δυνατόν εμείς στην πολιτική να ανατρέψουμε τέτοιες θεμελιώδεις διαφοροποιήσεις; 
      Ανακολουθία έχετε εσείς ως Κυβέρνηση, εφόσον εσείς διαλύσατε την αγροφυλακή, εσείς αναλάβατε την ευθύνη να μη φυλάει ο στρατός τα σύνορα της πατρίδας και επομένως εσείς οφείλετε να καλύψετε το κενό με ένα Σώμα, το οποίο να υπηρετεί αυτούς τους σκοπούς, για  τους οποίους εσείς στρεβλά έρχεστε να νομοθετήσετε. 
      Πιστεύω ακράδαντα ότι έστω και τώρα, πριν να είναι αργά, πρέπει να ξεκαθαρίσετε αν πιστεύετε αυτό που πιστεύει η Νέα Δημοκρατία. Η Νέα Δημοκρατία σας το έχει πει ανεπιφύλακτα και στην επιτροπή, αλλά και απ’ ό,τι είμαι σε θέση να γνωρίζω και απ’ ό,τι έχω ακούσει, πιστεύουμε στο αυτοτελές των σωμάτων των συνοριοφυλάκων και των ειδικών φρουρών. 
      Επειδή δυστυχώς πολύ εύκολα πάτε στο ανάθεμα το παρελθόν, θα σας θυμίσω ότι όταν η παράταξή  μου έκανε την αγροφυλακή, την έκανε αυτόνομη, αυτοτελή μονάδα. Δεν την υπήγαγε κάτω από τον Αρχηγό της Αστυνομίας. Αν εσείς πιστεύετε ότι κάτι τέτοιο μπορεί να υπηρετήσει αυτοτελώς, μη διαστρέφετε την πορεία της Αστυνομίας, γιατί φέρνετε την αντιπαλότητα εξ αντικειμένου από το διαφορετικό δίκαιο, σχετικά με το να εισαχθεί στην Αστυνομία, με το ποιο έργο έχει να αποδώσει ο αστυνομικός και από το διαφορετικό δίκαιο του συνοριοφύλακα και του ειδικού φρουρού. Η αντιπαλότητα θα είναι εξ αντικειμένου υπαρκτή. 
      Αν θέλετε όμως να προχωρήσετε πάλι σε έναν ενιαίο κλάδο, τότε οφείλετε να βάλετε μια ταφόπλακα, να πείτε «ο γέγονε, γέγονε» -όπως στην Αστυνομία, που κάποτε δεν ήταν όλοι με το νέο θεσμό του κ. Παπαθεμελή, γιατί υπήρξαν και συνάδελφοι αστυνομικοί, που ήταν με άλλα κριτήρια μέσα στην Αστυνομία- και μπορεί επιτέλους κάποτε ο εκσυγχρονισμός να πάρει τη διάσταση που πρέπει για να ωφελήσει τον τόπο και την πατρίδα. 
      Ευχαριστώ. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο συνάδελφος κ. Σπύρου έχει το λόγο.
      ΣΠΥΡΙΔΩΝ ΣΠΥΡΟΥ: Κυρία Πρόεδρε, κύριοι συνάδελφοι, θέλω και εγώ να αναφερθώ, όπως και άλλοι συνάδελφοι, σχετικά με τα προβλήματα που προέκυψαν στο λαό της Λευκάδας, μετά από τα γεγονότα με τον πρόσφατο σεισμό. Συνόδευσα τον κύριο Πρόεδρο της Νέας Δημοκρατίας σε αυτή την περιοδεία χθες, προκειμένου να εκτιμήσει και να έχει άμεση γνώση των προβλημάτων, τα οποία υπάρχουν εκεί. Προηγήθηκε κλιμάκιο Βουλευτών της Νέας Δημοκρατίας. Γνωρίζετε ότι ο Πρόεδρός μας, ο κ. Καραμανλής, δεν κάνει κινήσεις εντυπωσιασμού. Κάνει κινήσεις ουσίας, γι’ αυτό επισκέφθηκε τη Λευκάδα –και δεν είναι η πρώτη φορά- για να εκτιμηθεί και να αποτυπωθεί το τεράστιο πρόβλημα που έχει ο λαός της Λευκάδας, ο οποίος επέδειξε πραγματικά μια πρωτοφανή ψυχραιμία στο τεράστιο αυτό ζήτημα.
      Θα πρέπει όμως όλοι –και γι’ αυτό το συζητώ στην Αίθουσα αυτή- μετά από την απόσυρση του γεγονότος αυτού από τα φώτα της δημοσιότητας, να ενσκήψουμε στα προβλήματα της κοινωνίας της Λευκάδας, όταν στην αιχμή της τουριστικής περιόδου υπέστη τέτοια καταστροφή, οικονομική από την αποχώρηση των τουριστών, αλλά και από τα τεράστια προβλήματα που εμφανίστηκαν. 
      Ακόμη θα ήθελα να επισημάνω το γεγονός που παρουσίασαν οι φορείς του νομού, ότι τα κτήρια και οι υποδομές που έχει κατασκευάσει το δημόσιο, όπως είναι η πρόσφατα εγκαινιασθείσα μαρίνα, το οδικό δίκτυο, το λιμάνι, το δικαστικό μέγαρο, η νομαρχία, οι εργατικές κατοικίες, υπέστησαν τη μεγαλύτερη ζημιά, συγκριτικά με τις ιδιωτικές κατοικίες. Αυτό φέρνει στην επιφάνεια τον τρόπο με τον οποίο γίνονται τα δημόσια έργα, εικόνα την οποία γνωρίζουμε από το παρελθόν, αλλά και πρόσφατα από μεγάλες θεομηνίες. Είδαμε πως καταστρέφονται έργα που πρόσφατα δόθηκαν στην κοινή χρήση. 
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Ποια; Πείτε μας ένα.
      ΣΠΥΡΙΔΩΝ ΣΠΥΡΟΥ: Το οδικό δίκτυο προς την Καλαμάτα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, όχι διάλογος, κύριε Υπουργέ.
      ΣΠΥΡΙΔΩΝ ΣΠΥΡΟΥ: Μετά από μια θεομηνία αυτά που πλήττονται περισσότερο είναι το οδικό δίκτυο, είναι οι γέφυρες…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Σπύρου, ελάτε στο νομοσχέδιο τώρα. Η εισαγωγή τελείωσε.
      ΣΠΥΡΙΔΩΝ ΣΠΥΡΟΥ: Έρχομαι στο νομοσχέδιο, κυρία Πρόεδρε, αλλά είναι αξιοσημείωτο το πόσο μειωμένη είναι η εμπιστοσύνη στα έργα τα οποία γίνονται, κατασκευές οι οποίες παραδίδονται μετά από κάποιο διαγωνισμό. Ενδεχομένως οι υψηλές εκπτώσεις, οι κακές κατασκευές οδηγούν σε καταστροφή μεγαλύτερη από ό,τι βλέπει κανείς σε άλλα σημαντικά έργα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Σπύρου, στο νομοσχέδιο σας παρακαλώ.
      ΣΠΥΡΙΔΩΝ ΣΠΥΡΟΥ: Έρχομαι στο νομοσχέδιο, κυρία Πρόεδρε.
      Είναι εντυπωσιακό, κύριε Υπουργέ, πως σε ένα νομοσχέδιο στο οποίο όλες οι πτέρυγες της Βουλής θέλουν να συμφωνήσουν -και συμφωνούν σε αυτή την παρέμβασή σας για την επίλυση των εργασιακών προβλημάτων των συνοριοφυλάκων και των ειδικών φρουρών- αναδεικνύονται αυτά τα θέματα. Αυτό τι δείχνει; Δείχνει την αγανάκτηση και την αντίδραση -την οποία μεταφέρουμε στην Αίθουσα αυτή- των πολιτών για την όλη συμπεριφορά και τη λειτουργία της Κυβέρνησης σε όλους τους τομείς. 
      Επιβεβαιώνεται ειλικρινά για άλλη μια φορά ότι είστε μια Κυβέρνηση υπό αναχώρηση και δεν σας αφήνουν τα μεγάλα συμφέροντα να φύγετε. Γιατί δεν εξηγείται, πώς θέματα τα οποία έπρεπε, μετά από σοβαρή μελέτη, μέσα από τη νομοθετική διαδικασία, να έρχονται εδώ ολοκληρωμένα, έρχονται υπό το επικάλυμμα ενός νομοσχεδίου, προκειμένου να λύσετε άλλα θέματα που έχουν σχέση ακόμα και με τη μακρά προεκλογική περίοδο την οποία διανύουμε, προκειμένου να έχετε σε ομηρία αυτούς τους ανθρώπους που το εργασιακό τους πρόβλημα είναι σοβαρό. Και δεν λύνετε ουσιαστικά προβλήματα για τον τρόπο λειτουργίας τους των συνοριοφυλάκων και των ειδικών φρουρών, για τις αρμοδιότητές τους, όταν σήμερα προσπαθείτε να φτιαχτεί ένα άλλο Σώμα μέσα στην ΕΛ.ΑΣ. 
      Εμείς δεν είμαστε, όπως αναφέρθηκε από τον κύριο Υπουργό, πότε με τον αστυφύλακα, πότε με το χωροφύλακα. Είμαστε και με τους δύο, γιατί είναι δύο Σώματα με τα ίδια προβλήματα. Εσείς δημιουργήσατε αυτή τη διένεξη και τα τεράστια προβλήματα που έχουν μεταξύ τους. Δεν τα δημιουργήσαμε εμείς. Και αν κάνουμε διάλογο και συζήτηση είναι γιατί προσπαθούμε να εντοπίσουμε τα αίτια αυτών των προβλημάτων, πώς μπορούν αυτά να ξεπεραστούν και πώς μπορούν να λειτουργήσουν. Γιατί για μας όλα τα άτομα της Ελληνικής Αστυνομίας, αλλά και οι συνοριοφύλακες και οι ειδικοί φρουροί και όσοι βρίσκονται στον ευρύτερο δημόσιο τομέα είναι Έλληνες πολίτες που περιμένουν από την πολιτεία. Και η πολιτεία δεν είναι μόνο η εκάστοτε κυβέρνηση. Είναι το ίδιο το Κοινοβούλιο, το οποίο εκπροσωπεί τον ελληνικό λαό. Προσπαθούμε λοιπόν μέσα από νομοθετικές διαδικασίες να λύσουμε τα τεράστια προβλήματα τα οποία υπάρχουν.
      Και γνωρίζετε ότι έχουν προβλήματα και μισθολογικά και αρμοδιοτήτων. Και η μία πλευρά βέβαια είναι οι ίδιοι οι πολίτες. Τι λένε σήμερα οι πολίτες; Είναι ικανοποιημένοι; Έχουν το αίσθημα ασφάλειας που τους παρέχει η Ελληνική Αστυνομία; Δεν γνωρίζετε ότι πρόσφατα, στις 24 του Ιουλίου, οι ίδιοι οι αστυνομικοί έκαναν τη μεγάλη διαδήλωση την ημέρα της Δημοκρατίας στην Αθήνα;
      Γνωρίζετε επίσης ότι η κάθε διαδήλωση, οποιαδήποτε διαδήλωση γίνεται στην Αθήνα, αντιμετωπίζει μπροστά της μία σκληρότητα, μία βαρβαρότητα, μία εικόνα σκληρής και έντονης καταστολής από τις δυνάμεις της ασφάλειας της χώρας με πρωτόγνωρες εντολές από το Υπουργείο σας και διαμαρτύρονται ότι τέτοια επίθεση δεν την έχουν γνωρίσει ποτέ. Ακόμα και οι ανάπηροι εδώ μπροστά στη Βουλή αντιμετώπισαν τη σκληρότητα των ΜΑΤ, προκειμένου να καταθέσουν τα προβλήματα και τα αιτήματά τους προς την Κυβέρνηση.
      Αυτή είναι μία εικόνα διάχυτη όταν η ίδια η Αστυνομία δεν μπορεί να προστατεύσει τους πολίτες, όταν δεν βλέπεις πολλές φορές τροχονόμο στους δρόμους έχει την αξία του και όταν ακόμη για εισπρακτικούς λόγους ελέγχουν την κυκλοφορία και δεν λύνονται προβλήματα που αντιμετωπίζει η ελληνική κοινωνία.
      Έρχεται λοιπόν το νομοσχέδιο, κυρία Πρόεδρε, σήμερα μέσα σε ένα θολό τοπίο, μέσα στην προεκλογική αυτή διαδικασία να ικανοποιήσει και να λύσει ένα πρόβλημα. Το ασφαλιστικό, όπως τονίστηκε, που είναι εξίσου σοβαρό πρόβλημα μένει για το μέλλον. Και χρειάστηκε, ο κύριος Υπουργός, να πει ότι αύριο θα φέρει λεπτομέρειες σε θέματα που αφορούν τη δράση και την αρμοδιότητα των οργάνων αυτών μετά από την παρέμβαση, κρίνοντας τη διάταξη αυτή του άρθρου 1 αντισυνταγματική που μπορεί να μην ψηφίστηκε με τη διαδικασία που ακολουθείται, αλλά διαφαίνεται και υποκρύπτεται πράγματι αντισυνταγματική πρόθεση. Γι’ αυτό πολύ σωστά, έστω την τελευταία στιγμή, οφείλει η Κυβέρνηση να φέρει και να αντιμετωπίσει θέματα που αν τα είχε μελετήσει πολύ καλύτερα, να τα είχε αντιμετωπίσει.
      Υπερηφανεύεστε ότι έχετε δώσει μεγάλες παροχές στους αστυνομικούς, πως ό,τι δεν πήραν στα εκατό χρόνια τα πήραν τώρα τελευταία επί των κυβερνήσεών σας. Γνωρίζετε όμως πάρα πολύ καλά ότι οι αστυνομικοί περνούν μια περίοδο φτώχειας. Αδυνατούν να αντιμετωπίσουν τα προβλήματά τους, όπως συμβαίνει σε κάθε ελληνική οικογένεια. Γνωρίζετε ακόμη ότι το εισόδημα που έχει η κάθε αστυνομική οικογένεια και ο κάθε υπάλληλος γενικότερα μέσα στη γενικότερη ακρίβεια και στις δυσκολίες που υπάρχουν δεν επαρκεί να αντιμετωπίσει προβλήματα, όταν μάλιστα έχουν ένα και δύο παιδιά που πολλές φορές είναι και άνεργα. Ή για να τους δώσουν τα εφόδια που χρειάζονται στον τομέα της παιδείας ή ακόμα και την προστασία στον τομέα της υγείας χρειάζεται να βάζουν το χέρι βαθιά στην τσέπη.
      Επομένως, μην υπερηφανεύεστε. Εγώ χαίρομαι που επισκεφθήκατε πρόσφατα το νομό μας στην Κέρκυρα. Γνωρίζετε ότι έχετε τη συμπάθειά μας. Πριν ένα χρόνο όμως επισκέφθηκε και ο κ. Χρυσοχοίδης το νομό και ετέθησαν τα ίδια προβλήματα που τέθηκαν και σε σας, προβλήματα τα οποία δεν έλυσε. Αυτά αφορούν είτε το αστυνομικό μέγαρο, το οποίο χρόνια τώρα υποσχέθηκαν να κατασκευαστεί στην Κέρκυρα –είναι σε κάποια πορεία, ελπίζουμε να προχωρήσει- είτε προβλήματα που έχουν σχέση με τα αστυνομικά τμήματα, των οποίων η δύναμη είναι πάρα πολύ περιορισμένη. Και στην Κέρκυρα με τους δεκατέσσερις χιλιάδες Αλβανούς που υπάρχουν, αλλά και το διπλασιασμό του πληθυσμού από τον τουρισμό, η παρουσία της Αστυνομίας είναι ανεπαρκής. Πιστεύω ότι ετέθησαν και από τους δημάρχους, τη νομαρχία, αλλά και τους υπόλοιπους φορείς θέματα που οφείλουν να αντιμετωπιστούν, όπως και προβλήματα που έχουν σχέση με τον εξοπλισμό της Αστυνομίας.
      Αυτά που ακούσατε δεν είναι πρωτόγνωρα για την Κέρκυρα. Είναι θέματα, τα οποία έχουν τεθεί και στους προηγούμενους επικεφαλής των υπουργείων που δεν τα έχετε αντιμετωπίσει. Είναι προβλήματα που έχει η ελληνική κοινωνία, έχει η Ελληνική Αστυνομία. Και έστω κι αν συμφωνούμε με το νομοσχέδιο αυτό, όπως τονίστηκε και διευκρινίστηκε από τον εισηγητή μας, υπάρχουν πάρα πολλά θέματα ανοιχτά, πολλές εκκρεμότητες, τις οποίες οφείλετε να αντιμετωπίσετε. Και ευελπιστούμε αύριο στα άρθρα, ο κύριος Υπουργός, κάνοντας στροφή εκατόν ογδόντα μοιρών από τις αρμοδιότητες που εν λευκώ ήθελε να πάρει από τη Βουλή, να μπορέσει να τις οριοθετήσει, ώστε πράγματι να μπορέσει να λύσει τα θέματα αυτά των συνοριοφυλάκων. 
      Θα πρέπει να ληφθεί σοβαρά υπόψη και η άποψη των υπολοίπων συναδέλφων, ακόμα και του κόμματός σας, που αναφέρουν ότι αυτά τα θέματα πρέπει να αντιμετωπιστούν σοβαρά και να λυθούν. Δεν μπορεί να φτιαχτεί άλλο ένα Σώμα μέσα στην Ελληνική Αστυνομία που θα φέρνει συνεχώς σε διένεξη τα Σώματα αυτά και θα δημιουργήσει τεράστια προβλήματα στο μέλλον.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, για την ανάγκη εναλλαγής του Προεδρείου παρακαλώ να συμφωνήσετε να δοθεί ο λόγος στον Αντιπρόεδρο κ. Σγουρίδη.
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Σγουρίδη, έχετε το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Σας ευχαριστώ.
      Κύριοι συνάδελφοι, επ’ ευκαιρία της συζήτησης αυτού του νομοσχεδίου ακούσθηκαν πολλά και διάφορα σ’ αυτήν την Αίθουσα και διαπίστωσα ότι σε μερικές περιπτώσεις υπήρξε και μια κακοπιστία. Οφείλω λοιπόν να κάνω δύο διευκρινίσεις και να υπενθυμίσω κάποιες αρχές.
      Η πολιτεία συγκροτείται όταν υπάρχουν κανόνες γενικώς παραδεκτοί ή κατά πλειοψηφία παραδεκτοί. Η πολιτεία όταν είναι υποχρεωμένη να αντιμετωπίσει έκτακτα προβλήματα και κινδύνους δεν θα πρέπει να είναι δογματική, αλλά θα πρέπει να έχει μια ελαστικότητα, να βρίσκει τρόπους να ξεπερνά και να επιλύει τα προβλήματα αυτά. 
      Θα μου πείτε, κύριοι συνάδελφοι, γιατί τα λέω όλα αυτά αφού σήμερα συζητάμε το νομοσχέδιο για τη μονιμοποίηση των ειδικών φρουρών και των συνοριοφυλάκων. Πιστεύω ότι δεν είναι άσχετα αυτά που υπενθύμισα και θα εξηγήσω το γιατί.
      Πριν μερικά χρόνια η πολιτεία βρέθηκε μπροστά σε δύο προβλήματα και σε κινδύνους οι οποίοι δεν ήταν προβλέψιμοι. Πρώτον, υπήρξε μια αθρόα εισροή οικονομικών μεταναστών –λαθρομεταναστών για να το θέσω στην κυριολεξία το θέμα- και αυτό λόγω της γεωπολιτικής ανακατάταξης που υπήρξε στη γύρω μας περιοχή, την κατάρρευση του υπαρκτού σοσιαλισμού και τις μάζες των εξαθλιωμένων που αναγκαστικά έψαχναν να βρουν καλύτερη μοίρα, μπαίνοντας λαθραία από τα σύνορά μας.
      Το δεύτερο πρόβλημα που είχε παρουσιαστεί ήταν η μη επάρκεια των αστυνομικών δυνάμεων να φυλάξουν τους στόχους υψηλού κινδύνου. Και δεν χρειάζεται να επιχειρηματολογήσω σ’ αυτό λέγοντάς σας ότι η μη επάρκεια των αστυνομικών δυνάμεων δεν οφείλεται στην αξιοσύνη του Σώματος, αλλά στο ότι εμείς ό,τι προβλήματα είχαμε σαν πολιτεία τα οποία οι πολιτικοί υπάλληλοι δεν επέλυαν ή δεν ήθελαν να πάρουν ως υποχρέωση, τα φορτώναμε στην Ελληνική Αστυνομία. Έτσι, έξω από τα καθήκοντά τους και τις αρμοδιότητές τους φορτώθηκαν άσχετες αρμοδιότητες τις οποίες έπρεπε να βγάλουν εις πέρας.
      Η πολιτεία αναγκάσθηκε λοιπόν να προχωρήσει στην ίδρυση διά νόμου δύο ειδικών Σωμάτων υπό το Υπουργείο Δημόσιας Τάξης με τη διοικητική επίβλεψη των αξιωματικών και υπαξιωματικών της Ελληνικής Αστυνομίας, του Σώματος των Συνοριοφυλάκων και του Σώματος των Ειδικών Φρουρών. Και μάλιστα το έκανε αυτό με το σύστημα των μορίων. Και επειδή ακούσθηκαν εδώ τα περί αντικειμενικότητας αναρωτιέμαι γιατί είναι αντικειμενικό το σύστημα των εξετάσεων και δεν είναι αντικειμενικό το σύστημα των μορίων. Και τα δύο συστήματα βασίζονται στο συναγωνισμό και στον ανταγωνισμό των εξεταζομένων αλλά και στην τύχη. Θα σας πω παραδείγματος χάριν δύο οι οποίοι παίρνουν μέρος στις πανελλήνιες εξετάσεις και συναγωνίζονται, δεν υπάρχει η πιθανότητα κάποιος τυχαία να γνωρίζει τα θέματα από το φροντιστήριο και να γράψει καλύτερα από τον άλλον και να περάσει;
      Ή όταν κάποιος παίρνει τη βεβαίωση της αγγλικής επάρκειας με το «Lower» και το «Proficiency», το κάνει για να γίνει ειδικός φρουρός ή συνοριοφύλακας; Ή όταν κάποιος πάει στο στρατό στις Ειδικές Δυνάμεις το κάνει γιατί σκέφτεται ότι θα γίνει συνοριοφύλακας; Ή όταν στο λύκειο είχε καλύτερο βαθμό από κάποιον άλλον, το έκανε γιατί θα γινόταν ειδικός φρουρός; Άρα, λοιπόν και τα δύο συστήματα είναι αντικειμενικά.
      Κατόπιν τούτου, κύριοι συνάδελφοι, οι κίνδυνοι ξεπεράστηκαν και μάλιστα επιτυχώς. Και ξεπεράστηκαν διότι υπήρχε η πρόβλεψη, ειδικά για τους συνοριοφύλακες, να υπάρχουν τρεις ζώνες. Ακούστηκε ότι φτιάξαμε τα σύνορά μας στη Λάρισα ή στην Ομόνοια. Οφείλω να σας πω ότι η πρώτη ζώνη δεν μπορεί να φυλάξει όλες τις διόδους από τις οποίες μπαίνουν οι οικονομικοί μετανάστες. Σαφώς πρέπει να υπάρχει και μια δεύτερη ζώνη, η οποία βρίσκεται στα ενδότερα. Και υπάρχει και μια τρίτη ζώνη. Σε αυτή ήδη η στελέχωση γίνεται από τους συνοριοφύλακες, οι οποίοι μπορούν έτσι να δημιουργήσουν τον κλοιό της προστασίας από τους λαθρομετανάστες.
      Άρα, λοιπόν, δεν κατέβηκαν τα σύνορα στη Λάρισα. Υπήρχε η ανάγκη να υπάρχει και τρίτη ζώνη, η οποία δεν έγινε ούτε για λόγους κομματικής εξυπηρέτησης, γιατί υπάρχει το σύστημα των αντικειμενικών μορίων ούτε για λόγους προεκλογικούς, όπως ακούστηκε σ’ αυτήν την Αίθουσα.
      Τώρα δημιουργείται η ανάγκη στην πολιτεία να αποκαταστήσει πλέον την ευρυθμία με ευελιξία και δικαιοσύνη. Το νομοσχέδιο περιέχει και τα δύο στοιχεία. Πέρασε ο χρόνος. Τελείωσε η πενταετία. Τι θα γίνουν αυτοί οι άνθρωποι; Ξεχνάμε ότι έχουν μια πενταετή προϋπηρεσία; Δεν θα έπρεπε να αξιοποιηθούν από την ελληνική πολιτεία; Και δεν θα έπρεπε αυτή η αξιοποίησή τους να γίνει στα πλαίσια των αναγκών που υπάρχουν στην Ελληνική Αστυνομία;
      Σίγουρα δημιουργούνται κάποια προβλήματα, τα οποία καταλαβαίνω. Υπάρχει το θέμα ότι κάποιοι έχουν μια τριετή φοίτηση στις αστυνομικές ακαδημίες και κάποιοι με μια εξάμηνη εκπαίδευση εντάσσονται στο Σώμα της Ελληνικής Αστυνομίας. Γι’ αυτό ακριβώς το λόγο, έρχεται το νομοσχέδιο και πολύ σοφά με προεδρικό διάταγμα καθορίζει τις ειδικές σχέσεις που θα υπάρχουν. 
      Μου κάνει εντύπωση ότι ενώ η έκθεση της Επιστημονικής Επιτροπής ξεπερνά το θέμα του προεδρικού διατάγματος πολύ σύντομα και καθοριστικά και αναφέρεται εκτενέστερα σε άλλα ζητήματα που πιθανώς να δημιουργηθούν με αυτό το νομοσχέδιο, εσείς βάλατε θέμα αντισυνταγματικότητας για την έκδοση του προεδρικού διατάγματος, που θα καθορίζει αυτές τις δραστηριότητες τις οποίες θα έχει το Σώμα των Ειδικών Φρουρών και των Συνοριοφυλάκων στο Σώμα της Αστυνομίας.
      Για τα όσα λέει η έκθεση, θα σας υπενθυμίσω ότι βάσει του άρθρου 103, παράγραφος 8 του Συντάγματος, δεν μπορούν να υπάρχουν ανανεούμενες συμβάσεις, οι οποίες θα γίνονται εκ των υστέρων μόνιμες. Όμως, αναφέρει σαφώς βάσει της απόφασης του Συμβουλίου της Επικρατείας ότι η Ελληνική Αστυνομία εντάσσεται στο στρατιωτικό και όχι στο πολιτικό προσωπικό. 
      Οφείλω να πω ότι εδώ υπάρχει μια ερμαφρόδιτη διάσταση, την οποία εσείς ξεπερνάτε ομιλώντας ο ένας με τον άλλον χωρίς συνεννόηση για τις απεργίες κ.λπ. Απεργούν οι αστυνομικοί. Εάν απεργούν οι αστυνομικοί, τότε πώς εντάσσονται στο στρατιωτικό προσωπικό; Το αφήνουμε, όμως, και ξεπερνιέται. 
      Παράλληλα, η έκθεση της Επιστημονικής Επιτροπής αναφέρεται στο θέμα της ισότητας των δύο φύλων. Μάλιστα αναφέρεται εκτενώς για να μπορεί να το ξεπεράσει.
      Ακούστηκε ότι το νομοσχέδιο είναι πρόχειρο. Το νομοσχέδιο είναι άρτιο νομοτεχνικά και γι’ αυτό ακριβώς είναι ένα νομοσχέδιο που θα πρέπει να ψηφιστεί ομοφώνως μέσα σε αυτή την Αίθουσα.
      Κλείνοντας, κύριε Υφυπουργέ, θα απευθυνθώ σε εσάς για ένα πρόβλημα και μια κατάφωρη αδικία που συνέβη από το Φεβρουάριο του 2003 στο προσωπικό της Ελληνικής Αστυνομίας που είναι αποσπασμένο στη φύλαξη της Βουλής.
      Και τα λέω σε εσάς για να τα μεταφέρετε στον κύριο Υπουργό, διότι αυτή η κατάφωρη αδικία πρέπει οπωσδήποτε να θεραπευθεί.
      Με απόφαση του Αρχηγού της ΕΛ.ΑΣ. και μάλιστα με τον αριθμό 8002 /32/381 καταργείτε την αποζημίωση της νυχτερινής απασχόλησης των αστυνομικών που είναι επιφορτισμένοι με τη φύλαξη της Βουλής. Αυτή η αποζημίωση δινόταν μέσα στο μισθό τους, ο οποίος δίδεται από το Υπουργείο Δημόσιας Τάξης. Και το αιτιολογικό το οποίο χρησιμοποιείται είναι ότι οι αστυνομικοί αυτοί παίρνουν την υπερωριακή απασχόληση που τους δίνεται βάση του άρθρου 152 του Κανονισμού της Βουλής. Μα, η υπερωριακή απασχόληση είναι κάτι ξέχωρο από τη νυχτερινή αποζημίωση την οποία παίρνουν οι αστυνομικοί που είναι αποσπασμένοι εδώ στη Βουλή για τη φύλαξή της. Και μάλιστα, γίνεται και μία διάκριση, διότι άλλοι αστυνομικοί αποσπασμένοι σε άλλες υπηρεσίες παίρνουν αυτή τη νυχτερινή αποζημίωση.
      Θεωρώ λοιπόν ότι πρέπει να μεταφέρετε το αίτημα αυτό στον Υπουργό και παρακαλώ η θεραπεία του προβλήματος αυτού να γίνει όσο το δυνατόν συντομότερα, διότι οι άνθρωποι αυτοί την υπερωριακή απασχόληση ούτως ή άλλως πρέπει να την πάρουν γιατί είναι υπερωριακή απασχόληση και δίδεται βάση του Κανονισμού της Βουλής. Όσον αφορά δε τη νυχτερινή αποζημίωση, τους βλέπουμε όλους κάθε νύχτα να φυλάνε τις εξόδους της Βουλής, να κάνουν περίπολα στη Βουλή και να προσφέρουν αυτή τη νυχτερινή απασχόληση. Θα πρέπει να αποζημιωθούν. Γι’ αυτό το λόγο επαναλαμβάνω ξανά την έκκλησή μου, κύριε Υπουργέ, να φροντίσετε για την επίλυση αυτού του προβλήματος που ανέκυψε ως κεραυνός εν αιθρία. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Αγγελής.
      ΑΝΕΣΤΗΣ ΑΓΓΕΛΗΣ: Κυρία Πρόεδρε, εάν κάποιος, καλόπιστα μελετήσει τα Πρακτικά και αυτά που κατέθεσαν οι πρόεδροι της ομοσπονδίας τόσο των αστυνομικών, όσο των συνοριακών φρουρών και των ειδικών φρουρών θα διαπιστώσει ότι οι διαφορές δεν είναι πάρα πολύ μεγάλες. Υπάρχει όμως μία προχειρότητα προσέγγισης εκ μέρους της Κυβέρνησης με αποτέλεσμα να δημιουργείται σύγχυση, σε καιρούς που δεν πρέπει να δημιουργείται.
      Βέβαια, είναι ξεκάθαρο ότι η Κυβέρνηση καθυστέρησε να αποκαταστήσει ένα δίκαιο αίτημα των συνοριακών φρουρών. Και καθυστέρησε επί χρόνια. Ένα Σώμα το οποίο συστάθηκε το 1998 αποκαθίσταται εργασιακά, επαγγελματικά μετά από μία πενταετία και μάλιστα σε μία κρίσιμη στιγμή, αν θέλετε, σε μία στιγμή που έχει και προεκλογικό χαρακτήρα. 
      Η Νέα Δημοκρατία ήταν ξεκάθαρη. Ήταν πάντα ξεκάθαρη. Δεν είναι ούτε με τον χωροφύλακα ούτε με τον αστυφύλακα, κύριε Υπουργέ. Είναι υπέρ της ουσίας και αυτό απεδείχθη και από τη σημερινή συζήτηση. Και πώς απεδείχθη; Με τις καίριες παρατηρήσεις και θέσεις η Κυβέρνηση ανέκρουσε πρύμνα. Τι εννοώ; Όσο αφορά το θέμα της συνταγματικότητας στο οποίο αναφέρθηκε και ο αγαπητός  Αντιπρόεδρος της Βουλής, ήδη ο κύριος Υπουργός, επί των αρμοδιοτήτων των συνοριακών φρουρών πήρε άλλη θέση από αυτή την οποία εξέφρασε. Και μάλιστα εξέφρασε την άποψη ότι θα συζητηθεί στην κατ’ άρθρον συζήτηση.
      Επίσης, όσον αφορά τους συνοριακούς φρουρούς, κύριε Υπουργέ, και το τελεσίδικο όσον αφορά την αιτία για την αποπομπή από το Σώμα, δεν δέχεται την πρωτόδικη ποινή, δέχεται την τελεσίδικη ποινή. Όσον αφορά τα ασφαλιστικά θέματα ο εισηγητής του ΠΑΣΟΚ δέχθηκε ότι τα ασφαλιστικά θέματα θα συζητηθούν σε άλλο νομοσχέδιο. Διαφαίνεται δηλαδή ότι η Κυβέρνηση προσεγγίζει ένα καίριο θέμα με προχειρότητα.
      Κύριε Υπουργέ, επισκεφθήκατε το Νομό Καστοριάς –και αυτό σας τιμά ιδιαίτερα- και μάλιστα τον επισκεφθήκατε κατά την τελετή του μνημοσύνου του αειμνήστου κ. Παπουκίδη.
      Έγιναν οι προσλήψεις και σήμερα το Σώμα των συνοριακών φρουρών αποτελείται από πτυχιούχους κατά 25%. Αυτό έγινε, γιατί πολλοί κάτω από το φάσμα της ανεργίας προτίμησαν να ενταχθούν στο Σώμα των συνοριακών φρουρών κάτω από συνθήκες πολύ δυσάρεστες γι’ αυτούς. Ασχολήθηκαν όχι μόνο με τη διαφύλαξη των συνόρων, αλλά και με άλλα θέματα για τα οποία δεν είχαν εκπαιδευτεί. Κάποιοι το πλήρωσαν με τη ζωή τους. Πολλές φορές με ερωτήσεις και αναφορές κρούσαμε τον κώδωνα του κινδύνου, όχι μόνο για θέματα που έχουν σχέση με την ασφάλιση, με το επάγγελμα, αλλά και με θέματα που αφορούσαν την ίδια τη ζωή των συνοριακών φρουρών.
      Δεν πρέπει όμως να ξεχάσουμε και την προσφορά του Αστυνομικού Σώματος. Μέχρι το 1998 που είχαμε τη μεγάλη πίεση της λαθρομετανάστευσης, η Αστυνομία σήκωσε όλο το βάρος. Μετά, μέσα σ’ ένα χρόνο μόνο στο Νομό Καστοριάς είχαμε πενήντα τρεις χιλιάδες συλλήψεις. Είχαμε επιτρέψει ως χώρα σ’ ένα νομό 55.000 κατοίκων να έχουμε πενήντα τρεις χιλιάδες συλλήψεις. Καταλαβαίνετε τις συνθήκες που είχαν διαμορφωθεί και πόσο είχαμε καθυστερήσει για τη σύσταση του Σώματος. Εκ των ως άνω διαφαίνεται ότι καλώς ρυθμίζεται έτσι το θέμα αλλά και επισημαίνουμε και την ανάγκη να ικανοποιηθούν και τα αιτήματα της Αστυνομίας, ώστε να υπάρξει εκείνη η σύνθεση του Αστυνομικού Σώματος που απαιτούν οι καιροί και οι πολίτες. 
      Τα θέματα ασφάλειας δεν προσφέρονται σε καμμία περίπτωση για μικροκομματική εκμετάλλευση. Αυτό το δρόμο ποτέ δεν τον επέλεξε η Νέα Δημοκρατία. Άλλοι τον επέλεξαν. 
      Επιτρέψτε μου τώρα να καταθέσω για τα Πρακτικά της Βουλής μια αίτηση επαναπρόσληψης ενός συνοριακού φύλακα. Υπάρχουν συνοριακοί φύλακες που τραυματίστηκαν και έχασαν τη σωματική τους υγεία. Κρίθηκαν από την ανώτατη υγειονομική επιτροπή. Τώρα όμως, έχει αποκατασταθεί η υγεία τους. Είναι φρόνιμο η πολιτεία να δείξει και προς αυτά τα άτομα την ευαισθησία της με μια νομοθετική ρύθμιση. 
      (Στο σημείο αυτό ο Βουλευτής κ. Αγγελής καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Καρασμάνης έχει το λόγο.
      ΓΕΩΡΓΙΟΣ ΚΑΡΑΣΜΑΝΗΣ: Υπάρχουν κραυγαλέες αδικίες γύρω απ’ αυτό το νομοσχέδιο που για μένα στην πραγματικότητα δεν πρόκειται για νομοσχέδιο, αλλά για μια απλή τροπολογία η οποία συμπληρώνει τους δύο προηγούμενους νόμους με τους οποίους προσλήφθηκαν οι συνοριακοί φύλακες και οι ειδικοί φρουροί. 
      Ως προς την κατεύθυνση της νομιμοποίησης είναι σωστή η ρύθμιση διότι αίρει μια μεγάλη αδικία της εργασιακής ομηρίας με την ανασφάλεια που επικρατούσε. Δημιουργεί επαγγελματική αξιοπρέπεια σ’ αυτά τα δύο Σώματα. Θέλω να επισημάνω τη θετική προσφορά αυτών των δύο Σωμάτων στην ελληνική κοινωνία κάτω από αντίξοες συνθήκες, όπως κάνουν όλοι οι Έλληνες αστυνομικοί. 
      Είμαι από αυτούς που αναγνωρίζουν τη θετική προσφορά των Σωμάτων αυτών και της Ελληνικής Αστυνομίας και όχι από αυτούς που τη μία μέρα χειροκροτούν κάποια θετική πράξη και την άλλη μέρα στο ανάθεμα, στην πυρά όλοι.
      Όμως θέλω να επισημάνω την τεράστια ευθύνη που έχει η ελληνική πολιτεία, γιατί αφήνει αυτούς τους ανθρώπους στην κυριολεξία ξυπόλητους στ΄ αγκάθια.
      Οι άνθρωποι αυτοί ελέγχουν άτομα υψηλού κινδύνου και ιδιαίτερης επικινδυνότητας, χωρίς σύγχρονο εξοπλισμό, χωρίς τηλεπικοινωνιακά κέντρα, χωρίς θερμικές κάμερες, χωρίς διόπτρες νυκτός. Και το χειρότερο, η πολιτεία δεν έχει οριοθετήσει θεσμικά τα καθήκοντά τους και τις αρμοδιότητές τους. Τα άφησε όλα έτσι χύμα στη σύγχυση, με αποτέλεσμα να υπάρχει αυτή η δημόσια αντιδικία, αυτή η συνεχής τριβή μεταξύ τους. 
      Τι ζητούν, λοιπόν, αυτοί οι άνθρωποι; Ζητούν μονιμοποίηση, σύμφωνα με το καθεστώς του Πυροσβεστικού Σώματος. Ζητούν δηλαδή τη δημιουργία Σώματος φύλαξης των συνόρων και των ευαίσθητων στόχων, που να υπάγεται φυσικά στο Υπουργείο Δημόσιας Τάξης. Αυτό θα έχει ως αποτέλεσμα να υπάρχει βαθμολογική εξέλιξη και θα υπάρξουν, θα δημιουργηθούν και παραγωγικές σχολές για τη μετεξέλιξη αυτών των ανθρώπων. Γιατί όπως πολύ σωστά επισημάνθηκε από όλες τις πτέρυγες, οι άνθρωποι αυτοί έχουν υψηλό δείκτη νοημοσύνης και είναι άνθρωποι με ειδικά καθήκοντα. Υπηρέτησαν στις Ένοπλες Δυνάμεις ως έφεδροι αξιωματικοί δυόμισι και τρία χρόνια, διοίκησαν διμοιρίες, λόχους, ανθρώπους, υπηρέτησαν στις ειδικές δυνάμεις κάτω από ειδικές συνθήκες, υψηλά απολυτήρια, ειδικές γνώσεις, ορισμένοι εξ αυτών είναι και πτυχιούχοι. Γιατί, λοιπόν, να μην υπάρχει αυτή η εξέλιξη αυτών των ανθρώπων; Εάν δεν το κάνετε αυτό, τότε προχωρήστε, κύριε Υπουργέ, στην ενοποίηση αυτών των Σωμάτων με τους διακριτούς ρόλους, με εξειδίκευση των καθηκόντων τους. Γιατί διαφορετικά, έτσι όπως πάει το πράγμα, θα δημιουργηθούν μέσα στην Ελληνική Αστυνομία οι πατρίκιοι και οι πληβείοι, με ολέθριες συνέπειες για την εξέλιξη του Σώματος της Ελληνικής Αστυνομίας, με συνεχείς αντιδικίες και τριβές, οι οποίες δεν πρόκειται να εκλείψουν ποτέ. Και αυτή ακριβώς η αδικία, ο διαχωρισμός φαίνεται σ΄ αυτό το νομοσχέδιο, που στην εξέλιξη τη μισθολογική από κλιμάκιο σε κλιμάκιο αδικούνται κατάφορα οι συνοριοφύλακες και οι ειδικοί φρουροί, διότι λαμβάνεται και δεν έχει γίνει καμιά αναφορά γι΄ αυτό το πράγμα από κανένα συνάδελφο ούτε κι εσείς, σκοπίμως το παραλείπετε, που λαμβάνετε υπόψη ως συντελεστή εξέλιξης του μισθολογικού κλιμακίου, το συντελεστή 0,21, υποχωρώντας μάλιστα από το 0,29 που ήταν στο αρχικό νομοσχέδιο.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Δηλαδή από μία σύγκριση που έχω κάνει με την εξέλιξη του αστυφύλακα, ο οποίος έχει συντελεστή 0,50, σε είκοσι χρόνια η διαφορά μεταξύ των δύο Σωμάτων θα ξεπεράσει τις Διακόσιες χιλιάδες. Αντιλαμβάνεσθε, κύριε Υπουργέ, είναι μια πολύ μεγάλη αδικία και θέλω αυτό ακριβώς το πράγμα να το προσέξετε και να διορθώσετε την αδικία αυτή. Διότι αυτό θα ταλανίζει τις σχέσεις αυτών των ανθρώπων και θα υπάρχει μία συνεχής διελκυστίνδα, μια συνεχής αντιδικία και μια συνεχής τριβή. Και επιπλέον τους εντάσσετε στο Δημόσιο χωρίς να τους δίνεται το επίδομα παραμεθορίων περιοχών και συγχρόνως δεν τους δίνετε το επίδομα επικινδυνότητας όπως δεν το δίνετε σε όλα τα Σώματα Ασφαλείας, ενώ η Κυβέρνηση το έχει υποσχεθεί.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Καλαφάτης έχει το λόγο.
      ΣΤΑΥΡΟΣ ΚΑΛΑΦΑΤΗΣ: Κύριε Πρόεδρε, κύριε Υπουργέ, κύριοι συνάδελφοι, σήμερα συζητούμε ένα νομοσχέδιο, το οποίο ενώ βρίσκεται προς τη σωστή κατεύθυνση, χαρακτηρίστηκε από μια παράγραφο που μας απασχόλησε όλους και η οποία παράγραφος αφορά βέβαια τα καθήκοντα και τις αρμοδιότητες και τις υποχρεώσεις των συνοριακών φυλάκων και  των ειδικών φρουρών, οι οποίες προσδιορίζονται και θα προσδιορίζονται βάσει προεδρικού διατάγματος, με πρόταση του Υπουργού Δημοσίας Τάξεως, δημιουργώντας ένα τεράστιο νεφέλωμα, υπογραμμίζοντας το πιο έντονο, αν θέλετε, κομβικό σημείο, το οποίο θα έπρεπε να προσεχθεί ιδιαίτερα από την Κυβέρνηση κατά τη θέσπιση του νομοσχεδίου.
      Και αυτό γιατί αφορά τον κύριο στόχο ο οποίος θα έπρεπε να είναι αυτού του νομοσχεδίου να επέλθει επιτέλους ένα ξεκαθάρισμα, ένας διαχωρισμός αρμοδιοτήτων, ένας διαχωρισμός των διακριτών ρόλων των συνοριακών φυλάκων, των ειδικών φρουρών και των αστυνομικών υπαλλήλων. 
      Μετά από τις αντιδράσεις του κυρίου Υπουργού, και κατόπιν βέβαια της έντονης και έγκυρης τοποθέτησης της Νέας Δημοκρατίας επιφυλασσόμαστε να δούμε πως θα οριοθετηθούν, πως θα προσδιοριστούν αυτές οι υποχρεώσεις και τα καθήκοντα στην αυριανή συνάντηση. 
      Όμως επιχειρήθη από τον κύριο Υπουργό, η διατύπωση μιας πραγματικότητας αδιαμφισβήτητης την οποία βιώνουμε όλοι, την έντονη έξαρση της εγκληματικότητας, ώστε να παρουσιαστεί με έναν ταχυδακτυλουργικό πλην όμως άκομψο και απλοϊκό τρόπο ως ευθεία επίθεση, ως ευθεία μομφή της Νέας Δημοκρατίας προς την Ελληνική Αστυνομία. Παρερμήνευσε ουσιαστικά τη θέση της Νέας Δημοκρατίας ο κύριος Υπουργός, γιατί ακριβώς αυτό είναι που δεν ισχυριζόμαστε. Εμείς πιστεύουμε ότι η Ελληνική Αστυνομία και ακόμη πιο πολύ οι χαμηλόβαθμοι αστυνομικοί υπάλληλοι που βρίσκονται καθημερινά στο δρόμο και βρίσκονται αντιμέτωποι καθημερινά με τον εγκληματία, τον κακοποιό, τον κλέφτη, το ληστή, είναι αυτοί οι οποίοι θα έπρεπε να είχαν τη μεγαλύτερη δυνατή συνδρομή από την πλευρά της πολιτείας. Και είναι αυτό το οποίο δεν έχει σημειωθεί εδώ και πολλά χρόνια από την Κυβέρνηση του ΠΑΣΟΚ και υπάρχουν πολλά παραδείγματα, όπως τα αστυνομικά τμήματα που βρίσκονται σε άθλια κατάσταση, υπάρχουν περιπτώσεις στις πρωτεύουσες όπου αστυνομικοί στα αστυνομικά τμήματα μεταφέρουν οι ίδιοι τους ηλεκτρονικούς υπολογιστές για να μπορούν να κάνουν το καθήκον τους και ακόμη υπάρχουν έντονα προβλήματα καθαριότητας γιατί οι γραφειοκρατικές αγκυλώσεις δεν επιτρέπουν να βρίσκονται σε μια κατάσταση στοιχειωδώς αξιοπρεπή. 
      Τι έχει κάνει η ελληνική Κυβέρνηση του ΠΑΣΟΚ τα τελευταία χρόνια για να δημιουργήσει το κατάλληλο εργασιακό περιβάλλον για να ανταπεξέλθουμε στο ύψιστο καθήκον της προστασίας, της ιδιοκτησίας και της ζωής των πολιτών, ώστε οι ίδιοι οι αστυνομικοί υπάλληλοι να αισθάνονται υπερήφανοι κατά την εκτέλεση των καθηκόντων τους και να έχουν το ειδικό βάρος και το κύρος εκείνο που θα τους επιτρέπει να αντιμετωπίζουν τα προβλήματα σε καθημερινή βάση. 
      Αυτή είναι η τοποθέτησή μου κατά της ηγεσίας του Υπουργείου γιατί η απουσία διοικητικής αναδιάρθρωσης και στρατηγικού σχεδιασμού σχετικά με την αντιμετώπιση κυρίως της καθημερινής εγκληματικότητας. Δηλαδή, η αδυναμία της ελληνικής πολιτείας να αντιμετωπίσει τα εγκλήματα που τελούνται εις βάρος της περιουσίας και της ζωής των πολιτών σε επίπεδο κλοπών, ληστειών, αρπαγής τσαντών κ.λπ. 
      Και αυτό κύριε Υφυπουργέ, είναι κάτι το οποίο είναι αδιαμφισβήτητο, έχουμε γεγονότα πάρα πολλών διαρρήξεων που δεν καταγράφονται ή δεν καταγγέλλονται από τους παθόντες, γιατί νοιώθουν ότι δεν θα τιμωρηθούν οι δράστες, αλλά και γιατί υπάρχουν συγκεκριμένα παραδείγματα όπου η ανάπτυξη συγκεκριμένης εγκληματικής δράσης, είναι αντιστρόφως ανάλογη με τον αριθμό των αστυνομικών δυνάμεων στις συγκεκριμένες περιοχές. Στη Θεσσαλονίκη έχουν αυξηθεί κατακόρυφα τα παραπάνω περιστατικά. 
      Εκείνες δε τις περιοχές που όφειλαν η διοίκηση, το Υπουργείο, οι αρμόδιοι να ενισχύσουν με αστυνομικές δυνάμεις, από αυτές τις περιοχές, αφαίρεσαν αστυνομικές δυνάμεις. Το ίδιο συμβαίνει και στο μεγαλύτερο κοινωνικό θέμα, κατά την άποψή  μου, που πλήττει και τη νεολαία μας, την έξαρση των ναρκωτικών. Στην περιοχή της Θεσσαλονίκης πάλι συγκεκριμένα οι αστυνομικοί υπάλληλοι, αυτοί που πρέπει να ασχοληθούν με τα θέματα των ναρκωτικών έχουν μειωθεί τα τελευταία χρόνια, ενώ το πρόβλημα της έξαρσης των ναρκωτικών έχει αυξηθεί κατακόρυφα σε όλο τον ελληνικό χώρο. Αυτό είναι έλλειψη στρατηγικού σχεδιασμού, είναι έλλειψη ουσιώδους ερεύνης από πλευράς της ηγεσίας του Υπουργείου Δημοσίας Τάξεως, συστηματικής ενασχόλησης με το πρόβλημα για να μπορέσουν να βρεθούν και οι κατάλληλες λύσεις. Δεν έχει να κάνει, λοιπόν, με την υποτιθέμενη επίθεση της Νέας Δημοκρατίας προς την Αστυνομία, αλλά έχει να κάνει με τον ιθύνοντα νου, με την πολιτική ηγεσία του Υπουργείου Δημοσίας Τάξεως. Αυτό είναι κάτι το οποίο θα πρέπει να το λάβετε σοβαρά υπόψη σας.
      Υπάρχει και ένα άλλο θέμα και εδώ επιχειρήθηκε και μια άλλη σύγχυση. Επιχειρήθηκε να υπάρξει μία σύγχυση μεταξύ της ασφάλειας σε επίπεδο Ολυμπιακών Αγώνων με την αύξηση της εγκληματικότητας της καθημερινής μας ζωής. Είναι άλλο το θέμα της ασφάλειας των Ολυμπιακών Αγώνων, πολύ σημαντικό και καίριο θέμα αναμφισβήτητα. Δεν έχει σχέση η ασφάλεια των Ολυμπιακών Αγώνων που σχετίζεται με ένα χρονικό διάστημα τριάντα ημερών, με ένα συγκεκριμένο αριθμό θεατών που θα παρακολουθήσουν το συγκεκριμένο γεγονός με κάποια συστήματα ασφαλείας γύρω από τα οποία παίζονται δισεκατομμύρια και εξυπηρετούν ενδεχομένως κάποια συμφέροντα, με το πρόβλημα που υπάρχει στον καθημερινό πολίτη, με το έγκλημα το οποίο διαπράττεται κατά της νοικοκυράς, η οποία πάει να ψωνίσει στη λαϊκή όταν κάποιος της αρπάζει την τσάντα, της φοιτήτριας που γυρίζει από το πανεπιστήμιο και νοιώθει την ανασφάλεια έντονη περπατώντας στους δρόμους. Έχει να κάνει με τον απλό φιλήσυχο πολίτη, ο οποίος αυτήν την στιγμή θέλει να κοιμηθεί στο σπίτι του και δεν ξέρει αν θα είναι ασφαλής ακόμα και αν κλειδώσει την πόρτα. Αυτό το συναίσθημα όσο και αν επιχειρείτε να μας πείσετε ότι δεν το νοιώθει ο Έλληνας, λυπάμαι πολύ αλλά εγώ θα σας πω ότι το νοιώθει και νομίζω ότι εκφράζω την αγωνία και το φόβο ενός μεγάλου μέρους της ελληνικής κοινωνίας. Σε αυτά τα θέματα κυρίως κρίνεται μία κυβέρνηση για την αποτελεσματικότητά της, το σχεδιασμό της, για τα ουσιώδη αποτελέσματα στην καταπολέμηση της καθημερινής εγκληματικότητας. Πολύ φοβούμαι ότι η αξιολόγηση του έργου της Κυβέρνησης στον τομέα αυτό όταν γίνεται από τους πολίτες μπορεί να είναι μεν αυστηρή, αλλά νομίζω ότι είναι πολύ πιο αξιόπιστη και πολύ πιο δίκαιη, τουλάχιστον από την αυτοκριτική που γίνεται αν γίνεται και όποτε γίνεται από την Κυβέρνησή σας. Γιατί πιστεύω ότι αν προσπαθήσετε να αντιμετωπίσετε πραγματικά τα προβλήματα που αντιμετωπίζουν οι πολίτες ιδιαίτερα στην καθημερινή τους διαβίωση όσον αφορά το θέμα της ασφάλειας, θα δείτε ότι σε τελική ανάλυση έχετε πολλά πράγματα ακόμα να κάνετε. 
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχει τελειώσει ο κατάλογος των ομιλητών όσον αφορά τις πρωτολογίες. Υπάρχει κανείς συνάδελφος που να θέλει να δευτερολογήσει;
      ΣΩΤΗΡΗΣ ΣΤΟΛΙΔΗΣ: Εγώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Στολίδη, έχετε το λόγο.
      ΣΩΤΗΡΗΣ ΣΤΟΛΙΔΗΣ: Ευχαριστώ, κύριε Πρόεδρε. 
      Παρατηρώντας όλες αυτές τις ώρες τις τοποθετήσεις των συναδέλφων της Νέας Δημοκρατίας και διαβάζοντας –επειδή, κύριε Πρόεδρε, δεν ήμουν εισηγητής στην επιτροπή- προσεκτικά τα Πρακτικά της Επιτροπής Δημόσιας Διοίκησης, παρατήρησα ότι η εισήγηση του εισηγητή της Νέας Δημοκρατίας στην επιτροπή είναι εντελώς διαφορετική από την εισήγηση που κατέθεσε σήμερα στην Ολομέλεια. 
      Επειδή έγινε αρκετή κουβέντα για το ότι καλλιεργείται αντιπαλότητα στις τάξεις της Ελληνικής Αστυνομίας ανάμεσα στους αστυφύλακες και τους συνοριακούς φρουρούς, ήθελα να καταθέσω την άποψή μου. Ουσιαστικά αυτή η αντιπαλότητα καλλιεργήθηκε όλο αυτό το διάστημα και ιδιαίτερα σήμερα. Γιατί, κύριε Πρόεδρε, δεν θα συζητούσαμε καν σήμερα, αν περνούσε η πρόταση της Νέας Δημοκρατίας για την αντισυνταγματική διάταξη του νομοσχεδίου. Το νομοσχέδιο θα είχε αποσυρθεί. Όταν, λοιπόν, η Νέα Δημοκρατία κράτησε αυτήν τη στάση με την εισήγηση που έκανε ο εισηγητής της, παρατηρούμε πάνω από δέκα απόψεις από τους Βουλευτές της Νέας Δημοκρατίας, χωρίς να υπάρχει μια ενιαία στάση. 
      Εγώ, λοιπόν, θα ήθελα και ο εισηγητής της Νέας Δημοκρατίας και ο Κοινοβουλευτικός Εκπρόσωπος να πάρουν μια θέση σε σχέση με αυτήν την αντιπαλότητα. Όταν βγήκε το συνδικαλιστικό όργανο των αστυνομικών και ζητούσε από τους συναδέλφους να συλλάβουν τους συνοριακούς φρουρούς –αυτή η απαράδεκτη ανακοίνωση!- και δεν πήρε θέση, ποιος καλλιεργεί, λοιπόν, αυτήν την αντιπαλότητα; 
      ΑΝΑΣΤΑΣΙΟΣ ΝΕΡΑΝΤΖΗΣ: Δεν είναι αντιπαλότητα!
      ΠΕΤΡΟΣ ΜΑΝΤΟΥΒΑΛΟΣ: …(Δεν ακούστηκε)
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      ΣΩΤΗΡΗΣ ΣΤΟΛΙΔΗΣ: Κύριε Πρόεδρε, μόνο τρία λεπτά θα μου δώσετε; 
      Ποιος την καλλιεργεί, λοιπόν; Γνωρίζετε πολύ καλά τι συμβαίνει με το συνδικαλιστικό όργανο εκεί και ποιος είναι επικεφαλής. Υποψήφιος Βουλευτής της Νέας Δημοκρατίας στη Δράμα ήταν την προηγούμενη φορά. Το γνωρίζετε. Ξέρω πολύ καλά τι συμβαίνει εκεί και ποιος καλλιεργεί την αντιπαλότητα στις τάξεις της Ελληνικής Αστυνομίας. 
      Από την άλλη λέτε ότι είστε ιδεολογικά «ένα κόμμα της Ελληνικής Αστυνομίας» -έτσι το έθεσε ο κ. Κιλτίδης- εννοώντας ένα κόμμα της έννομης τάξης. Ιδεολογικά δεν ταυτίζεστε. Γιατί ας θυμηθούμε ότι το 1990-1993 με τον τότε Αρχηγό σας λέγατε στην Ελληνική Αστυνομία ότι «εσείς είστε το Κράτος». Σήμερα, μέσα στην αγωνία σας να καταγγείλετε την Κυβέρνηση, καταγγέλλετε τη σημερινή Ελληνική Αστυνομία, όταν γνωρίζετε πολύ καλά ότι με τις υποδομές που έχει δημιουργήσει στην Ελληνική Αστυνομία από το υστέρημά του ο ελληνικός λαός, η Ελληνική Αστυνομία δεν έχει καμιά σχέση με την Αστυνομία που εσείς γνωρίζετε και υπόσχεστε ιδεολογικά. Άλλος ο ρόλος που ζητούσατε τότε από την Ελληνική Αστυνομία και άλλος ο ρόλος της σήμερα. Μα, δεν κάνατε τίποτα άλλο επί τέσσερις ώρες εδώ από το να μιλάτε για την ανικανότητα της Ελληνικής Αστυνομίας, για την εγκληματικότητα που υπάρχει στην ελληνική κοινωνία, χωρίς να σκέφτεστε τι προβλήματα δημιουργείτε και σε σχέση με τους Ολυμπιακούς Αγώνες. 
      ΑΝΑΣΤΑΣΙΟΣ ΝΕΡΑΝΤΖΗΣ: Απουσιάζατε, φαίνεται. Ποιος κατήγγειλε την Ελληνική Αστυνομία; Δεν καταλάβατε. 
      ΣΩΤΗΡΗΣ ΣΤΟΛΙΔΗΣ: Ένα θέμα που θέλω να θίξω, γιατί αρκετοί από τους Βουλευτές της Νέας Δημοκρατίας είπαν ότι υποχώρησε ο Υπουργός με την τοποθέτησή του, είναι το συνταξιοδοτικό. 
      Γνωρίζετε πολύ καλά, κύριε Νεράντζη, και εσείς, κύριε Μαντούβαλε, ότι δεν μπορεί να συζητηθεί συνταξιοδοτικό ούτε σε Θερινό Τμήμα. Αυτό το γνωρίζετε. Πρέπει να το φέρει ο Υπουργός Εθνικής Οικονομίας μαζί με τον Υπουργό Κοινωνικών Ασφαλίσεων. Δεν μπορεί να συζητηθεί ένα τέτοιο νομοσχέδιο εδώ. Ο Υπουργός είπε και στη συζήτηση της επιτροπής, αλλά και σήμερα ότι αυτό το θέμα θα συζητηθεί και θα λυθεί. 
      Επίσης, αυτό που είπε ο Υπουργός σήμερα σε σχέση με την απόλυση είναι αυτό για το οποίο δεσμεύτηκε στην επιτροπή. Υπάρχει στα Πρακτικά. Αν ανατρέξετε σε αυτά, θα το διαβάσετε. Ο Υπουργός είχε πει ότι στην Ολομέλεια, θα εξετάσει το θέμα σε σχέση με την απόλυση, αν είναι τελεσίδικη ή όχι. Σήμερα έρχεστε και λέτε ότι υποχώρησε ο Υπουργός. Γι’ αυτό σας λέω ότι η στάση σας είναι εντελώς υποκριτική. Αν περνούσε στην ψηφοφορία, δεν θα κοπτόσασταν σήμερα λέγοντας ότι όλοι μαζί θέλετε να ψηφίσετε το νομοσχέδιο, για να μονιμοποιηθούν οι συνοριοφύλακες και οι ειδικοί φρουροί. 
      Αυτό που ήθελα να πω και θεωρώ υποχρέωσή μου, κύριε Πρόεδρε, ως Θρακιώτης Βουλευτής –γιατί έγιναν και καλοπροαίρετες κριτικές και είναι όντως έτσι- είναι πως ο συνάδελφός μου κ. Παπαθεμελής έχει προσφέρει για μένα πολλά στην περιοχή μου με τις τρεις σχολές που ίδρυσε εκεί. Είμαι υπέρμαχος αυτού που θέσατε και εσείς, κύριε Πρόεδρε, σε σχέση με τις πανελλήνιες εξετάσεις. 
      Αυτό όμως που κανένας δεν έθιξε σήμερα, που υποστηρίξατε εσείς και που θεωρώ σωστό είναι το θέμα των μορίων και ιδιαίτερα ό,τι αφορά τα μόρια της εντοπιότητας. Όταν μιλάμε για συνοριακούς φρουρούς στην Ξάνθη ή στην Καστοριά, από πού θα είναι αυτοί οι συνοριακοί φρουροί; Τα μόρια της εντοπιότητας δεν μπορεί να διασφαλιστούν με τις πανελλήνιες εξετάσεις. 
      Από την άλλη, ο φίλος μου ο κ. Τσιόγκας από το ΚΚΕ έφτασε να μιλήσει για ρουσφετολογικές προσλήψεις και να πει ότι οι φρουροί χρησιμοποιούνται στις διαδηλώσεις. Νομίζω, κύριε συνάδελφε, ότι αυτά είναι υπερβολές. Ποτέ δεν χρησιμοποιήθηκαν σε διαδηλώσεις συνοριοφύλακες. Εκτιμώ ότι κανείς στην περιοχή μου δεν έχει λάβει μέρος σε τέτοιο περιστατικό, κανείς από τη Λάρισα και πάνω «δεν κατεβάζει παντελόνια». Και γι’ αυτό θεωρώ ότι είναι υπερβολικό αυτό που είπατε σε σχέση με τη λειτουργία των συνοριοφυλάκων. 
      Είναι επόμενο, λοιπόν, να γίνονται οι προσλήψεις σε αυτό το Σώμα με μοριοποίηση, για να υπάρχει και το κριτήριο της εντοπιότητας. Γιατί έτσι οι φρουροί θα γνωρίζουν την περιοχή και γιατί όντως έχουμε χαμηλά ποσοστά σε ό,τι αφορά την εισαγωγή στις σχολές της Αστυνομίας. Το να δίνονται μόρια λόγω εντοπιότητας νομίζω ότι είναι προς το συμφέρον της περιοχής.
      Υπάρχει ένα πρόβλημα, κύριε Υπουργέ. Εκτιμώ ότι η ζωή δεν τελειώνει σήμερα με αυτό το νομοσχέδιο. Μπορεί να υπάρξει διάλογος και συζητήσεις με τα συνδικαλιστικά όργανα των συνοριοφυλάκων και των ειδικών φρουρών. Υπάρχει βέβαια ένα πρόβλημα σε σχέση με τον συντελεστή 0021. Εκτιμώ όμως ότι στην πορεία θα υπάρχει και η δυνατότητα από την πλευρά της Κυβέρνησης να λυθεί και αυτό και τα άλλα προβλήματα που δεν λύνονται με αυτό το νομοσχέδιο.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κύριος Υπουργός για τρία λεπτά.
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Κύριε Πρόεδρε, εάν μας άκουγε κανείς έξω από την Αίθουσα, θα είχε την εντύπωση ότι αυτή τη στιγμή ψάχνουμε να βρούμε καθήκοντα για να αναθέσουμε στους συνοριακούς φύλακες και στους ειδικούς φρουρούς, διότι οι άνθρωποι είναι αργόσχολοι. Δεν είναι έτσι όμως. Τους αδικούμε τους ανθρώπους. Τι συμβαίνει; Απλώς, με τη μείωση της λαθρομετανάστευσης πρέπει και αυτοί κάποια νέα καθήκοντα να αναλάβουν. Είναι απλά τα πράγματα.
      Αναρωτήθηκαν κάποιοι συνάδελφοι, γιατί συζητούμε τα καθήκοντα τώρα. Ίσως έχουν δίκιο, διότι δεν συμμετείχαν στη Διαρκή Επιτροπή και δεν γνωρίζουν ότι ο Υπουργός δεσμεύτηκε ότι, όταν θα έρθει το νομοσχέδιο να συζητηθεί στο Τμήμα, εκεί θα προσδιοριστούν και τα επιπλέον καθήκοντα που θα δώσουμε στους συνοριοφύλακες και στους ειδικούς φρουρούς. Βεβαίως, αυτό θα γίνει αύριο, που θα συζητήσουμε τα άρθρα.
      Σε ό,τι έχει σχέση γενικά με το νομοσχέδιο, θέλω να πω το εξής: μονιμοποιούμε κάποιους εργαζόμενους, οι οποίοι κλείνουν την πενταετία. Όλη η κουβέντα που έγινε από τους συναδέλφους νομίζω ότι δεν έχει καμία σχέση με το νομοσχέδιο. Δύο θέματα, σημαντικά πιστεύω, τέθηκαν: ποια θα είναι τα επιπλέον καθήκοντα που θα αναλάβουν και αν τελικά η απόφαση είναι τελεσίδικη ή όχι. Και νομίζω ότι αυτά τα πράγματα λύθηκαν.
      Θέλω επίσης να δώσω ορισμένες απαντήσεις επιγραμματικές σε κάποιους συναδέλφους. Η κ. Καλατζάκου μίλησε νωρίτερα σχετικά με το αν οι ειδικοί φρουροί φυλάσσουν το μετρό. Είναι αλήθεια ότι το Υπουργείο ανέλαβε την ευθύνη να προσλάβει εκατό ειδικούς φρουρούς, οι οποίοι θα φυλάσσουν το μετρό. Και θα καταρτιστεί σύμβαση μεταξύ του ελληνικού δημοσίου και της εταιρείας «ΑΤΤΙΚΟ ΜΕΤΡΟ», με την οποία θα καθοριστεί το ύψος των αποδοχών και γενικότερα τα έξοδα τα οποία προκύπτουν από την πρόσληψη των ειδικών φρουρών.
      Ο κ. Σγουρίδης αναφέρθηκε στην απόφαση του Αρχηγού της Ελληνικής Αστυνομίας σχετικά με την κατάργηση της νυχτερινής αποζημίωσης των αστυφυλάκων που εργάζονται εδώ στη Βουλή.
      Εγώ, κύριε Πρόεδρε, σας υπόσχομαι ότι θα συζητήσω το θέμα με τον Υπουργό, για να δούμε εάν μπορούμε να δώσουμε λύση σε αυτό το πρόβλημα που απασχολεί όντως, όπως και εσείς αναφερθήκατε, αρκετούς αστυνομικούς που βρίσκονται εδώ στο κτήριο της Βουλής.
      Ειπώθηκε από συναδέλφους ότι θα πρέπει να συμμετέχουν στα συμβούλια κρίσης, πρωτοβάθμια και δευτεροβάθμια και οι συνοριοφύλακες και εδικοί φρουροί. Νομίζω ότι αυτό δεν είναι σωστό, διότι και στα συμβούλια κρίσης των αστυφυλάκων δεν συμμετέχουν εκπρόσωποί τους. Απλά στο πρωτοβάθμιο όργανο κρίσης συμμετέχει ένας διευθυντής και δύο υποδιευθυντές και στο δευτεροβάθμιο ένας ταξίαρχος και δύο διευθυντές. Νομίζω ότι δεν είναι σωστό, από τη στιγμή που δεν ισχύει κάτι στους αστυνομικούς και στους αξιωματικούς, να ισχύει για τους συνοριοφύλακες και τους ειδικούς φρουρούς.
      Σε ό,τι έχει σχέση τώρα με τη μισθολογική αναβάθμιση, δεν θέλω να πω μεγάλες κουβέντες, αλλά όλοι γνωρίζουν ότι με το ν. 2838/2000 και το ν. 3016/2000 δόθηκαν μισθολογικές προαγωγές, νυχτερινά, υπερωρίες και επίδομα διοίκησης σε όλο το αστυνομικό προσωπικό.
      Θα τελειώσω, κύριε Πρόεδρε, με το συνταξιοδοτικό γιατί στη συζήτηση αναφέρθηκε και αυτό το θέμα. Νομίζω ότι αυτό το νομοσχέδιο δεν μπορεί να συμπεριλάβει τέτοια θέματα. Αυτό είναι ένα θέμα που αφορά το Υπουργείο Εργασίας…
      ΠΡΟΕΔΡΕΥΩΝ (Παναγιώτης Σγουρίδης): Είμαστε σε θερινά Τμήματα και ούτως ή άλλως, βάσει του Συντάγματος, δεν μπορούμε να το συζητήσουμε.
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Δεν είναι μόνο αυτό, κύριε Πρόεδρε.
      Ωστόσο όμως, εκείνο που πρέπει να ξεκαθαρίσει, είναι ότι με την ένταξή τους στο δημόσιο, με τη μονιμοποίησή τους, σαφώς θα συνταξιοδοτηθούν από το δημόσιο και θα αναγνωρισθούν τα έτη που ήταν ασφαλισμένοι στο ΙΚΑ για μια πενταετία.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Όπως στη διαδοχική ασφάλιση.
      Κύριοι συνάδελφοι, κηρύσσεται περαιωμένη η συζήτηση επί της αρχής του νομοσχεδίου του Υπουργείου Δημόσιας Τάξης: «Ρύθμιση θεμάτων συνοριακών φυλάκων και ειδικών φρουρών και άλλες διατάξεις».
      Ερωτάται το Τμήμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Δημόσιας Τάξης: «Ρύθμιση θεμάτων συνοριακών φυλάκων και ειδικών φρουρών και άλλες διατάξεις» έγινε δεκτό επί της αρχής κατά πλειοψηφία.
      Έχουν διανεμηθεί τα Πρακτικά της Τετάρτης 16 Ιουλίου 2003, της Πέμπτης 17 Ιουλίου 2003 και της Παρασκευής 18 Ιουλίου 2003 και ερωτάται το Τμήμα εάν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τετάρτης 16 Ιουλίου 2003, της Πέμπτης 17 Ιουλίου 2003 και της Παρασκευής 18 Ιουλίου 2003 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      	Με τη συναίνεση του Τμήματος και ώρα 23.25΄, λύεται η συνεδρίαση για αύριο ημέρα Τετάρτη 20 Αυγούστου 2003 και ώρα 10.30΄, με αντικείμενο εργασιών του Τμήματος νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Δημόσιας Τάξης: «Ρύθμιση θεμάτων συνοριακών φυλάκων και ειδικών φρουρών και άλλες διατάξεις».
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 19/8/03                      ΣΕΛ.66

