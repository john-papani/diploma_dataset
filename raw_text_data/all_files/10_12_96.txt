Π Ρ Α Κ Τ Ι Κ Α  Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ Α'

ΣΥΝΕΔΡΙΑΣΗ ΜΒ'

Τρίτη 10 Δεκεμβρίου 1996

Αθήνα σήμερα, στις 10 Δεκεμβρίου, ημέρα Τρίτη και ώρα 18.16' συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Α' Αντιπροέδρου κ. ΠΑΝΑΓΙΩΤΗ Ν. ΚΡΗΤΙΚΟΥ.

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα.

Ανακοινώνονται προς το Σώμα από το Γραμματέα της Βουλής κ. Παναγιώτη Καμμένο τα ακόλουθα:

Α' ΚΑΤΑΘΕΣΗ ΑΝΑΦΟΡΩΝ

1. Οι Βουλευτές κ.κ. ΕΥΑΓΓΕΛΟΣ ΑΠΟΣΤΟΛΟΥ, ΣΠΥΡΙΔΩΝ ΔΑΝΕΛΛΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η Νομαρχιακή Αυτοδιοίκηση Χίου ζητεί την αποζημίωση των πληγέντων της περιοχής της από τις πυρκαγιές της 28, 29, 30 και 31 Ιουλίου 1996.

2. Οι Βουλευτές κ.κ. ΠΑΝΑΓΙΩΤΗΣ Ν. ΚΡΗΤΙΚΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η Αδελφότητα Κλεισαριτών "Ο 'Αγιος Νικόλαος" Βορείου Ηπείρου ζητεί την κατασκευή αυτοκινητόδρομου στην Κοινότητά τους.

3. Ο Βουλευτής Φωκίδας κ.ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Κεντρική Κλαδική Συνεταιριστική 'Ενωση Κτηνοτροφικών Προϊόντων "ΚΤΗΝΟΤΡΟΦΙΚΗ" ζητεί να αναδειχθεί το θέμα της προστασίας της ελληνικής κτηνοτροφίας ως θέμα άμεσης προτεραιότητας.

4. Ο Βουλευτής Αθήνας κ. ΒΥΡΩΝ ΠΟΛΥΔΩΡΑΣ κατέθεσε αναφορά με την οποία ο Σύλλογος Πολυτέκνων Περιστερίου Αττικής διαμαρτύρεται για την περικοπή του επιδόματος της πολύτεκνης μητέρας.

5. Ο Βουλευτής Αιτωλ/νίας κ. ΙΩΑΝΝΗΣ ΚΑΡΑΚΩΣΤΑΣ κατέθεσε αναφορά με την οποία η Κοινότητα Στράτου Αιτωλ/νίας ζητεί την απομάκρυνση αυθαίρετου αντιλιοστασίου από την περιοχή της.

6. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορα με την οποία ο Πανελλήνιος Σύλλογος Εργαζομένων στον 'Ελεγχο των Καζίνο ζητεί την επίλυση των προβλημάτων που αντιμετωπίζει η Υπηρεσία Ελέγχου Καζίνο και οι Ελεγκτές της.

7. Οι Βουλευτές .κ.κ ΓΕΩΡΓΙΟΣ ΓΑΡΟΥΦΑΛΙΑΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η Πανελλήνια Συντονιστική Επιτροπή Επιτυχόντων μη Διορισθέντων του Διαγωνισμού για το Δημόσιο ζητεί νομοθετική ρύθμιση ώστε να γίνει δυνατή η συνολική απορρόφηση όλων των αδιορίστων επιτυχόντων.

8. Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Φιλάρχαιος Εταιρεία Αλμυρού "ΟΡΘΥΣ" ζητεί οικονομική ενίσχυση για την κατασκευή προθηκών στο Μουσείο Αλμυρού για να επανεκτεθούν οι αρχαιότητες.

9. Ο Βουλευτής Αθηνών κ. ΠΕΤΡΟΣ ΚΟΥΝΑΛΑΚΗΣ κατέθεσε αναφορά με την οποία η Ομοσπονδία Συλλόγων Ελλήνων Γονέων Βαυαρίας διαμαρτύρεται για τη σταδιακή κατάργηση της Ελληνόφωνης Εκπαίδευσης στο εξωτερικό.

10. Οι Βουλευτές κ.κ. ΕΥΑΓΓΕΛΟΣ ΑΠΟΣΤΟΛΟΥ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία η Κεντρική Κλαδική Συνεταιριστική 'Ενωση Κτηνοτροφικών Προϊόντων "ΚΤΗΝΟΤΡΟΦΙΚΗ" ζητεί να αναδειχθεί η προστασία της ελληνικής κτηνοτροφίας ως θέμα άμεσης προτεραιτότητας.

11. Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Αγροτικός Παραγωγικός Συνεταιρισμός Ν. Αγχιάλου "Η ΔΗΜΗΤΡΑ" ζητεί την αποζημίωση των αγροτών της περιοχής της που επλήγησαν από τις καταστροφικές πλημμύρες του Οκτωβρίου του 1994.

12. Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία ο Σύλλογος Πολυτέκνων Ιστιαίας Εύβοιας διαμαρτύρεται για την κατάργηση του επιδόματος - σύνταξης της πολύτεκνης μητέρας.

13. Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Πανελλαδική Ομοσπονδία Αυτοκινητιστών Υπεραστικών Συγκοινωνιών υποβάλλει προτάσεις της για τη νομοθετική ρύθμιση του καθεστώτος λειτουργίας των ΚΤΕΛ.

14. Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία η 'Ενωση Πολιτιστικών Φορέων του Νομού 'Εβρου ζητεί την καθιέρωση της 14ης Μαϊου ως ημέρα εορτασμού αελευθέρωσης της Θράκης κατά το 1920.

15. Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Τοπική 'Ενωση Δήμων και Κοινοτήτων Νομού Μαγνησίας υποβάλλει προτάσεις της σχετικά με τον τρόπο λειτουργίας των ΟΤΑ.

16. Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Γηροκομείο "Ζώρζης Γ. Μιχαληνός" ζητεί να μην καταργηθούν οι φοροαπαλλαγές για να συνεχισθεί η λειτουργία του γηροκομείου.

17. Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμος Ομηρούπολης Χίου ζητεί να συνεχισθεί η λειτουργία του Κέντρου ΟΤΕ Βροντάδου Χίου.

18. Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Σύλλογος Εργαζομένων του Λιμενικού Ταμείου Βόλου Μαγνησίας ζητεί τη θεσμοθέτηση πριμ παραγωγικότητας για τα μέλη του.

19. Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Αγροτικός Παραγωγικός Συνεταιρισμός Ν. Αγχιάλου Μαγνησίας "Η ΔΗΜΗΤΡΑ" υποβάλλει προτάσεις για την αντιμετώπιση της ευλογίας στα αιγοπρόβατα του Νομού Μαγνησίας.

20. Ο Βουλευτής Αχαϊας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε αναφορά με την οποία η 'Ενωση Συνεταιριστικών Τραπεζών Ελλάδας διαμαρτύρεται για την εξαγγελθείσα αύξηση του συντελεστή φόρου εισοδήματος των κερδών των Συνεταιριστικών Τραπεζών από 35% σε 40%.

21. Ο Βουλευτής Αχαϊας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε ανφορά με την οποία η Κεντρική Κλαδική Συνεταιριστική 'Ενωση Κτηνοτροφικών Προϊόντων ζητεί τη λήψη μέτρων στήριξης του κλάδου της ελληνικής κτηνοτροφίας.

22. Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η Πανελλήνια Ομοσπονδία Υγειονομικών Υπαλλήλων ΙΚΑ ζητεί την εφαρμογή των μέτρων "Περί Ακτινοπροστασίας του πληθυσμού και των εργαζομένων με ιοντίζουσες ακτινοβολίες".

23. O Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία η Ναυτιλιακή Εταιρεία Σαμοθράκης "Αρσινόη" ζητεί τη ρύθμιση χρέους της προς τη ΔΟΥ Αλεξανδρούπολης για τη συνέχιση της λειτουργίας της.

24. Η Βουλευτής Αθήνας κα. ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ κατέθεσε αναφορά με την οποία η ΕΛΜΕ Γερμανίας διαμαρτύρεται για τις φορολογικές επιβαρύνσεις του κλάδου της.

25. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Δ/νση Τεχνικών Υπηρεσιών της Νομαρχιακής Αυτοδιοίκησης Ηρακλείου ζητεί να της χορηγηθούν μηχανήματα που ανήκουν στην ΣΕΑΠ Ηρακλείου.

26. Ο Βουλευτής Θεσπρωτίας κ. ΗΛΙΑΣ ΒΕΖΔΡΕΒΑΝΗΣ κατέθεσε αναφορά με την οποία ο Αγροτικός Σύλλογος Φιλιατών Θεσπρωτίας "Ο Ακρίτας" ζητεί τη ρύθμιση των χρεών των μελών του προς την ΑΤΕ.

27. Οι Βουλευτές κ.κ. ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο κ. Τ. Στεφάνου, κάτοικος Θεσ/νίκης ζητεί να του χορηγηθεί η ελληνική ιθαγένεια.

28. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Κοινότητα Μανταμάδου Λέσβου καταγγέλλει την οικολογική καταστροφή που θα προκληθεί στην περιοχή από το Πετροχημικό Εργοστάσιο στην Τουρκία.

29. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΛΕΩΝΙΔΑΣ ΑΥΔΗΣ κατέθεσαν αναφορά με την οποία ο Δήμος Καλονής Λέσβου ζητεί τη χρηματοδότηση του έργου κατασκευής κτιρίου για τη στέγαση της Τεχνικής Επαγγελματικής Σχολής Λέσβου.

30. Οι Βουλευτές κ.κ. ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Σύνδεσμος Υπαλλήλων Γεωργικών Συνεταιριστικών Οργανώσεων Σερρών και Περιφερείας ζητεί την επίλυση οικονομικών προβλημάτων των μελών του.

31. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία ο Σύλλογος Ελλήνων Εκπαιδευτικών BENELUX ζητεί να μην καταργηθούν οι φοροαπαλλαγές των εργαζομένων ελλήνων στο εξωτερικό.

32. Οι Βουλευτές κ.κ. ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία το Εργατοϋπαλληλικό Κέντρο Νάουσας Ημαθίας ζητεί τη λήψη μέτρων για την πάταξη της ανεργίας που πλήττει την περιοχή του.

33. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΣΤΑΥΡΟΣ ΠΑΠΑΝΑΓΙΩΤΟΥ κατέθεσαν αναφορά με την οποία η Ελληνική Κοινότητα ΚΑΡΛΦΕΛΝΤ Γερμανίας ζητεί να μην καταργηθούν οι φοροαπαλλαγές των ελλήνων στο εξωτερικό.

34. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία ο Αλιευτικός Αγροτικός Συνεταιρισμός Γρι-Γρι Σαλαμίνας "Ο 'Αγιος Ανδρέας" ζητεί τη μεταστέγαση της μετακίνησης των ιχθύων εισαγωγής στην αίθουσα της Ιχθυόσκαλας Κερατσινίου Πειραιά.

35. Οι Βουλευτές κ.κ. ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία ο Σύλλογος Νεφροπαθών Νομού Ημαθίας ζητεί την αύξηση του ιατρικού προσωπικού στη Μονάδα Τεχνητού Νεφρού του Γενικού Νομαρχιακού Νοσοκομείου Βέροιας.

36. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Σύλλογος Σκαλοχωριτών Λέσβου "Ο 'Αγιος Γεώργιος" ζητεί την ασφαλτόστρωση του επαρχιακού δρόμου Σκαλοχωρίου 'Αντισσας Λέσβου.

37. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία η Κοινότητα Μεσαγρού Λέσβου καταγγελλεί την έλλειψη αγροφυλάκων στο Νόμο Λέσβου.

38. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία η Πανελλήνια 'Ενωση Μηχανικών Εμπορικού Ναυτικού ζητεί τη λήψη μέτρων για την πάταξη της ανεργίας του κλάδου της.

39. Οι Βουλευτές κ.κ. ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία ο Ιατρικός Σύλλογος Ημαθίας ζητεί την επίλυση οικονομικών προβλημάτων του στις συμβάσεις των μελών του με το Ταμείο Υγείας Κοινοτικών Υπαλλήλων.

40. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία η Τοπική 'Ενωση Δήμων και Κοινοτήτων Νομού Λέσβου ζητεί το προγγραμματισμό των δρομολογίων στη γραμμή Σιγρί-Ραφήνα.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ

1. Στην με αριθμό 312/31-10-96 ερώτηση δόθηκε με το υπ' αριθμ. 1063/29-11-96 έγγραφο από τον Υφυπουργό Οικονομικών η ακόλουθη απάντηση:

"Απαντώντας στο πιο πάνω έγγραφό σας, με το οποίο μας στείλατε την αριθμ. 312/31-10-96 ερώτηση, σχετικά με το θέμα, που κατέθεσε ο Βουλευτής κ. Παναγιώτης Ψωμιάδης, σας γνωρίζουμε τα ακόλουθα:

1. Με τις διατάξεις του άρθρου 8 παρ. 1 περ. στ' του ν. 2238/1994 ορίζεται ότι από το συνολικό εισόδημα του φορολογουμένου φυσικού προσώπου εκπίπτουν: α) η αξία των ακινήτων καθώς και τα χρηματικά ποσά που δωρίζει στο Δημόσιο, τους δήμους και τις κοινότητες του κράτους κ.λπ., β) η αξία των ιατρικών μηχανημάτων και των ασθενοφόρων αυτοκινήτων που δωρίζει στα κρατικά και δημοτικά νοσηλευτικά ιδρύματα και τα νοσοκομεία που αποτελούν νομικά πρόσωπα ιδιωτικού δικαίου και επιχορηγούνται από τον κρατικό προϋπολογισμό, γ) τα χρηματικά ποσά που δωρίζει στα κοινωφελή ιδρύματα στα ημεδαπά νομικά πρόσωπα ιδιωτικού δικαίου που νόμιμα έχουν συσταθεί ή συνιστώνται και τα οποία επιδιώκουν κοινωφελείς σκοπούς κ.λπ. δ) τα ποσά των χορηγιών, μέχρι ποσοστού δεκαπέντε τοις εκατό (15%) του συνολικού φορολογούμενου εισοδήματός του, που καταβάλλει στα μη κερδοσκοπικού χαρακτήρα ημεδαπά νομικά πρόσωπα ιδιωτικού δικαίου που νόμιμα υφίστανται ή συνιστώνται, εφόσον επιδιώκουν σκοπούς πολιτιστικούς.

Η έκπτωση των παραπάνω υπό στοιχείο γ δωρεών, στις οποίες εμπίμπτουν οι αναφερόμενες στο θέμα δωρεές, στην περίπτωση κατά την οποία τα ποσά αυτών καθώς και των χορηγιών υπερβαίνουν ετησίως το ποσό των 80.000 δρχ., πραγματοποιείται υπό την προϋπόθεση ότι τα δωριζόμενα ποσά κατατίθενται σε ειδικό λογαριασμό του δωρεοδόχου, ο οποίος έχει ανοιχθεί για το σκοπό αυτό στο Ταμείο Παρακαταθηκών και Δανείων ή σε τράπεζα που νόμιμα λειτουργεί στην Ελλάδα.

2. Επίσης, με τις διατάξεις του άρθρου 31 παρ. 1 περ. α' υποπερ. γγ' του ν. 2238/1994 ορίζεται ότι και οι επιχειρήσεις, των οποίων τα καθαρά κέρδη προσδιορίζονται λογιστικώς, εκπίπτουν από τα ακαθάριστα έσοδά τους τα ποσά των ίδιων ως άνω δωρεών που πραγματοποιούν αυτές, ισχυούσης της παραπάνω προϋπόθεσης.

3. Οι προαναφερόμενες διατάξεις, καθως και άλλες διατάξεις του ίδιου νόμου, οι οποίες παρέχουν το δικαίωμα στα υποκείμενα του φόρου εισοδήματος να εκπίπτουν απο το συνολικό εισόδημά τους η από τα ακαθάριστα έσοδά τους, κατά περιπτωση, τα ποσά συγκεκριμένων δαπανών, αποτελούν αντικείμενο μελέτης, η οποία πραγματοποιείται στα πλαίσια υλοποίησης της κυβερνητικής πολιτικής και της δημοσιονομικής εξυγίανσης και έχει ως σκοπό να εξετασθεί αν οι εν λόγω διατάξεις χρήζουν τροποποίησης ή, ενδεχομένως, και κατάργησης. Επειδή μέχρι του χρόνου σύνταξης και υπογραφής του παρόντος δεν έχουν ληφθεί οριστικές αποφάσεις αναφορικά με τις προαναφερόμενες διατάξεις, δεν έχουμε τη δυνατότητα κατά το χρονικό τούτο σημείο να σας παράσχουμε την αιτούμενη πληροφορία δηλαδή αν οι διατάξεις αυτές θα υποστούν μεταβολές και ποιες θα είναι οι τιμές.

Ο Υφυπουργός

ΓΕΩΡΓΙΟΣ ΔΡΥΣ"

2. Στην με αριθμό 387/4-11-96 ερώτηση δόθηκε με το υπ' αριθμ. 20843/28-11-96 έγγραφο από την Υπουργό Ανάπτυξης η ακόλουθη απάντηση:

"Σε απάντηση των ανωτέρω Αναφορών και ερώτησης 387/4.11.96 που κατατέθηκαν στη Βουλή των Ελλήνων από τους Βουλευτές κ.κ. Σ. Κόρακα, Μ. Μπόσκου, Γ. Γαρουφαλιά και Ν. Κατσαρό, αντιστοίχως, σας γνωρίζουμε τα εξής:

1. Το Υπουργείο Ανάπτυξης με την υπ' αριθμ. 2153/3.4.96 Απόφαση της Επιτροπής τιμών και εισοδημάτων, ικανοποίησε κατά τον καλύτερο εφικτό τρόπο ένα πάγιο αίτημα των πολυτέκνων, με τη χορήγηση σε αυτούς του γνωστού ειδικού μειωμένου τιμολογίου πολυτέκνων.

2. 'Οπως καθορίζεται στην Απόφαση, το τιμολόγιο αυτό χορηγείται υπό τρεις προϋποθέσεις:

α. Φορολογητέο εισόδημα μέχρι 7 εκατομ. δραχμές.

β. Προστατευόμενα τέκνα 4 και άνω

γ. Τετραμηνιαία κατανάλωση μέχρι 300 ΚWΗ.

Η Υπουργός

ΒΑΣΩ ΠΑΠΑΝΔΡΕΟΥ"

3. Στην με αριθμό 421/6-11-96 ερώτηση δόθηκε με το υπ' αριθμ. 53/2-12-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στην με αριθμ. 421/6-11-96 ερώτηση που κατατέθηκε στη Βουλή των Ελλήνων από τους Βουλευτές κ.κ. Λουκά Αποστολίδη, Αλεξ. Ακριβάκη, Γεωργ. Κατσιμπάρδη και Ευάγγελο Αποστόλου, σχετικά με αίτημα της εταιρείας "ΤΥΠΟΠΟΙΗΤΗΡΙΑ ΘΗΒΑΣ Α.Ε." για χορήγηση καταστήματος στην Κεντρική Αγορά Αθηνών (Κ.Α.Α.), σας γνωρίζουμε τα ακόλουθα:

1.- Το αίτημα της παραπάνω επιχείρησης υποβλήθηκε στον Οργανισμό Κεντρικής Αγοράς Αθηνών (Ο.Κ.Α.Α.) με τα με αριθμ. 4178/11-11-94 και 29/2-5-95 έγγραφά της, συνηγόρησε δε γι' αυτό με το 2862/21-6-96 έγγραφό του και ο Νομάρχης Βοιωτίας.

Με βάση την τότε ισχύουσα νομοθεσία, το αίτημα δεν μπορούσε να ικανοποιηθεί καθ' όσον σύμφωνα με το άρθρο 1 παρ. 2β της Α2-8730/90 Κοινής Υπουργικής Απόφασης, η εκμίσθωση κενών καταστημάτων της Κ.Α.Α. σε εκτός αυτής επιχρειρήσεις ήταν εφικτή μετά την ικανοποίηση των εντός της Κ.Α.Α. μισθωτών.

2.- Με την έκδοση της με αριθμ. Α2-2330/95 (ΦΕΚ 600/Β/7-7-95) Κοινής Υπουργικής Απόφασης και τη δυνατότητα που παρέχει το άρθρο 1 παρ. 3 αυτής "Για την εκμίσθωση των κενών θέσεων (Σ) ράμπας, προηγούνται στη σειρά προτεραιότητας, ανεξαρτήτως τζίρου, οι επιχειρήσεις που κατέχουν αξιόλογες ιδιόκτητες εγκαταστάσεις συσκευασίας-τυποποίησης και συντήρησης κρεμμυδιών και "πατάτας" εκμισθώθηκαν στην ΑΕ "ΤΥΠΟΠΟΙΗΤΗΡΙΑ ΘΗΒΑΣ" οι θέσεις (Σ) ράμπας 66 και 67, με την 278/14-9-95 απόφαση του Διοικητικού Συμβουλίου του Ο.Κ.Α.Α., ικανοιώντας έτσι το αίτημα της που υποβλήθηκε με την με αριθμ. 3937/23-8-95 αίτησή της.

Η εν λόγω εταιρεία παραμένει μισθώτρια των θέσεων (Σ) ράμπας 66 και 67 της ΚΑΑ μέχρι σήμερα.

Ο Υφυπουργός

ΜΙΧ. ΧΡΥΣΟΧΟΪΔΗΣ"

4. Στην με αριθμό 431/6-11-96 ερώτηση δόθηκε με το υπ' αριθμ. 20832/29-11-96 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 431/6-11-96 που κατέθεσαν στη Βουλή οι Βουλευτές κ.κ. Α. Βούλγαρης, Χ. Τσιόκας, Χ. Θεοδώρου, Λ. Λωτίδης, Ν. Φλώρος, Π. Φωτιάδης, Φ. Χατζημιχάλης, Κ. Σπηλιόπουλος, Λ. Τζανής, Μ. Σταυρακάκης, Γ. Ανωμερίτης, Γ. Τσακλίδης, Ι. Μαγκριώτης και Μ. Στρατάκης, όσον αφορά τα θέματα αρμοδιότητας του Υπουργείου μας, σας γνωστοποιούμε τα ακόλουθα:

Α. Ως προς την αποβιομηχάνιση και την ανεργία.

Το Υπουργείο Ανάπτυξης στην προσπάθεια ανάκαμψης της χώρας, αντιμετωπίζει με συγκεκριμένη στρατηγική και ειδικά μέτρα βιομηχανικής πολιτικής το γενικότερο πρόβλημα αποβιομηχάνισης που παρατηρείται όχι μόνο στην Ελλάδα αλλά και σε άλλες χώρες με υψηλότερο επίπεδο ανάπτυξης.

Συγκεκριμένα με βασικό άξονα το Επιχειρησιακό Πρόγραμμα Βιομηχανίας 1994-1999 το οποίο χρηματοδοτείται από το 2ο Κοινοτικό Πλαίσιο Στήριξης, τα υποπρογράμματα ενίσχυσης των ΜΜΕ (8 Κοινοτικές Πρωτοβουλίες) και τα ΠΕΠ, επιδιώκεται ο εκσυγχρονισμός, η ανάπτυξη και η αναδιοργάνωση των επιχειρήσεων σε ολόκληρη τη χώρα με στόχο την καταπολέμηση της ανεργίας.

Πέρα από τη γενικότερη προσπάθεια το Υπουργείο μας σε συνεργασία με το ΥΠΕΘΟ και το Υπουργείο Εργασίας μεριμνά για την αντιμετώπιση των προβλημάτων της αποβιομηχάνισης και της ανεργίας που εμφανίστηκαν σε ορισμένες περιοχές της χώρας.


1. Ειδικότερα με την ΚΥΑ 29773/30-11-95 (ΦΕΚ 1074/Β/29-12-95) που εκδόθηκε κατ' εξουσιοδότηση του άρθρου 10 του Ν. 2324/94 καθορίστηκαν οι φθίνουσες βιομηχανικές περιοχές για την εφαρμογή των κινήτρων των άρθρων 1-11 του Ν. 1892/90 όπως ισχύει καθως και των ποσοστών επιχορήγησης και επιδότησης επιτοκίου μέχρι 45% του κόστους παραγωγικής επένδυσης κατά περίπτωση που παρέχονται στις επενδύσεις ύψους μέχρι 5 δισ. δρχ. που πραγματοποιούνται εντός των περιοχών αυτών.

Τα τμήματα αυτά είναι τα ακόλουθα:"

1. ΑΤΤΙΚΗ Γεωγραφική περιοχή Λαυρίου Κερατέας

2. ΚΥΚΛΑΔΕΣ Νήσος Σύρος

3. ΒΟΙΩΤΙΑ Θήρα, Θίσβη

4. ΕΥΒΟΙΑ Κοινότητες: Παπάδων, Κατοικίας 

Αμελάντων, Αγίας Αννας, Κουρκουλών,

Ροβιών, Κεράμειας, Σκεπαστής,

Κεχριών, Δαφνούσας, Στροφιλιάς, 

Κηρίνθου, Σπαθαρίου, Μετοχίου, Κηρέως,

Μαντουδίου, Προκοπίου, Πηλίου,

Βλαχιών, Κερασιάς, Φαράκλας, Δήμου 

Λίμνης.

5. ΧΑΛΚΙΔΙΚΗ Κοινότητες: Στρατωνίου, Στρατωνίκη, 

Γομάτι, Βαρνάβα Στάγειρα, Παλαιοχώρι,

Ολυμπιάδα, Νεοχώρι, Μεγάλη

Παναγιά, Αρναία.

6. ΑΧΑΪΑ Πάτρα (ακτίνα 20 χλμ.), Αίγιο (ακτίνα 8 χλμ.)

7. ΚΟΖΑΝΗ Κοζάνη (πόλη) και Πτολεμαϊδα

8. ΗΜΑΘΙΑ Νάουσα

9. ΜΑΓΝΗΣΙΑ Αλμυρός, Βόλος, Ν. Ιωνία, Αγριά, 

Δημηνιό, Σέσυλα, Αγ. Γεώργιος, Φαρών

10. ΠΕΛΛΑ Εδεσσα

11. ΛΑΡΙΣΑ ΒΙΠΕ-ΕΤΒΑ Λάρισας

12. ΚΑΣΤΟΡΙΑΣΔήμος Καστοριάς

13. ΜΕΣΣΗΝΙΑ ΒΙΟΠΑ Καλαμάτας

14. ΔΡΑΜΑ Δήμος Δράμας

2. Στο πλαίσιο του Επιχειρησιακού Προγράμματος Βιομηχανίας (ΕΠΒ) και ειδικότερα του μέτρου 4 του Υποπρογράμματος 1 προβλέπονται για το διάστημα 1995-1999 οι παρακάτω ενέργειες-δράσεις από τη στήριξη των φθινουσών βιομηχανικών περιοχών της χώρας:

- Συμπλήρωση των Βιομηχανικών υποδομών για την προσέλκυση επιχειρηματικών δραστηριοτήτων

- Bελτίωση της ανταγωνιστικότητας των επιχειρήσεων

- Κίνητρα εγκατάστασης νέων επιχειρήσεων για την διεύρυνση και τον εμπλουτισμό του παραγωγικού συστήματος

- Υποστήριξη της ολοκληρωμένης παρέμβασης

Περιοχές εφαρμογής των παρακάτω δράσεων, όπως προκύπτει από το εγκεκριμένο Τεχνικό Δελτίο του συγκεκριμένου μέτρου (1.4) του Ε.Π.Β. είναι οι εξής:

- Οι Νομοί Αχαϊας, Βοιωτίας, Δράμας, Εύβοιας, Ημαθίας, Καστοριάς, Κοζάνης, Λάρισας, Μαγνησίας, Πέλλης, Λέσβου, Χίου, Σάμου, Φλώρινας και Κιλκίς.

- Η περιοχή της Θράκης (και οι τρεις Νομοί)

- Η νήσος Σύρος

- Η περιοχή Βόρειας και Κεντρικής Χαλκιδικής

- Η περιοχή Λαυρίου-Κερατέας

Στα πλαίσια αυτά, μπορούν να ενταχθούν ενέργειες και έργα που εναρμονίζονται με το πνεύμα της Ολοκληρωμένης Παρέμβασης και να θεωρούνται επιλέξιμα κάτω από το πρίσμα των παραπάνω δράσεων.

Ο προϋπολογισμός και οι πηγές χρηματοδότησης του μέτρου είναι:

Για τα έτη 1994-1996 Σύνολο 32 δισ. δρχ.

Δημόσια Δαπάνη (Κράτος και Ε.Τ.Π.Α.) 22 δισ. δρχ.

Ιδιωτική Δαπάνη 10 δισ. δρχ.

Β. Ως προς την εκπαίδευση των εργαζομένων στον Τουρισμό και των ανέργων

Ο Ελληνικός Οργανισμός Τουρισμού στο πλαίσιο του 2ου Κ.Π.Σ. εχει προγραμματίσει πλάνο εκπαίδευσης τόσο των εργαζομένων στον Τουρισμό όσο και ανέργων. Στόχος του είναι να καλύψει τις ανάγκες σε εκπαιδευμένο προσωπικό οι οποίες θα προκύψουν από τα έργα τα οποία θα υλοποιηθούν στο πρόγραμμα από το Ε.Τ.Π.Α.

Μέσα στα πλαίσια του προγράμματος του Τουρισμού καλύπτονται και οι αναφερόμενες στην ερώτηση περιοχές σε επίπεδο περιφέρειας και ειδικά για το 1997-1998 πρόκειται να πραγματοποιηθούν για ανέργους με σκοπό την ένταξή τους στον τουριστικό κλάδο.

Στην περιφέρεια Αττικής 10 προγράμματα για 165 άτομα

Στην περιφέρεια Κ. Μακεδονίας 11 προγράμματα για 175 άτομα Στην περιφέρεια Δυτ. Μακεδονίας 10 προγράμματα για 150 άτομα Στην περιφέρεια Θεσσαλίας 12 προγράμματα για 185 άτομα Στην περιφέρεια Αν.Μακ/νίας-Θράκης 7 προγράμματα για 115 άτομα Στην περιφέρεια Κρήτης 13 προγράμματα για 200 άτομα Στην περιφέρεια Δ. Ελλάδας 10 προγράμματα για 45 άτομα 
Tο εκπαιδευτικό κομμάτι του προγράμματος δεν μπορεί να δώσει μεγαλύτερη έμφαση σε αυτές τις περιοχές γιατί θα είναι εκτός του στόχου, που έχει καθοριστεί από την Ευρωπαϊκή Ενωση.

Η Υπουργός

ΒΑΣΩ ΠΑΠΑΝΔΡΕΟΥ"

5. Στην με αριθμό 469/96 ερώτηση δόθηκε με το υπ' αριθμ. 4061/29-11-96 έγγραφο από την Υπουργό Αιγαίου η ακόλουθη απάντηση:

"Σε απάντηση στην ερώτηση 469 των Βουλευτών κας Ν. Λουλέ και κ. Π. Κουναλάκη σχετικά με την κατασκευή αθλητικού κέντρου στη Σύμη, σε χώρο 17 στρεμμάτων που έχει ήδη απαλλοτριώσει ο Δήμος, σας γνωρίζουμε:

Σύμφωνα με τη Διεύθυνση Αθλητικού Σχεδιασμού της Γενικής Γραμματείας Αθλητισμού, μηχανικός επισκέφθηκε το νησί για αυτοψία στις 24.7.1996. Σε σύσκεψη που έγινε στο Δημαρχείο, αποφασίστηκε η δημιουργία μικρού Αθλητικού Κέντρου στη θέση Πέδη, στο χώρο που βρίσκεται σήμερα το μικρό γήπεδο. Για το έργο έχει ήδη συνταχθεί η αρχιτεκτονική προμελέτη του έργου από τη Δ/νση Μελετών της Γεν. Γραμματείας Αθλητισμού προκειμένου να υπάρχει η δυνατότητα ένταξής του στο Πρόγραμμα Εργων της ΓΓΑ του 1997 όταν ξεκινήσει η διαδικασία Προγραμματισμού των έργων της Γ.Γ.Α. για το επόμενο έτος.

Η Υπουργός

ΕΛΙΣΑΒΕΤ ΠΑΠΑΖΩΗ"

6. Στην με αριθμό 481/7-11-96 ερώτηση δόθηκε με το υπ' αριθμ. 1323/26-11-96 έγγραφο από τον Υπουργό Εθνικής 'Αμυνας η ακόλουθη απάντηση:

"Σε απάντηση της 481/7-11-96 ερώτησης που κατέθεσε ο Βουλευτής κ. Ι. Λαμπρόπουλος σχετικά με το θέμα της αναβάθμισης του θεσμού των Εθελοντών Πενταετούς Υπηρεσίας - Εθελοντών Μακράς Θητείας, σας πληροφορούμε τα παρακάτω:

Το ισχύον νομικό πλαίσιο κατάταξης και εξέλιξης των Εθελοντών Πενταετούς Υποχρέωσης καθορίζεται με βάση το ν. 1513/1985, στο άρθρο 3 του οποίου ορίζεται ότι οι "Εθελοντές Πενταετούς Υποχρέωσης υπηρετούν στους βαθμούς του Δεκανέα και του Λοχία".

Με τον ν. 1848/1989 "Προέλευση των Μόνιμων Αξιωματικών του Οικονομικού και του Στρατολογικού Σώματος" καθιερώθηκε ο θεσμός των Εθελοντών Μακράς Θητείας στον οποίο, βάσει του άρθρου 13, μπορούν να ενταχθούν με αίτησή τους όσοι Εθελοντές Πενταετούς Υπηρεσίας έκλεισαν πενταετία (5) και μέχρι την συμπλήρωση τριακονταπενταετούς (35) συντάξιμης υπηρεσίας εξελισσόμενοι βαθμολογικά μέχρι Ανθυπασπιστές και μισθολογικά μέχρι Λοχαγοί.

Βάσει του Προεδρικού Διατάγματος 21/1991 "Εθελοντές Μακράς Θητείας" καθορίστηκαν, κατ' επιταγή της παραγράφου 6 του άρθρου 13 του ν. 1848/1989, τα χρονικά όρια μέσα στα οποία θα έπρεπε να καλυφθούν τέσσερις (4) και έξι (6) βαθμοί αντίστοιχα για τη βαθμολογική και μισθολογική ανέλιξη της προαναφερθείσας κατηγορίας του Στρατιωτικού Προσωπικού. Ειδικότερα ο μέγιστος χρόνος παραμονής τους στο βαθμό του Λοχία είναι 10 και όχι 15 χρόνια όπως εσφαλμένα έχει ερμηνευθεί το άρθρο 2 του Προεδρικού Διατάγματος 21/1991, ενώ ενδεικτικά αναφέρεται ότι όσοι κατατάχθηκαν το έτος 1985 εχουν ήδη ένα χρόνο στο βαθμό του Επιλοχία και εντός του Δεκεμβρίου του τρέχοντος έτους θα προαχθούν στον παραπάνω βαθμό οι καταταγέντες το 1986.

Πρέπει να τονισθεί πως όλα τα παραπάνω είναι επαρκώς και εγκαίρως γνωστοποιημένα στους υποψηφίους, από τις κατ' έτος προκηρύξεις κατατάξεως Εθελοντών Πενταετούς Υπηρεσίας και η προσέλευσή τους για συμμετοχή στο σχετικό διαγωνισμό τεκμαίρει και συνεπάγεται την αποδοχή του όλου νομικού πλαισίου εντός του οποίου θα κληθούν να υπηρετήσουν γνωρίζοντας, ότι εφόσον το θελήσουν, μπορούν να παραμείνουν ως Εθελοντές Μακράς Θητείας, έχοντας ως καταληκτικό βαθμό αυτό του Ανθυπασπιστή και μισθολογικό αυτό του Λοχαγού.

Σε ό,τι αφορά τις συνθήκες εργασίας θα πρέπει να καταστεί σαφές ότι οι Εθελοντές Πενταετούς Υπηρεσίας-Εθελοντές Μακράς Θητείας ακολουθούν το πρόγραμμα ωρών υπηρεσίας και εκπαιδεύσεως των αρμόδιων Γενικών Επιτελείων, αναλαμβάνουν τα ανατεθειμένα σε αυτούς καθήκοντα και αμείβονται αναλόγως του βαθμού και των ετών υπηρεσίας τους. Ενα από τα καθήκοντα είναι και αυτό της εσωτερικής υπηρεσίας το οποίο προβλέπεται από τους ισχύοντες Στρατιωτικούς Κανονισμούς, είναι υποχρεωτικό για όλα τα στελέχη και δεν αποτελεί άμμισθη παροχή αλλά έχει προβλεφθεί για αυτό το νέο μισθολόγιο ειδικό επίδομα. Σε αυτό το σημείο θα πρέπει να τονισθεί ότι στα καθήκοντα εσωτερικής υπηρεσίας εναλλάσσονται όλοι οι Αξιωματικοί και Υπαξιωματικοί του Στρατεύματος και σε περιόδους αργιών το έχουν εκτελέσει τόσο ο κ. Αργηχός του Γενικού Επιτελείου Στρατού όσο και τελευταίος Μόνιμος Λοχίας.

Αναφορικά με τις προαγωγές των Εθελοντών Πενταετούς Υπηρεσίας-Εθελοντών Μακράς Θητείας, αρμόδια είναι τα Συμβούλια Κρίσεων Υπαξιωματικών τα οποία με βάση τα ατομικά έγγραφα των Εθελοντών Μακράς Θητείας κρίνουν αυτούς σε τακτική ετήσια κρίση και οι αποφάσεις τους υλοποιούνται με εντολή της Ιεραρχίας.

Πρέπει να σημειωθεί ότι η παραπάνω κατηγορία Στρατιωτικού Προσωπικού απολαμβάνουν όλων των δικαιωμάτων που απορρέουν από την Στρατιωτική τους ιδιότητα, ήτοι, δικαιούνται τόσο εφάπαξ όσο και μέρισμα σύμφωνα με τις διατάξεις των Ασφαλιστικών τους Ταμείων αφού θεωρούνται μέτοχοι του Μετοχικού Ταμείου Στρατού (ΜΤΣ) καθώς και του Ταμείου Αλληλοβοήθειας Αξιωματικών Στρατού (ΤΑΑΣ). Επίσης, δικαιούνται όλες τις προβλεπόμενες Διακρίσεις (παράσημα, μετάλλια) που αντιστοιχούν στο βαθμό και στα χρόνια υπηρεσίας τους.

Το Υπουργείο Εθνικής `Αμυνας θέλει να καταστήσει σαφές ότι λαμβάνει ιδιαίτερη μέριμνα για όλα τα θέματα που αφορούν τους Εθελοντές Μακράς Θητείας - οι οποίοι ειδικά στις ακριτικές περιοχές θεωρούνται από τις τοπικές κοινωνίες ως στήριγμα και ελπίδα για το μέλλον και την ασφάλειά τους - καθώς και ότι σε κάθε ξεχωριστή κατηγορία υπηρετούντος προσωπικού εφαρμόζεται αυστηρά και απαρέγκλιτα η Συνταγματική επιταγή της ισότητας όπως αυτή εξειδικεύεται περαιτέρω από σχετικά Νομοθετικά και προεδρικά διατάγματα.

Ο Υπουργός

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ"

7. Στην με αριθμό 487/7-11-96 ερώτηση δόθηκε με το υπ' αριθμ. 70/2-12-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στην με αριθμ. 487/7-11-96 ερώτηση που κατατέθηκε στη Βουλή των Ελλήνων από τους Βουλευτές κ.κ. Νικ. Γκατζή και Ευάγγ. Μπούτα, σχετικά με αίτημα της εταιρίας ΤΥΠΟΠΟΙΗΤΗΡΙΑ ΘΗΒΑΣ Α.Ε. για χορήγηση καταστήματος στην Κεντρική Αγορά Αθηνών (ΚΑΑ), σας γνωρίζουμε τα ακόλουθα:

1. Το αίτημα της παραπάνω επιχείρησης υποβλήθηκε στον Οργανισμό Κεντρικής Αγοράς Αθηνών (ΟΚΑΑ) με τα με αριθμ. 4178/11-11-94 και 29/2-5-95 έγγραφά της, συνηγόρησε δε γι'αυτό με το 2862/21-6-96 έγγραφό του και ο Νομάρχης Βοιωτίας.

Με βάση την τότε ισχύουσα νομοθεσία, το αίτημα δεν μπορούσε να ικανοποιηθεί καθ' όσον σύμφωνα με το άρθρο 1 παρ. 2β της Α2/8730/90 Κοινής Υπουργικής Απόφασης, η εκμίσθωση κενών καταστημάτων της ΚΑΑ σε εκτός αυτής επιχειρήσεις ήταν εφικτή μετά την ικανοποίηση των εντός της ΚΑΑ μισθωτών.

Με την έκδοση της με αριθμ. Α2/2330/95 (ΦΕΚ 600/Β/7-7-95) Κοινής Υπουργικής Απόφασης και τη δυνατότητα που παρέχει το άρθρο 1 παρ. 3 αυτής "Για την εκμίσθωση των κενών θέσεων (Σ) ράμπας, προηγούνται στη σειρά προτεραιότητος, ανεξαρτήτως τζίρου, οι επιχειρήσεις που κατέχουν αξιόλογες ιδιόκτητες εγκαταστάσεις συσκευασίας - τυποποίησης και συντήρησης κρεμμυδιών και πατάτας" εκμισθώθηκαν στην Α.Ε. ΤΥΠΟΠΟΙΗΤΗΡΙΑ ΘΗΒΑΣ οι θέσεις (Σ) ράμπας 66 και 67, με την 278/14-9-95 απόφαση του Διοικητικού Συμβουλίου του ΟΚΑΑ, ικανοποιώντας έτσι το αίτημά της που υποβλήθηκε με την με αριθμ. 3937/23.8.95 αίτησή της. Η εν λόγω εταιρία παραμένει μισθώτρια των θέσεων (Σ) ράμπας 66 και 67 της ΚΑΑ μέχρι σήμερα.

Ο Υφυπουργός

ΜΙΧ. ΧΡΥΣΟΧΟΪΔΗΣ"

8. Στην με αριθμό 522/8-11-96 ερώτηση δόθηκε με το υπ' αριθμ. 20849/3-12-96 έγγραφο από την Υπουργό Ανάπτυξης η ακόλουθη απάντηση:

"Σε απάντηση της 522/8-11-96 ερώτησης που κατατέθηκε στη Βουλή των Ελλήνων από τον Βουλευτή κ. Π. Τατούλη σχετικά με την ασφαλή λειτουργία των Ορυχείων ΜΕΓΑΛΟΠΟΛΗΣ με αφορμή την κατολίσθηση τμήματος φράγματος ποταμού Αλφειού στο χώρο του Ορυχείου Κυπαρισσίων και τα εδαφοτεχνικά προβλήματα του Ορυχείου Χωρεμίου (Ψαθιού) σας γνωρίζουμε τα εξής:

Για την αντιμετώπιση της αστοχίας που παρουσιάστηκε στις 18-10-96 στο φράγμα προστασίας του Ορυχείου Κυπαρισσίων από τον παρακείμενο ποταμό Αλφειό με τη μορφή κατολίσθησης τμήματός του με αποτέλεσμα την εισροή 1.600.000 m3 νερού στον πυθμένα του Ορυχείου καθώς και των ρωμγατώσεων των πρανών του Ορυχείου Χωρεμίου (Ψαθιού) που έχουν παρατηρηθεί το τελευταίο έτος, ελήφθησαν μέτρα που διακρίνονται σε άμεσα για την όσο το δυνατό έγκαιρη αντιμετώπιση και μακροπρόθεσμα με στόχο τη διερεύνηση των εδαφοτεχνικών παραμέτρων και λήψη αναγκαίων μέτρων για την ασφαλή λειτουργία της εκμετάλλευσης.

'Αμεσα μέτρα που ελήφθησαν:

Ι. Για το ΟΡΥΧΕΙΟ ΚΥΠΑΡΙΣΣΙΩΝ

- Διάνοιξη νέας παρακαμπτήριας κοίτης του ποταμού Αλφειού μήκους περίπου 800 μέτρων και πλάτους 20-30 μέτρων. Το έργο αυτό άρχισε ευθύς μόλις διαπιστώθηκε το πρόβλημα και ολοκληρώθηκε στον ελάχιστο χρόνο των 30 ωρών.

- Διαπλάτυνση της νέας κοίτης με στόχο τελικού πλάτους τα 50 μέτρα περίπου, εύρος που θεωρείται ασφαλές.

- Εκ νέου κατασκευή του κατεστραμμένου τμήματος του φράγματος με τη χρήση νέων τεχνικών μεθόδων.

Τα έργα διαπλάτυνσης και ανακατασκευής συνεχίζονται και προβλέπεται να ολοκληρωθούν μέχρι το τέλος Νοεμβρίου.

ΙΙ. Για το ΟΡΥΧΕΙΟ ΧΩΡΕΜΙΟΥ (ΨΑΘΙΟΥ)

- Μετακίνηση μαζών όγκου 1,5 εκατομμυρίου m3 για την "ανακούφιση" των υποκείμενων πρανών, έργο που εκτελέστηκε κατά το τελευταίο 12μηνο.

- Κατασκευή φράγματος αντιστήριξης στο δάπεδο της τελευταίας βαθμίδας. Η κατασκευή άρχισε τον Ιούλιο και τελείωσε τον Οκτώβριο του 1996.

- Κατασκευή σειράς υδρογεωτρήσεων με σκοπό την υδρομάστευση της συνολικής μάζας των πρανών.

Προσωρινή μετατόπιση της κοίτης του Αλφειού (περίπου 600 μ.) στο τμήμα που ευρίσκεται πλησιέστερα στο ορυχείο.

Τα μακροπρόθεσμα μέτρα είναι κοινά για τα δύο Ορυχεία και αφορούν:

- Συνεχή παρακολούθηση και διερεύνηση των συνθηκών των προβλημάτων από ομάδα ειδικών επιστημόνων της ΔΕΗ (εδαφοτεχνικούς, γεωλόγους κ.λπ.).

- Εξέταση των φαινομένων από ειδικούς Συμβούλους Καθηγητές του Ε.Μ.Π., με το οποίο η υπηρεσία ορυχείων έχει συνεχή συνεργασία και από Γερμανούς ειδικούς τεχνικούς και επιστήμονες, οι οποίοι διαθέτουν πλούσια εμπειρία σε παρόμοια προβλήματα.

- Εκπόνηση σχετικών μελετών με προτάσεις οριστικής λύσης των εδαφοτεχνικών προβλημάτων των Ορυχείων ώστε να εξασφαλίζεται η ασφαλής λειτουργίας τους.

Τα ως άνω μακροπρόθεσμα μέτρα είναι ενταγμένα στη λειτουργία των Ορυχείων και δεν σχετίζονται άμεσα με την έξαρση των φαινομένων που παρατηρήθηκε στα μέσα Οκτωβρίου.

Τέλος επισημαίνουμε ότι τα τεχνικά προβλήματα που παρουσιάστηκαν στα δύο ορυχεία της Μεγαλόπολης δεν είχαν επιπτώσεις στην ασφάλεια του προσωπικού ούτε και στις εγκαταστάσεις εξόρυξης.

Μετά τη λήψη και των προαναφερομένων μέτρων δεν υπάρχουν λόγοι ανησυχίας για την ασφάλεια των κατοίκων της περιοχής, των εργαζομένων και των εγκαταστάσεων.

Η Υπουργός

ΒΑΣΩ ΠΑΠΑΝΔΡΕΟΥ"

9. Στην με αριθμό 527/8-11-96 ερώτηση δόθηκε με το υπ' αριθμ. 26350/29-11-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της αριθμ. 527/8-11-1996 ερώτησης που κατέθεσε στη Βουλή η Βουλευτής κα Στέλλα Αλφιέρη, σας γνωρίζουμε τα εξής:

α. Το εθνικό πρόγραμμα δράσης ήδη σχεδιάζεται και εκτιμούμε ότι σύντομα θα ανακοινωθεί και στις αντίστοιχες γυναικείες οργανώσεις για να καταθέσουν τις απόψεις τους.

β. Τα θέματα που τέθηκαν στο πόρισμα της Διακομματικής Κοινοβουλευτικής Επιτροπής θα ληφθούν υπόψη κατά τη σύνταξη του εθνικού προγράμματος δράσης.

Σας ενημερώνουμε επίσης ότι κάποια από τα θέματα που έθεσε η διακομματική επιτροπή έχουν προωθηθεί. 'Ηδη από το 1994 δημιουργήθηκε η "Μονάδα Πληροφορικής Ανάλυσης της Απασχόλησης και της Επαγγελματικής Κατάρτισης Γυναικών" στο πλαίσιο της κοινοτικής πρωτοβουλίας NOW μέσω της οποίας έχουμε ένα ολοκληρωμένο σύστημα διαχείρισης πολλαπλών βάσεων δεδομένων κειμένων που αφορούν την απασχόληση και την ανεργία.

Σκοπό επίσης έχει να σχεδιάσει μ' έναν επιστημονικό τρόπο την υλοποίηση των ίσων ευκαιριών.

Παράλληλα η Γενική Γραμματεία Ισότητας συμμετέχει ενεργά στήν εκτέλεση κοινοτικών προγραμμάτων για την κατάρτιση και απασχόληση των γυναικών με στόχο τη μείωση της ανεργίας, όπως για παράδειγμα τρόποι φύλαξης βρεφών, εκπαίδευσης στελεχών επιχειρήσεων, αγροτουριστικών επιχειρήσεων, νέες τεχνολογίες.

Ο Υφυπουργός

ΑΝ. ΜΑΝΤΕΛΗΣ"

10. Στην με αριθμό 528/8-11-96 ερώτηση δόθηκε με το υπ' αριθμ. 231/20-11-96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση με αριθμό 528 που κατατέθηκε στις 8-11-96 από το Βουλευτή κ. Θόδωρο Κατσανέβα, σας γνωρίζουμε τα εξής:

Στα πλαίσια της ΕΠΑ έχουν ενταχθεί σε εγκεκριμένο ρυμοτομικό σχέδιο 4135 στρέμματα του Δήμου Καματερού και συγκεκριμένα ΠΕ 1=180 στρ., ΠΕ 2=720 στρ., ΠΕ 3,4=2130 στρ. και ΠΕ 5-6-1105 στρ.

Μετά την οριοθέτηση των ρεμμάτων που καλύπτουν μεγάλο μέρος της έκτασης του Δήμου θα προωθηθούν οι Πολεοδομικές Μελέτες Επέκτασης των Π.Ε. 1, 2, 3 και 4, ενώ η μελέτη επέκτασης των Π.Ε. 5, 6 η οποία δεν επηρεάζεται από την οριοθέτηση των ρεμάτων, ήδη προωθείται από την αρμόδια Υπηρεσία μας (Δ/νση Πολεοδομικού Σχεδιασμού).

'Οσον αφορά στην απαλλοτρίωση των κοινοχρήστων χώρων μπορεί να υλοποιηθεί μετά την κύρωση των πράξεων εφαρμογής, που είναι επίσης αρμοδιότητα του Δήμου. Μετά την κύρωση των πράξεων εφαρμογής θα εξετασθεί η δυνατότητα μερικής χρηματοδότησης σύμφωνα με τις διατάξεις του αρ. 14 του ν. 1337/83 εφόσον υπάρξει σχετικό συγκεκριμένο αίτημα του Δήμου.

Για το δίκτυο ομβρίων, όπως μας ενημέρωσε η Γ.Γ.Δ.Ε. στο Δήμο Καματερού έχει ήδη κατασκευασθεί βασικός συλλεκτήρας στη Λεωφόρο Δημοκρατίας. Η μελέτη του δικτύου ομβρίων του Δήμου Καματερού έχει ήδη εγκριθεί, όμως η κατασκευή του όλου δικτύου συναρτάται με τη διευθέτηση του ρέματος Εσχατέας.

'Οσον αφορά στη διαχείριση των απορριμμάτων βάσει των διατάξεων της υφιστάμενης νομοθεσίας (ΚΥΑ 69728/824/96 κ.λπ.) το Υ.ΠΕ.ΧΩ.Δ.Ε. είναι αρμόδιο για τον Εθνικό σχεδιασμό της διαχείρισης των απορριμμάτων, ενώ για τον περιφερειακό σχεδιασμό αρμοδιότητα έχουν οι Νομαρχίες και οι Ο.Τ.Α. Ειδικότερα για το Νομό Αττικής αρμόδιος φορέας είναι ο ΕΣΔΚΝΑ.

Το ΥΠΕΧΩΔΕ με την πολιτική και τη στρατηγική που έχει χαράξει στη διαχείριση των απορριμμάτων στοχεύει:

α) στην πρόληψη και μείωση των απορριμμάτων στην πηγή.

β) στην ανακύκλωση όσο το δυνατόν μεγαλύτερης ποσότητας ανακυκλώσιμων υλικών και

γ) στην ορθή τελική διάθεση των απορριμμάτων που δεν ανακυκλώνονται.

'Οσον αφορά στην Αττική το Υ.ΠΕ.ΧΩ.Δ.Ε. σε συνεργασία με τον ΕΣΔΚΝΑ και τους συναρμόδιους φορείς έχει εκπονήσει ένα ολοκληρωμένο πρόγραμμα για τη διαχείριση των απορριμμάτων που περιλαμβάνει:

α) η ανάπτυξη του συστήματος διαλογής στην πηγή, που θα επεκταθεί σ'όλη την Αττική.

β) δημιουργία σταθμών μεταφόρτωσης.

γ) κατασκευή εργοστασίων μηχανικής ανακύκλωσης και λιπασματοποίησης.

δ) κέντρο καταστροφής μολυσματικών νοσοκομειακών αποβλήτων και

ε) κατασκευή ΧΥΤΑ.

Ειδικότερα για την υγειονομική ταφή των απορριμμάτων έχει επιλεγεί ένας πρώτος χώρος στο Δήμο 'Ανω Λιοσίων και αναμένεται η επιλογή των αναγκαίων χώρων που θα εξυπηρετούν τις ανάγκες της Ανατολικής Αττικής. Σύμφωνα με την ισχύουσα νομοθεσία η Νομαρχιακή Αυτοδιοίκηση σε συνεργασία με την ΤΕΔΚΝΑ και τον ΕΣΔΚΝΑ, έχουν δεσμευθεί να προτείνουν σύντομα αυτούς τους χώρους.

Τέλος, σας πληροφορούμε ότι το Υ.ΠΕ.ΧΩ.Δ.Ε. δια της Δ/νσης Ειδικών 'Εργων Αναβάθμισης Περιοχών και μέσα στα πλαίσια των αρμοδιοτήτων του, έχει ήδη χρηματοδοτήσει το Δήμο Καματερού - Ν. Αθηνών, για τα παρακάτω έργα:

α) για το έργο: "Διαμόρφωση - ανάπλαση ελευθέρων κοινοχρήστων χώρων, πλατειών κ.λπ. του Δήμου" σύμφωνα με την υπ'αριθμ. 50771/1066/δ/16-3-96 απόφαση χρηματοδότησης, από πόρους του ΕΤΕΡΠΣ, ύψους 100.000.000 δρχ.

β) για το έργο: "Εξυγίανση και προστασία στις περιοχές των ρεμάτων του Δήμου", σύμφωνα με τις υπ'αριθμ. α) 45554/706/δ/ 4-4-94 και β) 53843/5008/δ/19-10-95 αποφάσεις χρηματοδότησης, από πόρους του ΕΤΕΡΠΣ, ύψους 2.000.000 δρχ. και 15.000.000 δρχ. αντίστοιχα.

γ) Στο Επιχειρησιακό πρόγραμμα Περιβάλλον του 2ου ΚΠΣ και συγκεκριμένα στο Υποπρόγραμμα 4 "Χωροταξικός και πολεοδομικός σχεδιασμός" και Μέτρο: "Προστασία και ανάδειξη ιστορικών κέντρων, παραδοσιακών οικισμών, περιοχών ιδιαιτέρου κάλλους κ.λπ.", έχει ενταχθεί το έργο: "Διαμόρφωση 'Αλσους Ειρήνης στο Δήμο Καματερού", με συνολικό προϋπολογισμό 200 εκατ. δρχ.. Μέχρι στιγμής έχουν εκδοθεί δύο αποφάσεις χρηματοδότησης συνολικού ύψους 120.000.000 δρχ., όσες και οι εγγεγραμμένες πιστώσεις 1995 και 1996, σύμφωνα με την ΣΑΕ 075/2.

Για την ολοκλήρωση του έργου προτάθηκε αύξηση προϋπολογισμού, ο οποίος θα ανέλθει στα 274 εκατ. δρχ. σύμφωνα με το τεχνικό δελτίο που συμπλήρωσε ο Δήμος Καματερού. Η έγκριση του νέου προϋπολογισμού, θα γίνει από την Επιτροπή Παρακολούθησης του προγράμματος του 2ου ΚΠΣ.

Ο Υπουργός

Κ. ΛΑΛΙΩΤΗΣ"

11. Στην με αριθμό 534/8-11-96 ερώτηση δόθηκε με το υπ' αριθμ. 66326/2-12-96 έγγραφο από τον Υφυπουργό Εσωτερικών η ακόλουθη απάντηση:

"Απαντώντας στην ερώτηση 534/8-11-96 που κατέθεσε σε σας ο Βουλευτής Παν. Ψωμιάδης, σχετικά με την αναγνώριση της Κοινότητας Καλοχωρίου Θεσ/νίκης σε Δήμο, λόγω των προβλημάτων που καλείται να αντιμετωπίσει μετά την εγκατάσταση στα όρια της Κοινότητας σημαντικού τμήματος της βιομηχανίας - βιοτεχνίας της Θεσ/νίκης, σας γνωρίζουμε τα εξής:

Το Υπουργείο μας ήδη μελετά το γενικότερο πρόβλημα της ανακυτάρρωσης των οργανισμών τοπικής αυτοδιοίκησης πρώτης βαθμίδας. Ειδικές περιπτώσεις όπως η αναφερόμενη θα τεθούν υπόψη αρμοδίως προς εξέταση.

Ο Υφυπουργός

Λ. ΠΑΠΑΔΗΜΑΣ"

12. Στην με αριθμό 563/11-11-96 ερώτηση δόθηκε με το υπ' αριθμ. 227/3-12-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 563/11.11.96, που κατέθεσαν οι Βουλευτές κ.κ. Βαγ. Μπούτας, Στ. Παναγιώτου, Αχ. Κανταρτζής αναφορικά με το παραπάνω θέμα σας πληροφορούμε ότι:

Σε ό,τι αφορά τον τρόπο αντιμετώπισης των αυθαιρεσιών των καπνεμπόρων και για την διασφάλιση της αντικειμενικής βαθμολόγησης των παραδοτέων καπνών, το Υπουργείο Γεωργίας σε συνεργασία με τον Εθνικό Οργανισμό Καπνού, έχουν προβλέψει την δυνατότητα υποβολής ένστασης ως προς την ποιοτική εκτίμηση εκ μέρους των παραγωγών προς την ΕΟΚ και εξέταση αυτής από τριμελή επιτροπή (με εκπροσώπους από τον ΕΟΚ, τον μεταποιητή και τους παραγωγούς).

Επίσης το ανωτέρω θέμα μπορεί να αντιμετωπισθεί και με την ενεργοποίηση των Ομάδων Παραγωγών ακπνού, προκειμένου να ασκήσουν στο ακέραιο τα δικαιώματά τους (π.χ. διαγραφή, επιβολή προστίμων κ.λπ) εναντίον των μελών τους που αυτονομούνται στη φάση των αγοραπωλησιών των καπνών, προκειμένου να διασφαλίσουν τα συμφέροντά τους διαχρονικά.

Το θέμα της επιβολής προστίμων σε μεταποιητές για πιθανές παρατυπίες ερευνάται και τα αποτελέσματα της έρευνας δεν είναι ακόμη γνωστά.

Ο Υπουργός

ΣΤΕΦ. ΤΖΟΥΜΑΚΑΣ"

13. Στην με αριθμό 564/11-11-96 ερώτηση δόθηκε με το υπ' αριθμ. 2077/28-11-96 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 564/11.11.96 που κατατέθηκε στη Βουλή των Ελλήνων από τυος Βουλευτές κ.κ. Ν. Γκατζή και Στ. Παναγιώτου, σας γνωρίζουμε τ' ακόλουθα:

1. Η ανάθεση της εργασίας διερεύνησης των αιτιών θραύσεως του πτερυγίου της 1ης κινητής βαθμίδας του Α/Σ Νο 2 του ΑΗΣ στο Διεθνή Οργανισμό Ελέγχων TUV BAYERN Γερμανίας αντί του ποσού των 14.984 DM ή 2.300.000 δρχ. (δύο εκατομμύρια τριακόσιες χιλιάδες δραχμές) έγινε από τον ΑΗΣ Λαυρίου ο οποίος εκτός από την αρμοδιότητα είχε και τη διαδικασία, σύμφωνα με τις ισχύουσες διαδικασίες της ΔΕΗ.

Πλέον των παραπάνω το ΚΔΕΠ δεν είναι σε θέση ακόμη να πραγματοποιεί τέτοιου είδους άκρως εξειδικευμένους ελέγχους και μελέτες.

2. Εχει συσταθεί Επιτροπή εμπειρογνωμόνων με συμμετοχή καθηγητού ΕΜΠ η οποία επιλαμβάνεται του θέματος των αιτίων της βλάβης του αεροστρόβιλου Νο2 της οποίας το πόρισμα αναμένεται.

3. Για το τρίτο θέμα έχουν επιληφθεί Επιτροπές που έχουν ορισθεί από τα αρμόδια όργανα της ΔΕΗ.

Η Υπουργός

ΒΑΣΩ ΠΑΠΑΝΔΡΕΟΥ"

14. Στην με αριθμό 569/11-11-96 ερώτηση δόθηκε με το υπ' αριθμ. 229/11-11-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτησή σας με αριθμ. 569/11-11-96 που κατέθεσε ο Βουλευτής κ. Ευ. Μπασιάκος, αναφορικά με το παραπάνω θέμα, σας πληροφορούμε ότι:

Οι προτάσεις της Ευρ. Επιτροπής για την αναθεώρηση ΚΟΑ στον καπνό έχουν ήδη γνωστοποιηθεί, βρίσκονται όμως ακόμα στο στάδιο της συζήτησης σε επίπεδο Επιτρόπων, "ως έγγραφο προβληματισμού" και συνεπώς δεν έχουν ακόμη οριστικοποιηθεί.

Η αρμόδια υπηρεσία του ΥΠΓΕ σε συνεργασία με τον Εθνικό Οργανισμό καπνού έχει αποστείλει στην Μον. Ελληνική Αντιπροσωπεία στις Βρυξέλλες τις απόψεις της που συνοψίζονται στα παρακάτω:

Θεωρείται αρχικά θετική και όχι καταστροφική όπως αναφέρεται στην σχετική ερώτηση, η διατήρηση της ΚΟΑ στον τομέα καθώς και οι στόχοι των προτάσεων για βελτίωση της ποιότητας (διαφοροποίηση ενός μέρους της πριμ, ανάλογα με την τιμή αγοράς ως ενδεικτικό στοιχείο της ποιότητας), δημιουργία εθνικού αποθέματος, οργάνωση εθελουσίας εξόδου από την καλ/ργεια, απλοποίηση της διοικητικής διαχείρισης των ποσοστώσεων (κατανομή ποσοστώσεων για μία τριετία), δημιουργία διεπαγγελματικών οργανώσεων, χρησιμοποίηση μέρους της ειδικής ενίσχυσης και του ταμείου έρευνας για την προώθηση μέτρων προστασίας του περιβάλλοντος και ενδυνάμωση των ελέγχων.

Ωστόσο θα γίνουν απαραίτητες προσπάθειες για βελτίωση ορισμένων βασικών σημαίων που προτείνονται, όπως το πάγωμα του ύψους των πριμ και ποσοστώσεων στα σημερινά επίπεδα, η μείωση του προτεινόμενου ποσοστού (35% - 45%) της μεταβλητής πριμοδότησης που θα συνδέεται με την τιμή αγοράς ως ενδεικτικού στοιχείου της ποιότητας, ώστε να εξασφαλίζεται να ελάχιστο ικανοποιητικό εισόδημα στον παραγωγό.

Την θεσμική κατοχύρωση ένταξης νέων παραγωγών στην καπνοκαλλιέργεια.

Οι προτάσεις αυτές δεν περιορίζουν σημαντικά το συνολικό ύψος των πριμοδοτήσεων όπως αναφέρεται στην σχετική ερώτηση, διότι, αυτό θα παραμείνει στα σημερινά επίπεδα, μόνο σε επίπεδο παραγωγού θα υπάρξει μείωση ή αύξηση του συνολικού ποσού της πριμ ανάλογα με την τιμή αγοράς του καπνού, ως ενδεικτικού στοιχείου της ποιότητος του προϊόντος του.

O Υπουργός

ΣΤΕΦ. ΤΖΟΥΜΑΚΑΣ"

15. Στην με αριθμό 577/11-11-96 ερώτηση δόθηκε με το υπ' αριθμ. 1210/2-12-96 έγγραφο από τον Υπουργό Παιδείας η ακόλουθη απάντηση:

"Απαντώντας στην ερώτηση με αριθμό 577/11/11/96 που κατέθεσε ο Βουλευτής κ. Ευάγγ. Μεϊμαράκης, σας γνωρίζουμε ότι όπως απέδειξε ο πρόσφατος Εορτασμός της Επετείου του Πολυτεχνείου, από τη Σύγκλητο ελήφθησαν όλα τα απαραίτητα μέτρα και δεν σημειώθηκαν πράξεις ή οποιαδήποτε άλλης μορφής βίας στο χώρο του Πολυτεχνείου.

Ο Υπουργός

ΓΕΡΑΣΙΜΟΣ Δ. ΑΡΣΕΝΗΣ"


16. Στην με αριθμό 580/11-11-96 ερώτηση δόθηκε με το υπ' αριθμ. 2409/29-11-96 έγγραφο από τον Υφυπουργό Εθνικής Οικονομίας η ακόλουθη απάντηση:

"Σε απάντηση της ερώτησης 580/11/11/96 σας γνωρίζουμε ότι:

1. Στην Επιτροπή Παρακολούθησης του Προγράμματος "Τουρισμός - Πολιτισμός", που έχει προγραμματισθεί για τις 13.12.96, προτείνεται η ένταξη του συγκεκριμένου έργου με την υποβολή των απαραίτητων τεχνικών δελτίων.

2. Εχει ήδη ανατεθεί από τον ΕΟΤ η εκπόνηση μελέτης Κόστους - Ωφέλειας.

3. Με την ολοκλήρωση της μελέτης Κόστους - Ωφέλειας θα καθοριστεί και το ύψος της χρηματοδότησης.

Ο Υφυπουργός

ΧΡ. ΠΑΧΤΑΣ"

17. Στην με αριθμό 612/12.11.96 ερώτηση δόθηκε με το υπ' αριθμ. 254/3.12.96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτησή σας με αριθμ.612/12.11.96 που κατέθεσε ο Βουλευτής κ. Βασ.Σωτηρόπουλος αναφορικά με το παραπάνω θέμα στα πλαίσια των αρμοδιοτήτων μας, σας πληροφορούμε ότι: Οι εξαγωγικοί φορείς που δικαιούνται επιδότησης των εξαγωγικών επιστροφών των Νωπών Οπορ/κών Προϊόντων υποβάλλουν φακέλους στο ΥΠΓΕ με τα απαιτούμενα δικαιολογητικά, ελέγχονται με τη σειρά κατάθεσής τους και εφόσον είναι πλήρεις εκκαθαρίζονται. Εάν έχουν ελλείψεις ειδοποιούνται οι ενδιαφερόμενοι να τις προσκομίσουν προκειμένου να συνεχιστεί ο έλεγχος και στη συνέχεια να εκκαθαριστούν.

'Ολοι οι φάκελοι που υποβλήθηκαν στην αρμόδια υπηρεσία του ΥΠΓΕ εντός του έτους 1995 έχουν εκκαθαριστεί από τα τέλη Οκτωβρίου Ε.Ε.

Τώρα ελέγχονται οι φάκελοι που υποβλήθηκαν μέχρι και τις 20.1.96.

Για τους εξαγωγικούς φορείς που έχουν οικονομικά προβλήματα, υπάρχει η δυνατότητα λήψης προκαταβολής μέρους ή ολόκληρου του δικαιούμενου ποσού δια της υποβολής νέου φακέλου (άρθρο 22 του κανονισμού ΕΟΚ 3665/87).

Οι φάκελοι αυτοί εξετάζονται κατά προτεραιότητα, έναντι των οριστικών φακέλων εκκαθάρισης. Μέχρι σήμερα έχουν εκκαθαριστεί όλοι οι φάκελοι της κατηγορίας αυτής που έχουν κατατεθεί στο ΥΠΓΕ μέχρι τις 20/9/96.

Επειδή μερικοί εξαγωγικοί φορείς ισχυρίστηκαν ότι δεν γνώριζαν τον ανωτέρω κανονισμό της ΕΟΚ, μετά από έγκριση και της επιτροπής της Ε.Ε., τους δόθηκε η δυνατότητα να υποβάλουν εκ των υστέρων φακέλους για χορήγηση προκαταβολής κατ' εξαίρεση (γνωστή και ως προκαταβολή Β. σε αντιδιαστολή με την κανονική, αναφερθείσα, προκαταβολή) και για τους φακέλους εκείνους που είχαν υποβληθεί στην αρμόδια Υπηρεσία του ΥΠ ΓΕ το διάστημα από 1/1/96 έως 31/5/96 (εγκύκλιος ΓΕΝ.ΔΙΔΑΓΕΠ 186668/8.10.96).

Οι φάκελοι αυτοί εξετάζονται επίσης κατά προτεραιότητα έναντι των φακέλων οριστικής εκκαθάρισης.

Μέχρι σήμερα έχον εκκαθαριστεί οι φάκελοι της κατ' εξαίρεση χορήγησης προκαταβολής, που αντιστοιχούν με παλαιούς φακέλους που είχαν υποβληθεί τον Ιανουάριο και Φεβρουάριο 1996, ενώ ελέγχονται οι φάκελοι που αντιστοιχούν στο πρώτο 10ήμερο του Μαρτίου 1996. Μπορούν επομένως οι εξαγωγικοί φορείς του Νομού Αργολίδος, να υποβάλουν νέους φακέλους στο ΥΠΓΕ για την κατ' εξαίρεση λήψη προκαταβολής, πράγμα για το οποίο, όπως προαναφέρθηκε, έχουν ήδη ενημερωθεί.

Ο Υπουργός

ΣΤΕΦ.ΤΖΟΥΜΑΚΑΣ"

18.Στην με αριθμό 644/13.11.96 ερώτηση δόθηκε με το υπ' αριθμ. 271/2.12.96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτησή σας με αριθμό 644/13.11.96, που κατέθεσαν οι Βουλευτές κ.κ. Βαγγέλης Μπούτας, Νίκος Γκατζής, αναφορικά με το παραπάνω θέμα, σας πληροφορούμε ότι η "ΚΟΡΙΝΘΑ" ΑΕ εταιρία μετοχικού ενδιαφέροντος της ΑΤΕ (40% ΑΤΕ και 60% πέντε Ενώσεις Γεωργικών Συν/σμών του Νομού Κορινθίας) τέθηκε σε καθεστώς ειδικής εκκαθάρισης του Ν.2000/91 με απόφαση της Διυπουργικής Επιτροπής Αποκρατικοποίησης στη συνεδρίαση της 10.7.92, λόγω των συσσωρευμένων ζημιών που είχε (110,0 εκατ. δρχ.) το έτος 1991 και της αδυναμίας εξυπηρέτησης των υψηλών δανειακών της υποχρεώσεων.

Πριν την υπαγωγή της στο καθεστώς ειδικής εκκαθάρισης, καταβλήθηκε προσπάθεια εκποίησης του 53% της εταιρίας (40% ΑΤΕ, 13% ΕΓΣ ΞΥΛΟΚΑΣΤΡΟΥ), με δύο προσκλήσεις εκδήλωσης ενδιαφέροντος, χωρίς όμως αποτέλεσμα.

Η ΑΤΕ που ορίστηκε ως εκκαθαρίστρια Τράπεζα με την 63/17.3.93 απόφαση του Εφετείου Ναυπλίου, ενημέρωσε όλες τις Συν/κές Οργανώσεις της περιοχής και τις κάλεσε, στα πλαίσια που ο σχετικός Νόμος ορίζει, να καταθέσουν τις δικές τους προσφορές για την απόκτηση της εταιρίας, πλην όμως δεν επέδειξαν κανένα ουσιαστικό ενδιαφέρον προς την κατεύθυνση αυτή.

Από το 1993 μέχρι σήμερα η ΑΤΕ, ως εκκαθαρίστρια, έχει ολοκληρώσει τη διαδικασία έξι δημόσιων πλειοδοτικών διαγωνισμών. Οι πέντε πρώτοι απέβησαν άγονοι, λόγω κυρίως του χαμηλού τιμήματος που προσέφεραν οι ενδιαφερόμενοι, ενώ στον έκτο κατακυρώθηκε το συγκρότημα του κονσερβοποιείου στη "PASHALIS SA" στην τιμή των 420,0 εκατ. δρχ.. Απομένει δηλ. για να ολοκληρωθεί η εκκαθάριση, η εκποίηση του συγκροτήματος του συσκευαστηρίου, το οποίο υπολογίζουμε ότι θα εκποιηθεί στον επόμενο διαγωνισμό (έβδομο), ο οποίος βρίσκεται σε εξέλιξη.

Η ΑΤΕ ενήργησε σε όλους τους διαγωνισμούς, με πλήρη διαφάνεια και συγκεκριμένα, με δημοσιεύσεις για πρόσκληση εκδήλωσης ενδιαφέροντος στον ημερήσιο Ελληνικό και Διεθνή τύπο, για κάθε διαγωνισμό χωριστά και με βασικά κριτήρια αξιολόγησης των προσφορών, το ύψος του τιμήματος και την επαναλειτουργία του συγκροτήματος πάνω στο αντικείμενο για το οποίο κατασκευάστηκε, επειδή με τον τρόπο αυτό πιστεύουμε ότι εξυπηρετούνται, κατ' αρχήν τα συμφέροντα των παραγωγών της περιοχής, τα προϊόντα των οποίων αποτελούν την πρώτη ύλη λειτουργίας του συγκροτήματος.

Η παραμονή σε ουσιαστική αδράνεια του συγκροτήματος, πέραν της απαξίωσης κυρίως του Η/Μ λογικού εξοπλισμού λόγω παλαιότητας και αχρησίας, αποβαίνει σε βάρος των παραγωγών, οι οποίοι κινδυνεύουν να μην μπορούν να διαθέσουν την παραγωγής τους, επειδή δεν υπάρχουν άλλες κατάλληλες εγκαταστάσεις στην περιφέρεια για τη διαλογή και συσκευασία των προϊόντων τους για εξαγωγή, σε βάρος της ανάπτυξης της περιοχής, που στερείται της δυναμικής που συνεπάγεται η λειτουργία του συγκροτήματος, και σε βάρος της ΑΤΕ η οποία έχει δεσμεύσει στην εταιρία σημαντικού ύψους κεφάλαιά της, τα οποία δεν εξυπηρετούνται.

Η ΑΤΕ προσπάθησε να συντομεύσει το χρόνο της εκκαθάρισης και να περιορίσει τις αρνητικές συνέπειες που συνεπάγεται η κατάσταση της αδράνειας στην οποία έχει περιέλθει το βιομηχανικό συγκρότημα της ΚΟΡΙΝΘΙΑ ΑΕ.

Ο Υπουργός

ΣΤΕΦ.ΤΖΟΥΜΑΚΑΣ"

19.Στην με αριθμό 647/13.11.96 ερώτηση δόθηκε με το υπ' αριθμ. 272/2.12.96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 647/13.11.96 που κατέθεσαν οι Βουλευτές κ.κ. Ορέστης Κολοζώφ, Μήτσος Κωστόπουλος αναφορικά με το παραπάνω θέμα στα πλαίσια των αρμοδιοτήτων μας, σας πληροφορούμε ότι: Η επέμβαση σε ιδιωτικό δάσος για λατομική εκμετάλλευση αδρανών υλικών στη θέση "Κεραμιδέζα" Μάνδρας Ν. Αττικής από την Α.Ε. ΧΑΛΥΨ ΔΟΜΙΚΑ ΥΛΙΚΑ εγκρίθηκε με την 76965/4268/78/1996 απόφαση Υφυπουργού Γεωργίας.

Σύμφωνα με αυτήν χορηγείται έγκριση επέμβασης σε έκταση σε εμβ. 175 περίπου στρεμμάτων σε ιδιωτικό δάσος με τον όρο της υποχρέωσης της ενδιαφερομένης Α.Ε. να διαμορφώσει κατάλληλα το ανάγλυφο και να αναδασώσει (σύμφωνα με σχετική μελέτη αποκατάστασης του περιβάλλοντος) παρακείμενη έκταση 522 περίπου στρεμμάτων της οποίας τη βλάστηση και το ανάγλυφο έχει καταστρέψει παράνομα.

Ως εγγύηση για την πραγματοποίηση της αναδάσωσης και την αποκατάσταση του περιβάλλοντος στην παράνομα θιγείσα έκταση, αλλά και σε έκταση 227 στρ. για την οποία ισχύει έγκριση επέμβασης από το 1981, η Α.Ε. ΧΑΛΥΨ ΔΟΜΙΚΑ ΥΛΙΚΑ έχει καταθέσει δύο εγγυητικές επιστολές των 236.428.627 δρχ. και 123.189.442 δρχ.

Οι δεσμευτικοί αυτοί όροι δημιουργούν τις προϋποθέσεις αποκατάστασης του συνολικά θιγέντος δασικού περιβάλλοντος στη θέση "Κεραμιδέζα" Δήμου Μάνδρας Αττικής, από τις λατομικές δραστηριότητες της εν λόγω Α.Ε. πέραν των άλλων όρων και προϋποθέσεων που περιέχονται στην εγκριτική απόφαση επέμβασης στην συγκεκριμένη θέση. Η παραπάνω Α.Ε.; ΔΟΜΙΚΑ ΥΛΙΚΑ:

α)έχει επέμβει νομίμως σε έκταση 227 περ. στρεμμάτων (σύμφωνα μετ ην 165788/1908/2.9.81 Αποφ.Υπ.Γε.)

β) έχει έγκριση επέμβασης σε έκταση 175 περ.στρ. (σύμφωνα με την 76965/4268/7.8.96 Αποφ.ΥΠ.ΓΕ)

γ) έχει την υποχρέωση να αποκαταστήσει το θιγέν περιβάλλον σε παρακείμενη έκταση εμβ. 522 στρ. σύμφωνα με θεωρημένη αρμοδίως από το ΥΠΕΧΩΔΕ μελέτη αποκατάστασης έχοντας καταθέσει προς τούτο εγγυητική επιστολή ύψους 236.428.627 δρχ.

δ) Δεν επιτρέπεται οι δραστηριότητες του λατομείου να επεκταθούν σε εκτάσεις πέραν των αναφερομένων και ιδιαίτερα σε καμένες δασικές εκτάσεις οι οποίες έχουν κηρυχθεί υποχρεωτικά αναδασωτέες και προστατεύονται τόσο από τις διατάξεις του Συντάγματος (άρθρ.117 παρ.3) όσο και από τις ισχύουσες διατάξεις του Νόμου (άρθρ.38 σε συνδυασμό με τις διατάξεις του άρθρ.45 Ν.998/79).

Ο Υπουργός

ΣΤΕΦ.ΤΖΟΥΜΑΚΑΣ"

20. Στην με αριθμό 655/13-11-96 ερώτηση δόθηκε με το υπ' αριθμ. 1421/2-12-96 έγγραφο από τον Υπουργό Εθνικής Οικονομίας η ακόλουθη απάντηση:

"Απαντώντας στην ερώτηση 655/13-11-96 των Βουλευτών κ.κ. Γεωργίου Σούρλα και Θεόδωρου Σκρέκα, η οποία αφορά την Τράπεζα Κρήτης, επαναλαμβάνουμε ότι, όπως μας ενημέρωσαν από την Τράπεζα της Ελλάδος, το ποσό των δρχ. 43 δισ. δεν αφορά κατάχρηση, αλλά αντιπροσωπεύει το υπόλοιπο των σε οριστική καθυστέρηση δανείων που χορήγησε η Τράπεζα Κρήτης.

Η ρευστοποίηση των εξασφαλίσεων, κυρίως υποθηκοπροσημειώσεων που καλύπτουν μέρος του συνόλου των σε οριστική καθυστέρηση δανείων, είναι κατά κανόνα πολύ χρονοβόρος διαδικασία λόγω των νομικών και λοιπών διαδικασιών (πλειστηριασμοί κ.λπ.) που ακολουθούνται κατά τη λήψη αναγκαστικών μέτρων.

'Οπως μας πληροφόρησαν από την Τράπεζα Κρήτης, οι εισπράξεις κατά τη διετία 1995-1996 από δάνεια που ευρίσκοντο σε οριστική καθυστέρηση στην αρχή της περιόδου αυτής ανέρχονται σε 8,9 δισ. δρχ. περίπου.

Η επιτόπια αξιολόγηση της ποιότητας του χαρτοφυλακίου δανείων της Τράπεζας Κρήτης από επιθεωρητές της Τράπεζας της Ελλάδος αφορούσε υπόλοιπα δανείων της 31.12.1994 και ολοκληρώθηκε την 14.6.1995. Τα αποτελέσματα του πιο πάνω ελέγχου από τους επιθεωρητές της Τράπεζας της Ελλάδος εμπίπτουν στις διατάξεις του άρθρου 21 του ν. 2076/92 περί επαγγελματικού - υπηρεσιακού απορρήτου και επομένως, σύμφωνα με τις διατάξεις αυτές, δεν μπορούν να δημοσιοποιηθούν.

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

21. Στην με αριθμό 672/13-11-96 ερώτηση δόθηκε με το υπ' αριθμ. 276/2-12-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 672/13.11.96, που κατέθεσε ο Βουλευτής κ. Χαρ. Παπαθανασίου, αναφορικά με το παραπάνω θέμα σας πληροφορούμε ότι στο νομό Φλώρινας καλλιεργούνται οι ποικιλίες Μπασμάς και Κ63, με δικαίωμα ποσόστωσης για την εσοδεία 1996, 188 τόνων και 156 τόνων αντίστοιχα.

Η κατανομή ποσόστωσης για την εσοδεία 1997 θα γίνει με βάση το μέσο όρο των ποσοτήτων που παρήγαγε και πούλησε ο κάθε παραγωγός από τις εν λόγω ποικιλίες, κατά τα έτη 1993, 1994 και 1995.

Επισημαίνουμε ότι για την εσοδεία 1997 δεν υπάρχει η δυνατότητα από τις ισχύουσες κοινοτικές διατάξεις, μετατροπής της ποικιλίας Κ63, στην ποικιλία Μπασμά.

Ωστόσο σύμφωνα με τις νέες προτάσεις της Ευρωπαϊκής Επιτροπής, οι οποίες δεν έχουν ακόμη οριστικοποιηθεί, προβλέπεται τέτοια δυνατότητα από την εσοδεία 1998, κατόπιν αποφάσεως του κράτους μέλους.

Ο Υπουργός

ΣΤ. ΤΖΟΥΜΑΚΑΣ"

22. Στην με αριθμό 694/14-11-96 ερώτηση δόθηκε με το υπ' αριθμ. 1233/2-12-96 έγγραφο από τον Υπουργό Εθνικής Παιδείας η ακόλουθη απάντηση:

"Απαντώντας στην ερώτηση με αριθμό 694/14-11-96 σχετικά με τη διεξαγωγή των εξετάσεων του ειδικού μαθήματος της υπαγόρευσης μουσικού κειμένου (DICTEE), που κατέθεσε ο Βουλευτής κ. Φ. Κουβέλης, σας γνωρίζουμε ότι το ΥΠΕΠΘ μελετά τα αναφερόμενα στην ερώτηση προβλήματα και προτίθεται να λάβει έγκαιρα τα απαραίτητα μέτρα, προκειμένου να βελτιώσει τη διαδικασία εξέτασης των υποψηφίων στο συγκεκριμένο ειδικό μάθημα.

Ο Υπουργός

ΓΕΡΑΣΙΜΟΣ Δ. ΑΡΣΕΝΗΣ"

23. Στην με αριθμό 765/18-11-96 ερώτηση δόθηκε με το υπ' αριθμ. 1686/13-12-96 έγγραφο από τον Υφυπουργό Εργασίας η ακόλουθη απάντηση:

"Απαντώντας στην ερώτηση 765/18-11-96 που κατέθεσε στη Βουλή ο Βουλευτής κ. Παναγιώτης Ψωμιάδης, αναφορικά με την εξασφάλιση των ασφαλιστικών δικαιωμάτων των επαναπατρισθέντων Ελλήνων από την πρώην Ε.Σ.Σ.Δ., σας γνωρίζουμε τα ακόλουθα:

Μετά τη λήξη της Συμφωνίας για τους πολιτικούς πρόσφυγες (1-7-1991) υπεβλήθησαν από τη Γενική Γραμματεία Κοινωνικών Ασφαλίσεων προς τις αρμόδιες αρχές των χωρών που προήλθαν από την πρώην Ε.Σ.Σ.Δ. προτάσεις για συναντήσεις αντιπροσωπειών εμπειρογνωμόνων με σκοπό τη σύναψη διμερούς Συμφωνίας κοινωνικής ασφάλειας για τη ρύθμιση των κοινωνικοασφαλιστικών δικαιωμάτων, τόσο των πολιτικών προσφύγων που δεν καλύφθηκαν από την ανωτέρω Συμφωνία, όσο και των άλλων κατηγοριών ομογενών μας που επαναπατρίστηκαν από τις χώρες αυτές.

Η Ρωσική Δημοκρατία είναι η μόνη που ανταποκρίθηκε θετικά στην πρότασή μας και πραγματοποιήθηκε συνάντηση αντιπροσωπειών εμπειρογνωμόνων των δύο χωρών στην Αθήνα, κατά την περίοδο από 20 έως 23 Σεπτεμβρίου 1994. Η συνάντηση αυτή με τη ρωσική πλευρά ήταν κυρίως διερευνητική. Η κάθε πλευρά παρουσίασε την ισχύουσα στη χώρα της νομοθεσία κοινωνικής ασφάλειας, προκειμένου να διαπιστωθεί αν υπάρχει δυνατότητα συντονισμού των δύο νομοθεσιών. Από την περιγραφή του ρωσικού συστήματος, προέκυψε ότι θα ήταν δυνατόν να συντονιστεί με το δικό μας στα πλαίσια μιας διμερούς Συμφωνίας.

'Ομως από πλευράς μας διαπιστώθηκε αδυναμία προώθησης του θέματος λόγω της μη μετατρεψιμότητας του ρωσικού νομίσματος και του πολύ χαμηλού ύψους των ρωσικών συντάξεων. Παρόμοια προβλήματα υπάρχουν προφανώς και με τις άλλες χώρες που προήλθαν από την πρώην Ε.Σ.Σ.Δ..

'Οταν εκλείψουν αυτά τα προβλήματα και δημιουργηθούν οι κατάλληλες προϋποθέσεις, θα επανέλθουμε σε μια προσπάθεια ώστε να εξασφαλίσουμε κατά τον καλύτερο τρόπο τα κοινωνικοασφαλιστικά δικαιώματα των Ελλήνων ομογενών μας που επαναπατρίστηκαν από τις χώρες αυτές.

Ο Υφυπουργός

ΝΙΚΟΣ ΦΑΡΜΑΚΗΣ"

24. Στην με αριθμό 769/18-11-96 ερώτηση δόθηκε με το υπ' αριθμ. 1262/2-12-96 έγγραφο από τον Υπουργό Παιδείας η ακόλουθη απάντηση:

"Απαντώντας στην ερώτηση με αριθμό 769/18.11.96 του Βουλευτή κ. 'Αγγ. Μπρατάκου, σχετικά με το θέμα της πλήρωσης (6) θέσεων κυρίου προσωπικού του Παιδαγωτικού Ινστιτούτου, σας γνωρίζουμε ότι ο σχετικός φάκελος έχει υποβληθεί στο γραφείο μου από το Π.Ι. στις 22.10.1996.

Στις άμεσες προτεραιότητές μου είναι η στελέχωση του Παιδαγωγικού Ινστιτούτου και πρόθεση του Υπουργείου είναι να ολοκληρωθεί η διαδικασία διορισμού και πλήρωσης των κενών θέσεων του Π.Ι..

Ο Υπουργός

ΓΕΡΑΣΙΜΟΣ Δ. ΑΡΣΕΝΗΣ"

25. Στην με αριθμό 777/18-11-96 ερώτηση δόθηκε με το υπ' αριθμ. 518/29-11-96 έγγραφο από τον Υπουργό Εθνικής Οικονομίας η ακόλουθη απάντηση:

"Σε απάντηση της ερώτησης 777/18.11.1996 του Ευάγγελου Μπασιάκου σας γνωρίζουμε ότι:

Οι φόροι που αυξάνονται ή επιβάλλονται, σύμφωνα με την εισηγητική έκθεση του νομοσχεδίου "Για την κατάργηση των φορολογικών απαλλαγών", προσδιορίζουν εμμέσως τα πρόσωπα και τις ομάδες που περιλαμβάνονται στον χαρακτηρισμό "έχοντες και κατέχοντες". Ειδικότερα:

- Μεταβάλλεται ο τρόπος φορολόγησης της βουλευτικής αποζημίωσης.

- Φορολογούνται οι τόκοι των ομολόγων και των εντόκων γραμματίων του δημοσίου.

- Φορολογούνται οι τόκοι των καταθέσεων σε ξένο νόμισμα.

- Φορολογείται η υπεραξία που προκύπτει από την πώληση μετοχών μη εισηγμένων στο Χρηματιστήριο.

- Αυξάνονται τα τεκμήρια διαβίωσης για κατοχή αεροσκαφών, σκαφών αναψυχής, απασχόληση οικιακής βοηθούν και κατοχή δευτερεύουσας κατοικίας επιφανείας μεγαλύτερης των 100 τ.μ..

- Καταργούνται οι φοροαπαλλαγές, όσες αποτελούν στην ουσία προνομιακή μεταχείριση υπέρ αυτών για τους οποίους έχουν χορηγηθεί, και

- Φορολογείται η μεγάλη ακίνητη περιουσία, άνω των 120 εκατ. δρχ..

Ο Υπουργός

Γ. ΠΑΠΑΝΤΩΝΙΟΥ"

26. Στην με αριθμό 791/19-11-96 ερώτηση δόθηκε με το υπ' αριθμ. 21366/3-12-96 έγγραφο από τον Υπουργό Ανάπτυξης η ακόλουθη απάντηση:

"Απαντώντας στην ερώτηση 791/19.11.96 του Βουλευτή κ. Λευτέρη Παπαγεωργόπουλο παρατηρούμε τα παρακάτω:

1. Ο καθορισμός ζωνών οικιστικού ελέγχου αποτελεί αντικείμενο αρμοδιοτήτων του κ. Νομάρχη και των Υπηρεσιών του ΥΠΕΧΩΔΕ.

2. Οι εκμεταλλεύσεις λατομείων αργίλλου πλινθοποιϊας και κεραμοποιϊας διέπονται από τις διατάξεις του ν. 669/1977 και του ν. 2115/93 σύμφωνα με τις οποίες η άδεια εκμεταλλεύσεως χορηγείται από τον οικείο Νομάρχη αφού προηγουμένως εγκριθεί η Τεχνική Μελέτη Εκμεταλλεύσεως, χορηγηθεί έγκριση περιβαλλοντικών όρων και υποβληθεί εγγυητική επιστολή ποσού ίσου με την μελέτη αποκαταστάσεως του περιβάλλοντος. Δεν υφίσταται καμία σκέψη ή πρόβλεψη τροποποίησης του ανωτέρω πλαισίου.

3. Η Επιθεώρηση Μεταλλείων στα πλαίσια των αρμοδιοτήτων της με 22 αποφάσεις της έχει επιβάλει σε 14 φυσικά ή νομικά πρόσωπα χρηματικές ποινές συνολικού ύψους 37.000.000 δρχ. για παράνομη εκμετάλλευση ή από λήψη αργίλου από το Ληλάντιο Πεδίο.

Η Υπουργός

ΒΑΣΩ ΠΑΠΑΝΔΡΕΟΥ"

27. Στην με αριθμό 853/21-11-96 ερώτηση δόθηκε με το υπ' αριθμ. 26348/29-11-96 έγγραφο από τον Υφυπουργό Εσωτερικών η ακόλουθη απάντηση:

"Σχετικά με την αριθμ. 853/21-11-1996 ερώτηση που κατέθεσε στη Βουλή ο Βουλευτής κ. Πέτρος Τατούλης και αναφέρεται μεταξύ άλλων στο αίτημα της Ανωτάτης Συνομοσπονδίας Πολυτέκνων Ελλάδας περί αυξήσεως του ποσοστού τοποθετήσεων σε θέσεις του ιδιωτικού, δημόσιου και ευρύτερου δημόσιου τομέα πολυτέκνων, βάσει των διατάξεων του ν. 1648/1986, σας πληροφορούμε ότι, σε περίπτωση προώθησης νέων σχετικών νομοθετικών ρυθμίσεων και πάντοτε σε συνεργασία με το Υπουργείο Εργασίας και Κοινωνικών Ασφαλίσεων, θα εξετασθεί το ως άνω αίτημα.

Ο Υφυπουργός

ΑΝ. ΜΑΝΤΕΛΗΣ"

28. Στην με αριθμό 865/21-11-96 ερώτηση δόθηκε με το υπ' αριθμ. 400/3-12-96 έγγραφο από τον Υπουργό Εμπορικής Ναυτιλίας η ακόλουθη απάντηση:

"Σε απάντηση της ερωτήσεως 865/21-11-96 που κατατέθηκε στη Βουλή των Ελλήνων από το Βουλευτή κ. ΚΩΣΤΟΠΟΥΛΟ Δ. και αφορά το αντικείμενο του θέματος σας γνωρίζουμε τα ακόλουθα:

α) Οι διαδικασίες μελέτης, χρηματοδότησης και κατασκευής λιμενικών έργων Νομαρχιακού επιπέδου ανήκουν στην αρμοδιότητα των Νομαρχιακών Αυτοδιοικήσεων, η δε άδεια για την εκτέλεση των έργων εκδίδεται από τον Γενικό Γραμματέα της Περιφέρειας αφού ληφθούν υπόψη οι προβλεπόμενες γνωμοδοτήσεις των συναρμόδιων φορέων (ΥΕΝ, ΓΕΝ, Εφορείας Εναλίων Αρχαιοτήτων κ.λπ.). Μετά την έκδοση της απόφασης του Γενικού Γραμματέα, η οικεία Λιμενική Αρχή χορηγεί αστυνομικής φύσεως άδεια στον εργολάβο για την έναρξη εκτέλεσης των εργασιών, σύμφωνα με το Γενικό Κανονισμό Λιμένα.

β) Το ΥΕΝ στα πλαίσια των αρμοδιοτήτων του γνωμοδοτεί (εκφράζει απόψεις) για την εκτέλεση των προαναφερόμενων έργων εφόσον αυτά εκτελούνται εντός του αιγιαλού - παραλίας και όταν μας αποσταλλεί η σχετική μελέτη από τους αρμόδιους φορείς, που υπό την εποπτεία τους γίνονται τα έργα.

γ) Μέχρι σήμερα δεν έχει κατατεθεί στην Υπηρεσία μας καμία σχετική μελέτη του αναφερομένου στο θέμα έργου.

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

ΠΡΟΕΔΡΕΥΩΝ (Παναγιώτης Ν. Κρητικός): Κύριοι Boυλευτές, έχω την τιμή να ανακοινώσω το δελτίο των επικαίρων ερωτήσεων της Τετάρτης, 11ης Δεκεμβρίου 1996.

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου.

1. Η με αριθμό 407/6-12-96 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Καψή προς τον Υπουργό Εξωτερικών, σχετικά με το μορατόριουμ των πτήσεων ελληνικών μαχητικών αεροσκαφών πάνω από την Κύπρο.

2. Η με αριθμό 406/6-12-96 επίκαιρη ερώτηση του Βουλευτή της Νέας Δημοκρατίας κ. Γεωργίου Τζιτζικώστα προς τον Υπουργό Γεωργίας, σχετικά με τη λήψη των αναγκαίων μέτρων για την επίλυση προβλημάτων των ορυζοκαλλιεργητών.

3. Η με αριθμό 414/9-12-96 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Λεωνίδα Αυδή προς τους Υπουργούς Περιβάλλοντος-Χωροταξίας και Δημοσίων 'Εργων, Εθνικής Οικονομίας και Οικονομικών, σχετικά με τη λήψη των αναγκαίων μέτρων, ώστε να αξιοποιηθούν οι ελεύθεροι χώροι και να διαμορφωθούν σε χώρους πρασίνου στην περιοχή των 'Ανω Αμπελοκήπων.

4. Η με αριθμό 409/6-12-96 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Φώτη Κουβέλη προς την Υπουργό Ανάπτυξης, σχετικά με τα αποτελέσματα του ελέγχου των ασφαλιστικών επιχειρήσεων, τη φερεγγυότητά τους, τις οφειλές τους προς το Δημόσιο κ.λπ..

5. Η με αριθμό 412/6-12-96 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Τύπου και Μέσων Μαζικής Ενημέρωσης, σχετικά με τη λειτουργία των κρατικών Μέσων Μαζικής Ενημέρωσης, τον αποκλεισμό Κομμάτων ή φορέων από αυτά και τη λήψη των αναγκαίων μέτρων, ώστε να μην επαναληφθούν παρόμοια γεγονότα στο μέλλον.

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου

1.Η με αριθμό 408/6-12-96 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ.Δημητρίου Πιπεργιά προς τον Υπουργό Εργασίας και Κοινωνικών Ασφαλίσεων, σχετικά με την καταβολή του εκπαιδευτικού επιδόματος στους ανέργους που συμμετείχαν στα προγράμματα επαγγελματικής κατάρτισης του Υπουργείου Εργασίας, το ποσοστό απορρόφησης των προγραμμάτων από το Β' Κοινοτικό Πλαίσιο Στήριξης κ.λπ.

2.Η με αριθμό 400/5-12-96 επίκαιρη ερώτηση του Βουλευτή της Νέας Δημοκρατίας κ. Αναστασίου Καραμάριου προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων για την καταβολή των αποδοχών στους εργαζόμενους του Νοσοκομείου Ρόδου.

3.Η με αριθμό 415/9-12-96 επίκαιρη ερώτηση της Βουλευτού του Κομμουνιστικού Κόμματος Ελλάδος κας Μαρίας Μπόσκου προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων για την πρόσληψη του αναγκαίου προσωπικού στο 'Ιδρυμα Βρεφονηπιακών Σταθμών Αθηνών (ΙΒΣΑ), την κάλυψη των αναγκών σε παιδαγωγικό και ψυχαγωγικό υλικό κ.λπ.

4.Η με αριθμό 418/9-12-96 επίκαιρη ερώτηση της Βουλευτού του Συνασπισμού της Αριστεράς και της Πρόοδου κας Στέλλας Αλφιέρη προς τον Υπουργό Υγείας και Πρόνοιας, σχετικά με την αύξηση των δαπανών για τα Ιδρύματα Ειδικής Αγωγής, που αφορούν άτομα με ειδικές ανάγκες, την αντιμετώπιση του νομικού καθεστώτος των Ιδρυμάτων κ.λπ.

5. Η με αριθμό 413/6-12-96 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τους Υπουργούς Εξωτερικών, Εθνικής Οικονομίας και Οικονομικών, σχετικά με τις προθέσεις της Κυβέρνησης να ανακαλέσει την απόφασή της για τη φορολόγηση του επιδόματος αλλοδαπής των διπλωματικών υπαλλήλων.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στην ημερήσια διάταξη

ΤΩΝ ΑΝΑΦΟΡΩΝ ΚΑΙ ΕΡΩΤΗΣΕΩΝ

Θα συζητηθούν αναφορές και ερωτήσεις πρώτου και δευτέρου κύκλου.

ΑΝΑΦΟΡΕΣ ΚΑΙ ΕΡΩΤΗΣΕΙΣ Πρώτου Κύκλου.

Πρώτη στην ημερήσια διάταξη είναι η με αριθμό 62/15-10-96 ερώτηση πρώτου κύκλου του Βουλευτού της Νέας Δημοκρατίας κ. Σπήλιου Σπηλιωτόπουλου προς τον Υπουργό Υγείας και Πρόνοιας, σχετικά με τη λήψη μέτρων για τη διάθεση ασθενοφόρων οχημάτων στα Κέντρα Υγείας του Νομού Αχαϊας.

Η πιο πάνω ερώτηση στο περιεχόμενό της έχει ως εξής:

"Σύμφωνα με δημοσιεύματα του τοπικού Τύπου, τα Κέντρα Υγείας του Νομού Αχαϊας διαθέτουν ένα ασθενοφόρο, το οποίο τον περισσότερο χρόνο είναι ακινητοποιημένο λόγω μηχανικών βλαβών.

Αυτό έχει σαν αποτέλεσμα να μην υπάρχει δυνατότητα άμεσης μεταφοράς των ασθενών προς τα νοσοκομεία του νομού και όταν γίνεται η μεταφορά να χρησιμοποιούνται ασθενοφόρα των νοσοκομείων, με συνέπεια τη δημιουργία προβλημάτων σ' αυτά.

Επειδή στη σημερινή εποχή είναι απαράδεκτο να μην παρέχεται η δυνατότητα άμεσης μεταφοράς των ασθενών, ερωτάται ο κύριος Υπουργός, τι μέτρα προτίθεται να λάβει για να λυθεί το πρόβλημα;".

Ο Υφυπουργός Υγείας και Πρόνοιας κ. Σκουλάκης έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας):Κύριε Πρόεδρε, κύριοι συνάδελφοι, το παράρτημα Ε.Κ.Α.Β. του Νομού Αχαϊας, με τις σημερινές του δυνατότητες, καλύπτει τα επείγοντα περιστατικά της ευρύτερης περιοχής του νομού, καθώς και περιστατικά που χρειάζονται μεταφορά στην Αθήνα. Για το σκοπό αυτό έχει αναπτύξει επτά τομείς: Τέσσερις τομείς στην πόλη της Πάτρας, δύο τομείς στην περιοχή του Αιγίου, έναν τομέα για την πόλη του Αιγίου, ένα για το εθνικό οδικό δίκτυο της περιοχής ευθύνης του και ένα για την περιοχή του Κέντρου Υγείας Ναυπάκτου.

Στο παράρτημα λειτουργούν είκοσι ασθενοφόρα και δύο κινητές μονάδες, το δε προσωπικό είναι εξήντα άτομα. Σύντομα ολοκληρώνεται η διαδικασία πρόσληψης τριών γιατρών κλάδων γιατρών Ε.Σ.Υ., οι οποίες θα ενισχύσουν σημαντικά το παράρτημα.

Βεβαίως, για την καλύτερη ανάπτυξη και λειτουργία του Ε.Κ.Α.Β. σε όλη τη Χώρα και συνεπώς και του Ε.Κ.Α.Β. Αχαϊας, πρέπει να υλοποιηθούν το συντομότερο δυνατό οι πεντακόσιες προσλήψεις, που έχουν εγκριθεί από το Υπουργικό Συμβούλιο και οι πενήντα θέσεις γιατρών ΕΣΥ, που το Υπουργείο Υγείας έχει προγραμματίσει.

Η προμήθεια των εβδομήντα κινητών μονάδων επείγουσας ιατρικής, ευτυχώς θα πραγματοποιηθεί εντός το 1997, έτσι ώστε, μαζί με τη συνεχιζόμενη μετεκπαίδευση των γιατρών, σαράντα στην Αθήνα, σαράντα στη Θεσσαλονίκη, είκοσι στο Ηράκλειο και είκοσι στην Πάτρα και την έναρξη λειτουργίας της επαγγελματικής σχολής διασωστών πληρωμάτων ασθενοφόρων, θα συμβάλουν, όχι μόνο στη γρήγορη μεταφορά των ασθενών, αλλά και στην παροχή επείγουσας προνοσοκομειακής φροντίδας, που είναι και ο μεγάλος στόχος όλων μας.

Αυτά είναι τα δεδομένα, αγαπητέ συνάδελφε, όσον αφορά τα θέματα που φέρνετε με την ερώτησή σας. Βεβαίως προβλήματα υπάρχουν, βεβαίως τα ασθενοφόρα χαλάνε, αλλά προσπαθούν οι υπηρεσίες μας εκεί, σε συνεργασία με το Ε.Κ.Α.Β. του Κέντρου και το Υπουργείο, να αντιμετωπίζουν όσο το δυνατόν καλύτερα τα περιστατικά.

ΠΡΟΕΔΡΕΥΩΝ (Παναγιώτης Ν.Κρητικός):Ο κ. Σπήλιος Σπηλιωτόπουλος έχει το λόγο.

ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Υφυπουργέ, είναι ευχάριστα αυτά τα οποία ανακοινώνετε, πλην όμως το πρόβλημα είναι χρόνιο και έχουν επανειλημμένα εξαγγελθεί μέτρα, που η μη υλοποίησή τους, έχει αναγκάσει τις διοικήσεις των δύο μεγαλυτέρων νοσοκομείων του νομού, να συνεργάζονται, όταν έχει δηλαδή εφημερία το ένα, να παίρνει τα ασθενοφόρα του άλλου και αντιστρόφως. Πλην όμως, λόγω της μηχανικής κυρίως καταστάσεως των οχημάτων αυτών, της ελλείψεως προσωπικού και της δυσκολίας όσον αφορά τις επικοινωνίες -αυτό το Αιγίου που αναφέρατε, εάν δεν ευρίσκεται σε ένα συγκεκριμένο λόφο στο Αίγιο, δεν έχει επικοινωνία με την Πάτρα και δεν μπορεί να εξυπηρετήσει- δεν καλύπτονται βασικές ανάγκες. Υπάρχουν τεράστια προβλήματα και μάλιστα η συμφωνία που έχουν κάνει τα δύο νοσοκομεία αφορούν στη μεταφορά ασθενών και νεκρών. Και λέω και νεκρών, διότι χρειάστηκε προ ημερών να μεταφερθεί νεκρός από ένα χωριό στο νοσοκομείο και ελλείψει ασθενοφόρων αναγκάστηκαν και τον μετέφεραν με ένα αγροτικό. Αντιλαμβάνεσθε πόσο προσβλητικό είναι αυτό και για τον ίδιο τον νεκρό και για τους δικούς του. Ζητούμε επανειλημμένα, και μέσα από τη Βουλή και με υπηρεσιακά έγγραφα, την αποκατάσταση των πραγμάτων όπως θα έπρεπε να είναι, για νοσοκομεία όπως του Ρίου και του Αγίου Ανδρέου, αλλά κυρίως την καλύτερη εξυπηρέτηση των εχόντων ανάγκη από τα ασθενοφόρα και επιπλέον μία καλύτερη διαχείριση, όσον αφορά το κόστος λειτουργίας των οχημάτων αυτών. Σας πληροφορώ ότι παρ' ότι υπάρχουν τέσσερις τεχνικοί και δύο άτομα για να καθαρίζουν και να πλένουν τα ασθενοφόρα εν τούτοις τα ασθενοφόρα, πηγαίνουν για σέρβις έξω, για τον απλούστατο λόγο, ότι ενώ έχουμε προσωπικό τεχνικό, δεν έχουμε τα απλά εργαλεία για να γίνουν οι απλούστερες παρεμβάσεις στα οχήματα αυτά και λόγω των καταστάσεων αυτών, εάν προκύψει βλάβη ασθενοφόρου σε αργία δεν μπορεί να αποκατασταθεί.

Πιστεύω ότι μία καλύτερη διαχείριση στο θέμα αυτό, στο Ε.Κ.Α.Β. Πάτρας, το οποίο συναγωνίζεται και αυτό τα νοσοκομεία σε ελλείψεις και ανάγκες, θα πρέπει να γίνει, για να μην έχουμε αυτά τα προβλήματα και κυρίως Σαββατοκύριακα και αργίες, ώστε να μην αντιμετωπίζουμε καταστάσεις σαν αυτήν την οποία προανέφερα. Βεβαίως, πιστεύω ότι όταν θα έλθει το πλήρωμα του χρόνου για να υλοποιηθούν αυτά, θα βελτιωθεί η κατάσταση. 'Ομως, μέχρι τότε θα υπάρχει αυτό το μεγάλο πρόβλημα.

Πιστεύω, κύριε Υπουργέ, ότι πρέπει να κάνετε άμεσες ενέργειες για να αποκατασταθεί το ταχύτερον δυνατόν η τάξη των πραγμάτων όσον αφορά το Ε.Κ.Α.Β. Πατρών. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός):Ο κύριος Υφυπουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας):Κύριε Πρόεδρε, δεν είναι κακό να κινητοποιείται το ασθενοφόρο του νοσοκομείου για μεταφορά ενός ασθενούς. Το Ε.Κ.Α.Β. είναι μια ενιαία υπηρεσία στο νομό και ασφαλώς όταν υπάρχει λόγος ή ανάγκη, πρέπει να κινητοποιούνται όλα τα ασθενοφόρα για την εξυπηρέτηση των ασθενών. Αυτά που σας είπα δεν είναι λόγια, ούτε ευχές, είναι πραγματικότητα. Τα εκατόν τριάντα ασθενοφόρα τα οποία προγραμματίσαμε στις αρχές του '94, ήδη κυκλοφορούν στην Ελλάδα. 'Εχουμε προμηθευτεί εκατόν τριάντα ασθενοφόρα. Η τετραετία '89-'93 -κάποτε πρέπει να τα λέμε αυτά- παρά το ότι δεν ωφελεί η παρελθοντολογία- ήταν μια χαμένη τετραετία για το Ε.Κ.Α.Β..

ΣΠΗΛΙΟΣ ΣΠΗΛΙΩΤΟΠΟΥΛΟΣ:Δώστε μας, κύριε Υπουργέ, και δύο ασθενοφόρα για το Ε.Κ.Α.Β. Πατρών.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας):Εικοσιπέντε μόνο καινούρια ασθενοφόρα προμηθεύτηκε το Ε.Κ.Α.Β. την τετραετία '89-'93, συνολικά σε όλη την Ελλάδα. Εμείς ήδη προμηθευτήκαμε εκατόν τριάντα, τα οποία κυκλοφορούν.

ΣΠΗΛΙΟΣ ΣΠΗΛΙΩΤΟΠΟΥΛΟΣ:Στείλτε μας, κύριε Υπουργέ, δύο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας):Επίσης, εβδομήντα κινητές μονάδες επείγουσας ιατρικής πρόκειται μέσα στο '97 να προμηθευτεί το Ε.Κ.Α.Β.. Είναι πολύ σημαντικά πράγματα αυτά. 'Εχουμε πάρει έγκριση για πεντακόσια άτομα προσωπικό, εξήντα ιατρικές θέσεις.


Εγώ νομίζω ότι αυτό το προσωπικό δεν καλύπτει ολόκληρες τις ανάγκες του Ε.Κ.Α.Β., όμως, είναι μια σημαντική ενίσχυση. Δηλώνω δημόσια και πιστεύω πως αν μπορέσουμε να ξεπεράσουμε τις γραφειοκρατικές διαδικασίες πρόσληψης, ιδιαίτερα του προσωπικού του Ε.Κ.Α.Β. και προσλάβουμε αυτό το προσωπικό μέσα στο '97, θα έχουμε καταφέρει να οργανώσουμε υπηρεσίες παροχής προνοσοκομειακής φροντίδας σε όλη τη Χώρα, που δε θα έχουν να ζηλέψουν τίποτε από αντίστοιχες ευρωπαϊκές.

ΠΡΟΕΔΡΕΥΩΝ (Παναγιώτης Ν. Κρητικός): Δεύτερη στην ημερήσια διάταξη είναι η υπ' αριθμόν 237/29-10-96 ερώτηση του Βουλευτού του Κομμουνιστικού Κόμματος Ελλάδος κ. Σταύρου Παναγιώτου προς τους Υπουργούς Εσωτερικών-Δημόσιας Διοίκησης και Αποκέντρωσης και Υγείας και Πρόνοιας, σχετικά με τη λήψη μέτρων για την ουσιαστική επίλυση του προβλήματος της εγκατάστασης των τσιγγάνων του Ευόσμου Θεσσαλονίκης.

Η ερώτηση του κυρίου συναδέλφου σε περίληψη έχει ως εξής:

"Σε κατάσταση απελπισίας συνεχίζουν να βρίσκονται οι τρεις χιλιάδες περίπου τσιγγάνοι σκηνίτες του Ευόσμου Θεσσαλονίκης, εξαιτίας της αδιαφορίας του νομάρχη, αλλά και της Δημοτικής Αρχής Ευόσμου.

Παρά τις υποσχέσεις που έχουν πάρει από τους αρμόδιους, η κατάσταση παραμένει ίδια. 'Ανθρωποι του μεροκάματου, που δουλεύουν όλη μέρα, επιστρέφουν στις καλύβες τους και δεν έχουν μία βρύση με νερό, που θα μπορούσε να εγκαταστήσει ο Δήμος Ευόσμου, για να πλυθούν. Τα σκουπίδια είναι βουνό, αφού ο δήμος δε στέλνει απορριμματοφόρο για να τα μαζέψει και αναγκάζονται να τα καίνε οι ίδιοι, γιατί τα ποντίκια κάνουν επιδρομές στα τρόφιμα και πολλές φορές τη νύχτα έχουν δαγκώσει παιδιά ενώ κοιμούνται.

Σε παλιότερη ερώτησή μας, με αριθμό 1830/6-2-95, της περασμένης δηλαδή περιόδου, βάλαμε το πρόβλημα και η απάντηση των αρμόδιων υπουργείων ήταν ότι "έχουν εντοπιστεί κατ' αρχήν οι κατάλληλες για φιλοξενία θέσεις στην ευρύτερη περιαστική ζώνη του πολεοδομικού συγκροτήματος Θεσσαλονίκης. Σύντομα δε, οι αρμόδιες υπηρεσίες της νομαρχίας, σε συνεργασία με την Πρωτοβάθμια Αυτοδιοίκηση, πρόκειται να εισηγηθούν την επιλογή συγκεκριμένων εκτάσεων, προκειμένου να καθοριστούν τα απαιτούμενα έργα υποδομής". Είναι άξιο απορίας τι εννοούν οι αρμόδιες υπηρεσίες όταν λένε "σύντομο" χρονικό διάστημα, αφού αν και πέρασε πάνω από ενάμισης χρόνος από τότε, τίποτα δεν έχει γίνει, οξύνοντας ακόμη περισσότερο τα προβλήματα που υπήρχαν και οδηγώντας στην απελπισία τόσους ανθρώπους.

Τέλος, όπως καταγγέλλεται, δεν μπορεί με εμβολιασμούς, που ξεκίνησε η νομαρχία, να λυθεί το πρόβλημα. Αυτό που χρειάζεται είναι η άμεση δημιουργία σύγχρονων και οργανωμένων κάμπινγκ, που θα έχουν άρδευση και αποχέτευση και θα παρέχουν και στοιχειώδη εκπαίδευση και περίθαλψη. Επίσης, πρέπει να δημιουργηθεί στην περιοχή χώρος υγειονομικής ταφής των απορριμμάτων.

Ερωτώνται οι κύριοι Υπουργοί:

Τι μέτρα πρόκειται να πάρει άμεσα η Κυβέρνηση για να λυθεί ουσιαστικά το πρόβλημα της εγκατάστασης των τσιγγάνων, αφού έχει επιλεγεί χώρος που θα τους δεχθεί;

Ποια μέτρα προτίθενται να πάρουν για την άμεση αντιμετώπιση της απαράδεκτης και απάνθρωπης κατάστασης που επικρατεί σήμερα στον καταυλισμό των τσιγγάνων στον Εύοσμο, που βάζει σε κίνδυνο την υγεία και την ζωή χιλιάδων ανθρώπων;".

Ο Υφυπουργός Υγείας και Πρόνοιας κ. Θεόδωρος Κοτσώνης έχει το λόγο.

ΘΕΟΔΩΡΟΣ ΚΟΤΣΩΝΗΣ (Υφυπ. Υγείας και Πρόνοιας): Κύριε Πρόεδρε, κύριοι συνάδελφοι, δε θα αμφισβητήσω την εικόνα την οποία περιέγραψαν οι δύο ερωτώντες συνάδελφοι. Είναι η εικόνα που κάθε επισκέπτης μπορεί να αντικρίσει, όταν βρεθεί μεσα σε έναν καταυλισμό τσιγγάνων στο τέλος του εικοστού αιώνα που ζούμε. Την ίδια εικόνα αντίκρισα και εγώ προσωπικά, όταν επισκέφθηκα τα 'Ανω Λιόσια και τον οικισμό των τσιγγάνων στων Ασπρόπυργο. 'Ηταν κάτι το οποίο βοήθησε στην ιδιαίτερη ευαισθησία που δείχνει σήμερα το Υπουργείο μας και η Κυβέρνηση για το πρόβλημα των τσιγγάνων.

'Ομως, το πρόβλημα των τσιγγάνων δεν είναι ένα πρόβλημα που προέκυψε την τελευταία χρονιά ή την τελευταία δεκαετία. 'Εχει ηλικία εξακοσίων χρόνων. Και βέβαια καταλαβαίνετε ότι ένα πρόβλημα που έχει μία ιστορική διαδρομή εξακοσίων χρόνων, δεν είναι εύκολο και να λυθεί από τη μια μέρα στην άλλη.

Είμαστε η πρώτη Κυβέρνηση, που εξαγγείλαμε -ήταν Ιούλιος βέβαια και πολλοί από τους 'Ελληνες βρισκόντουσαν στα μπάνια και ίσως δεν έγινε γνωστό και αντιληπτό σε όλους- συγκεκριμένο και συγκροτημένο πρόγραμμα για την αντιμετώπιση του προβλήματος των Ελλήνων τσιγγάνων.

'Οσον αφορά τους οικισμούς, ήδη έχουμε επιλέξει τρεις στην Ελλάδα, όπου θα λειτουργήσει το πιλοτικό πρόγραμμα για τη δημιουργία οργανωμένων κάμπινγκ, όπου οι πλάνητες τσιγγάνοι θα μπορούν να βρουν συνθήκες ευπρεπούς διαβίωσης.

'Εχουν διατεθεί 20.000.000 για κάθε οικισμό από το Υ.ΠΕ.ΧΩ.Δ.Ε., έτσι ώστε να γίνουν τα πρώτα έργα.

'Οσον αφορά τον οικισμό του Ευόσμου, όπου κυρίως αναφέρεστε -και όπως είπα και στην αρχή έχετε απόλυτο δίκιο στην περιγραφή- η κατάσταση είναι τραγική. 'Ηδη γίνονται προσπάθειες και από τη Νομαρχιακή Αυτοδιοίκηση για την αποκομιδή απορριμμάτων και από το Δήμο Ευόσμου, ο οποίος είναι ο κύριος υπεύθυνος. Καταλαβαίνετε, όμως, ότι έχουμε να κάνουμε με αυθαίρετη οίκιση τριών χιλιάδων ανθρώπων.

'Ετσι, λοιπόν, θα ενταχθούν και αυτοί μέσα στο πρόγραμμα της οργανωμένης δόμησης, το οποίο ελπίζουμε μέσα στο 1997 να βάλουμε μπρος.

Για το πόσο σύντομα θα γίνει αυτό -επειδή αναφερθήκατε σε θέματα χρονικά μέσα στην ερώτησή σας- καταλαβαίνετε ότι η Κυβέρνηση θα πρέπει να έχει κάποια περιθώρια χρόνου για να μπορέσει να δώσει απάντηση σε ένα πρόβλημα τεράστιο, γιατί δεν είναι μόνο το να βάλεις τους τσιγγάνους σε μόνιμες κατοικίες, είναι να καταφέρεις μέσω της μόνιμης εγκατάστασης, να πεισθούν ώστε τα παιδιά τους να πάνε όλα στο σχολείο, έτσι ώστε να γίνουν τα βήματα της ένταξής τους στην κοινωνία μας με το σεβασμό σε όλες τις παραδόσεις τους, πολιτιστικές κ.λπ..

Είναι σύνθετο, δύσκολο το πρόβλημα. Το ξεκινήσαμε, όμως, και ελπίζουμε ότι μέσα στα επόμενα χρόνια θα δείτε και εσείς και όλοι οι 'Ελληνες ορατά αποτελέσματα αυτής της πολιτικής, αυτής της ευαισθησίας.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σταύρος Παναγιώτου έχει το λόγο.

ΣΤΑΥΡΟΣ ΠΑΝΑΓΙΩΤΟΥ: Κύριε Πρόεδρε, από την απάντηση που πήραμε από τον κύριο Υπουργό διαπιστώνουμε, ότι παίρνουμε μία γενική και αόριστη υπόσχεση για την αντιμετώπιση του προβλήματος των τσιγγάνων στον καταυλισμό του Ευόσμου, ο οποίος είναι ένας από τους μεγαλύτερους καταυλισμούς τσιγγάνων στη Χώρα.

Πριν από δύο χρόνια περίπου, στις 28-2-95, σε ανάλογη ερώτηση, πήραμε περίπου την ίδια απάντηση και πολύ φοβάμαι ότι και μετά από ένα χρόνο πάλι την ίδια απάντηση θα πάρουμε όσον αφορά την αντιμετώπιση του προβλήματος των τσιγγάνων. Παρά το ότι έγιναν οι σχετικές αναφορές, όπως π.χ. στις 6-1-94, στις 17-1-95 και στις 14-7-96 από τους επόπτες δημόσιας υγείας, διαπιστώνουμε να μην έχει προχωρήσει καθόλου το ζήτημα.

Επίσης, διαπιστώνουμε ότι πολύ γενική και αόριστη είναι η απάντηση σχετικά με το χώρο όπου θα εγκατασταθούν. Δε θέλουμε εμείς να υπάρχουν έτοιμες συνταγές και ούτε είμαστε εκείνοι που ζητάμε αυτόματα την αντιμετώπιση και τη λύση του προβλήματος.

Υπήρξε αρκετή πίστωση χρόνου και ίσως θα υπάρξει και άλλη. Ανησυχούμε, όμως, ότι με την κωλυσιεργία που υπάρχει, δεν πρόκειται να αντιμετωπισθεί το πρόβλημα. Εξάλλου αυτό φάνηκε και από τον τρόπο που αντέδρασαν φέτος το καλοκαίρι οι τσιγγάνοι, όταν απέκλεισαν τον περιφερειακό δρόμο προκειμένου να απαιτήσουν τη λύση του προβλήματος. Μην ξεχνάτε ότι η Θεσσαλονίκη φέτος είναι η πολιτιστική πρωτεύουσα και σε καμία περίπτωση δεν αρμόζει να υπάρχουν εκεί αυτά τα προβλήματα.

Πολλά θα μπορούσε να πει κανείς, κυρίως για τους κινδύνους της εξάπλωσης επιδημικών ασθενειών, όχι μόνο στους τσιγγάνους, αλλά και στον υπόλοιπο πληθυσμό εξαιτίας της εστίας αυτής.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΘΕΟΔΩΡΟΣ ΚΟΤΣΩΝΗΣ (Υφυπ. Υγείας και Πρόνοιας): Κύριε συνάδελφε, σέβομαι την ευαισθησία που δείχνετε για το θέμα των τσιγγάνων. Σας παρακαλώ, όμως, δεχθείτε ότι και εμείς έχουμε τουλάχιστον την ίδια ευαισθησία. Για πολιτική, όμως, της οποίας τα βραχυπρόθεσμα, μεσοπρόθεσμα και μακροπρόθεσμα μέρη τα εξαγγείλαμε μόλις τον προηγούμενο Ιούλιο και μεσολάβησαν και εκλογές, καταλαβαίνετε ότι δεν είναι εύκολο σήμερα, στις αρχές του Δεκέμβρη, να έχουμε και ορατά αποτελέσματα.

Αν είχαμε αυτήν τη δυνατότητα και επιλύαμε με τέτοια ταχύτητα τα προβλήματα, δε θα είμαστε κάτοικοι αυτού του πλανήτη. Καταλαβαίνετε ότι ζητάμε πίστωση χρόνου. Τη ζητούμε και από εσάς και από το Κόμμα σας και από τους 'Ελληνες πολίτες, αλλά κυρίως από τους ίδιους τους ενδιαφερόμενους, τους 'Ελληνες τσιγγάνους.

Εάν διαμαρτυρήθηκαν οι τσιγγάνοι, ξέρετε γιατί διαμαρτυρήθηκαν; Διαμαρτυρήθηκαν γιατί για πρώτη φορά ένιωσαν ότι η Πολιτεία έστρεψε το βλέμμα της επάνω τους. 'Ενιωσαν την παρουσία Υπουργού μέσα στους καταυλισμούς, ένιωσαν ότι υπάρχει ενδιαφέρον, είδαν ότι κάποιος τους ακούει. Γιατί μέσα στη σωρεία των προβλημάτων που κατατρύχουν αυτήν τη μειονότητα των Ελλήνων πολιτών, είναι σίγουρο ότι θα έχουμε και άλλα ξεσπάσματα. Τρέχουμε να προλάβουμε, αλλά δεν είμαι τόσο αισιόδοξος ότι μπορούμε να προλάβουμε προβλήματα που συσσωρεύτηκαν σε αιώνες μέσα στην κοινωνία μας και να τα λύσουμε από τη μια μέρα στην άλλη.

'Εχουμε όλη τη διάθεση και πραγματικά πιστεύουμε σ'αυτό το σκοπό. Σας διαβεβαιώ ότι θα καταβάλουμε κάθε προσπάθεια, έτσι ώστε να έχουμε αποτελέσματα. 

ΠΡΟΕΔΡΕΥΩΝ (Παναγιώτης Ν.Κρητικός): Εισερχόμαστε στη συζήτηση των ερωτήσεων δευτέρου κύκλου.

Πρώτη στην ημερήσια διάταξη είναι η υπ'αριθμ. 262/30-10-96 ερώτηση του Βουλευτού της Νέας Δημοκρατίας κ. Βασιλείου Κορκολόπουλου προς την Υπουργό Ανάπτυξης, σχετικά με την προαναγγελία της δημοπράτησης του έργου κατασκευής μαρίνας Κατακώλου κατά την προεκλογική περίοδο και την παροχή πληροφοριών για τη σημερινή πραγματικότητα.

Θα έπρεπε να αναφερθείτε στο κυβερνών κόμμα, κύριε Κορκολόπουλε, και όχι σε συναδέλφους.

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Καλύτερα στον παριστάμενο συνάδελφό μου. Είναι η αλήθεια.

ΠΡΟΕΔΡΕΥΩΝ (Παναγιώτης Ν.Κρητικός): Ναι, αλλά δε συνηθίζεται να αναφερόμαστε σε συναδέλφους κατά την κοινοβουλευτική παράδοση. Απευθυνόμαστε και ελέγχουμε την Κυβέρνηση πάντοτε.

Η ερώτηση του κυρίου Βουλευτού έχει ως εξής:

"Κατά την προεκλογική περίοδο ο Βουλευτής κ.Σκουλαρίκης είχε αναγγείλει τη δημοπράτηση και την άμεση έναρξη κατασκευής της μαρίνας Κατακώλου. Το κύρος του συναδέλφου Βουλευτή συνετέλεσε στο να γίνει πιστευτή η ως άνω προαναγγελία.

Προ ημερών,όμως, όλοι είδαμε ότι ο Ε.Ο.Τ. δεν συμπεριέλαβε τη μαρίνα Κατακώλου στα δημοπρατηθέντα ή δημοπρατηθησόμενα έργα.

Βάσει των ανωτέρω, η αρμοδία Υπουργός Ανάπτυξης ερωτάται:

1) Γιατί είχε γίνει η προαναγγγελία δημοπράτησης του έργου κατασκευής μαρίνας Κατακώλου κατά την προεκλογική περίοδο, κατά την οποία η ίδια ήταν Υπουργός;

2) Ποια είναι σήμερα η πραγματικότητα και η τύχη της μαρίνας Κατακώλου;".

Ο Υφυπουργός Ανάπτυξης κ.Χρυσοχοϊδης έχει το λόγο.

ΜΙΧΑΗΛ ΧΡΥΣΟΧΟΙΔΗΣ (Υφυπ. Ανάπτυξης): Κύριε Πρόεδρε, η μαρίνα στο Κατάκωλο Ηλείας θα κατασκευαστεί στο μυχό του υπήνεμου μώλου του λιμανιού. Η χωρητικότητά της είναι της τάξεως των διακοσίων σαράντα θέσεων σκαφών με καταμερισμό στις συνήθεις κατηγορίες σκαφών.

Ο προϋπολογισμός της μελέτης είναι 790 εκατ. δραχμές. Περιλαμβάνει τα εξής επιμέρους έργα: Προσήνεμο μώλο μήκους της τάξεως των εκατόν πενήντα μέτρων, υπήνεμο μώλο μήκους της τάξεως των διακοσίων τριάντα μέτρων, παραλιακά κρυπιδώματα μήκους διακοσίων μέτρων και επιχωματώσεις, από τις οποίες θα δημιουργηθεί χερσαίος χώρος για τη μελλοντική εγκατάσταση και επέκταση και άλλων εγκαταστάσεων της μαρίνας.

Η κατασκευή προβλέπεται να ολοκληρωθεί σε είκοσι μήνες από την υπογραφή της σχετικής σύμβασης. Από την τεχνική διεύθυνση του Ε.Ο.Τ. έχει συνταχθεί η οριστική μελέτη των λιμενικών έργων και έχει υποβληθεί ο φάκελος δικαιολογητικών για έγκριση χωροθέτησης στη γραμματεία στήριξης τουριστικών λιμένων του Υπουργείου Ανάπτυξης.

Το αίτημα χωροθέτησης του τουριστικού λιμένα στο Κατάκωλο Ηλείας τέθηκε προς εξέταση στη διϋπουργική επιτροπή του άρθρου 30 του ν.2160. Η εν λόγω επιτροπή κατόπιν εξέτασης ενέκρινε τη σκοπιμότητα του εν λόγω έργου, υπό την προϋπόθεση επίλυσης του νομικού ζητήματος, αναφορικά με το φορέα διαχείρισης του τουριστικού λιμένα, που βρίσκεται σημειωτέον, εντός ζώνης του εμπορικού λιμανιού.

Η νομική αμφισβήτηση αφορούσε το θέμα εάν η επέκταση ή η μετατροπή του υπάρχοντος λιμένα σε τουριστικό, μπορεί να γίνει μόνο με πρωτοβουλία της γραμματείας στήριξης τουριστικών λιμένων του ν.2160. Για το θέμα αυτό, εξεδόθη γνωμοδότηση της ολομέλειας του Νομικού Συμβουλίου του Κράτους, το οποίο έδωσε απάντηση στο ερώτημα, γνωμοδοτώντας ότι τα λιμενικά ταμεία νομιμοποιούνται να ζητήσουν τη χωροθέτηση και στη συνέχεια να καταστούν φορείς διαχείρισης των τουριστικών λιμένων.

Αφού λύθηκε και αυτό το θέμα, το θέμα της αρμοδιότητας του Λιμενικού Ταμείου Κατακώλου, έγινε αποδεκτή η γνωμοδότηση από την Υπουργό Ανάπτυξης και ετοιμάζεται προς έκδοση υπουργική απόφαση, με την οποία εγκρίνεται η αιτούμενη χωροθέτηση. Η οριστική μελέτη των λιμενικών έργων έχει εκπονηθεί από την τρίτη τεχνική διεύθυνση του Ε.Ο.Τ., η δημοπράτηση των λιμενικών έργων, εφόσον το Λιμενικό Ταμείο Κατακώλου δε θελήσει να συγκεντρώσει τη διαχείριση, προβλέπεται να αρχίσει μόλις εγκριθεί η χωροθέτηση.

Η μαρίνα Κατακώλου είναι ένα έργο που χρηματοδοτείται από το Περιφερειακό Επιχειρησιακό Πρόγραμμα Δυτικής Ελλάδας και όχι από το Επιχειρησιακό Πρόγραμμα Τουρισμός-Πολιτισμός και είναι ενταγμένο στο ΠΕΠ Δυτικής Ελλάδας με προϋπολογισμό 500 εκατ. δραχμές.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κορκολόπουλος έχει το λόγο.

Πριν σας δώσω το χρόνο, να σας επαναλάβω ότι δε συνηθίζεται να αναφερόμαστε σε συναδέλφους...

ΙΩΑΝΝΗΣ ΣΚΟΥΛΑΡΙΚΗΣ: Και μάλιστα όταν δεν έχουν πει κάτι.

ΠΡΟΕΔΡΕΥΩΝ (Παναγιώτης Ν. Κρητικός): 'Ηδη δημιουργείται προσωπικό θέμα και μάλιστα με γραπτό κείμενο. Σεις ως τυπικότατος που είσθε, κύριε Κορκολόπουλε, έπρεπε να το αποφύγετε.

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Εγώ με την ερώτησή μου τιμώ τον κ. Σκουλαρίκη.

ΠΡΟΕΔΡΕΥΩΝ (Παναγιώτης Ν. Κρητικός): Δεν είπα ότι δεν τον τιμάτε. 'Ομως, δημιουργείται θέμα εμπλοκής στη συζήτηση, του κ. Σκουλαρίκη, που δε δικαιούται από τον Κανονισμό.

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Κύριε Πρόεδρε, μου κάνετε μία παρατήρηση που θα ήθελα να απαντήσω.


ΠΡΟΕΔΡΕΥΩΝ (Παναγιώτης Ν. Κρητικός): Η Κυβέρνηση ελέγχεται.

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Ο κ. Σκουλαρίκης, τον οποίο τιμώ ιδιαίτερα και έχει έντονο ενδιαφέρον για το συγκεκριμένο έργο, είμαι βέβαιος ότι μετέφερε αυτά που του είχαν πει. Το νόημα της ερωτήσεώς μου προς την μη παρισταμένη Υπουργό Ανάπτυξης ήταν άλλο. Είναι σαφές ότι ο κύριος Υφυπουργός Ανάπτυξης απλώς ανέγνωσε ένα κείμενο των τεχνικών του υπηρεσιών, που όμως δεν απαντά στα δύο σκέλη της ερωτήσεώς μου.

Αν μου επιτρέψετε, κύριε Πρόεδρε, θα συνεχίσω για να απαντήσω στη συζήτηση της ερώτησης που έχουμε σήμερα εδώ σύμφωνα με τον Κανονισμό της Βουλής.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Κορκολόπουλε.

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Κύριε Πρόεδρε, είναι σαφές ότι η μαρίνα του Κατακώλου είναι από τα έργα που επελέγησαν από την Κυβέρνηση του ΠΑ.ΣΟ.Κ. από το 1993 ως έργο του δευτέρου Κοινοτικού Πλαισίου Στήριξης και ενετάχθη στο περιφερειακό σκέλος.

'Ερχεται σήμερα ο Υπουργός, μετά από τρία χρόνια, να μας μιλάει για χωροθετήσεις και γνωμοδοτήσεις και για προϋπολογισμούς 790 εκατ. του 1993; Αυτοί οι προϋπολογισμοί έχουν τιναχθεί στον αέρα. Ομολογεί ότι υπάρχουν μόνο 500 εκατ., με τα οποία θα κάνει αυτά τα μήκη των κρηπιδοτοίχων και κρηπιδωμάτων και όλων αυτών των σοβαροτάτων λιμενικών έργων, που έχει ανάγκη ο Τόπος μας.

Υπάρχει εμπαιγμός του Νομού Ηλείας, για ένα έργο που το έχει ανάγκη και ένα έργο που έχει καθυστερήσει σοβαρότατα για τον εξής απλούστατο λόγο. Δίπλα κατασκευάζονται αυτήν τη στιγμή, με μεγάλες κατασκευαστικές περιπέτειες, το λιμάνι του Κατακώλου. Θα έπρεπε η Κυβέρνηση να είχε φροντίσει, γι' αυτό υπάρχει ο συντονισμός σ' αυτά τα θέματα και από τον Ε.Ο.Τ., ώστε αυτά τα έργα να εκτελεσθούν παράλληλα και όχι σήμερα να έρχεται η Υπουργός Ανάπτυξης και να εγκρίνει την απόφαση του Νομικού Συμβουλίου και "έλα μου εδώ, δεν έρχομαι", κύριε Πρόεδρε! Αυτά είναι ντροπής πράγματα. Ο Τόπος μας έχει ανάγκη τη μαρίνα και το σαφές μου ερώτημα προς την κυρία Υπουργό ήταν γιατί έγινε προαναγγελία της δημοπράτησης του έργου κατά την προεκλογική περίοδο. Σήμερα ήρθε ο κύριος Υπουργός να μας πει, όπως τον ενημέρωσαν οι τεχνικές υπηρεσίες ότι το έργο θα τελειώσει μετά από είκοσι μήνες. Μα το έργο δεν έχει δημοπρατηθεί ακόμα!

Κύριε Υφυπουργέ, έχετε έναν προϋπολογισμό του 1992 ουσιαστικά, της τάξεως 790 εκατ., οι διατιθέμενες πιστώσεις είναι 500 εκατ. και αν κάνετε την επικαιροποίηση, τα χρήματα αυτά δε φθάνουν ούτε για το 1/3 του έργου. Πάνω σ' αυτό καλείσθε να αναλάβετε τις ευθύνες σας.

ΙΩΑΝΝΗΣ ΣΚΟΥΛΑΡΙΚΗΣ: Κύριε Πρόεδρε, θα ήθελα το λόγο. Νομίζω πως θα διευκολύνω και τον κύριο Υπουργό.

ΠΡΟΕΔΡΕΥΩΝ (Παναγιώτης Ν. Κρητικός):Αμέσως μετά από τον κύριο Υπουργό θα σας δώσω το λόγο.

Ο κύριος Υφυπουργός Ανάπτυξης έχει το λόγο.

ΜΙΧΑΗΛ ΧΡΥΣΟΧΟΪΔΗΣ (Υφυπ. Ανάπτυξης): Κύριε Πρόεδρε, σχετικά με το ύψος της επένδυσης, είπα προηγουμένως ότι έχει εκπονηθεί οριστική μελέτη από τις τεχνικές υπηρεσίες του Ε.Ο.Τ.. Το κόστος του έργου δεν καθορίζεται από μας, αλλά από τους αρμόδιους τεχνικούς, οι οποίοι έχουν καθορίσει στο συγκεκριμένο ύψος το έργο που ανέφερα στην αρχή.

Δεύτερον, πιστεύω ότι καλώς εξαγγέλθηκε το έργο. Η διαδικασία προχώρησε και προχωρεί. Η χωροθέτηση για να επακολουθήσει στη συνέχεια η δημοπράτηση, δεν μπορούσε να γίνει πριν αρθούν μια σειρά από πολύ σημαντικές νομικές αμφισβητήσεις. 

Ευχαριστώ, κύριε Πρόεδρε.

ΙΩΑΝΝΗΣ ΣΚΟΥΛΑΡΙΚΗΣ: Κύριε Πρόεδρε, παρακαλώ το λόγο επί προσωπικού.

ΠΡΟΕΔΡΕΥΩΝ (Παναγιώτης Ν. Κρητικός): Σε τι συνίσταται το προσωπικό σας θέμα, κύριε συνάδελφε;

ΙΩΑΝΝΗΣ ΣΚΟΥΛΑΡΙΚΗΣ: Συνίσταται στο ότι αναφέρει ότι εξήγγειλα στην προεκλογική περίοδο κάτι το οποίο είναι αναληθές. Και βεβαίως δεν είμαι πρωτάρης εγώ στη Βουλή, κύριε Πρόεδρε. Με εκθέτει στην κοινή γνώμη, αναφέροντας ότι εγώ για λόγους ψηφοθηρικούς είπα ότι δημοπρατείται το έργο. Είναι σοβαρότατη η καταγγελία την οποία έκανε ο κύριος συνάδελφος.

Πώς έχει, λοιπόν, το θέμα: Καταρχήν θα πρέπει να σας πω, κύριε Πρόεδρε, μέσα στα πλαίσια των μαρινών, τις οποίες ήταν να κάνει η Ελληνική Κυβέρνηση, είχαμε πιέσει και εμείς να γίνει και μια μαρίνα στο Κατάκωλο λόγω του τουριστικού ενδιαφέροντος που αναπτύσσεται στο Νομό Ηλείας. Δυστυχώς, η Ευρωπαϊκή 'Ενωση δεν ενέκρινε μαρίνες στην ανατολική πλευρά. 'Ηθελε να γίνουν στο Αιγαίο. Μετά από πίεση δική μας και σε συνεννόηση με τον κ. Λιβανό, που ήταν τότε Υπουργός Τουρισμού, απεφασίσθη να εγγραφεί ένα κονδύλιο 500.000.000.

ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω να μη γίνεται εξιστόρηση. Αποκρούετε τον ισχυρισμό του κυρίου συναδέλφου.

ΙΩΑΝΝΗΣ ΣΚΟΥΛΑΡΙΚΗΣ: Μπαίνω στο θέμα, κύριε Πρόεδρε.

Απεφασίσθη, λοιπόν, να εγγραφεί ένα κονδύλιο 500.000.000, με την έννοια ότι μπορεί να συνεχίσουμε με αυτοχρηματοδότηση το έργο.

Παρακαλώ τον κύριο συνάδελφο να μου φέρει το πού δημοσιεύθηκε. Φέρτε μου το, κύριε συνάδελφε, γιατί εγώ κοίταζα.

ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω να λήξει αυτό το θέμα.

ΙΩΑΝΝΗΣ ΣΚΟΥΛΑΡΙΚΗΣ: Απλώς είπαμε, ότι ήδη τότε είχε συνέλθει η διυπουργική επιτροπή, η οποία είχε αποφασίσει την οριστική εκτέλεση του έργου. Από εκεί και πέρα υπήρχαν διάφορες διαδικασίες οι οποίες έπρεπε να γίνουν. Δεν είπε κανείς για εκτέλεση ή για δημοπράτηση.

Λυπάμαι πάρα πολύ, αλλά ο κύριος συνάδελφος μέσα στη ρύμη του να δείξει κάποιο έργο κοινοβουλευτικό, ανέφερε ένα πράγμα το οποίο δεν έχει καμία σχέση με εμένα.

ΠΡΟΕΔΡΕΥΩΝ (Παναγιώτης Ν. Κρητικός): Δεν είναι εν τη ρύμη του λόγου. Είναι, δυστυχώς, εν τη οδώ του γραπτού λόγου.

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Κύριε Πρόεδρε, παρακαλώ το λόγο επί προσωπικού.

ΠΡΟΕΔΡΕΥΩΝ (Παναγιώτης Ν. Κρητικός): Σε τι συνίσταται το προσωπικό σας θέμα, κύριε συνάδελφε;

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Κύριε Πρόεδρε, οφείλουμε να κάνουμε την εξής διευκρίνηση: Πρώτον, στο κείμενό μου λέω ότι κατά την προεκλογική περίοδο ο Βουλευτής κ. Σκουλαρίκης είχε αναγγείλει τη δημοπράτηση και την άμεση έναρξη κατασκευής της μαρίνας Κατακώλου. Υπάρχει κείμενο της τοπικής εφημερίδας "ΠΑΤΡΙΣ". 

ΙΩΑΝΝΗΣ ΣΚΟΥΛΑΡΙΚΗΣ: Δεν υπάρχει.

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Να σας το στείλω, κύριε συνάδελφε.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ να λήξει αυτό το θέμα.

ΙΩΑΝΝΗΣ ΣΚΟΥΛΑΡΙΚΗΣ: Είπα εγώ αυτό το πράγμα; Υπάρχει δήλωση δική μου;

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Πρέπει να με θεωρείτε αφελή, αν επικαλούμαι κείμενο -μας συνδέει και φιλία και σεβασμός εκ μέρους μου-της εφημερίδας "ΠΑΤΡΙΣ".

ΠΡΟΕΔΡΕΥΩΝ (Παναγιώτης Ν. Κρητικός): 'Εληξε αυτό το θέμα, κύριε Κορκολόπουλε.

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Προσέξτε τι λέω, κύριε Πρόεδρε: 'Οτι το κύρος συναδέλφου συνετέλεσε να γίνει πιστευτή η ως άνω προαναγγελία. Ο κ. Σκουλαρίκης δεν πιστεύω ότι το ανήγγειλε για προσωπικό του όφελος. Το ανήγγειλε για όφελος της παρατάξεως την οποία υπηρετεί.

Εμένα το θέμα μου είναι άλλο, κύριε Πρόεδρε. Εδώ απεδείχθη περιτράνως -και απορώ για τον κ. Σκουλαρίκη, που άλλο έπρεπε να τον ενδιαφέρει ...

ΠΡΟΕΔΡΕΥΩΝ (Παναγιώτης Ν. Κρητικός): Δεν έχετε το λόγο, κύριε Κορκολόπουλε.

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: ...(ομιλεί χωρίς να ακούγεται)

ΠΡΟΕΔΡΕΥΩΝ (Παναγιώτης Ν. Κρητικός): Κύριε Κορκολόπουλε, θα μου επιτρέψετε να σας πω κάτι. Ξέρω τη φιλοτιμία σας, την εργατικότητά σας, την παρουσία σας στη Βουλή, όπως και του κ. Σκουλαρίκη. Τιμώ και σας και τον κ. Σκουλαρίκη. Πρέπει να σας πω ότι στην εικοσαετή θητεία μου εδώ μέσα, πρώτη φορά συμβαίνει από συνάδελφο να επικαλείται -δεν το αμφισβητώ και δε μένω στην ουσία αν εγράφη ή δεν εγράφη, αν ελέχθη ή δεν ελέχθη-...

ΙΩΑΝΝΗΣ ΣΚΟΥΛΑΡΙΚΗΣ: Μπορεί να εγράφη. Είπα εγώ τίποτα;

ΠΡΟΕΔΡΕΥΩΝ (Παναγιώτης Ν. Κρητικός): ...αλλά δεν επικαλούμαστε συναδέλφους από συναδελφική δεοντολογία. Ελέγχουμε την Κυβέρνηση, αναφερόμαστε σε κυβερνητικά στελέχη. Δημιουργήσατε θέμα, κύριε Κορκολόπουλε, διότι νομιμοποιείται ο κ. Σκουλαρίκης να πάρει το λόγο, ενώ δεν τον δικαιούται εκ του Κανονισμού της Βουλής.

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Δε θέλω να θίξω τον κύριο συνάδελφο. Αντίθετα με το συγκεκριμένο τον τιμώ τον κύριο συνάδελφο, αλλά φαίνεται πως έπεσε θύμα του κ. Λιβανού.

ΠΡΟΕΔΡΕΥΩΝ (Παναγιώτης Ν. Κρητικός): Είδατε ότι δημιουργήσαμε ένα θέμα ενώ δε χρειαζόταν. Μπορούσατε να έχετε αποφύγει την αναφορά στο όνομα του κ. Σκουλαρίκη και να έχετε κάνει θαυμάσια την ερώτησή σας και να είχατε ασκήσει αποτελεσματικότερα τον έλεγχο απέναντι στην Κυβέρνηση.

Τελευταία στην ημερήσια διάταξη είναι η υπ' αριθμ. 487/7-11-96 ερώτηση του Βουλευτού του Κομμουνιστικού Κόμματος Ελλάδας κ. Νικολάου Γκατζή προς τους Υπουργούς Ανάπτυξης και Γεωργίας, σχετικά με τη λήψη μέτρων για την επίλυση του προβλήματος της διάθεσης των προϊόντων της επιχείρησης "ΤΥΠΟΠΟΙΗΤΗΡΙΑ ΘΗΒΑΣ Α.Ε." στην Κεντρική Αγορά Αθηνών.

Η ερώτηση σε περίληψη έχει ως εξής:

"Η επιχείρηση "ΤΥΠΟΠΟΙΗΤΗΡΙΑ ΘΗΒΑΣ Α.Ε." είναι μια σύγχρονη παραγωγική μονάδα, η οποία έχει ως αντικείμενο τη συντήρηση-συσκευασία-τυποποίηση και εμπορία αγροτικών προϊόντων και ειδικότερα πατάτας, κρεμμυδιών, καρότων κ.λπ. παραγωγής Θηβών. Η εν λόγω μονάδα, που άρχισε τη λειτουργία της το 1993, επιχορηγήθηκε από το πρόγραμμα δημοσίων επενδύσεων και τον FEOGA με 212 εκατομμύρια δραχμές και σήμερα αντιπροσωπεύει μία επένδυση ύψους 850.000.000 δρχ., αποτελεί δε μία από τις μεγαλύτερες μονάδες του είδους στη Χώρα μας.

Βασική προϋπόθεση για να διαθέσει τα προϊόντα της στην αγορά του Λεκανοπεδίου μία χονδρεμπορική επιχείρηση αγροτικών προϊόντων, είναι η εγκατάσταση της στην Κεντρική Αγορά Αθηνών, μέσα από την οποία διεξάγεται υποχρεωτικά το χονδρεμπόριο των οπωροκηπευτικών. Η διάθεση, όμως, των καταστημάτων της Κεντρικής Αγοράς Αθηνών αποτελεί ένα κλειστό κύκλωμα, στο οποίο πρόσβαση έχουν μόνο οι εντός αγοράς χονδρέμποροι. Στην αίτηση που υπέβαλε η εν λόγω επιχείρηση για μίσθωση καταστήματος στις 11-11-94 έλαβε απορριπτική απάντηση από τον Οργανισμό Κεντρικής Αγοράς Αθηνών.

'Ετσι με τον αποκλεισμό της αφ'ενός από την Κεντρική Αγορά, αφ'ετέρου από ολόκληρο το Λεκανοπέδιο, η επιχείρηση υπολειτουργεί με το 15%-20% της δυναμικότητάς της και οδηγείται με μαθηματική ακρίβεια στη χρεοκοπία, επιβαρυνόμενη με αλλεπάλληλα δάνεια.

Κατόπιν όσων παραπάνω εκθέσαμε, ερωτώνται οι συναρμόδιοι Υπουργοί Ανάπτυξης και Γεωργίας:

Πώς τοποθετούνται στο πρόβλημα της συγκεκριμένης μονάδας, που εκθέσαμε και

Αν σκοπεύουν να προχωρήσουν άμεσα στην αλλαγή του θεσμικού καθεστώτος της Κεντρικής Αγοράς Αθηνών, στην κατεύθυνση της θεσμοθέτησης νέων κανόνων ανταγωνισμού και κατάργησης του προνομιακού ολιγοπωλίου που δεσπόζει στο χονδρεμπόριο των οπωροκηπευτικών.".

ΓΕΩΡΓΙΟΣ ΚΑΤΣΙΜΠΑΡΔΗΣ: Κύριε Πρόεδρε, συμπαρίσταμαι λόγω Θήβας.

ΠΡΟΕΔΡΕΥΩΝ (Παναγιώτης Ν.Κρητικός): Να καταθέσετε την "προείσπραξη", το γραμμάτιο της νομιμοποίησης ως συνήγορος, το τριπλότυπο!

Και το Προεδρείο συμπαρίσταται.

Θα απαντήσει πάλι ο Υφυπουργός Ανάπτυξης κ.Χρυσοχοϊδης.

ΜΙΧΑΗΛ ΧΡΥΣΟΧΟΙΔΗΣ (Υφυπ. Ανάπτυξης): Κύριε Πρόεδρε, η Κεντρική Αγορά Αθηνών τα τελευταία χρόνια έχει μια φθίνουσα πορεία σε ό,τι αφορά τις ποσότητες που διακινούνται, και στον τομέα των οπωροκηπευτικών και στον τομέα των κρεάτων. Η τάση που κυριάρχησε την τελευταία δεκαετία ήταν να οδηγηθούν οι επιχειρήσεις έξω από την αγορά, με αποτέλεσμα να αναπτύσσονται ανεπιθύμητες καταστάσεις, πολλές φορές αθέμιτος ανταγωνισμός, πολλές φορές παραεμπόριο. Ασφαλώς υπάρχουν και ευθύνες, γιατί τα τελευταία τριάντα χρόνια από την ίδρυση της αγοράς, δεν έχουν γίνει αξιόλογες επενδύσεις για τον εκσυγχρονισμό της αγοράς, με αποτέλεσμα αυτή η φθίνουσα πορεία να οδηγήσει σε μαρασμό τα τελευταία χρόνια.

Μετά απ'αυτήν την εξέλιξη επιχειρούμε τα τελευταία χρόνια έναν εκσυγχρονισμό και μία αλλαγή, και του νομικού καθεστώτος, αλλά και συνολικό εκσυγχρονισμό της αγοράς με νέες επενδύσεις, ούτως ώστε να εγκατασταθούν στην αγορά μεγάλες επιχειρήσεις, που θα λειτουργήσουν ανταγωνιστικά και θα προστατεύσουν τον καταναλωτή λειτουργώντας στο υγιές εμπόριο.

Είναι πολλές οι επιχειρήσεις που θέλουν να εγκατασταθούν στην Κεντρική Αγορά σήμερα και αυτό είναι ευχάριστο, αλλά η εγκατάσταση αυτή δεν είναι δυνατή υπό το σημερινό καθεστώς. 'Εγινε προσπάθεια να εισέλθουν νέες επιχειρήσεις -πράγματι μπήκαν- με διάφορα κριτήρια που κατοχυρώνουν τη διαφάνεια και προωθούν τον ανταγωνισμό. Η συγκεκριμένη επιχείρηση πράγματι υπέβαλε αίτημα, πράγματι έγινε μία προσπάθεια από το Υπουργείο Εμπορίου και από το Υπουργείο Γεωργίας να εγκατασταθεί και αυτή, πλην όμως δεν είχε τα απαραίτητα προσόντα, τις απαραίτητες προϋποθέσεις εκείνη τη συγκεκριμένη στιγμή.

ΑΛΕΞΑΝΔΡΟΣ ΑΚΡΙΒΑΚΗΣ: Τι δεν είχε;

ΜΙΧΑΗΛ ΧΡΥΣΟΧΟΙΔΗΣ (Υφυπ.Ανάπτυξης): Υπάρχουν πάρα πολλές επιχειρήσεις, κύριε συνάδελφε, μαζί με αυτή, οι οποίες θέλουν να μπουν μέσα στην Κεντρική Αγορά Αθηνών...

ΑΛΕΞΑΝΔΡΟΣ ΑΚΡΙΒΑΚΗΣ: Τι δεν είχε;

ΜΙΧΑΗΛ ΧΡΥΣΟΧΟΪΔΗΣ (Υφυπ.Ανάπτυξης): ...και θα υπάρξουν και άλλες με μεγαλύτερους ακόμη τζίρους, με μεγαλύτερους ακόμη προϋπολογισμούς και εγκαταστάσεις, που θα θελήσουν να εγκατασταθούν στην Αγορά. Και δεν είμαστε διατεθειμένοι να κάνουμε χάρες στην συγκεκριμένη επιχείρηση. Στη συγκεκριμένη επιχείρηση δόθηκε ένας χώρος, προς το παρόν υπαίθριος, στη ράμπα, για να πωλεί τα προϊόντα της και βεβαίως εντός ολίγου θα υπάρχει μία ολοκληρωμένη πρόταση-μελέτη εκσυγχρονισμού της Αγοράς, να αλλάξει το νομικό καθεστώς εισδοχής νέων επιχειρήσεων στην Κεντρική Αγορά.

Πρέπει οι πολλές επιχειρήσεις, που υπάρχουν, να συγχωνευτούν, να δημιουργηθεί χώρος να μπουν νέες επιχειρήσεις, να δημιουργηθεί ανταγωνισμός -αυτός είναι ο στόχος μας και αυτό θα γίνει- ούτως ώστε να λειτουργήσει, επιτέλους, μέσα στα πλαίσια της αγοράς ο υγιής ανταγωνισμός, για να προστατευθεί ο καταναλωτής και να παταχθεί το παραεμπόριο. Υπομονή, λοιπόν, λίγους μήνες. Εμείς το Φεβρουάριο θα φέρουμε ένα ολοκληρωμένο νομοσχέδιο για την ανασυγκρότηση και την αναδιοργάνωση του χονδρεμπορίου στο λεκανοπέδιο, το οποίο θα δώσει λύση στα ζητήματα αυτά.

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Μου άρεσε αυτό το τελευταίο το "επιτέλους" που είπε ο κύριος Υφυπουργός και δεν μας λέει τι κάνουν τόσα χρόνια για να εξυγιάνουν αυτή πραγματικά την κεντρική αγορά. 'Ολως τυχαίως, από την προσπάθεια που έκανε η συγκεκριμένη επιχείρηση να μπει και να πουλήσει τα προϊόντα της μέσα στο χώρο αυτό, ανακαλύφθηκε πόσο κλειστό είναι το κύκλωμα, πόσο τελικά και οι αποφάσεις, οι οποίες παίρνονται από τα Υπουργεία, φωτογραφίζουν συγκεκριμένους μεγαλεμπόρους στο κλειστό πραγματικά κύκλωμα εκμετάλλευσης της κεντρικής αγοράς.

Και μιλάμε συγκεκριμένα για την προσπάθεια παρεμπόδισης που κάνει η Κυβέρνηση και τα όργανά της να αναπτυχθούν οι επιχειρήσεις. Πρώτον, με αγορανομική διάταξη απαγορεύει την επιχείρηση -είναι δίπλα στη Θήβα- να πουλήσει τα εμπορεύματά της σε ολόκληρη την Αττική.

'Ερχεται μία νέα απόφαση των συναρμοδίων υπουργών Γεωργίας και Εμπορίου -δίνει τις δυνατότητες πως να εκμεταλλευθεί σήμερα η κεντρική αγορά τα καταστήματα- και τι βάζει; Προϋποθεση το 50% να το πάρουν οι υπάρχοντες καταστηματάρχες. Το άλλο 50%; Πρέπει να έχεις τις προϋποθέσεις 100 εκατομμυρίων, που θα πρέπει να τις κάνεις μέσα στη λαχαναγορά, χωρίς να έχεις μαγαζί.

Καταλαβαίνετε τι εμπόδια βάζει σήμερα το νομικό πλαίσιο και η προσπάθεια που λέει ο κύριος Υφυπουργός. Να σας πω, κύριε Υφυπουργέ, τι λέει το έγγραφο της υπηρεσίας του Υπουργείου Γεωργίας; Οι αποφάσεις που έχετε πάρει είναι παράνομες, δεν ανανεώνουν την αγορά και αντίκεινται και στις αποφάσεις της Ευρώπης, αλλά και στο Σύνταγμα κατά το άρθρο 5.

Να πάμε παρακάτω; 'Εχουμε και πρόταση του νομικού συμβούλου του Υπουργείου Γεωργίας που επαναλαμβάνει τα ίδια. Εσείς όμως κωφεύετε.

Να πάμε και παρακάτω; 

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

Μισό λεπτό, κύριε Πρόεδρε.

Υπάρχει σχέδιο απόφασης, κύριε Υφυπουργέ, που είναι δικό σας και του κ. Κοσμίδη. Γιατί δεν το υλοποιείτε; Γιατί το κρατάτε στα συρτάρια και μας λέτε ότι "επιτέλους θα εκσυγχρονίσουμε και ΘΑ, ΘΑ, ΘΑ", όταν επί τόσα χρόνια αυτό βρίσκεται στα συρτάρια σας, δεν το υλοποιείτε και δεν το υπογράφετε με το συναρμόδιο Υπουργό για να μπορέσουν οι επιχειρήσεις αυτές να δουν πρόσωπο;

Και επιτέλους, θα πάρετε τέτοια μέτρα να εκσυγχρονίσετε την αγορά; Θα πάρετε μέτρα να χτυπήσετε αυτό το κύκλωμα που έχουν οκτώ και δέκα μαγαζιά, τα οποία πουλάνε προς 30 εκατ., 40 εκατ. το ένα και πληρώνουν με βάση την διάταξη, την οποία έχετε υπογράψει τα συναρμόδια Υπουργεία, μόνο 2 εκατομμύρια στην κεντρική αγορά; Θα χτυπήσετε, λοιπόν, αυτήν τη λαίλαπα που λυμαίνεται εκεί τους παραγωγούς; Θα μπορέσει να εξυγιανθεί και να μπουν όσοι πραγματικά έχουν τις προϋποθέσεις; Με αφορμή του ανθρώπου αυτού μιλάω, αλλά δεν είναι μόνο το πρόβλημα της επιχείρησης αυτής, που έχουν ξοδέψει εκατομμύρια. Και από το πρόγραμμα δημοσίων επενδύσεων έχουν επιχορηγηθεί και από το FEOGA και βρίσκονται απέξω. Τι θα γίνει με αυτές τις επιχειρήσεις; Θα λυμαίνονται πέντε έως δέκα άνθρωποι;

ΠΡΟΕΔΡΕΥΩΝ (Παναγιώτης Ν.Κρητικός): Η "επιχορήγηση" σε χρόνο τουλάχιστον ήταν αρκετή!

Ο Υφυπουργός Ανάπτυξης κ. Χρυσοχοϊδης έχει το λόγο.

ΜΙΧΑΗΛ ΧΡΥΣΟΧΟΙΔΗΣ (Υφυπ.Ανάπτυξης): Κύριε Πρόεδρε, ανέπτυξα το πρόβλημα στην ομιλία μου προηγουμένως. 'Εχει πάρα πολλές παραμέτρους το ζήτημα. Δεν αφορά μόνο τη συγκεκριμένη επιχείρηση, αφορά συνολικά την οργάνωση του χονδρεμπορίου στο λεκανοπέδιο και στη Θεσσαλονίκη, στις δύο μεγάλες κεντρικές αγορές και είμαστε αποφασισμένοι πλέον να προχωρήσουμε στην αναδιοργάνωση όλης αυτής της προσπάθειας, η οποία έχει σαν στόχο να προλάβει και τη φοροδιαφυγή και το παρεμπόριο να πατάξει και βεβαίως να προστατεύσει τον καταναλωτή.

Ευχαριστώ, κύριε Πρόεδρε.

ΝΙΚΟΛΑΟΣ ΓΚΑΤΖΗΣ: Περιμένουν, όμως, όλοι οι ενδιαφερόμενοι να δοθεί μία απάντηση.

ΠΡΟΕΔΡΕΥΩΝ (Παναγιώτης Ν. Κρητικός): Το Προεδρείο δεν μπορεί να υπαγορεύσει την απάντηση που θα ήθελε το Προεδρείο και η Αίθουσα ενδεχομένως.

'Εχω την τιμή να ανακοινώσω στο Σώμα, ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δημόσιας Τάξης "Κύρωση Συμφωνίας μεταξύ του Υπουργείου Δημόσιας Τάξης της Ελληνικής Δημοκρατίας και του Υπουργείου Δικαιοσύνης και Δημόσιας Τάξης της Κυπριακής Δημοκρατίας για συνεργασία σε θέματα ασφαλείας".

Ο Υπουργός Δικαιοσύνης διαβίβασε στη Βουλή αίτηση της Εισαγγελικής Αρχής για την άρση της ασυλίας του Βουλευτού κ. Παναγιώτη Σγουρίδη.

Παραπέμπεται στην αρμόδια Διαρκή Επιτροπή.

Κύριοι συνάδελφοι η Βουλευτής Αθηνών κα Ντόρα Μπακογιάννη ζητά ολιγοήμερη άδεια απουσίας της στο εξωτερικό από 10 Δεκεμβρίου έως 11 Δεκεμβρίου.

Η Βουλή εγκρίνει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Η Βουλή ενέκρινε.

Επίσης ο Αντιπρόεδρος της Βουλής κ. Λουκάς Αποστολίδης ζητά άδεια απουσίας του στο εξωτερικό από 23 Δεκεμβρίου 1996 μέχρι 3 Ιανουαρίου 1997.

Η Βουλή εγκρίνει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Η Βουλή ενέκρινε.

Κύριοι συνάδελφοι, έχει ολοκληρωθεί η συζήτηση των Επικαίρων Ερωτήσεων.


ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, εισερχόμαστε στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Θα γίνει προεκφώνηση των νομοσχεδίων, που είναι γραμμένα στην ημερήσια διάταξη, ώστε για όσα από αυτά δεν υπάρχει αντίρρηση να γίνουν δεκτά χωρίς συζήτηση.

Υπουργείου Οικονομικών

Ψήφιση στο σύνολο του σχεδίου νόμου: "Μισθολογικές ρυθμίσεις μονίμων στελεχών των Ενόπλων Δυνάμεων και αντιστοίχων της Ελληνικής Αστυνομίας, του Πυροσβεστικού και του Λιμενικού Σώματος".

Θα ψηφιστεί στο σύνολο ευθύς αμέσως μετά την προεκφώνηση.

Υπουργείου Ανάπτυξης

Συνέχιση της συζήτησης επί των άρθρων και του συνόλου του σχεδίου νόμου: "Τροποποίηση του ν.711/1977 (ΦΕΚ 284Α') "περί Ειδικών Τουριστικών Λεωφορείων" και άλλες διατάξεις".

Είναι προς συζήτηση.

Υπουργείου Δημόσιας Τάξης

Μόνη συζήτηση επί της αρχής, των άρθρων και του συνόλου του σχεδίου νόμου: "Ρύθμιση θεμάτων προσφύγων κατά τροποποίηση των διατάξεων του ν.1975/1991 και άλλες διατάξεις".

Ερωτάται το Σώμα: Γίνεται δεκτό το νομοσχέδιο;

ΜΕΡΙΚΟΙ ΒΟΥΛΕΥΤΕΣ: Κρατείται.

ΠΡΟΕΔΡΕΥΩΝ (Παναγιώτης Ν. Κρητικός): Το νομοσχέδιο κρατήθηκε και θα συζητηθεί κατά τον Κανονισμό.

Ερχόμαστε στην ψήφιση στο σύνολο του σχεδίου νόμου: "Μισθολογικές ρυθμίσεις μονίμων στελεχών των Ενόπλων Δυνάμεων και αντιστοίχων της Ελληνικής Αστυνομίας, του Πυροσβεστικού και του Λιμενικού Σώματος".

Ο Υφυπουργός Οικονομικών κ. Χριστοδουλάκης έχει να κάνει κάποιες νομοτεχνικές παρατηρήσεις; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ.Οικονομικών): Κύριε Πρόεδρε, θα ήθελα απλώς να αναγνώσω ορισμένες λέξεις, οι οποίες δεν αποτυπώθηκαν ευκρινώς στα Πρακτικά.

Συγκεκριμένα, στο άρθρο 1 στη σελίδα 1 του διανεμηθέντος κειμένου, στην παρ. 1 οι λέξεις: "Αρχηγός Στρατιάς ή Σχηματισμού" αντικαθίστανται ως εξής: "Γενικός Επιθεωρητής Στρατού, Διοικητής 1ης Στρατιάς, Αρχηγός Στόλου και Αρχηγός Τακτικής Αεροπορίας".

Ο συντελεστής "1,85" παραμένει ως έχει.

ΣΤΡΑΤΗΣ ΚΟΡΑΚΑΣ: Αυτό δεν είναι νομοτεχνική διόρθωση.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ.Οικονομικών): Είναι το ίδιο ακριβώς πράγμα.

'Αρθρο 3, σελίδα 4 στην παρ. 3, πρώτη σειρά, η λέξη "χορηγούνται" αντικαθίσταται με τη φράση "λαμβάνονται υπόψη για τον υπολογισμό".

'Αρθρο 10, σελίδα 7, παρ. 1 στην πρώτη σειρά της προστιθέμενης στο άρθρο 53 του Α.Ν.833/37 παρ. 9, η λέξη "αξιωματούχοι" διορθώνεται στο "αξιωματικοί". Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Νομοτεχνικές είναι νομίζω οι παρατηρήσεις.

ΑΘΑΝΑΣΙΟΣ ΤΣΑΛΔΑΡΗΣ: Κύριε Πρόεδρε, υπάρχει βασική αλλαγή.

ΠΡΟΕΔΡΕΥΩΝ (Παναγιώτης Ν. Κρητικός): Να το δούμε. Εγώ δεν διαπίστωσα αλλαγή. Αν υπάρχει ουσιαστική αλλαγή, κύριε Πρόεδρε, δεν θα γίνει δεκτή, αλλά αν είναι νομοτεχνική, όπως αντιλαμβάνεσθε, είναι συνήθης.

ΑΘΑΝΑΣΙΟΣ ΤΣΑΛΔΑΡΗΣ: Με συγχωρείτε, από το "χορηγούνται" μέχρι του "λαμβάνονται υπόψη για τον υπολογισμό", υπάρχει ουσιώδης διαφορά.

Από τους στρατηγούς, που ανέγνωσε στην αρχή, υπάρχουν καινούρια πρόσωπα. Δεν έχω αντίρρηση να μπουν, αλλά το ότι είναι διαφορετικά, είναι διαφορετικά.

ΣΤΡΑΤΗΣ ΚΟΡΑΚΑΣ: Κύριε Πρόεδρε, να ξαναδιαβαστεί το πρώτο. 

ΠΡΟΕΔΡΕΥΩΝ (Παναγιώτης Ν.Κρητικός): Νομίζω ότι δεν αλλοιώνει, κύριε Πρόεδρε. Να το δούμε. Αν αλλοιώνει ουσιαστικά το νομοσχέδιο, εγώ δεν θα είμαι εκείνος που θα στέρξω στην ψήφιση.

ΜΟΣΧΟΣ ΓΙΚΟΝΟΓΛΟΥ: 'Οχι μόνο δεν αλλοιώνεται, αλλά οι προτάσεις είναι όπως τις κάναμε.

ΑΘΑΝΑΣΙΟΣ ΤΣΑΛΔΑΡΗΣ: Κύριε Πρόεδρε, από το "χορηγούνται" μέχρι του "λαμβάνονται υπόψη για τον υπολογισμό" είναι άλλο πράγμα, από τα ελληνικά που έχω μάθει εγώ. Τώρα, αν έχει αλλάξει η ελληνική γλώσσα, δεν ξέρω.

ΠΡΟΕΔΡΕΥΩΝ (Παναγιώτης Ν.Κρητικός): Είναι ουσιαστική, απ' ό,τι ακούτε, κύριε Υπουργέ, η τροποποίηση εκείνου του σημείου μόνον. Οι άλλες είναι νομοτεχνικές.

ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, εάν μελετήσουμε τα Πρακτικά θα δείτε ότι, όπως ακριβώς έγινε η διόρθωση, έτσι είναι μέσα στα Πρακτικά. 'Εγινε λαθεμένη γραφή ακριβώς στο σχέδιο που ήρθε τώρα. Δηλαδή, αποτυπώνουμε στα Πρακτικά αυτό που αποφασίσαμε. Αυτά αποφασίσαμε. 

ΠΡΟΕΔΡΕΥΩΝ (Παναγιώτης Ν.Κρητικός): Εάν είναι έτσι το πράγμα, τότε βεβαίως μιλάμε για κάτι διαφορετικό. 

ΜΟΣΧΟΣ ΓΙΚΟΝΟΓΛΟΥ: Είναι προτάσεις, τις οποίες έχω κάνει εγώ προσωπικά.

ΠΡΟΕΔΡΕΥΩΝ (Παναγιώτης Ν.Κρητικός): Κρατείται να το δούμε αυτό το σημείο και εφόσον είναι έτσι, δεν υπάρχει αντίρρηση. Εάν ψήφισε η Βουλή έτσι, όπως διόρθωσε ο κύριος Υπουργός, δεν υπάρχει καμία αντίρρηση. Και νομίζω ότι έτσι είναι το πράγμα.

ΑΘΑΝΑΣΙΟΣ ΤΣΑΛΔΑΡΗΣ: Εάν είναι έτσι στα Πρακτικά, δεν υπάρχει θέμα.

ΠΡΟΕΔΡΕΥΩΝ (Παναγιώτης Ν.Κρητικός): Αυτό είπα και εγώ, κύριε Πρόεδρε.

ΑΘΑΝΑΣΙΟΣ ΤΣΑΛΔΑΡΗΣ: Εάν, όμως, δεν είναι στα Πρακτικά, υπάρχει θέμα.

ΣΤΡΑΤΗΣ ΚΟΡΑΚΑΣ: Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Ν.Κρητικός): 'Ενα λεπτό, κύριε Κόρακα, θα πάρετε το λόγο.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Ν.Κρητικός): Ορίστε, κύριε Γεωργακόπουλε.

ΜΟΣΧΟΣ ΓΙΚΟΝΟΓΛΟΥ: 'Ετσι είναι στα Πρακτικά.

ΠΡΟΕΔΡΕΥΩΝ (Παναγιώτης Ν.Κρητικός): Κύριε Γικόνογλου, δεν ψηφίζεται έτσι το νομοσχέδιο. Είπατε την άποψή σας, ακούστηκε, δώσατε μια διέξοδο, διότι αν είναι έτσι αποκαθιστώνται τα πράγματα, αλλά θα το δούμε στη συνέχεια.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, εφόσον προέκυψε θέμα, παρακαλώ να μη ψηφιστεί τώρα στο σύνολο το νομοσχέδιο, να έρθουν τα Πρακτικά να διευκρινιστεί και να ψηφιστεί μετά.

ΠΡΟΕΔΡΕΥΩΝ (Παναγιώτης Ν.Κρητικός): Αυτό το υφαρπάσατε από τη σκέψη του Προεδρείου. Αυτό ήθελα να προτείνω. Κρατείται επ' ολίγον, να διαπιστωθεί αν στα Πρακτικά είναι έτσι, όπως υποστηρίχθηκε από ορισμένες πλευρές της Αιθούσης. Νομίζω ότι και ο κ. Κόρακας δεν θα έχει διαφορετική άποψη.

ΣΤΡΑΤΗΣ ΚΟΡΑΚΑΣ: Κύριε Πρόεδρε, συμφωνώ με την πρότασή σας. Να μας δοθούν, τουλάχιστον στους Κοινοβουλευτικούς Εκπροσώπους, τα Πρακτικά και η διόρθωση που κάνει ο κύριος Υπουργός.

ΠΡΟΕΔΡΕΥΩΝ (Παναγιώτης Ν.Κρητικός): Βεβαίως, αυτό εννοούσα ότι θα γίνει, λέγοντας να κρατηθεί για λίγο το νομοσχέδιο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ(Υφυπ.Οικονομικών): Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Ν.Κρητικός): Ορίστε, κύριε Υφυπουργέ.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ(Υφυπ.Οικονομικών): Κύριε Πρόεδρε, όσον αφορά τις διατυπώσεις ...

ΠΡΟΕΔΡΕΥΩΝ (Παναγιώτης Ν.Κρητικός): Μιλάμε για τη συγκεκριμένη διατύπωση επί της οποίας προέκυψε η διαφωνία. Για τις άλλες δεν τίθεται θέμα. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ(Υφυπ.Οικονομικών): ... είναι διατυπώσεις οι οποίες ακούστηκαν πάρα πολλές φορές και δε νομίζω ότι υπάρχει ουδείς, ο οποίος αμφισβητεί το ότι ελέχθησαν έτσι, όπως τις διετύπωσα προηγουμένως.

ΣΤΡΑΤΗΣ ΚΟΡΑΚΑΣ: Εγώ το αμφισβητώ και θέλω τα Πρακτικά.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ.Οικονομικών):'Εγινε μια βιαστική εγγραφή και γι' αυτό χρειάζεται η κατά λέξη επανάληψή τους. Συζητήθηκε κατ' επανάληψη εντός αυτής της Αιθούσης.

ΣΤΡΑΤΗΣ ΚΟΡΑΚΑΣ: Εγώ το αμφισβητώ. Να μας φέρετε τα Πρακτικά. 

ΜΟΣΧΟΣ ΓΙΚΟΝΟΓΛΟΥ: Υπάρχει κάτι που δεν το αμφισβητείς; 'Ολα τα αμφισβητείς εσύ. Μια ζωή αμφισβητίας είσαι.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Ν.Κρητικός): Ορίστε, κύριε Υφυπουργέ.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Πρόκειται για τον υπολογισμό κάποιων επιδομάτων στη σύνθεση του εφάπαξ που δίνεται από το Ταμείο Αλληλοβοηθείας. Τα επιδόματα δεν χορηγούνται αυτά καθ' αυτά, αλλά συνυπολογίζονται, στο εφ' άπαξ, το οποίο πρέπει να πάρει ο αξιωματικός, όταν αποστρατεύεται.

Η έννοιας της διάταξης αυτής ήταν αυτά τα επιδόματα να μην αφαιρεθούν κατά το χρόνο που υπολογισμού. Επομένως, κυριολεκτώντας δεν χορηγούνται, υπολογίζονται στο εφάπαξ, το οποίο χορηγείται από το Ταμείο Αλληλοβοηθείας.

Είναι ορθή η διατύπωση, δεν αλλάζει καθόλου την έννοια του άρθρου και επομένως, παρακαλώ πολύ να το δεχθείτε.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Ν.Κρητικός): Ορίστε, κύριε Παπαδόγγονα.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, η διατύπωση, την οποία επεξέγησε και ο παρών Υπουργός, ο κ. Αποστολάκης, πραγματικά αποδίδει αυτό, το οποίο αποφασίσαμε κατά τη διάρκεια της συζητήσεως.

Πιστεύω ότι δεν αποτελεί κώλυμα για την ψήφιση του νομοσχεδίου, παρά το ότι βεβαίως η Νέα Δημοκρατία δεν ψηφίζει το νομοσχέδιο εν τω συνόλω του. 

'Ηθελα όμως, να προχωρήσω στο άρθρο 10, για να παρασχεθεί μια διευκρίνιση εκ μέρους των παρόντων Υφυπουργών, διότι εκεί υπάρχει πραγματικά κάποιο θέμα.

Αναφέρομαι στο άρθρο 10 που αφορά τους Ολυμπιονίκες. Η βούληση του Σώματος εξεφράσθη και είναι ότι θα ισχύσει μέχρι ηλικίας σαράντα δύο ετών. Το συμφωνήσαμε όλοι αυτό.

'Οπως είναι διατυπωμένο εδώ, λέει το εξής: "Οι διατάξεις της ανωτέρω παραγράφου που προστέθηκε με το άρθρο 23 του ν.2109/92, ισχύουν και εφαρμόζονται αναλόγως...".

Εδώ θα πρέπει να διευκρινισθεί το εξής: Οι παρ.8 και 9 προστίθενται στον αναγκαστικό νόμο 833/1937. 'Εχουμε, όμως, μεταγενέστερο νόμο, τον νόμο 2109/1992,όπου στην παρ.23 αναφέρεται ρητά το "τριάντα πέντε ετών". 'Αρα, έχουμε ένα μεταγενέστερο νόμο από τον αρχικό νόμο 833/1937, που μας περιορίζει το θέμα της ηλικίας.

Πρέπει, λοιπόν, αυτό να διευκρινισθεί και να διατυπωθεί, κατά τέτοιο τρόπο που να μην υπάρχει καμία αμφιβολία ότι η βούληση του Σώματος εξεφράσθη και αυτή είναι και για τους έχοντες ηλικία σαράντα δύο ετών. Παρακαλώ, κοιτάξτε το αυτό.

ΠΡΟΕΔΡΕΥΩΝ(Παναγιώτης Ν.Κρητικός): Ο κ. Αποστολάκης έχει το λόγο.

ΔΗΜΗΤΡΙΟΣ ΑΠΟΣΤΟΛΑΚΗΣ(Υφυπ.Εθνικής 'Αμυνας): Η έννοια αυτής της διάταξης,κύριε Πρόεδρε, είναι να συμπεριληφθεί ένας συγκεκριμένος Ολυμπιονίκης, ο οποίος έχει περάσει αυτήν την ηλικία.

Το συζητήσαμε και οι ασχολούμενοι με τα αθλητικά και ο αρμόδιος Υφυπουργός είπε ότι δεν είναι δυνατόν να βρούμε ξανά Ολυμπιονίκες μεγάλων ηλικιών. Επομένως, εθεωρήθη ότι αν απαλειφθεί το όριο των τριάντα πέντε χρονών, δεν καταστρατηγούσαμε το νόμο. Εάν, όμως, όπως το έθεσε ο κ.Παπαδόγγονας, βάλουμε "μέχρι και σαράντα δύο ετών" -οπότε διαφοροποιείται έτσι-πάλι είμαστε μέσα στην έννοια και το πνεύμα αυτού που θέλουμε να νομοθετήσουμε.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Πρέπει να το βάλουμε, κύριε Πρόεδρε.

ΜΟΣΧΟΣ ΓΙΚΟΝΟΓΛΟΥ: Αποφασίσαμε μέχρι σαράντα δύο ετών.

ΔΗΜΗΤΡΙΟΣ ΑΠΟΣΤΟΛΑΚΗΣ(Υφυπ.Εθνικής 'Αμυνας): Να το βάλουμε, λοιπόν. Δεν υπάρχει κανένα πρόβλημα. Ας γίνει "μέχρι σαράντα δύο ετών".

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Πρέπει να μπει "μέχρι σαράντα δύο ετών".

ΠΡΟΕΔΡΕΥΩΝ(Παναγιώτης Ν.Κρητικός): Εφ'όσον συμφωνεί το Σώμα ομοφώνως, να τεθεί.

Επί του πρώτου ζητήματος το οποίο δημιουργήθηκε;

ΜΟΣΧΟΣ ΓΙΚΟΝΟΓΛΟΥ: 'Εχει τακτοποιηθεί, έχει λυθεί.

ΠΡΟΕΔΡΕΥΩΝ(Παναγιώτης Ν.Κρητικός): Αυτό ήθελα να πω, ότι δηλαδή, μετά την αγόρευση του κ.Παπαδόγγονα, αποδεικνύεται ότι η διόρθωση την οποία επέφερε ο κ.Χριστοδουλάκης, εναρμονίζεται με την εκφρασθείσα βούληση του Σώματος. Αναφέρομαι στο άρθρο 3 της σελίδας 4.

ΣΤΡΑΤΗΣ ΚΟΡΑΚΑΣ: Κύριε Πρόεδρε, υπάρχει και η διευκρίνιση περί στρατηγών κ.λπ.

ΠΡΟΕΔΡΕΥΩΝ(Παναγιώτης Ν.Κρητικός): Διευκρινίστηκε αυτό και ήδη συμφώνησαν οι Πτέρυγες ότι δεν τίθεται θέμα.

Κύριοι συνάδελφοι, γίνεται δεκτό το νομοσχέδιο...

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κύριε Πρόεδρε, παρακαλώ, για το άρθρο 10 να μας αναγνώσει ο κύριος Υφυπουργός τη διατύπωση την οποία απεδέχθη.

ΠΡΟΕΔΡΕΥΩΝ(Παναγιώτης Ν.Κρητικός): Ορίστε, κύριε Υπουργέ, αναγνώστε παρακαλώ στο άρθρο 10, τη διατύπωση για τους Ολυμπιονίκες.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Παρά το γεγονός ότι έχουμε άποψη νομικού ότι και όπως είναι, δηλώνει το πνεύμα που θέλουμε να νομοθετήσουμε -εννοείται για την ηλικία προφανώς- μπορούμε να πούμε "για αθλητές ή αθλήτριες μέχρι σαράντα δύο ετών, που κατέλαβαν...".

ΠΡΟΕΔΡΕΥΩΝ(Παναγιώτης Ν.Κρητικός): Με αυτήν, λοιπόν, την αποσαφήνιση του άρθρου 10, ερωτάται το Σώμα...

ΣΤΡΑΤΗΣ ΚΟΡΑΚΑΣ: Κύριε Πρόεδρε, το πρόβλημα δεν ετέθη μόνο για το "υπολογίζονται και χορηγούνται", αλλά και για την έκταση της εφαρμογής. Εδώ, υπήρχε μέσα στο νομοσχέδιο μια διάταξη και έρχεται ο κύριος Υφυπουργός Οικονομικών και την επεκτείνει.

ΜΟΣΧΟΣ ΓΙΚΟΝΟΓΛΟΥ: Ποια είναι η επέκταση;

ΠΡΟΕΔΡΕΥΩΝ(Παναγιώτης Ν.Κρητικός): Δεν έγινε αυτό, κύριε Κόρακα.

ΣΤΡΑΤΗΣ ΚΟΡΑΚΑΣ: Γι'αυτό λέω να μας μοιραστεί αυτή η τροποποίηση και τα Πρακτικά. Είπε ότι κακώς ειπώθηκαν τα Πρακτικά στο τροποποιημένο νομοσχέδιο.

ΠΡΟΕΔΡΕΥΩΝ(Παναγιώτης Ν. Κρητικός): Αποσαφήνισε τη διάταξη για να είναι πλήρως εναρμονισμένη με την εκφρασθείσα βούληση του Σώματος έστω και κατά πλειοψηφία.

ΣΤΡΑΤΗΣ ΚΟΡΑΚΑΣ:'Οχι κύριε Πρόεδρε. Για μας δεν αποσαφηνίστηκε, πως θα γίνει.

ΠΡΟΕΔΡΕΥΩΝ(Παναγιώτης Ν. Κρητικός): Δεν έχουμε αλλοίωση εδώ. 

ΣΤΡΑΤΗΣ ΚΟΡΑΚΑΣ: Θα προσθέσουμε ότι θέλουμε, για να λέμε κατά πλειοψηφία; 

ΠΡΟΕΔΡΕΥΩΝ(Παναγιώτης Ν. Κρητικός):'Οχι, όχι, δεν προσθέσαμε τίποτα. Εναρμονίσαμε το κείμενο με την απόφαση του Σώματος.

Ολοκληρώστε παρακαλώ, κύριε Παπαδόγγονα.

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Μια τελευταία παρατήρηση. Παρακαλώ στη διατύπωση να μπει "μέχρι και σαράντα δύο ετών", όχι "μέχρι σαράντα δύο".

ΠΡΟΕΔΡΕΥΩΝ(Παναγιώτης Ν. Κρητικός): Κύριε Υφυπουργέ, σας προτάθη να μπει "μέχρι και σαράντα δύο ετών". 'Εχετε αντίρρηση;

ΣΤΡΑΤΗΣ ΚΟΡΑΚΑΣ: Εγώ προτείνω σαράντα τρία. Είναι σοβαρά αυτά τα πράγματα. Τόση επιμονή;


ΠΡΟΕΔΡΕΥΩΝ(Παναγιώτης Ν. Κρητικός): Αυτή ήταν η έννοια της βούλησης του Σώματος. 

ΣΤΡΑΤΗΣ ΚΟΡΑΚΑΣ: Φωτογραφία είναι!

ΠΡΟΕΔΡΕΥΩΝ(Παναγιώτης Ν. Κρητικός): Κύριοι συνάδελφοι, δεν μπορεί να γίνεται συζήτηση επί της ουσίας αυτήν την ώρα. Σας παρακαλώ! Αν δεν είστε έτοιμοι, αφήστε το αύριο. Κύριε Αποστολάκη, συμφωνείτε επ' αυτού;

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Κύριε Πρόεδρε, "μέχρι και σαράντα δύο ετών" νομίζω πως είναι εντάξει.

ΠΡΟΕΔΡΕΥΩΝ(Παναγιώτης Ν. Κρητικός): Ερωτάται το Σώμα: Γίνεται δεκτό το σχέδιο νόμου του Υπουργείου Οικονομικών "Μισθολογικές ρυθμίσεις μονίμων στελεχών των Ενόπλων Δυνάμεων και αντιστοίχων της Ελληνικής Αστυνομίας, του Πυροσβεστικού και του Λιμενικού Σώματος" και στο σύνολό του;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΓΕΩΡΓΙΟΣ ΓΑΡΟΥΦΑΛΙΑΣ: Κατά πλειοψηφία.

ΠΡΟΕΔΡΕΥΩΝ(Παναγιώτης Ν. Κρητικός): Το σχέδιο νόμου έγινε δεκτό και στο σύνολο.

Συνεπώς το σχέδιο νόμου αρμοδιότητας Υπουργείου Οικονομικών, "Μισθολογικές ρυθμίσεις μονίμων στελεχών των Ενόπλων Δυνάμεων και αντιστοίχων της Ελληνικής Αστυνομίας, του Πυροσβεστικού και του Λιμενικού Σώματος" έγινε δεκτό σε μόνη συζήτηση, κατ' αρχήν, κατ' άρθρον και στο σύνολο, κατά πλειοψηφία, και έχει ως εξής:

'Αρθρο 1

Βασικός μισθός

1. Ο μηνιαίος βασικός μισθός όλων των βαθμών της κλίμακας της ιεραρχίας των μόνιμων στελεχών των Ενόπλων Δυνάμεων, της Ελληνικής Αστυνομίας, του Πυροσβεστικού και του Λιμενικού Σώματος, καθορίζεται με βάση το βασικό μισθό του βαθμού του Ανθυπολοχαγού και αντίστοιχων, που πολλαπλασιάζεται με τους παρακάτω συντελεστές και στρογγυλοποιείται στην πλησιέστερη εκατοντάδα:

Αρχηγός Γενικού Επιτελείου

Εθνικής 'Αμυνας (Α/Γ.Ε.ΕΘ.Α.) 2,00

Αρχηγός Γενικού Επιτελείου Στρατού,

Ναυτικού, Αεροπορίας, (Α/Γ.Ε.Σ., Γ.Ε.Ν.,

Γ.Ε.Α.) Ελληνικής Αστυνομίας, Πυροσβεστικού

και Λιμενικού Σώματος 1,90

Γενικός Επιθεωρητής Στρατού,

Διοικητής 1ης Στρατιάς,

Αρχηγός Στόλου και Αρχηγός

Τακτικής Αεροπορίας 1,85

Αντιστράτηγος και αντίστοιχοι 1,80

Υποστράτηγος και αντίστοιχοι 1,68

Ταξίαρχος και αντίστοιχοι 1,58

Συνταγματάρχης και αντίστοιχοι 1,40

Αντισυνταγματάρχης και αντίστοιχοι 1,23

Ταγματάρχης και αντίστοιχοι 1,15

Λοχαγός και αντίστοιχοι 1,10

Υπολοχαγός και αντίστοιχοι 1,05

Ανθυπολοχαγός και αντίστοιχοι 1,00

Ανθυπασπιστής και αντίστοιχοι 0,93

Αρχιλοχίας και αντίστοιχοι 0,90

Επιλοχίας και αντίστοιχοι 0,86

Λοχίας και αντίστοιχοι 0,73

Δεκανέας και αντίστοιχοι 0,55

Μόνιμος Στρατιώτης και Αστυφύλακας

που δεν έχει εκπληρώσει τις

στρατιωτικές του υποχρεώσεις 0,30

2. Για τη διαμόρφωση των νέων βασικών μισθών της προηγούμενης παραγράφου ο μηνιαίος βασικός μισθός του Ανθυπολοχαγού και αντιστοίχων ορίζεται σε εκατόν εξήντα οκτώ χιλιάδες (168.000) δρχ. από 1.1.1997, σε εκατόν εβδομήντα πέντε χιλιάδες (175.000) δρχ. από 1.1.1998 και σε εκατόν ογδόντα δύο χιλιάδες (182.000) δρχ. από 1.7.1998.

'Αρθρο 2

Επιδόματα

Πέρα από το μηνιαίο βασικό μισθό του προηγούμενου άρθρου παρέχονται και τα εξής επιδόματα κατά μήνα:

1. Χρόνου υπηρεσίας, όπως ορίζεται στο άρθρο 9 του ν.1505/1984 (ΦΕΚ 194 Α') για όλους τους μόνιμους υπαλλήλους του Δημοσίου και σύμφωνα με τις διατάξεις που ισχύουν γενικώς για τους στρατιωτικούς ως προς τον τρόπο υπολογισμού του.

2. Οικογενειακή παροχή, στο ίδιο ύψος και με τις ίδιες προϋποθέσεις που χορηγείται σε όλους τους μόνιμους υπαλλήλους του Δημοσίου.

3. Εξομάλυνσης μισθολογικών διαφορών ποσού τριάντα πέντε χιλιάδων (35.000) δρχ. για όλους τους στρατιωτικούς εν γένει.

Για τους εγγάμους χωρίς τέκνα που αναγνωρίζονται ως προστατευόμενα μέλη της οικογένειας για τον προσδιορισμό του φόρου εισοδήματος, το ανωτέρω ποσό ορίζεται σε πενήντα πέντε χιλιάδες (55.000) δρχ. το μήνα.

Για εγγάμους ή διαζευγμένους ή σε διάσταση ή σε χηρεία ή αγάμους οι οποίοι έχουν τέκνα, που αναγνωρίζονται ως προστατευόμενα μέλη της οικογένειας για τον προσδιορισμό του φόρου εισοδήματος, το ποσό του επιδόματος αυτού ορίζεται σε εβδομήντα πέντε χιλιάδες (75.000) δρχ..

Σε περίπτωση συζύγων που αμείβονται και οι δύο με τις διατάξεις του παρόντος, τα προστατευόμενα μέλη οικογένειας (τέκνα) λαμβάνονται υπόψη μόνο για τον έναν εξ αυτών.

4. Ειδικής Απασχόλησης για την Εθνική 'Αμυνα, Δημόσια Τάξη και Ασφάλεια που ορίζεται, κατά περίπτωση, ως εξής:

α. Εθνικής 'Αμυνας για τα μόνιμα στελέχη των Ενόπλων Δυνάμεων:

αα. Για αξιωματικούς και ανθυπασπιστές σε εβδομήντα πέντε χιλιάδες (75.000) δρχ. από 1.1.1997 και σε ογδόντα πέντε χιλιάδες (85.000) δρχ. από 1.1.1998.

ββ. Για υπαξιωματικούς και μόνιμους στρατιώτες σε πενήντα πέντε χιλιάδες (55.000) δρχ. από 1.1.1997, και σε εξήντα πέντε χιλιάδες (65.000) δρχ. από 1.1.1998.

β. Δημόσιας Τάξης και Ασφάλειας για το αστυνομικό προσωπικό της Ελληνικής Αστυνομίας, καθώς και για το προσωπικό του Πυροσβεστικού και Λιμενικού Σώματος:

αα. Για αξιωματικούς και ανθυπαστυνόμους ή αντίστοιχους σε πενήντα πέντε χιλιάδες (55.000) δρχ. από 1.1.1997, και σε εξήντα πέντε χιλιάδες (65.000) δρχ. από 1.1.1998. 

ββ. Για υπαξιωματικούς και αστυφύλακες ή αντίστοιχους σε τριάντα πέντε χιλιάδες (35.000) δρχ. από 1.1.1997, και σε σαράντα πέντε χιλιάδες (45.000) δρχ. από 1.1.1998.

Από τη χορήγηση του ανωτέρω επιδόματος εξαιρούνται οι τελούντες σε κατάσταση πολεμικής ή μόνιμης διαθεσιμότητας και οι έφεδροι και δόκιμοι έφεδροι αξιωματικοί και οπλίτες θητείας και βραχείας ανακατάταξης (μέχρι τριών ετών).

5. Θέσης υψηλής ευθύνης για τους ανώτατους αξιωματικούς, καθώς και για το βαθμό του Συνταγματάρχη, οριζόμενο ως εξής:

α. Για τον Α/Γ.Ε.ΕΘ.Α. σε ενενήντα χιλιάδες (90.000) δρχ. από 1.1.1997 και σε εκατόν ογδόντα χιλιάδες (180.000) δρχ. από 1.1.1998.

β. Για τους Α/Γ.Ε.Σ., Γ.Ε.Ν., Γ.Ε.Α., καθώς και για τους αρχηγούς της Ελληνικής Αστυνομίας, του Πυρο-σβεστικού και Λιμενικού Σώματος σε εξήντα χιλιάδες (60.000) δρχ. από 1.1.1997 και σε εκατόν είκοσι χιλιάδες (120.000) δρχ. από 1.1.1998.

γ. Για τον αντιστράτηγο ή αντίστοιχο, σε σαράντα πέντε χιλιάδες (45.000) δρχ. από 1.1.1997 και σε ενενήντα χιλιάδες (90.000) δρχ. από 1.1.1998.

δ. Για τον υποστράτηγο ή αντίστοιχο, σε τριάντα πέντε χιλιάδες (35.000) δρχ. από 1.1.1997 και σε εβδομήντα χιλιάδες (70.000) δρχ. από 1.1.1998.

ε. Για τον ταξίαρχο ή αντίστοιχο, σε είκοσι πέντε χιλιάδες (25.000) δρχ. από 1.1.1997 και σε πενήντα χιλιάδες (50.000) δρχ. από 1.1.1998. 


στ. Για το συνταγματάρχη ή αντίστοιχο, με εξαίρεση τους προαγόμενους μισθολογικά στο βαθμό, σε δέκα χιλιάδες (10.000) δραχμές από 1.1.1997 και σε είκοσι χιλιάδες (20.000) δραχμές από 1.1.1998.

6. 'Εξοδα παράστασης, τα οποία ορίζονται κατά μήνα, από 1.1.1997 ως εξής:

α. Για τον Α/Γ.Ε.ΕΘ.Α. σε πενήντα χιλιάδες (50.000) δρχ..

β. Για τους Α/Γ.Ε.Σ., Γ.Ε.Ν., Γ.Ε.Α. και τον αρχηγό της ΕΛ.ΑΣ., του Λ.Σ. και Π.Σ. σε τριάντα χιλιάδες (30.000) δρχ..

γ. Για το Γενικό Επιθεωρητή Στρατού, το Διοικητή της Πρώτης Στρατιάς, τον Αρχηγό του Στόλου και τον Αρχηγό της Τακτικής Αεροπορίας, σε είκοσι χιλιάδες (20.000) δραχμές.

7. Εορτών και άδειας, όπως ορίζεται στο άρθρο 13 του ν.1505/1984 σε συνδυασμό με την παράγραφο 2 του άρθρου 10 του ίδιου νόμου, όπως αντικαταστάθηκε από το άρθρο 3 του ν. 1810/1988 (ΦΕΚ 223 Α').

8. Τα επιδόματα των παραγράφων 4, 5, καθώς και τα έξοδα παράστασης της παραγράφου 6 του παρόντος άρθρου καταβάλλονται μόνο για το χρονικό διάστημα που οι δικαιούχοι αυτών βρίσκονται σε ενέργεια και δεν υπολογίζονται στις τρίμηνες αποδοχές.

9. Οι δόκιμοι αστυφύλακες και οι αντίστοιχοι του Λιμενικού και Πυροσβεστικού Σώματος λαμβάνουν το βασικό μισθό του μόνιμου στρατιώτη και το επίδομα χρόνου υπηρεσίας, χωρίς τα λοιπά επιδόματα του παρόντος άρθρου.

'Αρθρο 3

Καταργούμενα επιδόματα

1. Από 1.1.1997 καταργούνται τα παρακάτω αναφερόμενα επιδόματα και παροχές για όσους εμπίπτουν στις διατάξεις του παρόντος νόμου:

α. Ειδικών συνθηκών εργασίας του άρθρου 3 παρ. 4 του ν. 754/1978 (ΦΕΚ 17 Α').

β. Στολής του άρθρου 3 παρ.1 του π.δ/τος 904/1978 (ΦΕΚ 217 Α') και του άρθρου 2 περίπτ. 6 του ν. 1643/1986 (ΦΕΚ 126 Α').

γ. Τεχνικό του άρθρου 1 του ν.δ/τος 732/1970 (ΦΕΚ 254 Α'), όπως αντικαταστάθηκε από το άρθρο 1 του ν.δ/τος 1070/1971 (ΦΕΚ 269 Α').

δ. Ανθυγιεινής και επικίνδυνης εργασίας του άρθρου 3 παρ. 5 του π.δ/τος 904/1978, του άρθρου 2 περίπτ. 5 του ν. 1643/1986 και του άρθρου 2 παρ. 6 του ν. 1160/1981 (ΦΕΚ 147 Α').

ε. Ειδικής απασχόλησης του άρθρου 3 παρ. 3 του π.δ/τος 904/1978.

στ. Οδοιπορικών εξόδων κατ' αποκοπή του π.δ/τος 934/ 1980 (ΦΕΚ 237 Α') και του π.δ/τος 1135/1981 (ΦΕΚ 280 Α').

ζ. Το στεγαστικό της κοινής υπουργικής απόφασης (κ.υ.α.) με αριθμ.: Φ.841.1/41/207083/1.12.1981, που κυρώθηκε με το άρθρο 10 περίπτ. στ' του ν.1284/1982 (ΦΕΚ 114 Α'), και των κ.υ.α. με αριθμ.: 2076633/8788/ 0022/2.10.1989 (ΦΕΚ 738 Β') και 2076438/8790/0022/ 2.10.1989 (ΦΕΚ 739 Β'), που κυρώθηκαν με το άρθρο 11 παρ. 19 και 44 αντίστοιχα του ν.1881/1990 (ΦΕΚ 42 Α').

η. Ειδικό επίδομα του άρθρου 34 του ν. 2109/1992 (ΦΕΚ 34 Α') και του άρθρου 5 του ν. 2163/1993 (ΦΕΚ 125 Α').

θ. Ετοιμότητας του ν. 2340/1995 (ΦΕΚ 204 Α') και του άρθρου 24 του ν. 2386/1996 (ΦΕΚ 43 Α').

ι. Ευδόκιμης παραμονής του άρθρου 7 του ν. 1135/ 1981 (ΦΕΚ 60 Α'), της κ.υ.α. με αριθμ.: 2077785/ 8972/0022/1989 (ΦΕΚ 755 Β'), που κυρώθηκε με το άρθρο 11 παρ. 45 του ν.1881/1990 και των κ.υ.α. με αριθμ. 2023150/2732/1990 (ΦΕΚ 219 Β') και 2022607/ 2661/0022/1990 (ΦΕΚ 250 Β'), που κυρώθηκαν με το άρθρο 24 παρ. 6 και 7 αντίστοιχα του ν.1884/1990 (ΦΕΚ 81 Α').

ια. Εξομάλυνσης διαφορών μισθολογίου του άρθρου 2 παρ. 2 του ν. 1643/1986 και των κ.υ.α. με αριθμ.: 2075477/ 8628/0022/1989, 2075475/8630/0022/1989 και 2075476/8629/ 0022/1989, που δημοσιεύθηκαν στο ΦΕΚ 737 Β' και κυρώθηκαν με το άρθρο 11 παρ. 18, 32 και 35 αντίστοιχα του ν. 1881/1990.

ιβ. Το ποσό της Α.Τ.Α., καθώς και των αυξήσεων που έχουν χορηγηθεί μετά την κατάργησή της, όπως το ποσό αυτό θα διαμορφωθεί στις 31.12.1996.

ιγ. Προσωπική διαφορά του άρθρου 6 του ν. 1643/ 1986.

ιδ. Υπερωριακή αποζημίωση της κ.υ.α. με αριθμ.: 3091/79/ 10.2.1987 (ΦΕΚ 91 Β').

ιε. Διαχειριστικών λαθών του άρθρου 12 του ν. 1810/ 1988.

2. Τα επιδόματα αναπηρίας και κινδύνου (πτητικό, πτώσεως αλεξιπτωτιστών, καταδυτικό, υποβρυχίων καταστροφέων, δυτών, εκκαθάρισης ναρκοπεδίων, Ε.Κ.Α.Μ., Μ.Α.Τ., ανιχνευτών, εξουδετερωτών βομβών και εκρηκτικών μηχανισμών, συνοδών σκύλων που χρησιμοποιούνται για την ανίχνευση εκρηκτικών υλών), καθώς και οι λοιπές αμοιβές και αποζημιώσεις που παρέχονται στους στρατιωτικούς των Ενόπλων Δυνάμεων, στο αστυνομικό προσωπικό της Ελληνικής Αστυνομίας και στο πυροσβεστικό και λιμενικό προσωπικό, πέραν των αναφερομένων στην προηγούμενη παράγραφο, εξακολουθούν να καταβάλλονται σύμφωνα με τις ισχύουσες περί αυτών διατάξεις και στο ύψος που θα έχουν διαμορφωθεί για τους δικαιούχους αυτών κατά την έναρξη ισχύος του παρόντος. Τα διατηρούμενα επιδόματα αναπηρίας και οι λοιπές αμοιβές και αποζημιώσεις δύναται να αναπροσαρμόζονται με κοινή απόφαση του κατά περίπτωση αρμόδιου υπουργού και του Υπουργού Οικονομικών, ενώ τα επιδόματα κινδύνου αναπροσαρμόζονται κατ' έτος αυτόματα, σύμφωνα με το ποσοστό του πληθωρισμού.

3. Τα επιδόματα των παραγράφων 3 και 4 του άρθρου 2 μπορεί να λαμβάνονται υπόψη για τον υπολογισμό και σε εφάπαξ βοηθήματα των ταμείων αλληλοβοηθείας μετά από απόφαση των οικείων διοικητικών συμβουλίων και έγκρισης από τον αρμόδιο υπουργό, εφόσον οι οικονομικές δυνατότητες των ταμείων το επιτρέπουν.

'Αρθρο 4

Αποζημιώσεις Συμβουλίων και Επιτροπών

Οι διατάξεις που ισχύουν για τις αποζημιώσεις των δημοσίων υπαλλήλων, ως μελών συμβουλίων και επιτροπών, έχουν ανάλογη εφαρμογή και για τους εμπίπτοντες στις διατάξεις του παρόντος.

'Αρθρο 5

Διασφάλιση καταβαλλόμενων αποδοχών

Σε περίπτωση που από τις ρυθμίσεις των διατάξεων του νόμου αυτού προκύπτουν συνολικές μηνιαίες αποδοχές μικρότερες από αυτές που έπαιρναν οι δικαιούχοι τους, κατά την έναρξη ισχύος του, η τυχόν διαφορά διατηρείται ως προσωπική, μέχρι την κάλυψή της από βαθμολογική ή μισθολογική προαγωγή ή από τη χορήγηση χρονοεπιδόματος.

'Αρθρο 6

Τροποποίηση μισθολογίου

1. Η χορήγηση άλλων παροχών ή αποζημιώσεων εν γένει, πέραν των προβλεπομένων στο νόμο αυτόν, επιτρέπεται μόνο με τροποποίηση των διατάξεων του παρόντος.

2. Το επίδομα κινδύνου που καταβάλλεται στο προσωπικό των Ε.Κ.Α.Μ. επεκτείνεται και στο προσωπικό των Ειδικών Μονάδων Αποκατάστασης Καταστροφών (Ε.Μ.Α.Κ.) και στους δύτες υποβρυχίων διασώσεων του Πυροσβεστικού Σώματος.

3. Στο κατά το άρθρο 143 του Κανονισμού της Βουλής (Μέρος Β' - Προσωπικό) προσωπικό καθώς και στο προσωπικό της Ελληνικής Αστυνομίας που διατίθεται στην υπηρεσία ασφαλείας της Βουλής, η προβλεπόμενη από τον προαναφερόμενο Κανονισμό της υπερωριακή αποζημίωση αυτού εξακολουθεί να διέπεται από το μισθολογικό καθεστώς που ίσχυε κατά τη δημοσίευση του παρόντος.

'Αρθρο 7

Κρατήσεις

Οι κρατήσεις υπέρ των μετοχικών ταμείων και ταμείων αλληλοβοηθείας των Ενόπλων Δυνάμεων, καθώς και των αντίστοιχων της Ελληνικής Αστυνομίας, του Πυροσβεστικού και του Λιμενικού Σώματος θα ρυθμιστούν με κοινές υπουργικές αποφάσεις των συναρμόδιων υπουργών και του Υπουργού Οικονομικών μετά τη δημοσίευση του παρόντος.

'Αρθρο 8

1. Στο Μετοχικό Ταμείο Στρατού (Μ.Τ.Σ.) ιδρύεται ειδικός κλάδος με την ονομασία "Ειδικός Κλάδος Οικονομικής Ενίσχυσης Μερισματούχων Μ.Τ.Σ. Προερχομένων από το Στρατό Ξηράς" (Ε.Κ.Ο.Ε.Μ.Σ.).

2. Στον από την προηγούμενη παράγραφο ιδρυόμενο κλάδο περιέχονται οι ακόλουθοι πόροι:

α. Μηνιαία εισφορά των μετόχων του Μ.Τ.Σ. των προερχομένων από το Στρατό Ξηράς, ανερχόμενη σε ποσοστό 1% επί των αποδοχών επί των οποίων υπολογίζεται και η μηνιαία υπέρ Μ.Τ.Σ. κράτηση.

β. Μηνιαία εισφορά των μερισματούχων του Μ.Τ.Σ. των προερχομένων από το Στρατό Ξηράς, ανερχόμενη σε ποσοστό 10% επί του καταβαλλόμενου σ' αυτούς μηνιαίου μερίσματος υπό του Μ.Τ.Σ..

γ. Κρατήσεις ποσοστού πέντε τοις εκατό (5%) ως κατωτέρω:

(1) Επί των ημερήσιων αποζημιώσεων εκτός έδρας των οπωσδήποτε στο εσωτερικό ή εξωτερικό μετακινούμενων στρατιωτικών του Στρατού Ξηράς.

(2) Επί των οδοιπορικών εξόδων μεταθέσεως των ανωτέρω στρατιωτικών βάσει των εκάστοτε ισχυουσών διατάξεων.

(3) Επί των καταβαλλόμενων αποζημιώσεων εξωτερικού εις άπαντες του υπηρετούντες στο εξωτερικό στρατιωτικούς του Στρατού Ξηράς. Η ανωτέρω κράτηση υπολογίζεται σε δραχμές βάσει της ισοτιμίας του σχετικού ξένου νομίσματος και εκπίπτει κατά την καταβολή της αποζημιώσεως.

δ. Δωρεές, κληρονομιές, κληροδοτήματα και κάθε άλλη, από χαριστική πράξη, παροχή προς το Μ.Τ.Σ. που γίνονται για ενίσχυση του ειδικού αυτού λογαριασμού.

ε. Εισφορές καθοριζόμενες με απόφαση του Υπουργείου Εθνικής 'Αμυνας από:

(1) Κέρδη διαχειρίσεων ιδίων πόρων και εκμεταλλεύσεων του Στρατού Ξηράς (Πρατήρια, ΚΨΜ, Λέσχες κ.λπ.) ως και κρατήσεις από δαπάνες σε βάρος των εν λόγω πόρων.

(2) Προσόδους από τα μισθώματα Στρατιωτικών Οικημάτων και από την εν γένει περιουσία του ΤΕΘΑ.

στ. Τόκοι από τη διαχείριση των χρηματικών διαθεσίμων του κλάδου, καθώς και τόκοι των χρηματικών διαθεσίμων του Ταμείου Αλληλοβοηθείας Στρατού (Τ.Α.Σ.) ή μέρους αυτών, οι οποίοι μπορούν να διατεθούν στον Ε.Κ.Ο.Ε.Μ.Σ., ύστερα από πρόταση του Δ.Σ. του Τ.Α.Σ., εγκρινόμενη με κοινή απόφαση των Υπουργών Οικονομικών και Εθνικής 'Αμυνας.

'Αρθρο 9

1. Τα ετήσια έσοδα του Κλάδου διανέμονται κατά τον επόμενο χρόνο, με απόφαση του Αρχηγού Γ.Ε.Σ. στους μερισματούχους του Μετοχικού Ταμείου Στρατού, που προέρχονται αποκλειστικά από το Στρατό Ξηράς, κατόπιν εισηγήσεως τριμελούς επιτροπής, διοριζόμενης από το Δ.Σ./Μ.Τ.Σ. και αποτελούμενης από τον ανώτερο κατά βαθμό ε.ε. Αξιωματικό του Στρατού Ξηράς μέλος του Δ.Σ./Μ.Τ.Σ. ως πρόεδρο, από το Γενικό Διευθυντή του Μ.Τ.Σ. ως εισηγητή με ψήφο, εφόσον προέρχεται από το Στρατό Ξηράς, άλλως από ε.ε. Αξιωματικό υπηρετούντα στο Ταμείο ή στο Γ.Ε.Σ./ΔΟΙ και από έναν Αξιωματικό οριζόμενο από το Γ.Ε.Σ..

2. Με απόφαση του Υπουργού Εθνικής 'Αμυνας δημοσιευόμενη στην Εφημερίδα της Κυβερνήσεως, μετά από πρόταση του Διοικητικού Συμβουλίου του Μετοχικού Ταμείου Στρατού, ρυθμίζονται τα της οργανώσεως, λειτουργίας και διαχειρίσεως του κεφαλαίου του Ειδικού Κλάδου, η διαδικασία χορηγήσεως και ο τρόπος υπολογισμού της καταβαλλόμενης στους δικαιούχους οικονομικής ενισχύσεως, καθώς και κάθε άλλη λεπτομέρεια για την εφαρμογή του παρόντος.

3. Η διαχείριση του Κλάδου και η λογιστική παρακολούθηση θα γίνεται από υπηρεσία του Μ.Τ.Σ., η οποία θα επανδρώνεται αποκλειστικά από στρατιωτικό προσωπικό του Στρατού Ξηράς, στο οποίο θα προ|σταται Ανώτερος Αξιωματικός (0) από τους υπηρετούντες στο Μετοχικό Ταμείο Στρατού ή διατιθέμενος από το Γ.Ε.Σ./ΔΟΙ.

4. 'Εναρξη ισχύος των διατάξεων των άρθρων 9 και 10 από της 1ης του επόμενου της δημοσιεύσεως στην Εφημερίδα της Κυβερνήσεως μηνός, της στην παράγραφο 2 του άρθρου 10 προβλεπόμενης αποφάσεως του Υπουργού Εθνικής 'Αμυνας.

'Αρθρο 10

1. Στο άρθρο 53 του α.ν. 833/1937 "Περί στελέχους Εφέδρων Αξιωματικών του κατά γην Στρατού" (ΦΕΚ 351 Α') προστίθενται παράγραφοι 8 και 9 ως εξής:

"8. Οι διατάξεις της ανωτέρω παραγράφου, που προστέθηκε με το άρθρο 23 του ν. 2109/1992, ισχύουν και εφαρμόζονται αναλόγως και για τους αθλητές ή αθλήτριες ηλικίας μέχρι και 42 ετών, που κατέλαβαν κατά τους Ολυμπιακούς Αγώνες της Ατλάντα των Ηνωμένων Πολιτειών του έτους 1996 ή θα καταλάβουν μία από τις θέσεις μεταξύ της τέταρτης έως και της όγδοης σε ατομικό κανονικό άθλημα κατά τη διάρκεια Ολυμπιακών Αγώνων, καθώς και για τους αθλητές ή αθλήτριες που έχουν κατακτήσει ή πρόκειται να κατακτήσουν πρώτη παγκόσμια νίκη σε παγκόσμιο πρωτάθλημα ανδρών ή γυναικών σε ατομικό άθλημα, στους οποίους απονέμεται ο βαθμός του Εφέδρου Ανθυπολοχαγού ή αντιστοίχων των άλλων Κλάδων των Ενόπλων Δυνάμεων.

9. Οι ανωτέρω έφεδροι κατ' απονομή Αξιωματικοί των παραγράφων 7 και 8 του παρόντος άρθρου δύνανται να μονιμοποιούνται υπό τους όρους και τις προϋποθέσεις των διατάξεων του άρθρου 37 του ν. 2109/1992."

2. Μόνιμοι Αξιωματικοί των Ενόπλων Δυνάμεων μέχρι βαθμού Λοχαγού και αντιστοίχων των λοιπών Κλάδων, που ανεδείχθησαν Ολυμπιονίκες σε μία από τις πρώτες τρεις θέσεις σε ατομικό ή ομαδικό κανονικό άθλημα κατά τη διάρκεια Ολυμπιακών Αγώνων, δύνανται να προάγονται στον αμέσως ανώτερο βαθμό μετά από απόφαση του Ανωτάτου Συμβουλίου του Κλάδου στον οποίο ανήκουν, ανεξάρτητα από την ύπαρξη κενών οργανικών θέσεων, τη συνδρομή ουσιαστικών και τυπικών προσόντων, που ορίζονται από τις εκάστοτε ισχύουσες διατάξεις του νόμου για την ιεραρχία και εξέλιξη μόνιμων Αξιωματικών των Ενόπλων Δυνάμεων και την προαγωγή νεοτέρων τους και εντάσσονται εις το αριστερόν των υπηρετούντων, κατά το χρόνο προαγωγής, ομοιοβάθμων τους.

'Αρθρο 11

Καταργούμενες διατάξεις

Από την έναρξη της ισχύος του παρόντος καταργούνται:

α. Οι διατάξεις του ν.1643/1986.

β. 'Ολες οι διατάξεις και οι αποφάσεις που αναφέρονται στην παρ.1 του άρθρου 3 του παρόντος, με τις οποίες χορηγήθηκαν τα επιδόματα και οι παροχές που καταργούνται με την ίδια διάταξη.

γ. Κάθε άλλη διάταξη, γενική ή ειδική, που είναι αντίθετη με τις διατάξεις του παρόντος ή που ρυθμίζει διαφορετικά τα θέματα που ρυθμίζονται από αυτόν.


'Αρθρο 12

1. Το άρθρο 5 του ν. 4407/1929 "Περί συστάσεως Ταμείου Εθνικής Αμύνης" αντικαθίσταται ως εξής:

"Το Ταμείο Εθνικής 'Αμυνας διοικείται από επιτροπή συγκροτούμενη:

1. Από τον Υπουργό Εθνικής 'Αμυνας, ως Πρόεδρο, που αναπληρώνεται σε περίπτωση κωλύματος από τον Υφυπουργό Εθνικής 'Αμυνας

2. Από τον Υπουργό Οικονομικών

3. Από τον Αρχηγό του Γ.Ε.ΕΘ.Α.

4. Από τον Αρχηγό του Γ.Ε.Σ.

5. Από τον Α' Υπαρχηγό του Γ.Ε.Σ.

6. Από τον Β' Υπαρχηγό του Γ.Ε.Σ., ως μέλη.

Γραμματέας της Επιτροπής διορίζεται ανώτερος Αξιωματικός 'Οπλου, μετά από πρόταση του Αρχηγού Γ.Ε.Σ.".

2. Η παράγραφος 1 του άρθρου 1 του α.ν. της 24/25 Ιανουαρίου 1936 "Περί διοικήσεως και λειτουργίας του Ταμείου Εθνικού Στόλου" αντικαθίσταται ως εξής:

"1. Το Ταμείο Εθνικού Στόλου υπάγεται στην ανώτατη διοίκηση Επιτροπής, η οποία αποτελείται από το Υπουργό Εθνικής 'Αμυνας, ως πρόεδρο, τον Υπουργό Οικονομικών και τον Αρχηγό του Γενικού Επιτελείου Ναυτικού."

'Αρθρο 13

'Εναρξη ισχύος

Η ισχύς του νόμου αυτού αρχίζει από 1.1.1997, εκτός αν ορίζεται διαφορετικά στις επί μέρους διατάξεις.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, παρακαλώ να εξουσιοδοτήσετε το Προεδρείο για την υπευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Παρεσχέθη η ζητηθείσα εξουσιοδότηση. 

Συνέχιση της συζήτησης επί των άρθρων και του συνόλου του σχεδίου νόμου αρμοδιότητας του Υπουργείου Ανάπτυξης:

"Τροποποίηση του ν. 711/1977 (ΦΕΚ 284Α) "περί Ειδικών Τουριστικών Λεωφορείων" και άλλες διατάξεις".

Ανακοινώνουμε στο Σώμα, ότι ο γραμματέας της Κοινοβουλευτικής Ομάδας της Νέας Δημοκρατίας κ. Παναγιωτόπουλος, ορίζει εισηγητή στο υπό συζήτηση νομοσχέδιο του Υπουργείου Ανάπτυξης τον κ. Τριαντάφυλλο Μπέλλο, σε αντικατάσταση του απόντος, που ταξιδεύει στη Γεωργία, κ. Κασσίμη.

Επίσης για τη συζήτηση του νομοσχεδίου αυτού το Κ.Κ.Ε. ορίζει Ειδικό Αγορητή τον κ. Νικόλαο Γκατζή. 

Εχει ψηφιστεί η αρχή του νομοσχεδίου και εισερχόμαστε στη συζήτηση των άρθρων. 

Για τη διευκόλυνση της συζήτησης υπάρχει καμιά σκέψη να συζητηθούν τα άρθρα ως ενότητες, ούτως ώστε να επιταχύνουμε τους ρυθμούς της συζήτησης;

Ορίστε, κύριε Σιούφα, έχετε το λόγο.

ΔΗΜΗΤΡΙΟΣ ΣΙΟΥΦΑΣ: Στη συζήτηση, η οποία έγινε την προηγούμενη εβδομάδα, είχαμε συμφωνήσει να συζητηθούν τα άρθρα όχι ως ενότητες αλλά ένα προς ένα. Αυτό νομίζω ότι διευκολύνει πολύ καλύτερα την προσέγγιση του θέματος απ' όλους τους συναδέλφους για να τοποθετηθούν. 'Αλλωστε ο χρόνος είναι αρκετός και συνεπώς δεν υπάρχει κάποιο πρόβλημα πίεσης για να τα συζητήσουμε ως ενότητες, που αυτό νοθεύει κατά κάποιον τρόπο την ουσιαστική νομοθετική εργασία που πρέπει να γίνει εδώ. 

ΣΤΡΑΤΗΣ ΚΟΡΑΚΑΣ: Συμφωνούμε. 

ΠΡΟΕΔΡΕΥΩΝ(Παναγιώτης Ν. Κρητικός): 'Εχουμε πάρει ομόφωνη απόφαση, στο νομοσχέδιο αυτό να περατωθεί η συζήτηση απόψε. Και νομίζω είναι αρκετά τα άρθρα 16-17. Δεν θα επαρκέσει ίσως ο χρόνος αν πάμε άρθρο προς άρθρο. Να επιφυλαχθούμε στην πορεία για να είμαστε συνεπείς και με τις αποφάσεις που πήραμε.

ΔΗΜΗΤΡΙΟΣ ΣΙΟΥΦΑΣ: Να το δούμε στην πορεία, κύριε Πρόεδρε.

ΣΤΡΑΤΗΣ ΚΟΡΑΚΑΣ: Κύριε Πρόεδρε, μου επιτρέπετε να κάνω μια παρατήρηση; 

ΠΡΟΕΔΡΕΥΩΝ(Παναγιώτης Ν. Κρητικός): Να την κάνετε.

ΣΤΡΑΤΗΣ ΚΟΡΑΚΑΣ: Επανειλημμένα έχει παρουσιασθεί αυτό το φαινόμενο να νομοθετούμε κατά ενότητες 10 άρθρα, 12 άρθρα μαζί μέσα σε πέντε λεπτά ή με ελαστικότητα σε δέκα λεπτά και δεν προλαβαίνουμε ούτε την ουσία να θίξουμε. Πόσο μάλλον άλλα προβλήματα που μπορεί να έχουν τα άρθρα αυτά, νομοτεχνικά κ.λπ. 'Ετσι εμφανίζεται επίσης το φαινόμενο, μετά από τρεις έως τέσσερις μήνες να έρχεται η Κυβέρνηση και να ζητά τροποποίηση διατάξεων που μόλις πριν λίγο καιρό ψηφίστηκαν. Και όπως θα θυμάσθε -είστε παλαιότερος από εμένα- παλιά γινόταν πάντα οι συζητήσεις άρθρο προς άρθρο. Τώρα βεβαίως η Κυβέρνηση θέλει να προωθήσει μια βιομηχανία νομοθετημάτων. Τι θα κάνουμε; 'Η θα παίξει το ρόλο της η Βουλή ως νομοθετική εξουσία ή να πούμε την καταργούμε, ψηφίζει η Κυβέρνηση και τέλειωσε η υπόθεση.

ΠΡΟΕΔΡΕΥΩΝ (Παναγιώτης Ν. Κρητικός): Συμφωνώ με την ιστορική σας αναδρομή, κύριε Κόρακα, αλλά και η διαδικασία των ενοτήτων -είμαστε όλοι εδώ μάρτυρες- δεν βλάπτει την ουσία της συζητήσεως. Εσείς δε, που μελετάτε και συνεπικουρείστε και από επιτελείο συνεργατών, έχετε πλήρη, άμεση και εις βάθος γνώση των διατάξεων και δεν νομίζω ότι τίθεται θέμα. Αλλά και κάθε συνάδελφο, όταν θέλει να μελετήσει το νομοσχέδιο, δεν τον βλάπτει η συζήτηση των άρθρων σε ενότητες.

Ο κ. Σφυρίου έχει το λόγο.

ΚΟΣΜΑΣ ΣΦΥΡΙΟΥ: Κύριε Πρόεδρε, ασφαλώς είναι άστοχη η παρατήρηση του κυρίου συναδέλφου περί βιομηχανίας. Νομίζω ότι γίνεται λελογισμένη της άσκησης νομοθετικής πρωτοβουλίας από την πλευρά της Κυβέρνησης.

Aν ισχύει η ομόφωνη απόφαση της Ολομέλειας της Βουλής για ολοκλήρωση της συζήτησης του νομοσχεδίου, μέχρι τις δώδεκα το βράδυ, είναι αντικειμενικά αδύνατο να συζητηθεί άρθρο προς άρθρο.

ΣΤΡΑΤΗΣ ΚΟΡΑΚΑΣ: Δεν υπάρχει ομόφωνη απόφαση. Εμείς δεν το δεχθήκαμε.

ΝΙΚΟΛΑΟΣ ΑΚΡΙΤΙΔΗΣ: Υπάρχει απόφαση της Διάσκεψης των Προέδρων.

ΚΟΣΜΑΣ ΣΦΥΡΙΟΥ: Κύριε Πρόεδρε, εκείνο που προτείνω είναι να συζητηθούν σε δύο ενότητες, η μία ενότητα από το άρθρο 1 μέχρι και το άρθρο 6 και η άλλη από το άρθρο 7 μέχρι το ακροτελεύτιο.

ΠΡΟΕΔΡΕΥΩΝ (Παναγιώτης Ν. Κρητικός): Προϋποθέτει ομόφωνη απόφαση του Σώματος η συζήτηση σε ενότητες.

Εκείνο που ισχύει είναι ότι θα περατωθεί η συζήτηση απόψε ανεξαρτήτως ώρας είτε πάμε σε ενότητες είτε πάμε άρθρο προς άρθρο.

ΚΟΣΜΑΣ ΣΦΥΡΙΟΥ: Αν δεν συζητηθούν τα άρθρα σε ενότητες, για να εφαρμοστεί η απόφαση της Βουλής, θα κινδυνεύσουν ορισμένα άρθρα να ψηφιστούν χωρίς συζήτηση. Παρακαλώ όλα τα Κόμματα να συμφωνήσουν στην πρόταση που κάνω.

ΠΡΟΕΔΡΕΥΩΝ (Παναγιώτης Ν. Κρητικός): Υπάρχει μία απόφαση να περατωθεί απόψε το νομοσχέδιο. Ο χρόνος είναι προσδιορισμένος περί τη δωδεκάτη -λίγο πριν, λίγο μετά, προφανώς- και ασφαλώς θα μείνουν άρθρα χωρίς συζήτηση αν πάμε άρθρο προς άρθρο.

Προς διευκόλυνση των συναδέλφων και προς εξοικονόμηση της συζητήσεως, ώστε να τύχουν επεξεργασίας όλα τα άρθρα, προτείνουμε τη συζήτηση σε ενότητες.

ΝΙΚΟΛΑΟΣ ΓΚΑΤΖΗΣ: Εμείς θέλουμε να πάμε άρθρο προς άρθρο.

ΠΡΟΕΔΡΕΥΩΝ (Παναγιώτης Ν. Κρητικός): Θα υπάρξουν όμως άρθρα που θα ψηφιστούν χωρίς συζήτηση. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, από τη στιγμή που θα ολοκληρώσουμε απόψε τη συζήτηση και επειδή έχουν κατατεθεί τροπολογίες, που είναι πολύ σοβαρότερες από το νομοσχέδιο, εγώ προτείνω να συζητήσουμε τα βασικά άρθρα που συμφωνήσαμε στην Επιτροπή σε μία ενότητα και τις τροπολογίες σε μία δεύτερη ενότητα.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, δεν είναι ακριβές ότι υπάρχει ομόφωνη απόφαση. Ο συνάδελφος κ. Γκατζής με διαβεβαιώνει ότι διαφώνησε για τις δύο ημέρες.

ΠΡΟΕΔΡΕΥΩΝ (Παναγιώτης Ν. Κρητικός): Η απόφαση για τις δύο μέρες δεσμεύει.

ΣΤΡΑΤΗΣ ΚΟΡΑΚΑΣ: Ναι, αλλά δεν ήταν ομόφωνη.

ΠΡΟΕΔΡΕΥΩΝ (Παναγιώτης Ν. Κρητικός): Αυτό δεν το ξέρω. Θα το διευκρινίσουμε.

ΣΤΡΑΤΗΣ ΚΟΡΑΚΑΣ: Δεύτερον, θέτω το θέμα γενικότερα και να το σκεφθείτε. Πώς θα προχωρήσουμε; Είπε ο συνάδελφος προηγουμένως να συζητηθούν όλα σε μία ενότητα. Εγώ προτείνω να μην τα συζητήσουμε καθόλου και να συζητήσουμε την τροπολογία του συναδέλφου και να δούμε τι θα γίνει μετά.

ΠΡΟΕΔΡΕΥΩΝ (Παναγιώτης Ν. Κρητικός): Υπάρχει πρόταση για συζήτηση κατά ενότητες με την ανοχή του χρόνου, με τη διευκόλυνση της ολοκλήρωσης των απόψεων στις ενότητες αυτές κ.λπ. Το θέμα δεν βρίσκει την ομόφωνη συναίνεση.

Ας αρχίσουμε με το άρθρο 1 και θα δούμε στη συνέχεια τί θα κάνουμε.

Επί του άρθρου 1 ο κ. Μπέλλος έχει το λόγο.

ΤΡΙΑΝΤΑΦΥΛΛΟΣ ΜΠΕΛΛΟΣ: Κύριε Πρόεδρε, είχαμε ορισμένες επισημάνσεις για το άρθρο 1. Η κυρία Υπουργός έκανε κάποιες παρατηρήσεις. Συμφωνούμε με την απάλειψη της φράσεως "εφόσον δεν εξυπηρετείται από το οικείο ΚΤΕΛ με τακτική γραμμή". Θέλαμε κι εμείς να το προτείνουμε.

Επίσης, στην παράγραφο 4 του άρθρου 1, θα θέλαμε μία διόρθωση. Προτείνουμε να τεθεί το εξής: "Το κατά την παράγραφο 1 μεταφορικό έργο, διενεργείται από δημόσιας χρήσης τουριστικά λεωφορεία, για λογαριασμό προσχηματισμένης ομάδος ή για λογαριασμό τουριστικού γραφείου" κ.λπ.

Αναπτύξαμε τους ισχυρισμούς μας στην Διαρκή Επιτροπή. Πιστεύουμε ότι πρέπει να είναι και για λογαριασμό προσχηματισμένης ομάδος, για να είναι χαμηλότερο το κόστος. Θα θέλαμε, κύριε Υπουργέ, να το ξαναδείτε αυτό το θέμα. 

Σε ό,τι αφορά τις επισημάνσεις του κ. Κασσίμη, που έγιναν στην Επιτροπή για την περίπτωση των σχολείων "δημόσιας εκπαίδευσης", αυτό θα θέλαμε να το δείτε και αν είναι δυνατόν να γίνει, διότι πιστεύουμε ότι και στην περίπτωση αυτή βοηθιέται το ΚΤΕΛ, δηλαδή το ίδιο να μπορεί να κάνει μίσθωση και για τα ιδιωτικά σχολεία και να μην υπάρχει αυτή η απαγόρευση.

Κατά τα άλλα συμφωνούμε με το άρθρο 1.

ΠΡΟΕΔΡΕΥΩΝ (Παναγιώτης Ν. Κρητικός): Ο ειδικός αγορητής του ΚΚΕ, κ. Γκατζής, έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, είπαμε και στη Διαρκή Επιτροπή ότι υπάρχει μία διάκριση και στο άρθρο 1, ανάμεσα στα ΚΤΕΛ, στα τουριστικά γραφεία και στις ΤΕΟΜ. Υπάρχει δηλαδή και αυτό το θέμα.

Εμείς δεν συμφωνούμε με όλη την αντίληψη του άρθρου 1. Εκείνο όμως που θα θέλαμε -και στο οποίο θα επιμείνουμε- είναι η δωρεάν μεταφορά των στρατιωτών από τα στρατόπεδα. Το ένα χιλιάρικο που παίρνουν το μήνα, δεν φθάνει ούτε για ξυραφάκια. Θα πρέπει αυτό να το δούμε σε συνεργασία και με τα ΚΤΕΛ, αλλά και με τα τουριστικά λεωφορεία, που σήμερα προσπαθούν να πάρουν τις μεταφορές από τα στρατόπεδα.

Δεν έχω τίποτε άλλο να προσθέσω στο άρθρο 1.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αποστόλου έχει το λόγο, από την πλευρά του Συνασπισμού.

ΕΥΑΓΓΕΛΟΣ ΑΠΟΣΤΟΛΟΥ: Παραιτούμαι, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ρόκος, από την πλευρά του ΔΗ.Κ.ΚΙ., έχει το λόγο.

ΓΕΩΡΓΙΟΣ ΡΟΚΟΣ: Παραιτούμαι, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Το λόγο έχει η κυρία Υπουργός Ανάπτυξης, προκειμένου να κάνει κάποιες τροποποιήσεις.

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Κύριε Πρόεδρε, ήδη έχω μοιράσει σχετικά με το άρθρο 1 μερικές τροποποιήσεις.

ΝΙΚΟΛΑΟΣ ΓΚΑΤΖΗΣ: Τις έχουμε πάρει κυρία Υπουργέ.

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Υπάρχει και άλλη μία αλλαγή.

Στο τέλος του άρθρου 1 προστίθεται μία άλλη παράγραφος, την οποία και αυτή σας τη μοιράζουμε, η οποία έχει ως εξής:

"8. Οι διατάξεις των παραγράφων 1, 2, 3, 4, και 5 του παρόντος άρθρου εξειδικεύουν το περιεχόμενο της παραγράφου 5 του άρθρου 4, του Ν.Δ. 102/73".

Στο άρθρο 15 που λέμε καταργούμενες διατάξεις, καταργείται η παρ.5 του άρθρου 4 του ν.δ. 102/73. Αυτό δεν καταργείται. Το διαγράφουμε από το άρθρο 15 και προσθέτουμε στο άρθρο 1 αυτό που σας διάβασα προηγουμένως, ότι "οι διατάξεις των παραγράφων 1,2,3,4 και 5 του παρόντος άρθρου εξειδικεύουν το περιεχόμενο της παρ. 5 του άρθρου 4 του ν.δ.102/73". Και δεν καταργείται η παρ. 5 του άρθρου 4 στο άρθρο 15.

Με το ίδιο σκεπτικό, στο άρθρο 2, απαλείφονται οι λέξεις "πλην της καταργούμενης παρ. 5 του άρθρου 4 αυτού". Θα σας το μοιράσουμε τώρα και σε χειρόγραφο. 

ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Αυτό ισχύει;

ΒΑΣΩ ΠΑΠΑΝΔΡΕΟΥ (Υπ.Ανάπτυξης): 'Οχι, ισχύει ό,τι υπάρχει δακτυλογραφημένο, όλες οι τροπολογίες που σας έχουμε δώσει ισχύουν. Αυτό είναι προσθήκη, μια πρόσθετη αλλαγή. Δεν αλλάζει στην ουσία ειλικρινά τίποτα, απλώς είναι πιο σωστό να γίνει όπως το προτείνουμε τώρα.

Στο άρθρο 15, καταργούσαμε μια παράγραφο του ν.δ. του 1973. Δεν την καταργούμε αυτήν την παράγραφο που αναφέρεται στα ΚΤΕΛ. Παραμένει αυτή η παράγραφος και προσθέτουμε στο άρθρο 1 ότι οι 5 παράγραφοι του άρθρου 1 εξειδικεύουν αυτήν τη διάταξη. 

Δεν έχω τίποτε άλλο να προτείνω. 

ΠΡΟΕΔΡΕΥΩΝ (Παναγιώτης Ν.Κρητικός): Με αυτές τις τροποποιήσεις γίνεται η συζήτηση.

Ορίστε, κύριε Σιούφα.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, θα ήθελα να παρακαλέσω να προχωρήσουμε στη συζήτηση του άρθρου 2, μέχρι να κατανοήσουμε τι ακριβώς γίνεται μ'αυτήν την αναμόρφωση την οποία κάνει σε συνδυασμό του άρθρου 1 και του άρθρου 15. Για να γίνει αυτό κατανοητό δεν είναι τόσο εύκολο διαρκούσης της συζήτησης να μπορέσουμε να προσεγγίσουμε το θέμα και τη μεταβολή η οποία πραγματικά προέρχεται. Εκτός αν η κυρία Υπουργός μπορεί να κάνει πιο αναλυτικά αυτά τα οποία επιδιώκει με τη ρύθμιση την οποία πάει να κάνει.

ΠΡΟΕΔΡΕΥΩΝ (Παναγιώτης Ν.Κρητικός): Νομίζω ότι ήταν σαφής η κυρία Υπουργός στις τροποποιήσεις τις οποίες έκανε τώρα. 'Άλλωστε υπάρχει χρόνος ακόμη διότι είναι αρκετοί ομιλητές επί του άρθρου 1. Και κατά την πορεία θα σας διευκρινιστεί πλήρως όποια αμφιβολία....

ΒΑΣΩ ΠΑΠΑΝΔΡΕΟΥ (Υπ.Ανάπτυξης): Κύριε Πρόεδρε, αν θέλετε μπορώ να σας διαβάσω την παράγραφο αυτή από το ν.δ. του '73. 

ΠΡΟΕΔΡΕΥΩΝ (Παναγιώτης Ν.Κρητικός): Ορίστε, κάντε το και αυτό για να προχωρήσουμε στη συζήτηση.

Αλλά, μην αργούμε κατ'αυτόν τον τρόπο. Κύριοι συνάδελφοι, δε θα προχωρήσουμε, παρά σε ελάχιστα άρθρα.

ΒΑΣΩ ΠΑΠΑΝΔΡΕΟΥ (Υπ.Ανάπτυξης): Διαβάζω: "Τα κατά το παρόν άρθρο ΚΤΕΛ δύνανται ωσαύτως να αναλαμβάνουν την εκτέλεση ειδικών δρομολογίων δια την μεταφοράν ιδία εκδρομέων, εργατών, μαθητών, και λουομένων". Αυτό με το νομοσχέδιο το καταργούσαμε. Τώρα προτείνω αυτό να παραμείνει και να προσθέσουμε στο άρθρο 1 ότι οι παράγραφοι 1,2,3,4 και 5 του άρθρου 1 εξειδικεύουν αυτό το άρθρο.

ΣΤΡΑΤΗΣ ΚΟΡΑΚΑΣ: Η παράγραφος αυτή δεν έχει διανεμηθεί.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ να τη διανείμει. Δεν μπορεί να διαβάζει κάθε τόσο.

Ο κ. Ευμοιρίδης έχει το λόγο επί του άρθρου 1.

ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Κύριοι συνάδελφοι, είχα την ευτυχία ή την ατυχία να είμαι ο εισηγητής του ν.102 το 1973. 

NIKOΛΑΟΣ ΑΚΡΙΤΙΔΗΣ: Μην το λέτε. 

ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Δεν ντρέπομαι για τίποτα. Ούτε το κρύβω. Ο λαός της Δράμας το ξέρει και παρά ταύτα....

ΣΤΡΑΤΗΣ ΚΟΡΑΚΑΣ: Υπερηφανεύεσθε για κάτι που έγινε επί χούντας;

ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Ναι, κύριε συνάδελφε. Αλλά άντεξε αυτός ο νόμος αρκετά χρόνια βλέπετε και τον επικαλούμεθα. 

Και ακόμη είχα την ευτυχία να προεδρεύω κάποτε σε Οργανισμό ΚΤΕΛ.

ΣΤΡΑΤΗΣ ΚΟΡΑΚΑΣ: Αυτό είναι ντροπή.

ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Κάποιοι άλλοι πρέπει να ντρέπονται για άλλα πράγματα εδώ μέσα.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ κύριοι συνάδελφοι.

ΣΤΡΑΤΗΣ ΚΟΡΑΚΑΣ: Υπερηφανεύεσθε που ήσαστε στη συμβουλευτική επιτροπή και το λέτε εδώ;

ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Μα εσείς υπερηφανεύεσθε που κάψατε την Ελλάδα, κύριε Κόρακα. Και μη με προκαλείτε...

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ κύριε συνάδελφε, ελάτε στο θέμα. Δεν χρειάζεται να αναφερθείτε στο παρελθόν τώρα.

ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Νομίζω ότι τα ΚΤΕΛ θέλουν προστασία. Και βλέπω το εξής περίεργο: Ο τίτλος του νομοσχεδίου ομιλεί για τουριστικά λεωφορεία και όμως τους αναθέτουμε έργο που δεν είναι τουριστικό.

Είναι τουριστικό έργο η μεταφορά εργαζομένων από και προς τα εργοστάσιά τους; Είναι τουριστικό έργο η μεταφορά μαθητών από σχολείο σε σχολείο; Βεβαίως είναι τουριστικό έργο η εκδρομή των μαθητών εκτός των ορίων του νομού. Το καταλαβαίνω και το κατανοώ. 

Τα ΚΤΕΛ είναι οι μοναδικές ιδιωτικές επιχειρήσεις που η Πολιτεία άσκησε με χρήματα δικά τους κοινωνική πολιτική. Και ναι μεν ο Ο.Σ.Ε. μπορεί να μεταφέρει με μειωμένο κόμιστρο πολύτεκνους, στρατιώτες και κάποιες άλλες κατηγορίες Ελλήνων πολιτών, αλλά ο Ο.Σ.Ε. είναι κρατικός οργανισμός και φορέας. Τα ΚΤΕΛ που είναι ιδιωτικές επιχειρήσεις ουσιαστικά τα φορτώσαμε χρόνια ολόκληρα να μεταφέρουν τους πολύτεκνους με μισό εισιτήριο και καλά κάναμε, να τα βάζουμε στις άγονες γραμμές για να φέρουν μόνο τον αγροφύλακα από ένα χωριό και να μη καλύπτουν τις δαπάνες τους. Τα ΚΤΕΛ συνετέλεσαν να έχουμε οδικό δίκτυο κάποτε πληρώνοντας 32% από τις ακαθάριστες εισπράξεις των εισιτηρίων τους με τον ειδικό φόρο ΦΚΕ και ερχόμαστε τώρα και τους αφαιρούμε έργο και το δίνουμε σ' αυτούς που δεν εισέφεραν τίποτε σ' αυτόν τον Τόπο. Σ' αυτούς που με μιά προϋπόθεση 3,5 εκατ. ή 3,7 εκατ. σε συνάλλαγμα ή και 1,5 εκατ. σε συνάλλαγμα δικαιούνται να πάρουν άδεια δημοσίας χρήσεως, αυτοκίνητο τουριστικό.

Νομίζω, ότι η απάλειψη της φράσης στην πρώτη τροπολογία τη δακτυλογραφημένη στο άρθρο 1 παρ. 1 εδάφιο ε', "εφόσον δεν εξυπηρετείται από το οικείο ΚΤΕΛ με τακτική γραμμή" δεν στέκει γιατί στο εδάφιο ε' του άρθρου 1, παρ. 1 δεν υπάρχει τέτοια φράση για να την απαλείψουμε. 

ΝΙΚΟΛΑΟΣ ΑΚΡΙΤΙΔΗΣ: Υπάρχει στο Πρακτικό της επιτροπής.

ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Αν υπάρχει στο Πρακτικό το δέχομαι.

ΠΡΟΕΔΡΕΥΩΝ (Παναγιώτης Ν. Κρητικός): Η συζήτηση γίνεται επί του κειμένου του Πρακτικού, όπως διαμορφώθηκε στην επιτροπή. 'Εχετε προφανώς το πρώτο σχεδιο.

ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Δεν το έχω υπόψη μου.

Πάντως πιστεύω ότι θα πρέπει να εξαιρεθεί η ανάθεση του έργου στα τουριστικά λεωφορεία της μεταφοράς εργαζομένων στους τόπους εργασίας τους και η μεταφορά μαθητών από και προς τα σχολεία. 

Είναι άδικο, είναι αφαίρεση έργου από τα ΚΤΕΛ και πιστεύω ότι αυτό το νομοσχέδιο, ενώ επιδιώκει να εναρμονίσει και να ξεκαθαρίσει κάποια πράγματα, είναι η αφετηρία της αφαίρεσης και των τακτικών γραμμών μεθαύριο τις οποίες εξυπηρετούν τα ΚΤΕΛ με θυσίες.

Είμαι αντίθετος. Και η τροπολογία που έγινε στο άρθρο 2 το οποίο έχει σχέση με το άρθρο 1, ότι δεν καταργούμε την παρ. 5 του άρθρου 4, του ν.102/1973 εμμέσως πλην σαφώς την καταργούμε, όταν λέμε ότι οι παράγραφοι 1, 2, 3, 4 και 5 του παρόντος άρθρου εξειδικεύουν το περιεχόμενο του άρθρου. Δεν το καταργούμε λέμε από τη μια μεριά και ενώ δεν το καταργούμε αφαιρούμε δικαιώματα από τα ΚΤΕΛ που περιλαμβάνονται στο άρθρο αυτό. Αφαιρούμε έργο, λοιπόν.

Με την εξειδίκευση ικανοποιούμε και αυτούς, ότι δεν καταργούμε τη διάταξη, αλλά μέσα από την ίδια τη διάταξη, αφαιρούμε έργο, το οποίο ανήκει στα ΚΤΕΛ.

ΠΡΟΕΔΡΕΥΩΝ (Παναγιώτης Ν. Κρητικός): Πριν δώσω το λόγο στον κ. Ακριτίδη πρέπει να σας διευκρινίσω κύριοι συνάδελφοι, προς άρση εσφαλμένων εντυπώσεων ότι η απόφαση περί δύο συνεδριάσεων, μίας επί των άρθρων και μίας επί της αρχής είναι ομόφωνη και επικαλούμαι τα πρακτικά της 5ης Δεκεμβρίου 1996 όπου ο Πρόεδρος ο κ. Κακλαμάνης, συνοψίζοντας λέει: "Αποφασίστηκε ομόφωνα να διατεθούν οι δύο αυτές συνεδριάσεις για τη συζήτηση του νομοσχεδίου, αλλά με τη διαδικασία της τακτικής και όχι της οργανωμένης συζήτησης.

Η πρόταση είναι να συζητηθεί σήμερα η αρχή. Είχε αποφασίσει η Διάσκεψη των Προέδρων οργανωμένη συζήτηση και με την ομόφωνη απόφαση της Βουλής, μπήκαμε στην τακτική διαδικασία, αλλά στις δύο επίσης συνεδριάσεις. Η πρόταση είναι να συζητηθεί σήμερα η αρχή του νομοσχεδίου και την προσεχή Τρίτη να συζητηθούν τα άρθρα, εκτός εάν προκρίνετε να προχωρήσουμε στη συζήτηση των άρθρων του νομοσχεδίου σήμερα και να αφήσουμε ορισμένα από τα άρθρα που ίσως απαιτήσουν περισσότερη συζήτηση για την προσεχή Τρίτη". 

Ο κ. Σιούφας ζητάει το λόγο "Κύριε Πρόεδρε, ζητώ το λόγο, ο κ. Κακλαμάνης δίνει το λόγο στον κ. Σιούφα και ο κ. Σιούφας απαντάει: Κύριε Πρόεδρε, η μεθόδευση που κάνετε δεν μας βρίσκει διαφωνούντες. Να συζητήσουμε επί της αρχής σήμερα και επί των άρθρων στην επόμενη συνεδρίαση".

Κατά συνέπεια, είναι ομόφωνη η απόφαση και θα παρακαλέσω για να είμαστε συνεπείς με αυτήν την απόφαση, αλλά και για να μιλήσουμε επί της ουσίας των άρθρων ας σκεφθούμε πάλι το ζήτημα των ενοτήτων. Αλλιώς, θα ψηφιστούν άρθρα χωρίς συζήτηση και αυτό το συμπεραίνω λόγω της μακράς μου εμπειρίας εδώ.

Ο κ. Ακριτίδης έχει το λόγο.

ΝΙΚΟΛΑΟΣ ΑΚΡΙΤΙΔΗΣ: Κύριε Πρόεδρε, το νομοσχέδιο αυτό έτυχε μιας ουσιαστικής και λεπτομερειακής επεξεργασίας στην επιτροπή. Γι'αυτό και υπάρχουν σημαντικές τροποποιήσεις στο πρακτικό της Διαρκούς Επιτροπής σε σχέση προς το αρχικό σχέδιο.

Η γενική παρατήρηση που θέλω να κάνω είναι η εξής: Στο άρθρο αυτό ρυθμίζονται τα όρια του έργου, τα οποία ανατίθενται στην ιδιαίτερη δραστηριότητα των τουριστικών λεωφορείων και των ΚΤΕΛ και αυτό είναι ουσιαστικό. Βεβαίως, δεν είναι εύκολο να προσδιορίσει κανείς ακριβώς τα όρια αυτών των έργων, μπορεί όμως να κάνει μία γενική παρατήρηση ότι το έργο αυτό και του μεν και του δε, δεν μπορεί να συγκρούεται, δε μπορεί να μην εξυπηρετεί καλύτερα τις ανάγκες του κοινωνικού συνόλου και να αποτελεί φραγμό στην ανάπτυξη του τόπου. Η διαφορά από τα παλαιότερα νομοθετήματα μέχρι το σημερινό είναι ότι ο Τόπος έχει αλλάξει, οι δραστηριότητες έχουν αλλάξει, οι ανάγκες έχουν αλλάξει και συνεπώς χρειάζονταν επαναπροσδιορισμοί στους τομείς αυτούς, στο πεδίο άσκησης του έργου.

Αυτό είναι το νόημα και θίγω αυτήν την πλευρά ακριβώς για να συζητήσω τις τροποποιήσεις. 

Εγώ δέχομαι, όπως ήταν, όλες τις υπόλοιπες ρυθμίσεις στο Πρακτικό, διότι τις έχουμε επεξεργαστεί στην Επιτροπή και δεν έχω να προσθέσω τίποτα τώρα.

Στις δύο όμως τροποποιήσεις που κανει η κυρία Υπουργός, συμφωνώ απολύτως. 

Σε ό,τι αφορά το δεύτερο, στο νομοθετικό διάταγμα 102/73, αντιλαμβάνομαι, ότι σωστά η κυρία Υπουργός δε θέλησε να απαλείψει αυτήν την παράγραφο μη τυχόν και μείνουν περιπτώσεις δραστηριότητας, οι οποίες ανατίθενται στα ΚΤΕΛ και οι οποίες δεν προβλέπονται από τις ρυθμίσεις του άρθρου 1 για το έργο και επομένως από εκεί και πέρα προκύψουν και πάλι καινούριες ασάφειες.

Εγώ συμφωνώ απολύτως ότι υφίσταται εκείνη η διάταξη που κατοχυρώνει το έργο των τουριστικών λεωφορείων και εξειδικεύονται κάποιοι τομείς αυτών των δραστηριοτήτων και των ορίων τους από το άρθρο 1 του σημερινού νομοσχεδίου.

Συνεπώς, συμφωνώ δίνοντας αυτήν την ερμηνεία.

Σε ό,τι αφορά, πιο συγκεκριμένα, την τροποποίηση που προτείνει η κυρία Υπουργός στο πέμπτο εδάφιο της παραγράφου 1 του άρθρου 1, να απαλειφθεί η φράση "εφ'όσον δεν εξυπηρετείται από το οικείο ΚΤΕΛ με τακτική γραμμή", νομίζω ότι είναι σωστή αυτή η πρόταση. Γιατί αν δεν την είχαμε κάνει, δηλαδή αν δεν είχε απαλειφθεί αυτή η φράση, θα μπορούσαν να υπάρξουν προβλήματα της εξής μορφής: Εάν, για παράδειγμα, σε μία βιομηχανική περιοχή, όπως είναι της Θεσσαλονίκης, υπάρχει τακτική γραμμή του ΚΤΕΛ, που εξυπηρετεί εν γένει εκεί επιβάτες, πολίτες που θέλουν να μεταφερθούν επί κομίστρω γενικώς, αυτό δε θα έπρεπε να αποτελέσει λόγο, ώστε να μην μπορούν να δρομολογηθούν τουριστικά λεωφορεία, που θα εξυπηρετούν μία συγκεκριμένη επιχείρηση στο χώρο αυτό, όταν αυτή η επιχείρηση, με δικές της δαπάνες, θέλει να μεταφέρει το προσωπικό της σε ώρες που εξυπηρετούν την ίδια -και επομένως, δεν θα είναι εξαρτημένη αυτή η μεταφορά από τα προγράμματα των ΚΤΕΛ- και με συνθήκες -δηλαδή από πού τους παραλαμβάνει και από πού τους περνάει- που εξυπηρετούν την επιχείρηση.

'Ετσι λοιπόν, νομίζω ότι αυτή η πρόταση είναι αναγκαία. Αποσαφηνίζει αυτό το δύσκολο θέμα και ορθώς η κυρία Υπουργός αφαιρεί αυτή τη φράση από το νομοσχέδιο όπως καταρτίστηκε στην Επιτροπή.

ΠΡΟΕΔΡΕΥΩΝ (Παναγιώτης Ν. Κρητικός):Ο κ. Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ:Την τελευταία δεκαετία, δεκαπενταετία θα μπορούσε να πει κανείς, έχει δημιουργηθεί ένα φαινόμενο λειτουργίας των κοινωνικών και οικονομικών σχέσεων μεταξύ των διαφόρων τάξεων. Και επειδή τα Κόμματα, οι κυβερνήσεις και η πολιτική εξουσία, θέλουν να ικανοποιήσουν όλες τις τάξεις και όλες τις οικονομικές και κοινωνικές θέσεις οι οποίες προσδιορίζουν το περιεχόμενο της ζωής τους οικονομικά, υπόσχονται την τακτοποίηση ορισμένων προβλημάτων με νομοθετικές λύσεις. Και κατήντησε, για παράδειγμα, οι οδηγοί των ταξί να είναι εναντίον των ιδιοκτητών των ταξί και οι ιδιοκτήτες των ταξί να είναι εναντίον των οδηγών των ταξί, οι αρτοποιοί εναντίον των ιδιοκτητών των αρτοποιϊών, οι ιδιοκτήτες των αρτοποιϊών εναντίον των εργατών των αρτοποιϊών. Το ίδιο συμβαίνει και εδώ με τα τουριστικά λεωφορεία και τα ΚΤΕΛ.

Εγώ δεν μπόρεσα να κατανοήσω στη συγκεκριμένη περίπτωση, ποιο είναι το περιεχόμενο της φιλοσοφίας του νομοσχεδίου αυτού από απόψεως διατηρήσεως οικονομικής και βασιμότητας οικονομικής διατηρήσεως των ΚΤΕΛ εν σχέσει με τη λειτουργία των τουριστικών λεωφορείων. Δηλαδή, υπάρχει μια ζυγαριά με την οποία ζυγίσαμε τη λειτουργία των οικονομικών δεδομένων από απόψεως αποδόσεως των ΚΤΕΛ στην κατάσταση που βρίσκονται σήμερα εν σχέσει με εκείνο το οποίο δίνουμε σήμερα στα τουριστικά λεωφορεία; Ποια τάξη πάμε να εξυπηρετήσουμε τώρα;

Το προσωπικό των ΚΤΕΛ, οι ιδιοκτήτες των ΚΤΕΛ κλπ., είναι εναντίον αυτού του νομοθετικού διατάγματος το οποίο λέει ότι βλάπτει τα συμφέροντά τους και εξυπηρετεί αυτούς οι οποίοι ανακατεύονται με τα τουριστικά λεωφορεία. Και αποτελεί εύνοια της Κυβέρνησης προς μία νέα τάξη των τουριστικών λεωφορείων εν σχέσει με εκείνο το οποίο έχουν. Αυτοί λένε "εμείς πάσχουμε και εφόσον εμείς πάσχουμε δεν μπορεί τώρα το Υπουργείο Ανάπτυξης να μας δημιουργεί προβλήματα που οικονομικώς θα μας καταβαραθρώσουν, εν σχέσει με εκείνα τα προβλήματα τα οποία είχαμε, δίνοντας προνόμια στα τουριστικά λεωφορεία". Πρώτον, δεύτερον, τρίτον, τέταρτον και πέμπτον. Τα αναφέρω εγώ όπως αναφέρονται εδώ.

Εκείνο που λέει τώρα η κυρία Υπουργός, δηλαδή ότι καταργείται η παράγραφος 5 του άρθρου 4 του νόμου 102/1973 όπως το ανέγνωσε, νομίζω ότι πραγματικά αυτό δεν έπρεπε να καταργηθεί διότι οι λεωφορειούχοι οπωσδήποτε απ' αυτό λειτουργούν οικονομικά. Η εξειδίκευση όμως, των παραγράφων 1, 2, 3, 4 και 5 του άρθρου 1 δε δημιουργεί ερμηνεία η οποία να θέτει σε λειτουργία το άρθρο αυτό. Δηλαδή η παράγραφος 5 του άρθρου 4 του ν.δ. 102, με τη λεκτική διατύπωση της εξειδίκευσης που δίνει η κυρία Υπουργός δε δημιουργεί αναβίωση του άρθρου αυτού, δε δημιουργεί λειτουργία. Για μένα αύριο το πρωί οι ερμηνείες που μπορούν να αποδοθούν είναι ότι καταργείται εμμέσως. Και γι'αυτό δεν το ψηφίζω, όπως δεν ψηφίζω και το άρθρο 2.

Εδώ, θα πρέπει οπωσδήποτε να διατυπωθεί ότι θα έπρεπε περισσότερο να προσεχθεί το νομοσχέδιο αυτό, ως προς όλα τα άρθρα του και τη φιλοσοφία του γενικότερα.

Φέρνει σε σύγκρουση την τάξη των ΚΤΕΛ, η οποία πλήττεται οικονομικά και δεν μπορεί να σταθεί στα πόδια της, με αυτά τα οποία εμείς τώρα νομοθετούμε. Και σ' αυτήν τη σύγκρουση οπωσδήποτε θα υπάρχουν εκλογικά πλεονεκτήματα και ωφελιμότητα εκλογική. Και γι' αυτόν το λόγο πιστεύω, ότι έχει κάποια σκοπιμότητα εκλογική. Και αυτή την εκλογική σκοπιμότητα θα πρέπει να την απαλείψουμε με τη ρητή διευκρίνιση των διατάξεων, οι οποίες θα προσδιορίζουν το περιεχόμενο μιας λογικής, που θα στηρίζει τα ΚΤΕΛ και τη λειτουργία των τουριστικών λεωφορείων στα επίπεδα εκείνα που υπάρχουν κενά και πρέπει να αναπληρωθούν, επειδή δεν εξυπηρετούν τα ΚΤΕΛ.

'Ετσι τελειώνω.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Νικολόπουλος έχει το λόγο.

ΝΙΚΟΛΑΟΣ ΝΙΚΟΛΟΠΟΥΛΟΣ: 'Εχουμε, τουλάχιστον όπως εγώ το αντιλαμβάνομαι, μετά τις τροποποιήσεις που η κυρία Υπουργός έκανε, το εξής:

Στο άρθρο 1, που μας ζητάει η Κυβέρνηση να ψηφίσουμε, κατ' αποκλειστικότητα δίνει ένα έργο στα τουριστικά λεωφορεία, εκείνο που περιγράφει, που δεν είχαν μέχρι χθες.

Ταυτόχρονα όμως, από το άρθρο 15 απέσυρε την κατάργηση εκείνης της διάταξης όπως τη διάβασε και η κυρία Υπουργός αλλά την επαναλαμβάνω για τους συναδέλφους που λέει ότι"...δύνανται ωσαύτως να αναλαμβάνουν την εκτέλεση ειδικών δρομολογίων δια την μεταφορά ιδία εκδρομέων, εργατών, μαθητών και λουομένων". Το ερώτημα που τίθεται φαντάζομαι είναι: Τελικά με το άρθρο 1 τι κάνουμε; Λύνουμε το πρόβλημα; 'Οντως υπήρχε πρόβλημα. 'Οντως το 1996 και πορευόμενοι στο 2000 που όλα υποτίθεται, έστω και με καθυστέρηση και στη Χώρα μας θα απελευθερωθούν, νομίζω ότι δεν μπορούμε να συζητούμε, κύριε Πρόεδρε, για αποκλειστικότητες. Και μάλιστα να δίνουμε αποκλειστικότητες και να μην αφήνουμε την αγορά, να μην αφήνουμε τις ίδιες τις ανάγκες, να μην αφήνουμε την ίδια τη ζήτηση και την προσφορά να καθορίζει εκείνη. Εγώ θα ήμουνα απολύτως σύμφωνος να λέγαμε ότι μπορούν και οι μεν, μπορούν και οι δε. Και όποιοι προσφέρουν τις καλύτερες υπηρεσίες, όποιοι προσφέρουν την καλύτερη τιμή, να είναι εκείνοι που τελικά θα αναλάβουν να εκτελέσουν και να υλοποιήσουν αυτό το έργο, το οποίο, όντως, τις περισσότερες φορές είναι κοινωνικό αγαθό.

Θα μου επιτρέψετε όμως να πω, ότι είναι η γνωστή τακτική Κυβερνήσεως. Και εδώ οφείλω να πω πως πράγματι δε θα ήθελε τουλάχιστον σ' αυτή τη χρονική στιγμή να βρει δίπλα στους αγωνιζόμενους αγρότες ή αύριο στους εργαζόμενους και τους συνταξιούχους και τους ιδιοκτήτες των υπεραστικών ή των αστικών ΚΤΕΛ, να έρχονται σε συμπαράσταση. Και έτσι σήμερα κατ' αυτόν τον τρόπο αφήνει να διαιωνίζεται μία αταξία, όπου ορθώς κατ' αρχήν η Κυβέρνηση είπε ότι θα ήθελε να έρθει να βάλει μία τάξη.

Αλλά πώς είναι δυνατόν να συζητούμε σήμερα για ένα αγαθό που το Υπουργείο Συγκοινωνιών είναι κατ' εξοχήν εκείνο που καθορίζει τους όρους και τους κανόνες και όμως ο αρμόδιος Υπουργός Συγκοινωνιών να μην είναι παρόν. Ενδεχομένως να δώσει κάποιες άλλες εξηγήσεις. Ενδεχομένως να μας δώσει περισσότερες πληροφορίες.

Η κυρία Υπουργός Ανάπτυξης πήρε τα μηνύματα από τα τουριστικά λεωφορεία. 'Οντως υπάρχουν εκεί προβλήματα. Γιατί, μέχρι και της ψηφίσεως αυτού του νομοσχεδίου, αδυνατούσαν, εκεί που μπορούσαν, να προσφέρουν τις δικές τους υπηρεσίες. Και όμως δεν έρχεται συνολικά η Κυβέρνηση να αντιμετωπίσει αυτό το πρόβλημα που ταλαιπωρεί δύο μεγάλες και συμπαθείς τάξεις συμπατριωτών μας. Νομίζω ότι και σήμερα η Κυβέρνηση κάνει μικροπολιτική. Και θα διαιωνίσει το πρόβλημα μ' αυτήν την εξέλιξη που δίνει. Γιατί θέλει να κρατήσει και τα δυο καρπούζια σε μια μασχάλη. 'Ομως αυτό δεν είναι δυνατόν.

Τέλος, κύριε Πρόεδρε, ήθελα να πω, ότι πολλές φορές σ' αυτήν την Αίθουσα έχει χιλιοειπωθεί πόσα δισεκατομμύρια δαπανώνται απο το σύνολο του Ελληνικού Λαού για τις αστικές συγκοινωνίες των Αθηνών και της Θεσσαλονίκης, όπου συμμετέχουν ακόμα και οι ακρίτες, όπου συμμετέχουν ακόμα και εκείνοι οι άνθρωποι που θέλουν στο δικό τους το χωριό που έχουν μείνει πια δέκα-δεκαπέντε, να έχουν λεωφορείο. Και αυτό το λεωφορείο είναι το λεωφορείο των ΚΤΕΛ και δε μπορεί η Κυβέρνηση, σήμερα, να προσπαθεί να κάνει το ζογκλέρ, να προσπαθεί να ισορροπήσει και με θάρρος να μην έρχεται συνολικά να αντιμετωπίσει αυτό το πρόβλημα.

Νομίζω οτι είναι ντροπή, στο 1996, να μιλούμε ακόμα για μονοπώλια και για αποκλειστικότητες, όπως μιλάει αυτό το άρθρο. Σας ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βλαχόπουλος έχει το λόγο.

ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, με το παρόν σχέδιο νόμου, επιχειρείται πράγματι από την Κυβέρνηση να γίνει η ρύθμιση που αφορά το μεταφορικό έργο των τουριστικών λεωφορείων και των ΚΤΕΛ. Ταυτόχρονα, έχω στα χέρια μου και τον Κανονισμό 684 για τη θέσπιση κοινών κανόνων στις διεθνείς μεταφορές επιβατών με πούλμαν και λεωφορεία.

Ο Κανονισμός αυτός καθορίζει τι είναι τακτικές γραμμές, τι είναι γραμμές κλειστής διαδρομής και τι είναι έκτακτες γραμμές.

Εάν πάρουμε σαν κριτήριο το τι έργο εκτελεί το ΚΤΕΛ και το τι έργο εκτελεί το τουριστικό πούλμαν, τότε θα βλέπαμε ότι το ΚΤΕΛ εκτελεί έργο συγκοινωνίας με την έννοια των τακτικών γραμμών και τα τουριστικά λεωφορεία εκτελούν ένα έργο μεταφοράς, με τη λογική της κλειστής διαδρομής, των εκδρομών, του τουρισμού κ.ο.κ.

'Αν θέλαμε να επιχειρήσουμε να προσαρμόσουμε το σημερινό σχεδιο νόμου πανω στη λογική της Οδηγίας ή του Κανονισμού αυτού, τότε θα βλέπαμε ότι οι τακτικές γραμμές αντιστοιχούν στο έργο καθαρά της συγκοινωνίας.

Λέω, λοιπόν, κυρία Υπουργέ, ότι ο Κανονισμός 684, καθορίζει τι είναι τακτική γραμμή, κλειστή γραμμή και φυσικά τι είναι έκτακτες γραμμές. Αν επιχειρήσουμε να προσαρμόσουμε αυτό το σχέδιο νόμου πάνω σ' αυτόν τον Κανονισμό, ή σ' αυτήν την οδηγία, τότε νομίζω ότι εύκολα θα μπορούσαμε να καταλήξουμε και να πούμε ότι οι συγκοινωνίες οι οποίες αντιστοιχούν στις τακτικές γραμμές, αναφέρονται σε ένα έργο που περιγράφεται πραγματικά στον ορισμό της τακτικής γραμμής. Και μέσα στις τακτικές γραμμές αναφέρει και κάποιες ειδικές τακτικές γραμμές, που περιλαμβάνουν, τη μεταφορά μαθητών, τη μεταφορά στρατιωτών, τη μεταφορά σε μεθοριακές αστικές περιοχές κ.ο.κ.

Επομένως, εύκολα θα μπορούσαμε να καταλήξουμε, λέγοντας ότι το έργο των ΚΤΕΛ αφορά και αυτές τις ειδικές τακτικές γραμμές. Και φυσικά οι κλειστής διαδρομής γραμμές, θα αντιστοιχούσαν στο μεταφορικό εργο των τουριστικών λεωφορείων ή πούλμαν. 

Επομένως, λογικά, θα μπορούσαμε να πούμε ότι οι τακτικές γραμμές, οι οποίες συμπεριλαμβάνουν και τις ειδικές τακτικές γραμμές, αντιστοιχούν στο έργο των ΚΤΕΛ και οι γραμμές κλειστής διαδρομής αντιστοιχούν στο έργο των πούλμαν ή των τουριστικών λεωφορείων. Και οι έκτακτες γραμμές είναι γραμμές οι οποίες μένουν έξω από αυτό το καθαρό έργο των δύο πλευρών.

Θα μπορούσαμε, λοιπόν, να πούμε, ότι αυτές οι γκρίζες περιοχές, όπου δεν είναι ξεκαθαρισμένη η αρμοδιότητα και το έργο των δύο πλευρών, να αφεθούν στον ελεύθερο ανταγωνισμό. Να μπορούν να συμμετέχουν και τα ΚΤΕΛ και τα τουριστικά λεωφορεία.

Αλλά εάν αυτό δεν το επιχειρήσουμε και δεν το δεχθείτε, θα ήθελα, και στη Διαρκή Επιτροπή, στο άρθρο 1, παράγραφος ε', είχατε δεχθεί αυτή την προσθήκη -να συμφωνήσω με τον κ. Ακριτίδη ότι εφόσον έμεινε έτσι, πριν το καταργήσετε σήμερα, δηλαδή εάν έλεγε "μεταφορά μετ' επιστροφής εργαζομένων στους τόπους εργασίας, εφόσον αυτά δεν εξυπηρετούνται από τακτική γραμμή του οικείου ΚΤΕΛ", πράγματι αυτό θα μπορούσε να δημιουργήσει προβλήματα σε κάποιες αστικές περιοχές, όπου τα ΚΤΕΛ δεν μπορούν πραγματικά να εκτελέσουν δρομολόγια και να εξυπηρετήσουν τους εργαζόμενους.

Θα μπορούσαμε, κυρία Υπουργέ, να δώσουμε τη δυνατότητα, τουλάχιστον γι αυτήν την κατηγορία, να μπορούν και τα ΚΤΕΛ και τα τουριστικά λεωφορεία να εκτελούν αυτό το έργο. Να μη βάλουμε το "εφόσον", να πούμε ότι ταυτόχρονα δίνεται η δυνατότητα να εξυπηρετούνται οι εργαζόμενοι και από τα τουριστικά λεωφορεία και από τα ΚΤΕΛ με τη διαδικασία που προβλέπεται από την παρ. 5 του άρθρου 4 που σημαίνει διαγωνισμοί κ.ο.κ.

Αυτή την προσθήκη προτείνω στο άρθρο 1. παρ. ε'. 

ΠΡΟΕΔΡΕΥΩΝ (Παναγιώτης Ν. Κρητικός): Ο ειδικός αγορητής του ΔΗ.Κ.ΚΙ. κ. Γ. Ρόκος έχει το λόγο.

ΓΕΩΡΓΙΟΣ ΡΟΚΟΣ: Κάνουμε μεγάλη προσπάθεια από την πρώτη μέρα που ξεκινήσαμε στην επιτροπή με ειλικρίνεια οπωσδήποτε, γιατί εμείς έχουμε ένα προνόμιο να μην είμαστε εξαρτήματα του παρελθόντος και έτσι κοιτάμε να βρούμε τη χρυσή τομή που θα δώσει λύση στις δύο αντιμαχόμενες πλευρές. Η ίδια η ζωή, τους έχει αναγκάσει να συμπεριφέρονται έτσι.

Την προηγούμενη φορά πήρα μια θέση και επιμένω. Ζούμε σε μια χώρα που ο τουρισμός αναπτύσσεται μόνος του, τον οργανώνει ο 'Ελληνας πολίτης μεμονωμένα, αφού μόνος του παίρνει πρωτοβουλίες και στηρίζει αυτήν την ανάπτυξη. 'Εχει το πλεονέκτημα η χώρα μας να είναι μία από τις ωραιότερες της Μεσογείου. 'Ομως έχουμε και ένα αρνητικό προνόμιο, είμαστε μια Χώρα που δε φρόντισε τόσα χρόνια να φτιάξει υγιείς συγκοινωνίες. Το έργο αυτό το ανέλαβε το ΚΤΕΛ και μια και ζούμε σε μια χώρα της Ευρώπης πρέπει να ξέρουμε ότι σε όλα τα ορεινά χωριά της Ευρώπης η πρόσβαση γίνεται με τα τρένα. Στην Ελλάδα αυτό το έργο το έχει αναλάβει το ΚΤΕΛ που έχει το παρελθόν του, τις αγωνίες του και τους αγώνες. Δεν μπορεί κανένας αυτή την τάξη των ανθρώπων να τη βάλει στο περιθώριο. Φοβάμαι πως ο Υπουργός δεν καταλαβαίνει το βάρος της ευθύνης. Προσπαθεί με τροπολογίες μέσα από το παζάρι που προκύπτει, των διεκδικήσεων, να βρει λύση και δεν τη βρίσκει.

Είχα προτείνει την πρώτη μέρα να ξεκινήσει ένας διάλογος επίμονος. Σε μια συνεδρίαση ακροαστήκαμε τους δύο εκπροσώπους εν προχείρω και προχωρήσαμε. 'Εγινε μια προσπάθεια να μας πείσουν αλλά εγώ κατάλαβα πως είτε ψηφιστεί ως έχει το νομοσχέδιο είτε προχωρήσουμε σε κάποιες τροποποιήσεις θα αφήσουμε δύο τάξεις να συγκρούονται. Υπάρχουν σοβαρότατα κενά. Το νόημα του συναδέλφου μου προηγούμενα δεν ήταν η καταψήφιση του άρθρου αλλά της αλόγιστης προσπάθειας που κάνει η Υπουργός η οποία αλλιώς ξεκίνησε και αλλού μας οδηγεί. Εγώ επιμένω να βρούμε με τους εμπλεκόμενους τη χρυσή τομή γιατί όσο και αν φροντίσει η κα Υπουργός τα δικαστήρια που στο παρελθόν έγιναν μέσα από διεκδικήσεις και συγκρούσεις θα επαναληφθούν δυστυχώς.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ).

Πάντως κύριε Πρόεδρε κάνω πρόταση να προχωρήσουμε σε επόμενα άρθρα που δεν αφορούν τη ρύθμιση του 711 γιατί είναι σοβαρά, και η κυρία Υπουργός μας είχε πει την προηγούμενη φορά ότι επείγουν και εννοώ τις προγραμματικές συμβάσεις. Για τα ΚΤΕΛ θα έλεγα να γίνει ακόμα μια προσπάθεια μήπως και βρεθεί κάποια λύση, διαφορετικά εγώ θα πρότεινα την ελεύθερη αγορά και στους δύο φορείς για να μπορέσουν και οι δυο να βρουν το δρόμο τους.

ΠΡΟΕΔΡΕΥΩΝ (Παναγιώτης Σγουρίδης): Ο κ. Δημοσχάκης έχει προτασσόμενη δευτερολογία.

ΘΕΟΦΑΝΗΣ ΔΗΜΟΣΧΑΚΗΣ: Κύριε Πρόεδρε είναι γνωστό σε όλους ότι τα ΚΤΕΛ έχουν προσφέρει μεγάλο έργο μέχρι σήμερα και στην επαρχιακή Ελλάδα και στη νησιωτική.

Με το σημερινό νομοσχέδιο χάνουν ένα πολύτιμο μεταφορικό έργο. Το ίδιο γίνεται και με τα ταξί.

Τα ΚΤΕΛ όπως ξέρετε κύριε Υπουργέ έχουν οικονομικά προβλήματα. Με το άρθρο 1 το πρόβλημα γίνεται πολύ μεγαλύτερο. Τα τουριστικά λεωφορεία όντως παίρνουν το φιλέτο και αφήνουν το κόκαλο για το ΚΤΕΛ και για τα ταξί. Αν πάτε στο αεροδρόμιο Αλεξανδρούπολης είναι εκατό ταξί παρκαρισμένα και δύο λεωφορεία του ΚΤΕΛ και σκοτώνονται μεταξύ τους οι οδηγοί των λεωφορείων και οι οδηγοί των ταξί. Αν πάει και ένα τουριστικό λεωφορείο και δώσει τις μάχες τι θα γίνει εκεί; Ποιος θα τους χωρίσει αυτούς τους ανθρώπους; Εσείς, κύριε Υπουργέ, ή οι χωροφύλακες;

Από την άλλη μεριά, οι βιομηχανικές μονάδες που υπάρχουν ανά την Ελλάδα, έχουν δικά τους μεταφορικά μέσα. Πηγαίνουν και φέρνουν το εργατοτεχνικό προσωπικό. Το ίδιο γίνεται με τους δήμους και τις κοινότητες. Για τους λουόμενους και για τους μαθητές έχουν δικα τους λεωφορεία. 'Αρα, το μεταφορικό έργο πολεμιέται ποικιλοτρόπως και από τα ΚΤΕΛ και από τα ταξί και από τα Ι.Χ. και από το τραίνο και από τα τουριστικά λεωφορεία. Με λίγα λόγια αυτά μπορούν να γίνουν μόνο εκεί που υπάρχει οργανωμένος τουρισμός, μεγάλες τουριστικές μονάδες. 'Αλλωστε οι Tours Operators, πώς τους λένε αυτούς, έχουν οργανωμένα μεταφορικά μέσα.

Μη δημιουργείτε λοιπόν προβλήματα εκεί που δεν υπάρχουν. Γιατί το πρώτο που θα κάνουν οι ιδιοκτήτες των ΚΤΕΛ είναι να απολύουν από αύριο τους εισπράκτορες και θα δημιουργηθεί μείζον θέμα.

Με λίγα λόγια, κυρία Υπουργέ, μελετήστε το άρθρο 1 και αφήστε μόνο το έργο το οποίο μπορούν να κάνουν τα τουριστικά λεωφορεία. Αλλά άκουσα από συναδέλφους να αφήσουμε τα πράγματα ως έχουν και ο καλύτερος να επικρατήσει. Θα γίνει πόλεμος.

Μου φαίνεται με το άρθρο 1, κυρία Υπουργέ, σπέρνετε ανέμους και θα θερίσετε θύελλες. Τίποτε άλλο, ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του ΠΑ.ΣΟ.Κ. ο κ.Κοσμάς Σφυρίου έχει το λόγο.

ΚΟΣΜΑΣ ΣΦΥΡΙΟΥ: Πρώτον, επί του άρθρου 1 θα ήθελα να επισημάνω και να παρακαλέσω την κυρία Υπουργό το εξής: Στο κείμενο που έχει διανεμηθεί στους Βουλευτές υπάρχει μεταξύ των άλλων η παράγραφος 7. Είναι αναγκαίο για λόγους τυπικούς που σχετίζονται με τη διαδικασία επιψήφισης των διατάξεων να αναγνωσθεί το περιεχόμενο προκειμένου να καταχωρηθεί στα Πρακτικά και να περιληφθεί κατά την ψήφιση όπως τροποποιεί τη σχετική διάταξη η Υπουργός.

Το δεύτερο που θέλω να πω κύριε Πρόεδρε είναι πως ολοκληρώνουμε τη συζήτηση του πρώτου άρθρου,έχουμε αναλώσει περίπου μία ώρα για τη συζήτηση του πρώτου άρθρου. Εάν θέλουμε η ομόφωνη απόφαση του Κοινοβουλίου να πραγματοποιηθεί και να μη μείνουν τα περισσότερα άρθρα χωρίς συζήτηση, καλώ τα κόμματα να αποδεχθούν την πρόταση που κάναμε προκειμένου να συζητηθούν τα υπόλοιπα άρθρα σε ενότητες. Γιατί πραγματικά θα είναι άσχημο να συζητήσουμε διεξοδικά κάποια από τα άρθρα του νομοσχεδίου και τα περισσότερα να μείνουν χωρίς συζήτηση. Βεβαίως εάν δεν αποδέχονται αυτήν την πρόταση θα μπορούσαμε να πάμε σε άλλες εναλλακτικές προτάσεις, αλλά τουλάχιστον αυτό νομίζω μπορούμε να το αποφασίσουμε ομόφωνα, κύριε Πρόεδρε για να μπορέσουμε να αντιμετωπίσουμε τη συζήτηση του νομοσχεδίου ομαλά.

ΠΡΟΕΔΡΕΥΩΝ (Παναγιώτης Σγουρίδης): Κατανοητό αυτό που λέτε κύριε Σφυρίου. Νομίζω ότι έχει ακουστεί η πρόταση αυτή. Δεν υπάρχει αυτή τη στιγμή ο Κοινοβουλευτικός Εκπρόσωπος ο κ.Σιούφας. Θα δούμε όμως στην πορεία. Πιστεύω ότι η Αίθουσα θα βρει μία λύση η οποία να ικανοποιεί όλες τις πτέρυγες για να μπορέσουμε να συζητήσουμε και διεξοδικά όλα τα άρθρα και αυτό που αποφασίσαμε ομόφωνα να τηρηθεί.

Ο κ.Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ:Κύριε Πρόεδρε, λείπει ο κ. Κρητικός, τον οποίο πάρα πολύ σέβομαι και διότι είμαι νέος Βουλευτής και διότι το αξίωμα αυτό του θεσμού το κατέχει επάξια. 'Εγινε εδώ μια αναφορά από τον κ. Ευμοιρίδη περί χούντας. Μέσα στο Ναό, υποτίθεται, της Δημοκρατίας σηκώθηκε ένας Βουλευτής της Νέας Δημοκρατίας ο κ. Ευμοιρίδης και ούτε λίγο, ούτε πολύ μετέφερε εδώ την υπερηφάνειά του διότι όταν ήταν η χούντα μέσα στον ίδιο αυτό χώρο ήταν Εισηγητής σε κάποιο νόμο της χούντας. Και νόμιζα ότι ο κ. Κρητικός, γνωστός για την αντιδικτατορική του θέση και αντίληψη θα έπρεπε να παρέμβει και να μην επιτρέψει να γίνονται τέτοιες βρισιές τουλάχιστον σ' αυτόν εδώ το χώρο.

Πέρα από εκεί, γίνεται μια μεγάλη προσπάθεια από τη Νέα Δημοκρατία για τα δικαιώματα των ΚΤΕΛ. Είχα πει, όταν συζητούσαμε το νομοσχέδιο επί της αρχής, ότι τα περισσότερα ΚΤΕΛ έχουν φτιάξει τουριστικά γραφεία. Δεν ξέρω γιατί κόπτονται. 'Εχουν τουριστικά γραφεία τα της Κορίνθου, των Πατρών, Θεσσαλονίκης, Κεφαλλονιάς και δεν ξέρω ποια άλλα. Ποιά είναι λοιπόν η διαφορά και θέλουν σήμερα τελικά να μπουν; Μήπως εξαργυρώνουν γραμμάτια; Γιατί κάποια εκατομμύρια είχαν χαριστεί παλιά στα ΚΤΕΛ αυτά. Δεν ξέρω ακριβώς, αλλά νομίζω.

Εμείς, κύριε Πρόεδρε, είμαστε αντίθετοι με αυτή τη φιλοσοφία. Λέμε ότι τα αστικά ΚΤΕΛ θα πρέπει να περάσουν τελικά στο δημόσιο τομέα, επιτελούν κοινωνικό έργο ιδιαίτερα οι αστικές συγκοινωνίες, να περάσουν στην Τοπική Αυτοδιοίκηση και να λείψει τελικά αυτό το χαράτσωμα που γίνεται και αυτή η χαρακτηριστική πολιτική απ' όλες τις κυβερνήσεις που πέρασαν μέχρι τώρα, ιδιαίτερα της Νέας Δημοκρατίας τελευταία με τα χαριστικά δάνεια και αγύριστα που συμβαίνει σ' αυτές τις περιπτώσεις.

Επίσης, θέλουμε να ξανατονίσουμε ότι θα πρέπει η κυρία Υπουργός να βάλει μια τέτοια διάταξη στις μεταφορές των στρατιωτών που πραγματικά θα πρέπει οι στρατιώτες να κάνουν δωρεάν τις μεταφορές τους. Το δημόσιο τους δίνει 1000 δραχμές, κυρία Υπουργέ, και καταλαβαίνετε, ότι το μήνα όταν θέλουν να πάνε ένα ταξίδι έξω στην πατρίδα τους, αυτοί που δεν έχουν δεν θα μπορούν να πάνε. Κάτι θα πρέπει να γίνει γι' αυτό και νομίζω ότι θα μπορεί να δεσμευτούν να κάνουν αυτές τις μεταφορές.

ΠΡΟΕΔΡΕΥΩΝ (Παναγιώτης Σγουρίδης): Ο κ. Νικολόπουλος έχει το λόγο.

ΝΙΚΟΛΑΟΣ ΝΙΚΟΛΟΠΟΥΛΟΣ:Κύριε Πρόεδρε, αφού η Πολιτεία το 1973, δεν κατάλαβε πόσα πράγματα άλλαξαν μέχρι σήμερα και άρα βεβαίως ένα άλλο νομοθετικό πλαίσιο έπρεπε να διέπει τις μεταφορές είναι προς τιμή των ανθρώπων που προσφέρουν τις υπηρεσίες των μεταφορών, ότι αυτοί έτρεξαν να προλάβουν το 2000 και έτρεξαν να κάνουν και τουριστικά γραφεία. Αλλά τώρα συζητούμε στο άρθρο 1 και εξακολουθούμε να διερωτώμεθα αν τα τουριστικά λεωφορεία, όταν έπαιρναν την άδεια, εννοούσαν ότι θα ήθελαν να μεταφέρουν στρατιώτες, εννοούσαν ότι θα ήθελαν να μεταφέρουν μαθητές. Αν η Πολιτεία και αν οι εκάστοτε κυβερνήσεις για τους λόγους που είπε λίγο πριν ο συνάδελφος κ. Τσαφούλιας, ήθελαν και κατ' αυτόν τον τρόπο, δίνοντας άδειες, να κάνουν μικροπολιτική, δυστυχώς σήμερα έρχονται να εισπράξουν αυτή τους την απρονοησία, γιατί κυκλοφορώντας περισσότερα απ' όσα θα χρειάζονταν τουριστικά λεωφορεία, βεβαίως έχουμε αυτές τις διαμαρτυρίες και έχουμε εκείνα τα φαινόμενα που περιέγραψε λίγο πριν ο κ. Δημοσχάκης. 'Ομως σήμερα ερχόμαστε να λύσουμε αυτά τα θέματα. Είπα και στην πρωτολογία μου ότι ο φυσικός προϊστάμενος και άρα ο γνώστης, ο προστάτης των υπεραστικών ο Υπουργός Συγκοινωνιών τι λέει γι' αυτά που δεν είναι εδώ;

Θα συμφωνούσε άραγε να συνεχιστεί αυτή η διαμάχη και να έχουμε πολύ χειρότερα; Γιατί, κυρία Υπουργέ, θα ήθελα με κάθε ειλικρίνεια και χωρίς καμία υπερβολή να σας πω ότι όταν πληροφορηθούν οι ιδιοκτήτες τι σημαίνουν αυτές οι διατάξεις, τότε θα αρχίσουν κάποιες άλλες αντιδράσεις. 'Η δε θα πηγαίνουν στα απομακρυσμένα χωριά, όπου γνωρίζετε πολύ καλά πόσο ανάγκη έχουν αυτή την επικοινωνία, ή θα βγουν στους δρόμους. 'Οπως και να έχει όμως, η Πολιτεία νομίζω θα έπρεπε και πρέπει πολύ σύντομα να φέρει ένα νόμο, ώστε να δούμε από την αρχή τις συγκοινωνίες.


'Οσον αφορά τη δημοτικοποίηση κ.λπ., όλο και περισσότερο λιγότεροι είναι εκείνοι που υποστηρίζουν αυτή τη λειτουργία, γιατί βλέπουν ότι όπου υπάρχει λειτουργία δημοτική ή κρατική, δυστυχώς μόνο δεκάδες εκατομμύρια ή και δισεκατομμύρια ελλείμματα έχουμε, ενώ όπου υπάρχουν αυτοί, που με χίλιους τρόπους προσπαθούν να αντεπεξέλθουν στις απαιτήσεις, μπορούν τώρα δεκαετίες ολόκληρες να προσφέρουν αυτό το κοινωνικό αγαθό.

ΠΡΟΕΔΡΕΥΩΝ (Παναγιώτης Σγουρίδης): Ο κ. Μπέλλος έχει το λόγο.

ΤΡΙΑΝΤΑΦΥΛΛΟΣ ΜΠΕΛΛΟΣ: Χαιρόμαστε που η κυρία Υπουργός δέχθηκε ορισμένες από τις παρατηρήσεις, που είχαμε κάνει στη συζήτηση στη Διαρκή Επιτροπή, και βλέπουμε ότι εκτιμά και το έργο των ΚΤΕΛ, όπως εκτιμά και το έργο των τουριστικών λεωφορείων.

Τα ΚΤΕΛ σε δύσκολες ώρες στήριξαν τον απλό πολίτη, στήριξαν τον άνθρωπο, ο οποίος δεν μπορούσε να χρησιμοποιήσει άλλο μέσον κάτω από δύσκολες πραγματικά συνθήκες και πρόσφεραν πάρα πολύ μεγάλο έργο και έπρεπε να απαλείψει αυτό που αναφερόταν στο άρθρο 15. Σωστό αυτό, σωστή η παρατήρηση της κυρίας Υπουργού.

Πρέπει όμως, σε ορισμένα πράγματα που ειπώθηκαν σε βάρος των τουριστικών λεωφορείων να πούμε ότι και εκεί πρέπει να δούμε το έργο και την προσφορά που έχουν κάνει αυτοί οι άνθρωποι. 'Οχι να βλέπουμε μόνο την μία πλευρά και να ξεχνάμε την άλλη. Δεν πρέπει να παραβλέπουμε ότι υπάρχουν άνθρωποι, οι οποίοι διαθέτουν 50-60-80 εκατ., για να έχουν ένα πολύ καλό λεωφορείο, να προσφέρουν καλές υπηρεσίες. Σ' αυτούς τους ανθρώπους θα πρέπει να τους εξασφαλίσουμε ένα έργο και χαίρομαι που βρίσκουμε, κατά κάποιον τρόπο, αυτή τη χρυσή τομή σήμερα.

'Ολα αυτά θα έπρεπε όμως η κυρία Υπουργός να τα έχει δει και κατά τη διάρκεια της συζήτησης στη Διαρκή Επιτροπή, όπου σε πάρα πολλές περιπτώσεις δεν δέχθηκε δικές μας παρατηρήσεις και αντέδρασε. Αν διαβάσουμε τα Πρακτικά της συνεδριάσεως της Διαρκούς Επιτροπής, θα δούμε ότι σε σε πάρα πολλά πράγματα αντιδρούσε τότε, αλλά σήμερα τα δέχθηκε. Κάλλιο αργά, παρά ποτέ, κυρία Υπουργέ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Μπέλλο.

Κύριοι συνάδελφοι ο Βασίλειος Παππάς, Βουλευτής Χαλκιδικής, ζητεί ολιγοήμερη άδεια απουσίας του στο εξωτερικό.

Η Βουλή εγκρίνει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.

Η κυρία Υπουργός έχει το λόγο.

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Κύριε Πρόεδρε, από τις τοποθετήσεις των συναδέλφων, είναι σαφές ότι το θέμα δεν είναι πάρα πολύ εύκολο και υπάρχει μία πληθώρα απόψεων και διαφορετικές απόψεις και μέσα στα ίδια τα Κόμματα. Αυτό με κάνει να αισθάνομαι ότι η πρόταση που έχω κάνει, είναι ακριβώς ένας συμβιβασμός, για να λύσει ένα υπαρκτό πρόβλημα. Υπάρχει ο ν.711/77 που τροποποιείται, υπάρχει και ο ν.393/76 που καθορίζει το τουριστικό προϊόν και τα τουριστικά γραφεία και υπάρχει και μία κατάσταση, η οποία έχει διαμορφωθεί.

Πρέπει να επισημάνω ότι επί τρία χρόνια γίνονται συζητήσεις με τους φορείς, διότι υπάρχουν προβλήματα στην οριοθέτηση και στην εξειδίκευση του έργου του κάθε φορέα. Το νομοσχέδιο αυτό υπογράφεται από τον Υπουργό Μεταφορών, είναι κοινή μας πρόταση και πρέπει να πω, ότι επειδή ετέθη την προηγούμενη φορά από τον κ. Πεπονή, επειδή υπάρχουν ορισμένες ποινικές διατάξεις ότι χρειάζεται και η υπογραφή του Υπουργού Δικαιοσύνης, θέλω να ενημερώσω το Σώμα ότι συμφωνεί ο Υπουργός Δικαιοσύνης και θα υπογράψει το τελικό κείμενο.

Υπάρχει μία χονδρική, αν θέλετε, διαφορά και εκεί είναι η βάση της όλης πρότασης που κάνουμε, ότι τα ΚΤΕΛ κάνουν τη συγκοινωνία, τα πούλμαν, τα τουριστικά λεωφορεία εκτελούν δρομολόγια με ολική μίσθωση.

Στις άλλες ευρωπαϊκές χώρες υπάρχει πλήρης απελευθέρωση της αγοράς. Εδώ δεν την έχουμε ακόμη, υπάρχει όμως ο νόμος που στα ΚΤΕΛ δίνει την δυνατότητα της αποκλειστικότητας στις συγκοινωνίες μέχρι το 2000 αν δεν κάνω λάθος και με το νομοσχέδιο αυτό βάζουμε μία τάξη και προετοιμάζουμε την κατάσταση για τις εξελίξεις. Προσαρμοζόμαστε δηλαδή σε σημαντικό βαθμό και σε αυτά που συμβαίνουν στην Ευρωπαϊκή 'Ενωση.

Επομένως η πρόταση που έχω κάνει, του αρθρου 1, όπως συζητήθηκε στην Διαρκή Επιτροπή και με τις τροπολογίες που έχω διανείμει νομίζω ότι είναι η σωστή και είναι ο συγκερασμός όλων των απόψεων του Κοινοβουλίου.

Θέλω σε αυτό το σημείο να προσθέσω ότι για τυπικούς λόγους πρέπει να εκφωνήσω και την παράγραφο 7 την οποία έχει. Επειδή πάντα αναφέρεται η λέξη ΚΤΕΛ πρέπει σε ορισμένες παραγράφους να προστεθεί και η φράση "ή ΡΟΔΑ". Είναι ο Οργανισμός Δημοτικών Συγκοινωνιών της Ρόδου όπου εκεί δεν υπάρχει ΚΤΕΛ. 'Αρα γίνεται σαφές ότι όπου αναφέρεται η λέξη ΚΤΕΛ προστίθεται και "ή ΡΟΔΑ" για να καλύψει και την περίπτωση της Ρόδου. Γίνεται δηλαδή "ΚΤΕΛ ή ΡΟΔΑ". Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε πράγματι η αρχική τοποθέτηση την οποία κάναμε ότι έπρεπε να συζητηθεί όχι ως ενότητα αλλά μεμονωμένα ειδικά το άρθρο 1 αποδεικνύεται ότι ήταν επιτυχής διότι και αρκετοί συνάδελφοι πήραν μέρος και εξέφρασαν τις απόψεις τους, ώστε η τελική διατύπωση του άρθρου αυτού να έχει τη συμμετοχή και τη συνδρομή όλων αλλά και από τη συζήτηση η οποία έχει ακολουθήσει, για την Αξιωματική Αντιπολίτευση πρέπει να λεχθούν τα εξής:

Πρώτον πιστεύω ότι κανένας μέσα στην Αίθουσα δεν μπορεί να μη συμφωνήσει για το σημαντικό όχι μόνο οικονομικό αλλά και κοινωνικό έργο που επιτελούν τα ΚΤΕΛ δεκαετίες τώρα και μακάρι η Πολιτεία να είχε προστρέξει σε εκσυγχρονιστικές διατάξεις πολύ νωρίτερα ώστε και βιώσιμα να είναι και να μην αντιμετωπίζουν -όπως αντιμετωπίζουν- πολλά προβλήματα. Γι'αυτό πιστεύω ότι κανένας μέσα στην Αίθουσα δεν μπορεί να έχει αντίρρηση και γι'αυτό ακούγεται τελείως κακόηχα η φωνή από την Πλευρά του Κ.Κ.Ε. που πέρα από τις άλλες τοποθετήσεις τις οποίες έκανε -και στις οποίες θα μείνω όχι για να αντιδικήσω με το νέο συνάδελφο τον κ. Γκατζή- εξέφρασε και την άποψη, ενώ πλησιάζουμε στο 2001, για κρατικοποίηση των ΚΤΕΛ που μόνο ως παραφωνία στη γενική πορεία προς άλλες κατευθύνσεις, μπορεί να ακουστεί.

Βεβαίως το Κ.Κ.Ε. είναι συνεπές στις αρχές και στις απόψεις του Μαρξισμού, Λενινισμού τις οποίες πρεσβεύει. Δε συμφωνώ μαζί του αλλά το σέβομαι. Από εκεί και πέρα, τι τα ήθελε όλα αυτά εναντίον του ΠΑ.ΣΟ.Κ. και της Νέας Δημοκρατίας δηλαδή αυτή την πολυμετωπική επίθεση την οποία έκανε, για χαρισμούς, για εξοφλήσεις γραμματίων και τόσα άλλα; Δε θέλω να τον ανοίξω αυτόν το διάλογο, δεν είναι ώρα.

ΣΤΡΑΤΗΣ ΚΟΡΑΚΑΣ: Συκοφαντίες έτσι;

ΔΗΜΗΤΡΙΟΣ ΣΙΟΥΦΑΣ: Κύριε Κόρακα απουσιάζατε. Αν παρακολουθούσατε τον συνάδελφό σας που μίλησε πριν...

ΣΤΡΑΤΗΣ ΚΟΡΑΚΑΣ: Τον άκουσα από το εσωτερικό κανάλι.

ΔΗΜΗΤΡΙΟΣ ΣΙΟΥΦΑΣ: 'Οτι είχατε ικανότητες του Μεγάλου Ναπολέοντα δεν το ήξερα κύριε Κόρακα αλλά το σημειώνω για το μέλλον!

ΣΤΡΑΤΗΣ ΚΟΡΑΚΑΣ: Δεν ξέρατε για το εσωτερικό κανάλι;

ΔΗΜΗΤΡΙΟΣ ΣΙΟΥΦΑΣ: Αυτό είναι το ένα θέμα.

Σε ό,τι αφορά τώρα τα τουριστικά λεωφορεία: Δεν μπορεί να πει κανείς, σε μία χώρα η οποία κάνει αγωνιώδεις προσπάθειες να ανεβάσει τις τουριστικές υπηρεσίες, σε μία χώρα που πολλοί παράγοντες συμβάλλουν, ώστε ο τουρισμός να αποτελεί έναν από τους κεντρικούς παράγοντες διαμορφώσεως -και όχι μόνο- του εθνικού εισοδήματος, ότι προσφέρουν τις τελευταίες τρεις δεκαετίες σημαντικό, οικονομικό και γενικότερο έργο.

Αναμφίβολα η προσέγγιση ενός νομοθετήματος για να βρει τη χρυσή τομή μεταξύ του έργου και του τρόπου κατανομής του, δεν υπάρχει καμία αμφιβολία, ότι δεν είναι ευχερής υπόθεση. 

Δεν μπορώ να αντιληφθώ σε όλη την έκταση τη νέα διαμόρφωση, την οποία κάνει σ' αυτό το νομοσχέδιο η κυρία Υπουργός με τις τροποποιήσεις και το συνδυασμό του άρθρου 15 και του άρθρου 1.

Γίνεται, όμως, φανερό -το είπε άλλωστε και η ίδια- ότι καταβάλλει μια προσπάθεια για να βρει μια χρυσή τομή μεταξύ των δυο κοινωνικών ομάδων γύρω από το έργο, το οποίο πρέπει να επιτελούν. Μακάρι η διατύπωση αυτή να είναι εύστοχη και να καλύπτει και τις ανάγκες των ΚΤΕΛ, αλλά και τις ανάγκες των τουριστικών λεωφορείων. Και δεν είμαι σε θέση να το αξιολογήσω, διότι μέχρι και χθες υπήρχε η επιμονή της κυρίας Υπουργού στη διατύπωση ως έχει και του άρθρου 1 και του άρθρου 15, παρά το γεγονός ότι υπήρξαν φωνές μέσα σ' αυτήν την Αίθουσα, ότι πρέπει να ξαναδεί το θέμα.

Η διατύπωση, την οποία έκανε ο Εισηγητής της Αξιωματικής Αντιπολίτευσης στη δευτερολογία του, νομίζω, ότι προσεγγίζει από την Πλευρά της Νέας Δημοκρατίας σ' ένα μεγάλο βαθμό επακριβώς το ζητούμενο στη διαμόρφωση εκείνη, που θα είναι η επιτυχέστερη, ώστε να ικανοποιήσει αυτές τις απαιτήσεις των δύο αυτών κοινωνικών και οικονομικών φορέων.

ΣΤΡΑΤΗΣ ΚΟΡΑΚΑΣ: Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κόρακα.

ΣΤΡΑΤΗΣ ΚΟΡΑΚΑΣ: Μία κουβέντα ήθελα να πω, κύριε Πρόεδρε, δε θα καθυστερήσω πολύ, κυρίως σχετικά μ' αυτά που είπε ο κ. Σιούφας.

Κατ' αρχήν ο συνάδελφος Ειδικός Αγορητής του Κ.Κ.Ε. έθεσε τα θέματα, όπως τα καταλαβαίνει το Κ.Κ.Ε. και δεν ήταν προσωπικές του αντιλήψεις.

Ως προς τις κρατικοποιήσεις εμείς, κύριοι συνάδελφοι, επιμένουμε ότι οι αστικές συγκοινωνίες, κυρίως στις μεγάλες πόλεις, πρέπει να ανήκουν στο Δημόσιο. Είδαμε σε τι περιπέτειες βάλατε τον Τόπο θέλοντας να περάσετε την ΕΑΣ στους νοικοκυραίους κ.λπ. Δε θέλω να ξαναφέρω αυτή τη συζήτηση. Διασπαθίστηκαν δισεκατομμύρια δραχμές, λεηλατήθηκαν συνεργεία, ανταλλακτικά κ.λπ. και τελικά καταστρέψατε και τους ανθρώπους, ορισμένους απ' αυτούς.

Ωστόσο για τα υπεραστικά ΚΤΕΛ, αυτό είναι ένα θέμα που πρέπει να το συζητήσουμε. Εγώ τουλάχιστον, κύριε Πρόεδρε -ίσως και εσείς- επανειλημμένα απασχόλησα τη Βουλή με ερωτήσεις. Υπάρχει ένα πρόβλημα με τα ΚΤΕΛ. Εγκαταλείπουν συχνά, ή δεν εξυπηρετούν τις άγονες γραμμές. Πολλές φορές μου έχουν πει "πώς θα πάω εκεί πέρα, όταν θα πάρω έναν, ή κανέναν επιβάτη;", με αποτέλεσμα τα απομακρυσμένα χωριά, οικισμοί κ.λπ. να μην εξυπηρετούνται. Ειδικά αν υπάρχει και κανένας χωματόδρομος κ.λπ., τότε είναι που δεν πάνε καθόλου. 

Να, γιατί πιστεύουμε ότι πρέπει να βρεθεί μια λύση. Είναι γεγονός -επίσης, η Βουλή ασχολήθηκε μ' αυτό- ότι στις εκλογές του 1990, μετά όταν βγήκατε κυβέρνηση, σας έστειλαν τα ΚΤΕΛ ολόκληρο φιρμάνι που απαιτούσαν να τους χαρίσετε -δεν θυμάμαι- καμιά εξηνταριά δισεκατομμύρια πρέπει να ήταν, ξεπληρώνοντας μια υπόσχεση που τους είχατε δώσει και με βάση αυτήν την υπόσχεση μετέφεραν δωρεάν του ψηφοφόρους σας σε όλες τις προεκλογικές συγκεντρώσεις. Δε θέλω να ανατρέξω στα Πρακτικά της Βουλής. Θυμάστε πάρα πολύ καλά την περίπτωση.

Αυτά προφανώς θέλαμε να πούμε για τη μονόπλευρη επιμονή εκεί στα ΚΤΕΛ. Κατά τα άλλα, δε θέλω να αγνοήσω το ρόλο που παίζουν και τα ΚΤΕΛ στις μεταφορές. Ωστόσο, όμως, υπάρχουν αυτά τα προβλήματα, που πρέπει να τα δούμε. Δεν μπορούμε να μην τα αντιμετωπίσουμε. Και εσείς και εγώ προερχόμαστε από επαρχίες, που έχουν πολλές προβληματικές περιοχές, άγονα χωριά κ.λπ. Δεν πρέπει να τα δούμε αυτά; Και δεν μπορούμε κάθε φορά να λέμε "δώσε κι άλλα, δώσε κι άλλα κ.λπ.".

ΠΡΟΕΔΡΕΥΩΝ(Παναγιώτης Σγουρίδης): Εισερχόμεθα στην ψήφιση του άρθρου 1.

Ερωτάται το Σώμα: Γίνεται δεκτό το άρθρο 1,όπως τροποποιήθηκε από την κυρία Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΕΥΩΝ(Παναγιώτης Σγουρίδης): Συνεπώς το άρθρο 1 έγινε δεκτό,όπως τροποποιήθηκε από την κυρία Υπουργό,κατά πλειοψηφία.

Εισερχόμαστε στη συζήτηση του άρθρου 2.

ΦΟΙΒΟΣ ΙΩΑΝΝΙΔΗΣ: Κύριε Πρόεδρε, επειδή είναι παρών ο κ.Σιούφας, μπορείτε να διευκρινίσετε,εάν θα συμφωνούσε και η Νέα Δημοκρατία, να προχωρήσουμε τη συζήτηση κατά ενότητες, όπως είχε προτείνει ο συνάδελφος κ.Σφυρίου; 

ΠΡΟΕΔΡΕΥΩΝ(Παναγιώτης Σγουρίδης): Να μας πει ο κ.Σιούφας τη γνώμη του.

ΦΟΙΒΟΣ ΙΩΑΝΝΙΔΗΣ: Κύριε Σιούφα, αν μου επιτρέπετε, για να υπάρχει η δυνατότητα να γίνει συζήτηση σε όλα τα άρθρα, νομίζω ότι πρέπει να τα συζητήσουμε σε ενότητες. Αλλιώς μπορεί να φθάσουμε στο αποτέλεσμα,να ψηφιστούν βέβαια κάποια άρθρα, αλλά να μη συζητηθούν.

ΔΗΜΗΤΡΙΟΣ ΣΙΟΥΦΑΣ: Να προχωρήσουμε στη συζήτηση ορισμένων άρθρων ακόμα και βλέπουμε.

ΠΡΟΕΔΡΕΥΩΝ(Παναγιώτης Σγουρίδης): Παρακαλώ η συζήτηση να γίνεται δια του Προεδρείου, κύριε Κοινοβουλευτικέ Εκπρόσωπε.

Ο κ. Σιούφας, λοιπόν, δε συμφωνεί. Ας προχωρήσουμε στη συζήτηση ορισμένων άρθρων και βλέπουμε στη συνέχεια.

ΒΑΣΩ ΠΑΠΑΝΔΡΕΟΥ(Υπ.Ανάπτυξης): Κύριε Πρόεδρε, μου επιτρέπετε;

ΠΡΟΕΔΡΕΥΩΝ(Παναγιώτης Σγουρίδης): Ορίστε, κυρία Παπανδρέου. Θέλετε να κάνετε κάποια παρατήρηση;

ΒΑΣΩ ΠΑΠΑΝΔΡΕΟΥ(Υπ.Ανάπτυξης): Θέλω απλώς ν'αναφέρω, ότι στο άρθρο 2 απαλείφονται οι λέξεις "πλην της καταργούμενης παραγράφου 5 του άρθρου 4 αυτού".

ΠΡΟΕΔΡΕΥΩΝ(Παναγιώτης Σγουρίδης): 'Υστερα από την τροποποίηση που έκανε στο άρθρο 2 η κα Παπανδρέου, ο Εισηγητής του ΠΑ.ΣΟ.Κ, κ. Μαγκριώτης θα ήθελε το λόγο;

ΙΩΑΝΝΗΣ ΜΑΓΚΡΙΩΤΗΣ: 'Οχι, κύριε Πρόεδρε.

ΠΡΟΕΔΡΕΥΩΝ(Παναγιώτης Σγουρίδης): Ο κ. Μπέλλος θα ήθελε το λόγο;

ΤΡΙΑΝΤΑΦΥΛΛΟΣ ΜΠΕΛΛΟΣ: 'Οχι, κύριε Πρόεδρε.

ΠΡΟΕΔΡΕΥΩΝ(Παναγιώτης Σγουρίδης): Ο κ. Γκατζής θα ήθελε το λόγο;

ΝΙΚΟΛΑΟΣ ΓΚΑΤΖΗΣ: 'Οχι.

ΠΡΟΕΔΡΕΥΩΝ(Παναγιώτης Σγουρίδης): Ο κ. Αποστόλου, θα ήθελε το λόγο.

ΕΥΑΓΓΕΛΟΣ ΑΠΟΣΤΟΛΟΥ: 'Οχι.

ΠΡΟΕΔΡΕΥΩΝ(Παναγιώτης Σγουρίδης): Ο κ. Ρόκος θα ήθελε το λόγο.

ΓΕΩΡΓΙΟΣ ΡΟΚΟΣ: 'Οχι.

ΠΡΟΕΔΡΕΥΩΝ(Παναγιώτης Σγουρίδης): Υπάρχει κανείς εκ των κυρίων συναδέλφων που να θέλει το λόγο; Κανείς.

Εισερχόμαστε στην ψήφιση του άρθρου 2.

Ερωτάται το Σώμα: Γίνεται δεκτό το άρθρο 2, όπως τροποποιήθηκε από την κυρία Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΕΥΩΝ(Παναγιώτης Σγουρίδης): Συνεπώς, το άρθρο 2 έγινε δεκτό όπως τροποποιήθηκε από την κυρία Υπουργό, κατά πλειοψηφία.

Εισερχόμαστε στη συζήτηση του άρθρου 3.

Ο Εισηγητής του ΠΑ.ΣΟ.Κ., κ. Μαγκριώτης έχει το λόγο επί του άρθρου 3.

ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, κυρίες και κύριοι συνάδελφοι, βεβαίως και στη Διαρκή Επιτροπή έχει γίνει μεγάλη συζήτηση, αλλά και στη συζήτηση επί της αρχής στην Ολομέλεια, γύρω από την παρ.2 του άρθρου 3.

Στο αρχικό σχέδιο νόμου αναφερόταν η υποχρέωση των τουριστικών επιχειρήσεων να διατηρούν ονομαστικό κατάλογο της προσχηματισμένης ομάδος, ο οποίος δεν αλλοιώνεται βεβαίως, κατά την εκτέλεση του συνολικού έργου, όταν έχουμε δύο διανυκτερεύσεις. Αυτό είναι ταυτόσημο με την αντίστοιχη κοινοτική Οδηγία, την 684 που αναφέρεται στις κλειστές διαδρομές, στο έργο δηλαδή των τουριστικών επιχειρήσεων.


Κατά τη συζήτηση έγινε δεκτή η μείωση από δύο διανυκτερεύσεις σε μια.

Θα ήθελα να πω πως με τη διάταξη αυτή διαμορφώνεται ένα μεγάλο κομμάτι μεταφορικού έργου, το οποίο θα είναι κοινό και στις τουριστικές επιχειρήσεις και στα ΚΤΕΛ. Είναι ουσιαστικά οι υπεραστικές γραμμές.

Πιθανόν να χρειάζεται μια μεγαλύτερη εξειδίκευση και αποσαφήνιση, γιατί θα έχουμε και πάλι αλληλοεπικαλύψεις μεταξύ των δύο κλάδων και δε θα αποφύγουμε τις διενέξεις του παρελθόντος.

Θα ήθελα, λοιπόν, να δούμε, μια μεγαλύτερη εξειδίκευση στην παρ.2 του άρθρου 3, που θα προσδιορίζει με μεγαλύτερη σαφήνεια το έργο των ΚΤΕΛ στις υπεραστικές γραμμές και το έργο των τουριστικών λεωφορείων.

ΠΡΟΕΔΡΕΥΩΝ(Παναγιώτης Σγουρίδης): Ο κ. Μπέλλος έχει το λόγο.

ΤΡΙΑΝΤΑΦΥΛΛΟΣ ΜΠΕΛΛΟΣ: Μετά τη συμπλήρωση από την κυρία Υπουργό,"ο ίδιος αυτός κατάλογος καταχωρείται σε ειδικό βιβλίο που τηρούν υποχρεωτικά τα τουριστικά γραφεία και οι Τ.Ε.Ο.Μ. και του οποίου οι σελίδες θεωρούνται από τον Ε.Ο.Τ.", κάπου καλύπτεται και η δική μας παρατήρηση κατά τη συνεδρίαση της Διαρκούς Επιτροπής, όπου είχαμε ζητήσει να συμπληρωθεί στο τέλος της παρ.2, "ο οποίος" -εννοείται κατάλογος-"ισχύει καθ'όλη τη διάρκεια της εκδρομής, μέχρι της επιστροφής του στο σημείο εκκινήσεως.

Ο οδηγός υποχρεούται να τηρεί βιβλίο θεωρημένο από την αρμόδια διεύθυνση του Ε.Ο.Τ. στο οποίο καταχωρείται ο συγκεκριμένος κατάλογος." 'Οπως όμως και η κυρία Υπουργός συμπλήρωσε, νομίζω ότι καλυπτόμαστε και συμφωνούμε με τη συμπλήρωση αυτή.

ΠΡΟΕΔΡΕΥΩΝ(Παναγιώτης Σγουρίδης): Ευχαριστούμε τον κ. Μπέλλο.

Ο κ. Γκατζής θέλει το λόγο; 'Οχι.

Ο κ. Αποστόλου θέλει το λόγο; 'Οχι.

Ο κ. Ρόκος θέλει το λόγο; 'Οχι.

Υπάρχει κανείς εκ των συναδέλφων που θέλει επί του άρθρου 3 να πάρει το λόγο; 'Οχι.

Η κυρία Υπουργός; 'Οχι.

Εισερχόμαστε στην ψήφιση του άρθρου 3. 

Ερωτάται το Σώμα: Γίνεται δεκτό το άρθρο 3, όπως τροποποιήθηκε;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ(Παναγιώτης Σγουρίδης): Συνεπώς το άρθρο 3 έγινε δεκτό, κατά πλειοψηφία, όπως τροποποιήθηκε. 

Εισερχόμαστε στη συζήτηση του άρθρου 4.

Ο κ. Μαγκριώτης θέλει το λόγο; 'Οχι.

Ο κ. Μπέλλος έχει το λόγο.

ΤΡΙΑΝΤΑΦΥΛΛΟΣ ΜΠΕΛΛΟΣ: Μετά την απάλειψη "των αντιγράφων τιμολογίων παροχής υπηρεσιών ή" δεν έχουμε καμιά άλλη παρατήρηση. Συμφωνούμε με αυτό της κυρίας Υπουργού,όπως το τροποποίησε και το ψηφίζουμε και εμείς.

ΠΡΟΕΔΡΕΥΩΝ(Παναγιώτης Σγουρίδης): Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, σε αυτό το άρθρο φαίνεται η ταξική αντίληψη όλης αυτής της πολιτικής που θέλει να περάσει η Κυβέρνηση στις συγκοινωνίες. Δεν μπορώ να καταλάβω, πώς είναι δυνατόν μια μικρή επιχείρηση τα Τ.Ε.Ο.Μ. ουσιαστικά να έχουν τον ίδιο τζίρο τα 45 εκατ. δραχμές μέσα σε ένα χρόνο για να μπορέσουν να αποκτήσουν ένα λεωφορείο. Δε βοηθά καθόλου, ούτε κίνητρα δίνει για να αναπτυχθούν οι μικρές επιχειρήσεις σε συνεταιρισμούς, σε ενώσεις, για να μπορέσουν να αντιμετωπίσουν την λαίλαπα η οποία διευκολύνει το ίδιο άρθρο, όταν λέει ότι μπορούν να γίνουν εταιρείες, αρκεί να υπάρχει μόνο ένα λεωφορείο, ουσιαστικά δηλαδή μια άδεια σ' αυτό για να αναπτυχθεί και να γίνει ένα τέρας, όσον αφορά ελληνικές επιχειρήσεις. Ανοίγει, όμως, το δρόμο και για τις νέες μεγάλες εταιρείες μαμούθ, οι οποίες θα πνίξουν ουσιαστικά τους μικρούς και κατόπιν τους λιγότερο ισχυρούς από τα τουριστικά γραφεία. Νομίζουμε, λοιπόν, ότι αν πραγματικά θέλουμε να επιβιώσουν αυτοί οι επτά χιλιάδες περίπου επαγγελματίες αυτοκινητιστές, που βρίσκονται στα τέσσερις χιλιάδες αυτοκίνητα, αν πραγματικά δε θέλουμε να τους προσθέσουμε και να δημιουργήσουμε ένα κοινωνικό πρόβλημα στη στρατιά των ανέργων, θα πρέπει να βρούμε τέτοιους τρόπους. Κατά την άποψή μας είναι κριτήρια και ενισχύσεις για να μπορέσουν να φτιάξουν εταιρείες που πραγματικά θα επιβιώσουν και θα ζήσουν.

ΠΡΟΕΔΡΕΥΩΝ(Παναγιώτης Σγουρίδης): Ο κ. Αποστόλου θέλει το λόγο; 'Οχι.

Ο κ. Ρόκος θέλει το λόγο; 'Οχι.

Η κυρία Υπουργός έχει το λόγο;

ΒΑΣΩ ΠΑΠΑΝΔΡΕΟΥ(Υπ. Ανάπτυξης): Κύριε Πρόεδρε, νομίζω ότι η τροποποίηση που έχω προτείνει καλύπτει πράγματι την ανάγκη αυτού του νόμου. Δεν είμαστε εναντίον των μικρών. Μπορούν να μείνουν ως τουριστικά γραφεία. Εδώ είναι ποιός θέλει να μεταβληθεί σε τουριστική επιχείρηση οδικών μεταφορών. Ο ανταγωνισμός είναι μεγάλος, θα πρέπει να έχουμε υγιείς επιχειρήσεις.

ΠΡΟΕΔΡΕΥΩΝ(Παναγιώτης Σγουρίδης): Δεν υπάρχει κανείς άλλος να μιλήσει επί του άρθρου 4 και εισερχόμαστε στην ψήφισή του.

Ερωτάται το Σώμα: Γίνεται δεκτό το άρθρο 4, όπως τροποποιήθηκε από την κυρία Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ(Παναγιώτης Σγουρίδης): Συνεπώς το άρθρο 4 έγινε δεκτό κατά πλειοψηφία, όπως τροποποιήθηκε από την κυρία Υπουργό.

Εισερχόμαστε στη συζήτηση του άρθρου 5.

Ο κ. Μαγκριώτης θέλει το λόγο; 'Οχι.

Ο κ. Μπέλλος θέλει το λόγο; 'Οχι.

Ο κ. Γκατζής θέλει το λόγο; 'Οχι.

Ο κ. Αποστόλου θέλει το λόγο; 'Οχι.

Ο κ. Ρόκος θέλει το λόγο; 'Οχι.

Η κυρία Υπουργός θέλει το λόγο; 'Οχι.

Δεν υπάρχει κανείς να μιλήσει επί του άρθρου 5 και εισερχόμαστε στην ψήφισή του.

Ερωτάται το Σώμα: Γίνεται δεκτό το άρθρο 5;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ(Παναγιώτης Σγουρίδης): Συνεπώς το άρθρο 5 έγινε δεκτό κατά πλειοψηφία.

Εισερχόμαστε στη συζήτηση του άρθρου 6.

Ο κ. Μαγκριώτης θέλει το λόγο;

ΙΩΑΝΝΗΣ ΜΑΓΚΡΙΩΤΗΣ: 'Οχι, κύριε Πρόεδρε. Να μας πει για την τροπολογία η κυρία Υπουργός.

ΠΡΟΕΔΡΕΥΩΝ (Παναγιώτης Σγουρίδης): 'Εχετε να κάνετε καμία τροποποίηση στο άρθρο 6, κυρία Υπουργέ;

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Στο άρθρο 6, στο τέλος της παρ. 2 προστίθεται:

"Σε περίπτωση χρηματοδοτικής μίσθωσης η κυριότητα του τουριστικού λεωφορείου ως πράγματος μεταβιβάζεται στο φορέα χρηματοδότησης, χωρίς προηγούμενο αποχαρακτηρισμό του οχήματος ως τουριστικού λεωφορείου δημόσιας χρήσης. Η άδεια κυκλοφορίας παραμένει στο όνομα του δικαιούχου μισθωτή".

Είναι ένας καινούριος θεσμός, που πρέπει να τον αξιοποιήσουμε με τη χρηματοδοτική μίσθωση, αλλά ταυτόχρονα μπορεί να εκτελεί και το έργο.

ΠΡΟΕΔΡΕΥΩΝ (Παναγιώτης Σγουρίδης): Ο κ. Μπέλλος έχει το λόγο.

ΤΡΙΑΝΤΑΦΥΛΛΟΣ ΜΠΕΛΛΟΣ: Μετά τη συμπλήρωση της κυρίας Υπουργού συμφωνούμε και εμείς με το άρθρο 6.

ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Επαναλαμβάνεται πάλι, για τις συγχωνεύσεις που μιλάει.'Εχουμε κάνει πρόταση και στο προηγούμενο άρθρο, αλλά ήθελα να θέσω ένα ερώτημα: Προτίθεται η Κυβέρνηση να δώσει οικονομικά κίνητρα για να μπορέσουν πράγματι να γίνουν αυτές οι εταιρίες, που αναφέρονται στη γ'παράγραφο, ή απλώς λέμε ότι μπορεί να συγχωνευθούν κ.λπ.;

ΠΡΟΕΔΡΕΥΩΝ (Παναγιώτης Σγουρίδης): Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Δεν έχω να προσθέσω τίποτε, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Ρόκος έχει να προσθέσει κάτι;

ΓΕΩΡΓΙΟΣ ΡΟΚΟΣ:'Οχι, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Η κυρία Υπουργός έχει το λόγο επί της ερωτήσεως που της ετέθη.

ΒΑΣΩ ΠΑΠΑΝΔΡΕΟΥ (Υπ. Ανάπτυξης):'Οχι, κίνητρα ειδικά, δεν προτιθέμεθα να παρέχουμε, άλλωστε, όπως είπα όποιος θέλει παραμένει τουριστικό γραφείο. Δεν είναι ανάγκη να μετατραπεί σε ΤΕΟΜ. Θα μετατραπούν αυτοί που έχουν τις προϋποθέσεις.

ΝΙΚΟΛΑΟΣ ΓΚΑΤΖΗΣ: Πώς θα αντιμετωπίσουν αυτή τη λαίλαπα οι μικροί λεωφορειούχοι;

ΠΡΟΕΔΡΕΥΩΝ (Παναγιώτης Σγουρίδης): Ερωτάται το Σώμα: Γίνεται δεκτό το άρθρο 6, όπως τροποποιήθηκε από την κυρία Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Συνεπώς, το άρθρο 6 έγινε δεκτό, όπως τροποποιήθηκε από την κυρία Υπουργό, κατά πλειοψηφία.

Εισερχόμαστε στη συζήτηση του άρθρου 7. 

Επί του άρθρου 7 ο κ.Μαγκριώτης θέλει το λόγο;

ΙΩΑΝΝΗΣ ΜΑΓΚΡΙΩΤΗΣ:'Οχι, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ο Εισηγητής της Νέας Δημοκρατίας θέλει το λόγο;

ΤΡΙΑΝΤΑΦΥΛΛΟΣ ΜΠΕΛΛΟΣ:'Οχι, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής;

ΝΙΚΟΛΑΟΣ ΓΚΑΤΖΗΣ:'Οχι, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ο Εισηγητής του Συνασπισμού της Αριστεράς και της Προόδου κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, θέλω να επαναλάβω, ότι για μας τα είκοσι τρία χρόνια είναι πολλά.

ΠΡΟΕΔΡΕΥΩΝ (Παναγιώτης Σγουρίδης): Η κυρία Υπουργός έχει το λόγο.

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Κύριε Πρόεδρε, είπαμε και στην προηγούμενη συνεδρίαση και στη Διαρκή Επιτροπή, ότι σήμερα ισχύουν δέκα οκτώ χρόνια. Για μεν τα ΚΤΕΛ, δεν ισχύει κανένας χρονικός περιορισμός, όπως και για όλα τα οχήματα στην Ευρωπαϊκή 'Ενωση δεν ισχύει κανένας χρονικός περιορισμός. Νομίζω, ότι είναι λογικό να αυξήσουμε στα είκοσι τρία χρόνια, άλλωστε η αγορά είναι αυτή, η οποία καθορίζει την καταλληλότητα των οχημάτων, λόγω του ανταγωνισμού. Και επιπλέον υπάρχουν όλες οι διατάξεις που προβλέπουν τον έλεγχο όλων των οχημάτων και των τουριστικών λεωφορείων από το Υπουργείο Μεταφορών.

ΠΡΟΕΔΡΕΥΩΝ (Παναγιώτης Σγουρίδης): Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Υπάρχει σ'αυτό το άρθρο η λογική της απόσβεσης. Και όλοι γνωρίζουμε τι συμβαίνει στην Ελλάδα, όλοι σκέπτονται την απόσβεση του εξοπλισμού τους, χωρίς να σκέπτονται την ασφάλεια. Για μας προέχει ο χρήστης.

ΠΡΟΕΔΡΕΥΩΝ (Παναγιώτης Σγουρίδης): Η κυρία Υπουργός θέλει να προσθέσει κάτι; ΒΑΣΩ ΠΑΠΑΝΔΡΕΟΥ (Υπ. Ανάπτυξης):'Οχι, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ερωτάται το Σώμα: Γίνεται δεκτό το άρθρο 7;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 7 έγινε δεκτό κατά πλειοψηφία.

Εισερχόμαστε στη συζήτηση του άρθρου 8.

Ο κ. Μαγκριώτης θέλει να μιλήσει.

ΙΩΑΝΝΗΣ ΜΑΓΚΡΙΩΤΗΣ:'Οχι, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Μπέλλος έχει το λόγο.

ΤΡΙΑΝΤΑΦΥΛΛΟΣ ΜΠΕΛΛΟΣ: Μετά τη συμπλήρωση που έκανε η κυρία Υπουργός, δε διαφωνώ πουθενά, θα το ψηφίσουμε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής θέλει το λόγο;

ΝΙΚΟΛΑΟΣ ΓΚΑΤΖΗΣ:'Οχι, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Αποστόλου θέλει το λόγο;

ΕΥΑΓΓΕΛΟΣ ΑΠΟΣΤΟΛΟΥ:'Οχι, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Κυρία Υπουργέ, έχετε να προσθέσετε κάτι;

BAΣΩ ΠΑΠΑΝΔΡΕΟΥ (Υπ. Ανάπτυξης): 'Οχι, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ερωτάται το Σώμα: Γίνεται δεκτό το άρθρο 8, όπως τροποποιήθηκε από την κυρία Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 8 έγινε δεκτό, κατά πλειοψηφία, όπως τροποποιήθηκε από την κυρία Υπουργό.

Εισερχόμαστε στη συζήτηση του άρθρου 9.

Επί του άρθρου 9 θέλει να μιλήσει κάποιος εκ των εισηγητών; Ουδείς.

Η κυρία Υπουργός έχει να κάνει καμία παρατήρηση;

ΒΑΣΩ ΠΑΠΑΝΔΡΕΟΥ (Υπ. Ανάπτυξης): 'Οχι, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ερωτάται το Σώμα: Γίνεται δεκτό το άρθρο 9;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Συνεπώς, το άρθρο 9 έγινε δεκτό κατά πλειοψηφία.

Εισερχόμαστε στη συζήτηση του άρθρου 10. 

Θέλει να μιλήσει κάποιος εκ των κυρίων Eισηγητών; Ουδείς.

Η κυρία Υπουργός έχει κάποια παρατήρηση επί του άρθρου 10;

ΒΑΣΩ ΠΑΠΑΝΔΡΕΟΥ (Υπ. Ανάπτυξης): 'Οχι, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ερωτάται το Σώμα: Γίνεται δεκτό το άρθρο 10; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 10 έγινε δεκτό, κατά πλειοψηφία.

Εισερχόμαστε στη συζήτηση του άρθρου 11.

Επί του άρθρου 11 θέλει να μιλήσει κάποιος εκ των Eισηγητών; Ουδείς.

Η κυρία Υπουργός έχει κάποια παρατήρηση επί του άρθρου 11;

ΒΑΣΩ ΠΑΠΑΝΔΡΕΟΥ (Υπ. Ανάπτυξης): 'Οχι, κύριε Πρόεδρε.

Ερωτάται το Σώμα: Γίνεται δεκτό το άρθρο 11;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 11 έγινε δεκτό κατά πλειοψηφία.

Εισερχόμαστε στη συζήτηση του άρθρου 12.

Επί του άρθρου 12 θέλει να μιλήσει κάποιος εκ των Eισηγητών; Ουδείς.

Η κυρία Υπουργός έχει κάποια παρατήρηση επί του άρθρου 12;

ΒΑΣΩ ΠΑΠΑΝΔΡΕΟΥ (Υπ. Ανάπτυξης): 'Οχι, κύριε Πρόεδρε.

Ερωτάται το Σώμα: Γίνεται δεκτό το άρθρο 12;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 12 έγινε δεκτό κατά πλειοψηφία.

Εισερχόμαστε στη συζήτηση του άρθρου 13.

Ο κ. Μπέλλος έχει το λόγο.

ΤΡΙΑΝΤΑΦΥΛΛΟΣ ΜΠΕΛΛΟΣ: Είχαμε επισημάνει στη Διαρκή Επιτροπή, ότι ο φορέας δεν μπορεί να διωχθεί ποινικά. Διώκεται ο ιδιοκτήτης. Μετά τη διόρθωση όμως της κυρίας Υπουργού, δεν έχουμε καμία άλλη παρατήρηση και επομένως το ψηφίζουμε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Μαγκριώτης έχει το λόγο.

ΙΩΑΝΝΗΣ ΜΑΓΚΡΙΩΤΗΣ: Στην αρχική διατύπωση του νομοσχεδίου υπήρχε μία φράση, τη οποία, με δική μου πρόταση, η κυρία Υπουργός την απέσυρε. Επειδή, όμως, συνδυαστικά λειτουργεί με μία άλλη φράση, στο άρθρο 1, παρ. 1, θα ήθελα η κυρία Υπουργός να την κάνει πάλι αποδεκτή. Η φράση αυτή είναι η εξής: "και δη όταν υπάρχει διαφοροποίηση της σύνθεσης της ομάδας των αναχωρούντων και επιστρεφόντων εκδρομέων". 

Επειδή δεν είχε γίνει δεκτή και μία άλλη πρόταση-τροποποίηση αποδεκτή στο άρθρο 1, θα πρέπει να επανέλθει αυτή η φράση στην παράγραφο 1.2 του άρθρου 13.

ΠΡΟΕΔΡΕΥΩΝ (Παναγιώτης Σγουρίδης): Η κυρία Υπουργός έχει το λόγο.

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Κύριε Πρόεδρε, συζητήθηκε αυτό στη Διαρκή Επιτροπή και αφαιρέθηκαν κάποιες λέξεις. Αν ο κύριος Εισηγητής θέλει να επαναφέρουμε αυτήν την πρόταση, θα πρέπει να επαναφέρουμε το σύνολο κι όχι μόνον αυτά που είπε. Δηλαδή, ή έτσι όπως ήταν το αρχικό, δηλαδή το σύνολο να επανέλθει, ή αυτό που σας προτείνω τώρα. Εννοώ "κατά παράβαση των άρθρων 1 και 3 και δη όταν υπάρχει διαφοροποίηση της σύνθεσης της ομάδας των αναχωρούντων και επιστρεφόντων εκδρομέων επιβατών στην περίπτωση της παραγράφου 2 του άρθρου 3 του παρόντος νόμου".

ΙΩΑΝΝΗΣ ΜΑΓΚΡΙΩΤΗΣ: Συμφωνώ. 

ΒΑΣΩ ΠΑΠΑΝΔΡΕΟΥ (Υπ. Ανάπτυξης): 'Οπως ήταν, δηλαδή, το αρχικό, ολόκληρο.

ΙΩΑΝΝΗΣ ΜΑΓΚΡΙΩΤΗΣ: Μάλιστα.

ΒΑΣΩ ΠΑΠΑΝΔΡΕΟΥ (Υπ. Ανάπτυξης): 'Ετσι, συμφωνώ κι εγώ.

ΠΡΟΕΔΡΕΥΩΝ (Παναγιώτης Σγουρίδης): Κύριε Μπέλλο, συμφωνείτε και σεις;

ΤΡΙΑΝΤΑΦΥΛΛΟΣ ΜΠΕΛΛΟΣ: Συμφωνούμε, κύριε Πρόεδρε, αλλά θα θέλαμε να κάνουμε μια συμπλήρωση. Στην παρ.3 εδάφιο β' και συγκεκριμένα προς το τέλος, προτείνουμε η επιτροπή να αποφαίνεται υποχρεωτικά οριστικά επί του συνόλου των ενστάσεων. Το είχαμε επισημάνει και στη Διαρκή Επιτροπή. Νομίζω ότι θα πρέπει να το κάνετε αποδεκτό.

ΒΑΣΩ ΠΑΠΑΝΔΡΕΟΥ (Υπ.Ανάπτυξης): Υπάρχει.

ΤΡΙΑΝΤΑΦΥΛΛΟΣ ΜΠΕΛΛΟΣ: 'Οχι. Λέγει "αποφαίνεται επί των ενστάσεων". Δεν έχει υποχρέωση όμως να αποφανθεί. Αν θέλει αποφαίνεται. 

ΒΑΣΩ ΠΑΠΑΝΔΡΕΟΥ (Υπ.Ανάπτυξης): Μα, λέει ότι συγκαλείται υποχρεωτικά ανά τρίμηνο και αποφαίνεται επί των ενστάσεων που έχουν υποβληθεί.

ΤΡΙΑΝΤΑΦΥΛΛΟΣ ΜΠΕΛΛΟΣ: Να τεθεί υποχρεωτικά επί του συνόλου των ενστάσεων, γιατί μπορεί να αποφανθεί επί μερικών ενστάσεων. Νομίζω, ότι έτσι ενισχύουμε έτι περισσότερο την περίπτωση αυτή. Ενισχυτικό είναι αυτό που προτείνω.

ΒΑΣΩ ΠΑΠΑΝΔΡΕΟΥ (Υπ.Ανάπτυξης): Νομίζω πως είναι πλεονασμός.

ΤΡΙΑΝΤΑΦΥΛΛΟΣ ΜΠΕΛΛΟΣ: Δε νομίζω πως είναι πλεονασμός. Δεν είναι πλεονασμός να αποφανθεί υποχρεωτικά επί του συνόλου των ενστάσεων, γιατί, επαναλαμβάνω,μπορεί να αποφανθεί επί μερικών ενστάσεων και μετά από ένα διάστημα πέντε μηνών να αποφανθεί επί άλλων και δεν ξέρουμε τι μπορεί να γίνει. Ενώ με το "υποχρεωτικά επί του συνόλου των ενστάσεων", δεσμεύεται.

ΒΑΣΩ ΠΑΠΑΝΔΡΕΟΥ (Υπ.Ανάπτυξης): Κατά τη δική μου την άποψη,όπως είναι, αυτό εννοεί. Εάν θέλετε το συμπληρώνουμε. Δεν έχω καμία αντίρρηση.

ΤΡΙΑΝΤΑΦΥΛΛΟΣ ΜΠΕΛΛΟΣ: Το επιπλέον δε θα μας βλάψει.

ΠΡΟΕΔΡΕΥΩΝ (Παναγιώτης Σγουρίδης): Δηλαδή, κυρία Υπουργέ, δέχεσθε την πρόταση του κ.Μπέλλου να τεθεί η φράση "υποχρεωτικά επί του συνόλου των υποβαλλομένων ενστάσεων";

ΒΑΣΩ ΠΑΠΑΝΔΡΕΟΥ (Υπ.Ανάπτυξης): Μάλιστα.

ΠΡΟΕΔΡΕΥΩΝ (Παναγιώτης Σγουρίδης): Κατόπιν αυτού, ερωτάται το Σώμα αν Γίνεται δεκτό το άρθρο 13 με την πρόταση του κ.Μπέλλου, που έκανε δεκτή η κυρία Υπουργός, αλλά και με την αποδοχή εκ μέρους της του να επαναφερθεί προηγουμένως όλη η φράση σύμφωνα με σχετική παρατήρηση του κ.Μαγκριώτη;

ΝΙΚΟΛΑΟΣ ΓΚΑΤΖΗΣ: Αν μου επιτρέπετε να ερωτήσω κάτι, κύριε Πρόεδρε, την κυρία Υπουργό.

ΠΡΟΕΔΡΕΥΩΝ (Παναγιώτης Σγουρίδης): Παρακαλώ.

ΝΙΚΟΛΑΟΣ ΓΚΑΤΖΗΣ: Κυρία Υπουργέ, κάνετε δεκτή την πρόταση που είχαμε κάνει, να μην τιμωρούνται οι οδηγοί; Γιατί ξέρετε, με την ανεργία που υπάρχει και την πίεση που δέχεται σήμερα ο εργαζόμενος, είναι δύσκολο να αρνηθεί μια παράβαση που του την επιβάλλει ο εργοδότης.

ΒΑΣΩ ΠΑΠΑΝΔΡΕΟΥ (Υπ.Ανάπτυξης): Εάν κάνει μια σοβαρή παράβαση, θα πρέπει να τιμωρηθεί κιόλας. Δηλαδή, επειδή δεν υπάρχουν πολλές δουλειές, σημαίνει ότι θα πρέπει να κάνει και πολλές παραβάσεις;

ΝΙΚΟΛΑΟΣ ΓΚΑΤΖΗΣ: Μιλάμε για τις συγκεκριμένες που αναφέρετε. Δε μιλάμε αόριστα.

ΠΡΟΕΔΡΕΥΩΝ (Παναγιώτης Σγουρίδης): Νομίζω ότι υπάρχει και η εποπτεία εργασίας. Εάν είναι άδικο, μπορεί να προσφύγει εκεί.

ΝΙΚΟΛΑΟΣ ΓΚΑΤΖΗΣ: Ο εργοδότης τιμωρείται, κύριε Πρόεδρε, και καλά κάνει. 'Ομως, γιατί να τιμωρείται και ο εργαζόμενος; Αυτό δεν μπορώ να καταλάβω. Μπορεί να αρνηθεί να το κάνει, όταν γνωρίζει ότι την άλλη μέρα θα χάσει τη δουλειά του, διότι θα είναι άλλοι δέκα στη σειρά για να ανέβουν στο τιμόνι;

ΠΡΟΕΔΡΕΥΩΝ (Παναγιώτης Σγουρίδης): Ερωτάται το Σώμα; Γίνεται δεκτό το άρθρο 13, όπως τροποποιήθηκε γενικά από την κυρία Υπουργό, αλλά και με την πρόταση του κ.Μπέλλου που έκανε δεκτή, καθώς και με την αποδοχή εκ μέρους της του να επαναφερθεί προηγουμένως όλη η φράση σύμφωνα με σχετική παρατήρηση του κ.Μαγκριώτη;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 13 έγινε δεκτό κατά πλειοψηφία, όπως τροποποιήθηκε γενικά από την κυρία Υπουργό, αλλά και με την πρόταση του κ.Μπέλλου που έκανε δεκτή, καθώς και με την αποδοχή εκ μέρους της του να επαναφερθεί προηγουμένως όλη η φράση σύμφωνα με σχετική παρατήρηση του κ.Μαγκριώτη.

Προχωρούμε στη συζήτηση του άθρου 14, που έχει τον τίτλο "μεταβατικές διατάξεις".

Ο κ.Μαγκριώτης έχει το λόγο.

ΙΩΑΝΝΗΣ ΜΑΓΚΡΙΩΤΗΣ: Δε θα αναφερθώ ακριβώς επί των μεταβατικών διατάξεων, αλλά θα ήθελα να διατυπώσω μια προσθήκη. "Τα ΚΤΕΛ που έχουν αποδεδειγμένα, από πρόσφατη μελέτη του Υπουργείου Μεταφορών και Επικοινωνιών, υπεράριθμα λεωφορεία, να δύνανται ένα μέρος απ'αυτά να τα μετατρέπουν σε τουριστικά μετά από επιθεώρηση του Ε.Ο.Τ. και να τα εντάσσουν στα τουριστικά γραφεία τους".

Νομίζω, ότι ο χρόνος δεν επιτρέπει για μια ουσιαστική επεξεργασία του θέματος από...

ΠΡΟΕΔΡΕΥΩΝ (Παναγιώτης Σγουρίδης): Πού το βάζετε αυτό, κύριε συνάδελφε;

ΙΩΑΝΝΗΣ ΜΑΓΚΡΙΩΤΗΣ: Στην παρ. 1. Θέλω, όμως, να διευκρινίσω μερικά σημεία. Το Υπουργείο Μεταφορών έχει κάνει μελέτες σχετικά με τα ΚΤΕΛ, που αποκαλύπτουν ότι το μεταφορικό τους έργο έχει περιοριστεί ιδιαίτερα στους επαρχιακούς νομούς, με συνέπεια πολλά από τα λεωφορεία τους να είναι πλέον υπεράριθμα. Η δέσμευση να τηρούν αυτά τα υπεράριθμα λεωφορεία ανεβάζει το κόστος λειτουργίας των ΚΤΕΛ.

'Οπως είπα και κατά την εισήγησή μου επί της αρχής του νομοσχεδίου, με το νομοσχέδιο αυτό κάνουμε ορισμένες ρυθμίσεις στο μεταφορικό έργο των δύο κλάδων, τις οποίες βεβαίως σε ένα βαθμό η ίδια η ζωή θα τις ανατρέψει στην πορεία και πολύ γρήγορα θα συζητήσουμε νέες ρυθμίσεις, αφού δεν μπήκαμε σε μια ριζική αναθεώρηση του καθεστώτος με τον ελεύθερο και πλήρη ανταγωνισμό, με την πλήρη απελευθέρωση του μεταφορικού έργου.

Πρέπει να βοηθήσουμε αυτά τα επαρχιακά και περιφερειακά ΚΤΕΛ να μπορέσουν -και πάντα πληρώντας τις αυστηρές προδιαγραφές που έχει θέσει η Πολιτεία και ιδιαίτερα ο ΕΟΤ- τα λεωφορεία που έχουν χαρακτηριστεί υπεράριθμα και μετά από έγκριση του Ε.Ο.Τ., να μπορούν να τα εντάσσουν στη δύναμη τουριστικών επιχείρησεων, που είτε θα δημιουργήσουν είτε έχουν δημιουργήσει. Με τον τρόπο αυτό στηρίζουμε ουσιαστικά τον επαγγελματικό αυτό κλάδο.

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσακλίδης έχει το λόγο.

ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, ήθελα να συνηγορήσω υπέρ της πρότασης του κ. Μαγκριώτη, γιατί πράγματι υπάρχουν ΚΤΕΛ τα οποία για διάφορους λόγους -δεν είναι της ώρας να το αναλύσω- έχουν επιβαρυνθεί με μεγάλο αριθμό υπεράριθμων λεωφορείων και με τις ρυθμίσεις που γίνονται με το νομοσχέδιο αυτό οδηγούνται στην καταστροφή.

Θα παρακαλέσω την κυρία Υπουργό, με μία αυστηρή διατύπωση, βέβαια, για να μπορεί να γίνεται έλεγχος, ώστε τα λεωφορεία αυτά να είναι κατάλληλα, να δεχθεί την πρόταση του κ. Μαγκριώτη.

ΠΡΟΕΔΡΕΥΩΝ (Παναγιώτης Σγουρίδης): Η κυρία Υπουργός έχει το λόγο.

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Κύριε Πρόεδρε, δεν μπορώ να δεχθώ αυτήν την τροπολογία, υπάρχουν ορισμένα ποιοτικά κριτήρια, υπάρχουν κάποιες προδιαγραφές για τα οχήματα, είναι αρμοδιότητα του Υπουργείου Μεταφορών. Εάν κάποια από τα ΚΤΕΛ πληρούν τα ποιοτικά κριτήρια, που προβλέπονται για τα τουριστικά λεωφορεία, αυτό είναι θέμα του Υπουργείου Μεταφορών να τους δώσει την άδεια. Αλλά δεν μπορεί να προβλεφθεί στο νόμο ότι ΚΤΕΛ μπορούν να μετατρέπονται. Πρέπει να πληρούν τα κριτήρια που προβλέπονται από το νόμο, τα ποιοτικά κριτήρια. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Μαγκριώτης έχει το λόγο.

ΙΩΑΝΝΗΣ ΜΑΓΚΡΙΩΤΗΣ: Νομίζω ότι ήμουν και εγώ σαφής και ο κύριος Τσακλίδης. Σαφώς πρέπει να πληρούν αυτές τις προϋποθέσεις και τις αυστηρές προδιαγραφές διαφορετικά δε συζητούμε. Κατανοώ ότι είναι δύσκολο, όπως τόνισα και προηγουμένως, αυτήν τη στιγμή να συμπεριληφθεί αυτή η διάταξη. Η δέσμευση της κυρίας Υπουργού νομίζω, είναι σημαντική. Βεβαίως είναι αρμοδιότητας του Υπουργείου Μεταφορών και ελπίζω σύντομα να ρυθμιστεί.

ΠΡΟΕΔΡΕΥΩΝ (Παναγιώτης Σγουρίδης): Ο κ. Μπέλλος έχει το λόγο.

ΤΡΙΑΝΤΑΦΥΛΛΟΣ ΜΠΕΛΛΟΣ: Και εμείς συμφωνούμε με την κυρία Υπουργό, ότι δεν πρέπει και δεν μπορούμε να νομοθετήσουμε κατ'αυτόν τον τρόπο. Και συμφωνούμε και με την φιλοσοφία της πρότασης των συναδέλφων του ΠΑΣΟΚ. Αλλά νομίζω ότι δεν μπορεί να συμπεριληφθεί στις μεταβατικές διατάξεις και σήμερα, χωρίς να γίνει μία λεπτομερής εξέταση του όλου θέματος.

ΠΡΟΕΔΡΕΥΩΝ (Παναγιώτης Σγουρίδης): Από το Υπουργείο Μεταφορών, που είναι και το καθ'ύλην αρμόδιο.

Ο κ. Καραμάριος έχει το λόγο.

ΑΝΑΣΤΑΣΙΟΣ ΚΑΡΑΜΑΡΙΟΣ: Κυρία Υπουργέ, λέτε στο άρθρο 14, "όσοι για οποιονδήποτε λόγο απώλεσαν τις οριζόμενες της παρ. 2 και 3 του άρθρου 6 του ν.711/1977, δύνανται, με την επιφύλαξη. "Επειδή είναι τόσο παλαιός ο χρόνος του '77 εάν δεν υπάρχουν" όσοι, πρέπει να προστεθεί "αυτοί και οι κληρονόμοι τους". Από το 1977 μπορεί να μην υπάρχουν σήμερα και όμως να έχουν το δικαίωμα να ζητήσουν αντικατάσταση.

Να προστεθεί επομένως "δύνανται αυτοί ή οι νόμιμοι κληρονόμοι τους".

ΠΡΟΕΔΡΕΥΩΝ (Παναγιώτης Σγουρίδης): Η κυρία Υπουργός έχει το λόγο.

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Εάν είναι νόμιμοι, αυτό θα περιλαμβάνεται. Δεν μπορούμε να βάλουμε μέσα ότι όσοι νομίμως έχουν πάρει την άδεια περιλαμβάνονται...

ΑΝΑΣΤΑΣΙΟΣ ΚΑΡΑΜΑΡΙΟΣ: Μπορεί να έχει πεθάνει αυτός που δικαιούται να κάνει ανανέωση.

ΠΡΟΕΔΡΕΥΩΝ (Παναγιώτης Σγουρίδης): Υπάρχουν και τα δικαστήρια, κύριε Καραμάριε.

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Κάποιος θα είναι δικαιούχος σήμερα. Εάν κάποιος είναι δικαιούχος σήμερα, εντάξει.

ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην ψήφιση του άρθρου 14.

Ερωτάται το Σώμα: Γίνεται δεκτό το άρθρο 14;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ:Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 14 έγινε δεκτό, κατά πλειοψηφία.

Εισερχόμαστε στη συζήτηση του άρθρου 15, καταργούμενες διατάξεις.

Κυρία Παπανδρέου, έχετε μία τροποποίηση.

ΒΑΣΩ ΠΑΠΑΝΔΡΕΟΥ (Υπ. Ανάπτυξης): 'Εχουμε μία τροποποίηση που αφορά το χειρόγραφο κείμενο.

Απαλείφεται από το άρθρο αυτό, "της παραγράφου 5 του άρθρου 4, του ν.δ. 102/73".

ΠΡΟΕΔΡΕΥΩΝ (Παναγιώτης Σγουρίδης): Κύριε Μαγκριώτη, θέλετε το λόγο;

ΙΩΑΝΝΗΣ ΜΑΓΚΡΙΩΤΗΣ: 'Οχι, κύριε Πρόεδρε. Μετά την απάλειψη, που έκανε η κυρία Υπουργός, συμφωνούμε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Μπέλλος θέλει το λόγο; 'Οχι. Ο κ. Γκατζής; 'Οχι. Ο κ. Αποστόλου; 'Οχι. Ο κ. Ρόκος; 'Οχι.

Εισερχόμαστε στην ψήφιση του άρθρου 15.

Ερωτάται το Σώμα:

Γίνεται δεκτό το άρθρο 15, όπως τροποποιήθηκε από την κυρία Υπουργό Ανάπτυξης;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: 'Οχι.

ΠΡΟΕΔΡΕΥΩΝ (Παναγιώτης Σγουρίδης): Συνεπώς, το άρθρο 15 έγινε δεκτό, όπως τροποποιήθηκε από την κυρία Υπουργό Ανάπτυξης, κατά πλειοψηφία.

Εισερχόμαστε στη συζήτηση του άρθρου 16.

Ο κ. Μαγκριώτης έχει το λόγο.

ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, έστω και καθυστερημένα, εξοπλίζεται με ένα νομοθετικό πλαίσιο η Πολιτεία, που δίνει τη δυνατότητα, στο λίγο χρόνο που μας επιτρέπεται, να αξιοποιήσουμε τις προγραμματικές συμβάσεις για ορισμένους κρίσιμους τομείς, σημαντικούς όμως με μεγάλη έκταση έργου, για να ενισχυθούν οι εγχώριες παραγωγικές μονάδες.

Βεβαίως, όπως και στη Διαρκή Επιτροπή ειχαμε πει, δεν κατανοήσαμε την ένσταση της Νέας Δημοκρατίας. Δήλωσε στην αρχή της συζήτησης της τροπολογίας ότι συμφωνεί και θα ήθελε την περαιτέρω διευκρίνησή της. Η διευκρίνηση της τροπολογίας και των διαδικασιών της, που προβλέπει περιγράφονται σε νομοθετική ρύθμιση του παρελθόντος, η οποία είναι εν ισχύ και η οποία έχει αποδώσει τα μέγιστα στις παραγωγικές εκείνες μονάδες, οι οποίες έχουν υπογράψει προγραμματικές συμβάσεις, στον τομέα της ενέργειας.

Ευεργετικά, λοιπόν, τα αποτελέσματα και για την εθνική μας οικονομία και για την απασχόληση. Απλώς θα ήθελα να τονίσω και να το λάβει υπόψη η Κυβέρνηση, ότι θα πρέπει να υπάρχει μία προτεραιότητα, κατά τη σύναψη αυτών των προγραμματικών συμβάσεων, σε εκείνες τις μονάδες που δραστηριοποιούνται σε περιοχές υψηλής ανεργίας, υψηλής αποβιομηχάνισης και γενικότερα στις μονάδες της περιφέρειας. 

Ευχαριστώ πολύ.


ΠΡΟΕΔΡΕΥΩΝ (Παναγιώτης Σγουρίδης): Ο κ. Μπέλλος έχει το λόγο.

ΤΡΙΑΝΤΑΦΥΛΛΟΣ ΜΠΕΛΛΟΣ: 'Οπως δηλώσαμε και στην Επιτροπή, η Νέα Δημοκρατία δεν διαφωνει με τις προγραμματικές συμφωνίες, για όσο μας επιτρέπεται ακόμη και οι οποίες ενισχύουν την ελληνική βιομηχανία. 'Εχουμε όμως την εμπειρία του 1985. Το επισημάναμε και το επισημαίνουμε, ότι τότε δεν νομοθετήθηκε όπως θα έπρεπε και είχαμε προβλήματα αδιαφάνειας. Με αποτέλεσμα να έχουμε έναν αθέμιτο ανταγωνισμό σε βάρος ενός κομματιού της ελληνικής βιομηχανίας.

Δε διαφωνούμε με τη φιλοσοφία της τροπολογίας αυτής, αλλά θα θέλαμε και το δηλώνουμε και εδώ να έλθει σαν σχέδιο νόμου να γίνει συζήτηση και να υπάρξουν εκείνες οι ασφαλιστικές δικλείδες, που θα καλύψουν τα προβλήματα που θα δημιουργηθούν. Θέλουμε να πληρούνται τρεις προϋποθέσεις:

Η μία προϋπόθεση είναι η προστασία του καταναλωτή. Η δεύτερη είναι η προστασία του δημόσιου συμφέροντος. Και η τρίτη είναι, ότι η προγραμματική συμφωνία θα βοηθήσει τον εκσυγχρονισμό της ελληνικής βιομηχανίας.

Με μια τροπολογία, έτσι όπως έρχεται στο νομοσχέδιο αυτό, δεν νομίζω ότι μπορούν να υπάρξουν αυτές οι τρεις προϋποθέσεις.

Επαναλαμβάνω, ότι συμφωνούμε με τη φιλοσοφία της τροπολογίας αυτής, αλλά διαφωνούμε με τον τρόπο που έρχεται, γι' αυτό και την καταψηφίζουμε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, και στην προηγούμενη συζήτηση που κάναμε γι' αυτήν την τροπολογία, η οποία κατά την άποψή μας είναι πολύ σοβαρή, είπαμε ότι δεν την ψηφίζουμε, γιατί δεν έγιναν δεκτές ορισμένες προτάσεις, τις οποίες κάναμε και όχι προτάσεις στον "αέρα", αλλά που να διασφαλίζουν, αν πραγματικά το θέλουμε, την έννοια της προγραμματικής συμφωνίας.

Δεν αναφέρεται πουθενά,ότι θα πρέπει τελικά να προτιμώνται εγχώριες επιχειρήσεις. Μας έβαλε το δίλημμα η κυρία Υπουργός,ότι "δεν θέλετε τελικά να αναπτυχθεί η ντόπια επιχείρηση". Πουθενά, όμως, στην τροπολογία αυτή δεν κατοχυρώνει, ότι η αγορά πραγματικά -η συμφωνία αυτή από τις δημόσιες επιχειρήσεις- θα απευθυνθεί στη ντόπια παραγωγή, αυτό δε, θα το διασφαλίζει και ότι πολύ περισσότερο, κατά προτίμηση, θα πηγαίνει στις δημόσιες επιχειρήσεις. Το ένα είναι αυτό.

Στο δεύτερο, δεν διασφαλίζεται από πουθενά, ότι οι τιμές αυτές θα είναι τέτοιες, που πραγματικά θα βρίσκονται μέσα στα λογικά πλαίσια της αγοράς. Μπορεί να γίνει η ανάθεση χωρίς πραγματικά να έχουν κατοχυρωθεί οι καλύτερες τιμές για το δημόσιο συμφέρον.

Το τρίτο είναι, ότι δεν προωθείται η τεχνογνωσία σ'αυτόν τον τομέα, αλλά ούτε και η τεχνολογία, ιδιαίτερα στις τοπικές εγχώριες παραγωγικές μονάδες, για να μπορέσουν πραγματικά να ανταπεξέλθουν σ'αυτόν τον αθέμιτο ανταγωνισμό. 

'Ολα βρίσκονται στο πνεύμα της προσαρμογής με την ελεύθερη αγορά. 'Ολα επαφίονται στην άλωση της ντόπιας παραγωγής και γι'αυτό είμαστε αντίθετοι. 

ΠΡΟΕΔΡΕΥΩΝ (Παναγιώτης Σγουρίδης ):Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ:Κύριε Πρόεδρε, και εμείς είμαστε αντίθετοι σ'αυτήν την τροπολογία παρ' ό,τι είμαστε υπέρ των προγραμματικών συμφωνιών. 'Ετσι, όμως, όπως ήλθε αυτή η τροπολογία, σε ένα εντελώς άσχετο νομοσχέδιο, δε συμφωνούμε.

Θέλω, όμως, να υπενθυμίσω στην κυρία Υπουργό -γιατί έχω μπροστά μου την εισηγητική έκθεση και το πρακτικό της Διαρκούς Επιτροπής Οικονομικών Υποθέσεων του Απριλίου του 1994 που μάλιστα υπογράφει και ο σημερινός Πρωθυπουργός- για την ίδρυση εθνικού συμβουλίου ανάθεσης δημοσίων έργων και προμηθειών. Μάλιστα ο Εισηγητής της Πλειοψηφίας αναφέρει τότε, ότι "το υπό συζήτηση νομοσχέδιο αποτελεί υλοποίηση μιας από τις πιο σημαντικές προεκλογικές εξαγγελίες του ΠΑ.ΣΟ.Κ. και του ίδιου του Πρωθυπουργού προσωπικά". Πιο κάτω αναφέρει "με το νομοσχέδιο αυτό τίθεται τέρμα στις κυβερνήσεις των εργολάβων και των μεσιτών". Γράφει, ότι κατηγορεί την αδιαφάνεια που υπήρχε. Πέρασε ένας χρόνος πλήρους απραξίας, δεν έγινε τίποτα και έρχεται ο σημερινός Υπουργός Εθνικής Οικονομίας, τον Απρίλιο του 1995 και αποσύρει από την ημερήσια διάταξη αυτό το νομοσχέδιο, χωρίς να το αιτιολογήσει. 'Ερχεσθε λοιπόν σήμερα, ένα χρόνο πριν τη λήξη των σχετικών συμφωνιών και την φέρνετε αιφνιδιαστικά, ενώ μπορούσατε να είχατε φέρει αυτήν την τροπολογία από το 1984. Και δεν μπορώ να μη θέσω υπόψη σας ένα δημοσίευμα, που υπήρξε πρόσφατα στον "ΕΠΕΝΔΥΤΗ" στις 5.10.96, που αναφέρεται στις προμήθειες των ψηφιακών σε "SIEMENS" και "INTRAKOM" όπου μάλιστα λέει, ότι έγινε ανάθεση για 590.000 παροχές και ο συνδικαλιστής, ο εκπρόσωπος της ΠΑΣΚΕ ο κ. Πάτας λέει, "όμως θα πρέπει να διατυπωθεί, έτσι έχει παρθεί απόφαση, ώστε να μη δίδεται η εντύπωση, ότι έχει προαποφασιστεί η προμήθεια των παροχών. Εμείς, επαναλαμβάνω και πάλι, διαφωνούμε, γιατί βλέπουμε, ότι με αυτόν τον τρόπο εισάγεται η αδιαφάνεια.

ΠΡΟΕΔΡΕΥΩΝ (Παναγιώτης Σγουρίδης):Ο κ. Τσοβόλας, εκ μέρους του ΔΗ.Κ.ΚΙ., έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, φαντάζομαι ότι η κυρία Υπουργός χωρίς άλλη συζήτηση θα αποσύρει αυτήν τη διάταξη, διότι αυτή η διάταξη κρύβει -και γι'αυτό ήλθε με τη μορφή τροπολογίας-τεράστια συμφέροντα, ενδεχομένως αδιαφανείς διαδικασίες για προμήθειες μεγάλου ύψους του δημόσιου τομέα.

Είναι γνωστό και το ανέφερα εδώ στη Βουλή με την ευκαιρία άλλου νομοσχεδίου πριν από λίγες μέρες, ότι βασική διακήρυξη του ΠΑ.ΣΟ.Κ. μετά τις εκλογές του '93, στις προγραμματικές δηλώσεις του αείμνηστου Ανδρέα Παπανδρέου, πρωθυπουργού -που ήταν απόφαση ανωτάτων οργάνων του Κόμματος, εκτός εάν το ΠΑ.ΣΟ.Κ. σήμερα δεν έχει καμία σχέση και αυτό το ομολογεί δημόσια- ήταν, ότι θα θέσει τέρμα στο κράτος των εργολάβων με αδιαφανείς διαδικασίες και των προμηθευτών που απομυζούσαν το δημόσιο χρήμα, τα χρήματα του Πακέτου Ντελόρ και μια σειρά άλλα ζητήματα.

Κατέθεσε με βάση αυτό το νομοσχέδιο -αυτό που ανέφερε ο συνάδελφος του Συνασπισμού- το οποίο κάποια στιγμή εκτάκτως αποσύρθηκε. Τότε τα Κόμματα της Βουλής, όλα, μηδενός εξαιρουμένου, δεν έφεραν αντίδραση σημαντική, για να μην πω καμία αντίδραση. Αναγκάστηκα να καταγγείλω αυτήν την κοινή, ουσιαστικά, συναίνεση για την απόσυρση εκείνου του νομοσχεδίου σε κάποιο ραδιοφωνικό σταθμό Σάββατο μεσημέρι. Βλέπω τώρα, αντί για διαφανείς διαδικασίες στην ανάθεση των προμηθειών μεγάλου ύψους, να έρχεται διάταξη σε νομοσχέδιο μάλιστα τελείως άσχετο, με το οποίο, αντί να θεσμοθετούνται διαφανείς διαδικασίες, θεσμοθετούνται αδιαφανείς διαδικασίες.

Το ΔΗ.Κ.ΚΙ. στην ομιλία επί των προγραμματικών δηλώσεων είχε πει, ότι τα μεγάλα έργα και οι προμήθειες μεγάλου ύψους του δημόσιου τομέα, θα πρέπει για τη διασφάλιση του δημόσιου χρήματος να ανατίθενται μετά από απόφαση Κοινοβουλευτικής Επιτροπής, στην οποία το εκάστοτε κυβερνητικό Κόμμα να έχει το 50% των ψήφων, ώστε να διασφαλίζεται η διαφάνεια και να περιφρουρείται το δημόσιο χρήμα. Γιατί εδώ δεν είναι καθόλου τυχαίο που επεκτείνονται αυτές οι προγραμματικές δηλώσεις. Επεκτείνονται -με άλλα λόγια- στις τηλεπικοινωνίες, στο ύδωρ, στην ενέργεια και στις μεταφορές. Και συζητάμε για προμήθειες ύψους τρισεκατομμυρίων.

Πώς είναι δυνατόν ο κύριος Πρωθυπουργός να έρχεται στις προγραμματικές δηλώσεις να μιλάει για διαφάνεια, να επικαλείται λιτότητα για το Λαό, να επικαλείται αδυναμία να δώσει σε αγρότες, συνταξιούχους, μισθωτούς, εν ονόματι της μείωσης των ελλειμμάτων και από την άλλη μεριά να φέρνει τέτοιες διατάξεις, που προωθούν την αδιαφάνεια, που προωθούν τη σπατάλη προς όφελος κάποιων ολίγων οικονομικά ισχυρών, κάποιων οι οποίοι παίρνουν τις προμήθειες υλικών του δημόσιου τομέα, που είναι μεγάλου ύψους;

Γι' αυτό, λοιπόν, καλούμε την Κυβέρνηση, την Υπουργό Ανάπτυξης, να αποσύρει αυτήν την τροπολογία. Την καλούμε να φέρει, είτε τροπολογία σε σχετικό νομοσχέδιο είτε σχέδιο νόμου, στο οποίο να έχει η Κυβέρνηση ολοκληρωμένη πρόταση, από την οποία να προκύπτει και να διασφαλίζεται η διαφάνεια στην ανάθεση και των μεγάλων έργων και των προμηθειών μεγάλου ύψους, σαν αυτές που ρυθμίζονται μ' αυτήν τη διάταξη. Επίσης, με αυτόν τον τρόπο να διασφαλίζεται ο μόχθος και ο ιδρώτας του Ελληνικού Λαού που περνάει μέσα από τον προϋπολογισμό. Διότι αλλιώς, για πολλοστή φορά, εάν επιμείνει στην ψήφιση αυτής της διάταξης η Κυβέρνηση και η Υπουργός, θα αποδείξει, ότι είναι Κυβέρνηση των πολλά εχόντων σε βάρος των μη εχόντων και κατεχόντων, έναντι των οποίων εμφανίζεται με τόση σκληρότητα και αναλγησία, όπως εμφανίστηκε και σήμερα για πολλοστή φορά και στους αγρότες και στους συνταξιούχους και τους μισθωτούς. Την καλούμε να αποσύρει αυτήν τη διάταξη, διαφορετικά το ΔΗ.Κ.ΚΙ. θα την καταψηφίσει.

ΠΡΟΕΔΡΕΥΩΝ (Παναγιώτης Σγουρίδης): Ο κ. Τζανής έχει το λόγο.

ΛΕΩΝΙΔΑΣ ΤΖΑΝΗΣ: Κύριε Πρόεδρε, δεν θα έπαιρνα το λόγο εάν πραγματικά δεν θεωρούσα άδικες όλες τις αιτιάσεις που ακούστηκαν από ορισμένους συναδέλφους, που ήδη μίλησαν. Και το λέω αυτό γιατί έχω μία προσωπική γνώση και άποψη για το τι θα είχε γίνει σε μία μεγάλη βιομηχανία της περιοχής μου, εάν δεν είχε τη δυνατότητα το Ελληνικό Δημόσιο να καταρτίσει προγραμματικές συμφωνίες με αυτήν την επιχείρηση -δεν θέλω να την κατονομάσω- πράγμα που οδήγησε στη διάσωση μιας επιχείρησης τετρακοσίων ανθρώπων. Το ότι δεν αναφέρομαι σ' αυτό, δεν το κάνω για λόγους που ενδεχομένως να επισύρουν συνέπειες για το Δημόσιο.

Ακούω, πραγματικά,με τραγική έκπληξη αυτήντην εύκολη αναφορά σε "σκοτεινά κίνητρα", που μπορεί να βρίσκονται πίσω από αυτήν τη διάταξη, σε σχέση της Κυβέρνησης με μεσάζοντες. Και τα είπε ο κ. Τσοβόλας. Και, εν πάση περιπτώσει, κάποια στιγμή πρέπει να γίνει αντιληπτό, ότι εμείς δεν είμαστε υπηρέτες συμφερόντων. 'Οταν θα ακούγονται από τον οποιονδήποτε τέτοιες αναφορές και τέτοιες αιτιάσεις, ότι δηλαδή υπάρχει το ΠΑ.ΣΟ.Κ. του παρελθόντος, που δεν είχε σχέση με συμφέροντα και υπάρχει το ΠΑ.ΣΟ.Κ. του παρόντος που έχει σχέση με συμφέροντα, θα πρέπει να γνωρίζουν όλοι, ότι εμείς, που υπηρετούμε το ΠΑ.ΣΟ.Κ., δεν έχουμε σχέση με συμφέροντα.

To δεύτερο που θέλω να πω -και να τελειώσω με αυτό την αναφορά μου- είναι, ότι εδώ μπαίνει ένα δίλημμα, ένα ερώτημα: Θέλουμε, ναι ή όχι, τη δυνατότητα των οργανισμών των ΔΕΚΟ να συνάπτουν προγραμματικές συμφωνίες με επιχειρήσεις ελληνικές; Και η απορία του συναδέλφου μου κ. Γκατζή, εύλογη, θετική, λογική. 'Ομως, πρέπει να εξηγήσω και να πω, ότι οι προγραμματικές συμφωνίες από το σκοπό τους, μόνο την ελληνική βιομηχανία μπορούν να ωφελήσουν.

Γιατί οι ελληνικές βιομηχανίες, εισερχόμενες στον ανταγωνισμό των διαγωνισμών, αδυνατούν να αντεπεξέλθουν στο κόστος που επιβάλλουν ανταγωνιστικές εταιρίες του εξωτερικού που, είτε εμφανιζόμενες ως δήθεν ευρωπαϊκές, αλλά απασχολώντας τριτοκοσμικούς εργάτες είτε για τον οποιονδήποτε άλλο λόγο έχουν τη δυνατότητα να χτυπούν τους διαγωνισμούς σε χαμηλά ύψη, ενώ οι ελληνικές βιομηχανίες δεν μπορούν να φθάσουν εκεί.

Τελειώνω, λοιπόν, λέγοντας, ότι αυτό είναι το απλό ερώτημα που τίθεται στη Βουλή: Θα ενισχύσουμε ως εκεί που μπορούμε την εγχώρια βιομηχανία με προγραμματικές συμφωνίες, ναι ή όχι; Από εκεί και μετά, όλα τα άλλα, κύριε Πρόεδρε, θα έλεγα, ότι είναι σκέψεις, που όταν κάποιος επικαλείται, για να μη θίγεται συνολικά το κύρος του Κοινοβουλίου και του πολιτικού κόσμου, οφείλει πάραυτα να τις αποδεικνύει, διαφορετικά καλύτερα να μην τις εκθέτει.

ΠΡΟΕΔΡΕΥΩΝ (Παναγιώτης Σγουρίδης): Ο κ. Μάνος έχει το λόγο.

ΣΤΕΦΑΝΟΣ ΜΑΝΟΣ: Μιά πολύ σύντομη παρέμβαση, κύριε Πρόεδρε. Είναι γνωστό, νομίζω, στο Σώμα και στην κυρία Υπουργό, ότι έχω επανειλημμένως αντιταχθεί στη σκέψη να επεκταθούν οι προγραμματικές συμφωνίες έτσι γενικευμένα, όπως επιχειρείται αυτήν τη στιγμή από την κυρία Υπουργό. Ο δε λόγος, κυρίες και κύριοι συνάδελφοι, είναι απλός.

Δεν είναι κατ' αρχήν λάθος να προσπαθήσει κανείς να κάνει μία προγραμματική συμφωνία. Θα μπορούσε, με αυτόν τον τρόπο, να βοηθήσει την ανάπτυξη της βιομηχανίας. 'Ομως, αυτό θα μπορούσε να γίνει υπό μία βασική προϋπόθεση: 'Οτι το τελικό αποτέλεσμα θα ήταν συμφερότερο αφ' ενός για τους οργανισμούς που προμηθεύονται, που κάνουν αυτές τις συμφωνίες, και αφ'ετέρου, να είχαμε ήσυχη τη συνείδηση, ότι λειτουργούμε σ' ένα καθεστώς διαφάνειας καθαρότητας.

Η εντύπωση την οποία έχω είναι, ότι όλες οι δημόσιες επιχειρήσεις, πολλές εκ των οποίων αναφέρονται εμμέσως στη διάταξη που φέρνει η κυρία Υπουργός, κάθε άλλο παρά καθαρές είναι, κάθε άλλο παρά ελέγχονται. Πολλές εκ τούτων έχουν χρόνια να ελεχθούν.

Επεκτείνει, για παράδειγμα, η κυρία Υπουργός τη διάταξη αυτή στους οργανισμούς μεταφορών. 'Εχει κανείς από εσάς την εντύπωση, ότι οι οργανισμοί μεταφορών στην Ελλάδα ελέγχονται; 'Εχετε μήπως ξεχάσει, ότι ο κ. Βενιζέλος, ως Υπουργός Μεταφορών, έφερε διάταξη νόμου πρωτοφανή -και εσείς την ψηφίσατε- σύμφωνα με την οποία θεώρησε κατά νόμο εντάξει τους ισολογισμούς του Οργανισμού Σιδηροδρόμων Ελλάδας των τελευταίων πέντε ετών; Και κάτω από τέτοιες συνθήκες, επεκτείνετε, έτσι ανοικτά, τις προγραμματικές συμφωνίες; Λησμονήσατε ότι η ΔΕΗ, σε προηγούμενη προγραμματική συμφωνία, έχει χάσει 120 δισ. ή 130 δισ. δραχμές, που δεν μέτρησε ποτέ κανένας και ενδεχομένως είναι περισσότερα; Λησμονήσατε ότι μία από τις πρώτες συμφωνίες, που έκανε η σημερινή Κυβέρνηση μετά τις εκλογές, ήταν η συμφωνία να δώσει και άλλες ψηφιακές παροχές στον ΟΤΕ; Γιατί τα κάνουμε αυτά;

Δεν λέω, ότι ντε και καλά κρύβονται ύποπτα πράγματα πίσω από αυτό, αλλά σας επαναλαμβάνω ότι είναι μία εξαιρετικά επικίνδυνη ρύθμιση η οποία,όπως έχουν τα πράγματα στις δημόσιες αυτές επιχειρήσεις, φοβούμαι ότι -με βεβαιότητα θα προεξοφλούσα- στο μέλλον θα έχουμε ξανά καινούρια σκάνδαλα.

ΠΡΟΕΔΡΕΥΩΝ (Παναγιώτης Σγουρίδης): Ο κ. Πιπεργιάς έχει το λόγο.

ΔΗΜΗΤΡΙΟΣ ΠΙΠΕΡΓΙΑΣ: Ο θεσμός των προγραμματικών συμφωνιών έχει εφαρμοσθεί επί σειρά ετών στη Δημόσια Επιχείρηση Ηλεκτρισμού και μπορώ να πω, ότι έχει θετικά αποτελέσματα, με εξαίρεση την πρώτη φάση της εφαρμογής, όπου η προσπάθεια ελληνοποίησης των κατασκευών, που συνδιάσθηκε με προγραμματική συμφωνία, δημιούργησε καθυστερήσεις στα ορυχεία.

Από εκείνη, όμως, την περίοδο, από την περίοδο δηλαδή της προγραμματικής συμφωνίας της ΔΕΗ με την ΠΥΡΚΑΛ μέχρι τώρα, έχει περάσει πολύς χρόνος και υπάρχει η κατάλληλη εμπειρία. Υπάρχει επίσης και η εμπειρία των μετέπειτα συμφωνιών. Πράγματι ωφελείται η ντόπια παραγωγή και οι ελληνικές επιχειρήσεις που ενισχύονται απέναντι στον ανταγωνισμό με τις ξένες ευρωπαϊκές επιχειρήσεις, που πολλές φορές γίνεται με αθέμιτο τρόπο.

Θα σας φέρω ένα παράδειγμα τελευταίο. Για την επισκευή μιας μονάδας παραγωγής ηλεκτρικής ενέργειας στην Πτολεμαϊδα, υποβλήθηκε προσφορά με χαμηλές πράγματι τιμές από μία ολλανδική εταιρεία, η οποία χρησιμοποιούσε ξένους εργάτες, χωρίς να είναι ασφαλισμένοι ακόμα και στο ΙΚΑ. 'Ηρθε εδώ για να πάρει και πήρε τη δουλειά. Εγκαταστάθηκε στη μονάδα του Α.Η.Σ. Πτολεμαίδας και το αποτέλεσμα βέβαια ήταν, σε πολύ σύντομο χρόνο να εγκαταλείψει αυτήν την προσπάθεια, διότι πράγματι, είδε ότι δεν μπορούσε να τα βγάλει πέρα. Το αποτέλεσμα ήταν να υποστεί ζημιά η ΔΕΗ αλλά και οι ελληνικές επιχειρήσεις που δεν είχαν πάρει τη δουλειά.

Αυτή η εμπειρία οδήγησε τη ΔΕΗ να υπογράψει προγραμματική συμφωνία, ακόμη και για τις επισκευές των θερμοηλεκτρικών μονάδων. Η διαδικασία που τηρείται είναι η εξής:

Γίνεται διαγωνισμός μεταξύ των ελληνικών εταιρειών και η προγραμματική συμφωνία γίνεται με όλους στην τιμή του μειοδότη. Αυτή και μόνη η διαδικασία διασφαλίζει τα συμφέροντα των δημοσίων επιχειρήσεων, ενώ από την άλλη πλευρά ενισχύει τις ελληνικές επιχειρήσεις από έναν ανταγωνισμό που σίγουρα θα προσθέσει στη Χώρα μας ανεργία και πολλά προβλήματα.

Πιστεύω ότι η διάταξη είναι σωστή και θα πρέπει να ψηφισθεί. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, θέλω κι εγώ με τη σειρά μου να πω, ότι βλέποντας παντού κάποια σκοτεινά συμφέροντα, άνομες επιδιώξεις, ύποπτα κίνητρα κ.λπ. και όταν αυτό επαναλαμβάνεται με τον τρόπο που επαναλαμβάνεται εδώ μέσα ,τότε υπάρχει πρόβλημα αξιοπιστίας. Γίνονται κάποιοι τιμητές των πάντων ωσάν οι υπόλοιποι να είμαστε ενεχόμενοι σε ύποπτες επιδιώξεις. Είναι λαικισμός;

Κύριε Τσοβόλα, θέλω να σας πω, ότι και μεις αγαπάμε το Λαό και μεις αγαπάμε την τιμιότητα και μεις όλοι κοπιάζουμε και μεις όλοι ιδρώνουμε και μεις όλοι επιδιώκουμε για να φέρουμε στο επιθυμητό σημείο σ'ένα καλύτερο επίπεδο την Πατρίδα.

ΠΡΟΕΔΡΕΥΩΝ (Παναγιώτης Σγουρίδης): Παρακαλώ, να απευθύνεστε στο Προεδρείο.

ΚΥΡΙΑΚΟΣ ΣΠΥΡΙΟΥΝΗΣ: Στο Προεδρείο και στον κ. Τσοβόλα τα λέω. Για τον κ. Τσοβόλα. Γνωρίζετε, ότι ό,τι έχω να πω εγώ, το λέω φανερά πάντοτε, χωρίς υπαινιγμούς. Το λέω για τον κ. Τσοβόλα.

Θέλουμε, λοιπόν, να σας διαβεβαιώσουμε, να μην ανησυχείτε τόσο πολύ. Είμαστε και μεις, τουλάχιστον σαν εσάς, ενδιαφερόμενοι και για τη διαφάνεια και για την εντιμότητα του πολιτικού κόσμου και για την κατοχύρωση της γόνιμης λειτουργίας του Κοινοβουλίου και για τον πόνο προς το Λαό μας και για την αγωνία μας για την Πατρίδα κ.λπ.

Μάλιστα, θέλω να σας πω, ότι σε κρίσιμες για την Πατρίδα στιγμές, λέγουν κάποια συνθήματα. Και για λόγους ιστορικούς, για λόγους παρελθόντος, για λόγους κρίσης και μνήμης, θα πρέπει η στεντόρια φωνή να χαμηλώνει.Να υπάρχει περισσότερη ευθύνη. Περισσότερη σοβαρότητα.

Η συγκεκριμένη τροπολογία περιέχει ένα μήνυμα μέσα στα όρια του δυνατού. Να προτιμούμε τα ελληνικά, όπως κάνουν το ίδιο και οι ξένοι. Βεβαίως, υπάρχει η Ευρωπαϊκή 'Ενωση, η διεθνοποίηση της οικονομίας, η ελευθερία της αγοράς στην οικονομία και όλα τα άλλα, αλλά ο πόνος για τις ελληνικές επιχειρήσεις έχει ίση και περισσότερη αξία.

Νομίζω, ότι με τις προγραμματικές συμφωνίες, μέσα στα όρια του εφικτού, του δυνατού, γίνεται μία προνοητική ρύθμιση, για να προχωρήσουν οι ελληνικές βιομηχανίες, οι ελληνικοί οργανισμοί, οι ΔΕΚΟ κ.λπ. 

Πέραν του ότι ψηφίζω την τροπολογία αυτή, θέλω να δηλώσω, ότι είμαι σίγουρος, ότι το ήθος και το ύφος που υποσχεθήκαμε στο Λαό μας, αποτελεί ιερό κανόνα για όλους τους Βουλευτές του ΠΑ.ΣΟ.Κ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Βούλγαρης έχει το λόγο.

ΑΛΕΞΑΝΔΡΟΣ ΒΟΥΛΓΑΡΗΣ: Κύριε Πρόεδρε και κύριοι συνάδελφοι, γνωρίζουμε, ότι ένα από τα μεγαλύτερα προβλήματα που αντιμετωπίζει η Χώρα μας, είναι η αποβιομηχάνιση και μάλιστα στις περιοχές που έχουμε οργανωμένη βιομηχανική ανάπτυξη. Επειδή προέρχομαι από μία τέτοια περιοχή, από τη Μαγνησία, πρέπει να επισημάνω, όπως τόνισε και ο συνάδελφος κ.Τζανής, ότι με το θεσμό των προγραμματικών συμφωνιών μια ολόκληρη βιομηχανία στο Νομό Μαγνησίας με τριακόσιους εργάτες βρίσκεται στη ζωή.

Πιστεύω, πως αργήσαμε να φέρουμε μία τέτοια διάταξη στη Βουλή, γιατί όπως είπε και η Υπουργός η χρονική της διάρκεια είναι ουσιαστικά μέχρι τις 31.12.97 και αυτό γιατί δεσμευόμαστε απο οδηγίες της Ευρωπαϊκής 'Ενωσης για λόγους που έχουν σχέση με τον ανταγωνισμό των προϊόντων. Εν πάση περιπτώσει, όμως, δεν χάθηκε το σύνολο αυτής της προσπάθειας και πιστεύω, πως πρέπει να υποστηρίξουμε τη νομοθετική κατοχύρωση της προγραμματικής συμφωνίας στους τομείς τους οποίους περιγράφει η συγκεκριμένη τροπολογία. Πρέπει να καταλάβουμε επιτέλους σ'αυτήν την Αίθουσα, ότι δεν μπορούμε να χρησιμοποιούμε ταυτόχρονα επιχειρήματα και αντεπιχειρήματα για έναν κοινό σκοπό που έχουμε όλοι, να περιορίσουμε, δηλαδή, το ποσοστό της ανεργίας στη Χώρα μας. Πιστεύω, λοιπόν, ότι αυτή η διάταξη θα μπορέσει στο περιορισμένο χρονικό διάστημα να ενεργοποιηθεί κατά τέτοιον τρόπο, ώστε να στηρίξει τις ελληνικές βιομηχανίες.

Προσωπικά είμαι σύμφωνος και θα στηρίξω κάθε διάταξη, ως νέος Βουλευτής, που θα προσφέρει εργασία σε ελληνικά χέρια και θα δώσει τη δυνατότητα στην ελληνική και ξένη αγορά, να έχουμε τη μεγαλύτερη δυνατή διακίνηση των ελληνικών προϊόντων. Ευχαριστώ.

ΠΡΟEΔΡΕYΩΝ (Παναγιώτης Σγουρίδης): Ο κ.Κατσανέβας έχει το λόγο.

ΘΕΟΔΩΡΟΣ ΚΑΤΣΑΝΕΒΑΣ: Κύριε Πρόεδρε, το μέτρο για τις προγραμματικές συμφωνίες δεν υπάρχει αμφιβολία, ότι είναι θετικό -και θα έλεγα κάτι παραπάνω- για τη διάσωση της χειμαζόμενης ελληνικής βιομηχανίας. Δεν θα επιχειρηματολογήσω πάνω σ'αυτό το θέμα, γιατί πιστεύω, ότι είναι αυτονόητο, πως πρέπει σε αυτήν την κατεύθυνση να στραφούμε και να διδαχθούμε από ανάλογα παραδείγματα των Ευρωπαίων εταίρων μας, που εμφανίζονται ιδιαίτερα ευφυείς προς αυτήν την κατεύθυνση, αφού ενισχύουν παραδοσιακά τις εγχώριες δικές τους βιομηχανίες και βιοτεχνίες.

Θα παρακαλέσω, όμως, την κυρία Υπουργό να μας ενημερώσει πολύ σύντομα για το τι ισχύει στις άλλες χώρες πάνω σ'αυτό το θέμα και, δεύτερον, ποιες θα είναι οι προϋποθέσεις εκείνες, ώστε να υπάρχει ισότιμη μεταχείριση στις διάφορες ελληνικές βιομηχανικές μονάδες, ώστε μέσα από τις γνωστές διαδικασίες να μην ενισχύονται ορισμένες μονοπωλιακές καταστάσεις, κάτι που δε θα το θέλατε, κυρία Υπουργέ, και δε θα το ήθελε κανένας από μας.

Συγκεκριμένα, θα ήθελα να μας πείτε σαφώς, πώς προτίθεσθε να αντιμετωπίσετε αυτήν την περίπτωση και ειδικότερα ως προς την αναπτυσσόμενη βιομηχανία μικροηλεκτρονικής, που θα πρέπει να δούμε πώς θα αναπτυχθούν πολλές μεσαίες και μικρές μονάδες και να μην υπάρξουν μεγάλα συγκεκριμένα μονοπώλια που, ασφαλώς, θα ποδηγετήσουν και την πορεία της Χώρας στο μέλλον.

Με την ευκαιρία, θα ήθελα επίσης, κυρία Υπουργέ, να επισημάνω, ότι αυτήν τη στιγμή που μιλάμε, κατατίθενται φορολογικά νομοσχέδια, τα οποία πλήττουν βαρύτατα την ελληνική βιομηχανία. Για παράδειγμα σας αναφέρω, ότι καταργούνται οι φοροαπαλλαγές και οι ενισχύσεις των εξαγωγικών επιχειρήσεων. Ακόμη θανατώνεται η αναπτυσσόμενη στην Ελλάδα μικρή ναυπηγική βιομηχανία, αφού ήδη προτείνονται από την Κυβέρνησή μας συγκεκριμένα αντικειμενικά κριτήρια για όποιον έχει μικρό σκάφος μέχρι οκτώ μέτρα. Δηλαδή και μικρές πλαστικές βαρκούλες δεν θα μπορεί να έχει κανεις με μηνιαίο εισόδημα περίπου 300.000 δραχμές. 'Οπως καταργείται ακόμη και η δυνατότητα να ακινητοποιούνται μικρές βάρκες. Δηλαδή, ο οποιοσδήποτε έχει μία μικρή βαρκούλα, εμπίπτει στα αντικειμενικά κριτήρια και πληρώνει φόρο. Τι θα γίνουν οι ελληνικές μικρές ναυπηγικές μονάδες;

ΠΡΟΕΔΡΕΥΩΝ (Παναγιώτης Σγουρίδης): Τελειώστε, σας παρακαλώ, κύριε Κατσανέβα.

ΘΕΟΔΩΡΟΣ ΚΑΤΣΑΝΕΒΑΣ: Θα τελειώσω. Δώστε μου λίγο χρόνο για να ολοκληρώσω τη σκέψη μου.

ΠΡΟΕΔΡΕΥΩΝ (Παναγιώτης Σγουρίδης): Αν θα το κάνω σε εσάς, θα πρέπει να το κάνω σε όλους.

ΘΕΟΔΩΡΟΣ ΚΑΤΣΑΝΕΒΑΣ: Μα, αφού με διέκοψαν επανειλημμένα, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Εγώ δε σας διέκοψα καθόλου.

ΘΕΟΔΩΡΟΣ ΚΑΤΣΑΝΕΒΑΣ: Δεν υπάρχει καμία αντιδικία.

ΠΡΟΕΔΡΕΥΩΝ (Παναγιώτης Σγουρίδης): Φροντίστε, λοιπόν, μέσα σε ένα λεπτό το πολύ, να τελειώσετε.

ΘΕΟΔΩΡΟΣ ΚΑΤΣΑΝΕΒΑΣ: Λιγότερο από ένα λεπτό.


Αντιληφθήκατε, κυρία Υπουργέ, τι είπα. 'Ετσι;

Ακόμα θα ήθελα να ρωτήσω την κυρία Υπουργό, εάν προτίθεται να επανέλθει σε εκείνη τη φιλοσοφία και πρακτική που κάποτε εφαρμόσαμε, στην πρώτη περίοδο διακυβέρνησης του ΠΑ.ΣΟ.Κ., με το γνωστό σύνθημα "ο επιμένων ελληνικά". Θα θυμάστε όλη εκείνη την πολύ σημαντική προσπάθεια, η οποία βεβαίως και λόγω της Ευρωπαϊκής 'Ενωσης σήμερα θα μπει ή πρέπει να μπει σε διαφορετική λογική. Αλλά ήθελα να ρωτήσω, αν σκέπτεται προς αυτήν την κατεύθυνση να στηρίξει και τη συνείδηση, του να αγοράζουμε ελληνικά προϊόντα.

ΠΡΟΕΔΡΕΥΩΝ (Παναγιώτης Σγουρίδης): Η κυρία Υπουργός έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, κοιτάξτε και λίγο αριστερά!

ΠΡΟΕΔΡΕΥΩΝ (Παναγιώτης Σγουρίδης): Εσείς κύριε Γκατζή έχετε πρωτολογήσει. Δεν έχουμε μπει στις δευτερολογίες ακόμα. 'Ηταν προτασσόμενες αυτές, γι' αυτό ακριβώς πήγε με αυτή τη διαδικασία. Τώρα θα πάρει το λόγο η κα Παπανδρέου, μετά έχουν το λόγο οι Κοινοβουλευτικοί Εκπρόσωποι και πάμε στο δεύτερο κύκλο.

ΝΙΚΟΛΑΟΣ ΓΚΑΤΖΗΣ: Με συγχωρείτε, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Υπουργέ, έχετε το λόγο.

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Κύριε Πρόεδρε, για το θέμα των προγραμματικών συμφωνιών έγινε συζήτηση και στην Διαρκή Επιτροπή, όπου έγκαιρα είχα καταθέσει την τροπολογία. Δεν είναι αιφνιδιαστικά, αλλά πολύ κανονικά, κανονικότατα.

Θέλω να πω, ότι είναι γνωστό, ότι υπάρχει μία κοινοτική οδηγία, η οποία δίνει την ευχέρεια στις λιγότερο αναπτυγμένες χώρες της Ευρωπαϊκής 'Ενωσης μέχρι τέλους του 1997 δηλαδή έχουμε μόλις ένα χρόνο ακόμη να ακολουθήσουν διαδικασίες διαφορετικές στους τέσσερις τομείς, τηλεπικοινωνίες, μεταφορές, τομέα ύδατος και ηλεκτρικής ενέργειας, ακριβώς για την ενίσχυση της εγχώριας βιομηχανίας τους.

Είναι μία τακτική την οποία είχαν ακολουθήσει για πάρα πολλά χρόνια και την ακολουθούν ακόμη οι χώρες της Ενωμένης Ευρώπης και έχουν ενισχύσει σε μεγάλο βαθμό τη ντόπια παραγωγική τους βάση.

Μου κάνει εντύπωση, που όλοι κόπτονται υπέρ των ελληνικών επιχειρήσεων, όλοι κόπτονται υπέρ της απασχόλησης, υπέρ της ανάπτυξης της τεχνογνωσίας και της τεχνολογίας και όταν έρχεται αυτή η τροπολογία, αντί να μέμψουν την Κυβέρνηση γιατί την φέρνει με πάρα πολύ μεγάλη καθυστέρηση-έπρεπε από χρόνια πριν να έχουμε αξιοποιήσει αυτόν το θεσμό, ενώ τώρα έχουμε μόνο ένα χρόνο ακόμη, σημαίνει λίγους μήνες, για να διαμορφώσουμε κάποιες προγραμματικές συμφωνίες- προβάλλεται πάλι το επιχείρημα της αδιαφάνειας και της σκοπιμότητας.

Και ερωτώ: Ποιος εξυπηρετεί τα ξένα συμφέροντα; Εμείς που θέλουμε να ενισχύσουμε τις ελληνικές επιχειρήσεις, μικρές και μεγάλες, εφ' όσον έχουν παραγωγική βάση στην Ελλάδα ή αυτοί που προτιμούν μέσω δήθεν της διαφάνειας, να δοθούν κάποιες δουλειές, που μπορεί να δοθούν σε ελληνικές επιχειρήσεις, στις ξένες επιχειρήσεις;

Εγώ, αγαπητοί συνάδελφοι, δεν δέχομαι ως 'Ελλην πολίτης, ότι οι 'Ελληνες είναι ολιγότερο έντιμοι απ' ό,τι είναι οι Γερμανοί, απ' ό,τι είναι οι 'Αγγλοι, απ' ό,τι είναι οι Ολλανδοί, απ' ό,τι είναι οι Ιταλοί, απ' ό,τι είναι όλοι οι Ευρωπαίοι, οι οποίοι χρησιμοποιούν το θεσμό των προγραμματικών συμφωνιών για να ενισχύσουν τη δική τους βιομηχανία.

Δε σας κάνει εντύπωση, ότι ο ΣΕΒ , οι σύνδεσμοι όλοι οι περιφερειακοί των ελληνικών βιομηχανιών, η ΓΣΕΕ, όλα τα εργατικά κέντρα, όλοι οι σύνδεσμοι κατασκευαστικών ή παραγωγικών τομέων, είναι υπέρ αυτού του θεσμού των προγραμματικών συμφωνιών; Και ήταν με δικές τους κοινές παραστάσεις γραπτές και προφορικές -του ΣΕΒ και της ΓΣΕΕ- προς την Κυβέρνηση υπέρ του να προχωρήσουμε αυτόν το θεσμό των προγραμματικών συμφωνιών.

Αγαπητοί συνάδελφοι, ο συνάδελφος Πιπεργιάς ανέφερε την εμπειρία από τη ΔΕΗ. Και πράγματι η ΔΕΗ είναι η μόνη επιχείρηση, που τα τελευταία χρόνια έχει χρησιμοποιήσει το θεσμό των προγραμματικών συμφωνιών, έχει δώσει πάνω από 100 δισ. δραχμές μέσω των προγραμματικών συμφωνιών και θα ήθελα να σας ενημερώσω -αν και το είπα και την προηγούμενη φορά, νομίζω-ότι ενώ για όλα τα έργα, τα οποία η ΔΕΗ έχει δώσει με διεθνείς διαγωνισμούς, έχει παραπεμφθεί στη Δικαιοσύνη για δήθεν σκάνδαλα, για τις προγραμματικές συμφωνίες δεν έχει υπάρξει καμία παραπομπή, αλλά ούτε έχει γραφτεί και τίποτα. Και αυτό ακριβώς, γιατί εδώ συμπεριλαμβάνει όλες τις ελληνικές επιχειρήσεις, που υπάρχουν και μπορούν να παράγουν το συγκεκριμένο προϊόν και υπάρχουν διαπραγματεύσεις πάρα πολύ σκληρές με εκπροσώπους και των εργαζομένων και του ΣΕΒ -όπως θα γίνει και στις επόμενες προγραμματικές συμφωνίες- και τα αποτελέσματα είναι θετικά και για τους 'Ελληνες εργαζόμενους και για τις ελληνικές επιχειρήσεις, αλλά και για την ίδια τη ΔΕΗ. Διότι υπάρχουν όλα τα στοιχεία, τα οποία είναι στη διάθεσή σας, ότι ό,τι έχει δοθεί για προγραμματικές συμφωνίες, είναι σε τιμές συγκριτικά καλύτερες απ'ό,τι ήταν μέσω των διαγωνισμών.

Αγαπητοί συνάδελφοι, το μόνο για το οποίο δέχομαι να κριτικάρεται η Κυβέρνηση, είναι για την καθυστέρηση με την οποία φέρνουμε -θα έπρεπε πριν από χρόνια να έχουμε αξιοποιήσει και εμείς και η κυβέρνηση της Νέας Δημοκρατίας- το θεσμό αυτό, για να ενισχύσουμε πράγματι την παραγωγική βάση. Τα άλλα όλα είναι προφάσεις και στοχεύουν απλώς στο να μην υλοποιηθεί αυτός ο θεσμός, να μην ενισχυθούν οι ελληνικές βιομηχανίες, να μην αυξήσουμε την απασχόληση στη Χώρα μας. Ε, σ'αυτό εμείς -το ΠΑ.ΣΟ.Κ. - είμαστε αντίθετοι, γι'αυτό προτείνουμε και προωθούμε αυτόν το θεσμό, γιατί όταν λέμε ότι είμαστε υπέρ της απασχόλησης, υπέρ της ελληνικής βιομηχανίας, το εννοούμε.

ΠΡΟΕΔΡΕΥΩΝ(Παναγιώτης Σγουρίδης): Ο κ. Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, από τη συζήτηση που γίνεται στο άρθρο 16, αναδεικνύονται ορισμένα σημαντικά ζητήματα, τα οποία δικαιώνουν τη θέση της Νέας Δημοκρατίας, τόσο στη Διαρκή Κοινοβουλευτική Επιτροπή όσο και στη συζήτηση επί της αρχής αυτού του νομοσχεδίου.

Η Νέα Δημοκρατία είπε στηn Kυβέρνηση, ότι αυτό το μείζον θέμα θα έπρεπε να έρθει μ' ένα ολοκληρωμένο νομοσχέδιο το οποίο να αποσαφηνίζει όλοn τον ορίζοντα, να προσπαθεί να κερδίσει το χαμένο χρόνο, κατά την άποψη της Kυβέρνησης, γύρω απ' αυτό το αντικείμενο, να υπάρξει πλήρης ενημέρωση και όχι γενικές και αφοριστικές τοποθετήσεις, ότι ο θεσμός εφαρμοσθείς στη ΔΕΗ πέτυχε και τώρα τον επεκτείνουμε σε τέσσερις μεγάλους τομείς, κάνοντας χρήση και της σχετικής κοινοτικής οδηγίας, αλλά και ταυτόχρονα, πέρα από την ενημέρωση, να έχει η Εθνική Αντιπροσωπεία τα συγκεκριμένα αποτελέσματα επί τη βάσει των οποίων η Κυβέρνηση έρχεται τώρα και με τροπολογία ζητά την έγκριση της Βουλής.

Είπε επίσης η Νέα Δημοκρατία, κύριε Πρόεδρε, ότι στέκεται θετικά στην ανάπτυξη αυτού του θεσμού. Είπε η Νέα Δημοκρατία, ότι ο θεσμός αυτός μπορεί, όχι μόνο να στηρίξει την ελληνική βιομηχανία αλλά και συγχρόνως να συμβάλει καθοδηγώντας τις προγραμματικές συμφωνίες στον εκσυγχρονισμό τους. Και είπε ακόμη ο ομιλών στη συζήτηση επί της αρχής, ότι πολύ αργά σκέφτεται η Κυβέρνηση, το ΠΑ.ΣΟ.Κ., την ελληνική βιομηχανία, την οποία παρέλαβε ανθούσα το 1981, όπως παρέλαβε και όλους τους δείκτες της οικονομίας.

Σημειώνω για την Εθνική Αντιπροσωπεία, ότι η Χώρα μας το 1981 πληρούσε όλες τις προϋποθέσεις του Μάαστριχτ, πλην του πληθωρισμού, και τώρα κάνουμε αγώνα δρόμου, επιβάλλοντας τις οδυνηρότερες των θυσιών στον Ελληνικό Λαό, για να προσεγγίσουμε αυτό που ήδη το είχαμε από το 1981. Το πέρασμα δηλαδή του σοσιαλισμού ήταν ό,τι χειρότερο θα μπορούσε να είναι στην Πατρίδα μας το τελευταίο τέταρτο αυτού του αιώνα.

Υπάρχουν, κύριε Πρόεδρε και κύριοι συνάδελφοι, δύο ζητήματα για τα οποία η κυρία Υπουργός δεν είπε τίποτε. 

Πρώτον -και το λέω για σας, κύριοι συνάδελφοι της Πλειοψηφίας- σοφά κατά την άποψη τη σοσιαλιστική ο νόμος του 1984 έδινε τη δυνατότητα στις διοικήσεις των οργανισμών να συνάπτουν τις προγραμματικές συμφωνίες, αλλά υπήρχε εκεί μια παράγραφος, η οποία έλεγε, "οι προγραμματικές συμφωνίες εγκρίνονται από τον Υπουργό Εθνικής Οικονομίας". Τώρα έρχεται η κυρία Υπουργός και λέει, "τις προγραμματικές συμφωνίες θα τις κάνουν οι διοικήσεις των φορέων των 4 τομέων" και καταργεί την παρέμβαση, που είναι εγγύηση για τον Ελληνικό Λαό, του Υπουργού Εθνικής Οικονομίας, να εγκρίνει αυτό που έγινε. Αυτό είναι το ένα και το μείζον θέμα. Το απευθύνουμε προς την πλευρά της Πλειοψηφίας.

Δεύτερον, γνωρίζετε, κύριε Πρόεδρε, ότι ο ομιλών έχει μια βασική θέση στην Εθνική Αντιπροσωπεία, την οποία υποστηρίζει αταλάντευτα πολλά χρόνια, που λέει, ότι πρέπει να μπαίνουν πολλά και μεγάλα ερωτηματικά όταν έρχονται διατάξεις, οι οποίες λένε "η ρύθμιση αυτού του θέματος θα γίνεται κατά παρέκκλιση ήδη ψηφισμένων διατάξεων". Και αν μεν η παρέκκλιση αυτή γινόταν από κάποιο νόμο -βεβαίως ο νόμος είναι ολόκληρου του Ελληνικού Κοινοβουλίου, από την ώρα που ψηφίζεται, είναι νόμος του Ελληνικού Κράτους- της Νέας Δημοκρατίας, θα έλεγα, ότι η Κυβέρνηση αισθάνεται αναφυλαξία και λέει, "κατά παρέκκλιση" αυτού του νόμου, που ψήφισε η Νέα Δημοκρατία.

Αλλά, λέει η κυρία Υπουργός, ότι η διεύρυνση του άρθρου 1 του ν.1433 θα γίνει κατά παρέκκλιση του ν. 2286/95 περί κρατικών προμηθειών, που εσείς ψηφίσατε με πρόταση της Κυβέρνησης. Γιατί κατά παρέκκλιση, κυρία Υπουργέ; Γιατί; Και επειδή απουσιάζατε, για την ενημέρωσή σας είπα δυο βασικά θέματα.

Το πρώτο είναι, ότι καταργείτε την παρ. 2, που ήταν εγγύηση για τον Ελληνικό Λαό και για το Κοινοβούλιο, τις προγραμματικές συμβάσεις να τις εγκρίνει ο Υπουργός Εθνικής Οικονομίας. Γιατί το βγάζετε αυτό; 

Το δεύτερο. Γιατί προχωρείτε στην υλοποίηση αυτής της διαδικασίας κατά παρέκκλιση ψηφισμένου νόμου, που εσείς τον εισηγηθήκατε στη Βουλή και τώρα καλείτε τους συναδέλφους σας να ψηφίσουν εναντίον αυτών, που τους καλούσατε να ψηφίσουν υπέρ, πριν από ένα ορισμένο χρονικό διάστημα;

Για τη Νέα Δημοκρατία το φρονιμότερο που θα έπρεπε να είχε κάνει η Κυβέρνηση, είναι να φέρει ολοκληρωμένη πρόταση νόμου γι' αυτό το συγκεκριμένο θέμα, με τις εμπειρίες και τις ελληνικές και των άλλων τριών χωρών που είναι στην ίδια διαδικασία, να ενημερωθεί πλατιά η Εθνική Αντιπροσωπεία.

Γιατί δεν είναι δυνατόν από τη μια μεριά ...

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή.)

Κύριε Πρόεδρε...

ΠΡΟΕΔΡΕΥΩΝ (Παναγιώτης Σγουρίδης): Τελειώστε, κύριε Σιούφα. Δεν σας ενοχλώ. Απλώς -τι να κάνω- χτυπάει αυτόματα το ηλεκτρονικό κουδούνι.

ΔΗΜΗΤΡΙΟΣ ΣΙΟΥΦΑΣ: Εκτός αν το κάνετε, επειδή σας είπα πριν ότι κάνετε εκσυγχρονιστική πρόοδο, με το να περάσετε από το "σαν" στο "ως" και θέλετε να μου το ξεπληρώσετε.

Κύριοι συνάδελφοι, επανέρχομαι και θέλω επίσης να θέσω στην προσοχή σας ότι από τη μια μεριά η κυρία Υπουργός εισάγει την εκσυγχρονιστική διάταξη του άρθρου 16 και θα σας ζητήσει σε λίγο, για να βοηθήσει την ανάπτυξη της ελληνικής βιομηχανίας, να ψηφίσετε το άρθρο 18, με το οποίο γίνονται δημόσιοι υπάλληλοι αυτοί που εργάζονται στα Ναυπηγεία Σγαραμαγκά, στα Ελληνικά Ναυπηγεία Α.Ε. 'Αλλη διαδικασία, θα το κουβεντιάσουμε κι αυτό. Ετσι γίνεται ο εκσυγχρονισμός, όπως τον αντιλαμβάνεται η Κυβέρνηση Σημίτη.

Κάτι άλλο, κυρία Παπανδρέου. Στο φορολογικό νομοσχέδιο που θα καταθέσετε και ειδικά για τη Ναυπηγοεπισκευαστική Βιομηχανία, διαβάζω τελευταία στις εφημερίδες ότι περιλαμβάνεται μία διάταξη -δεν κυκλοφόρησε το νομοσχέδιο- που βάζετε τέλη χατροσήμου σε όλες τις εργασίες που γίνονται εκεί. Επιδιώκετε έτσι να κάνετε ανάπτυξη; Απλά το σημειώνω, διότι θα έρθει κι εκείνο το νομοσχέδιο, εκτός αν έχει περάσει ερήμην ημών αυτή η διάταξη.

Αυτά είναι τα θέματα, κύριε Πρόεδρε. Λέμε "ναι" στις προγραμματικές συμφωνίες, αλλά με ξεκαθαρισμένο πλαίσιο, με πλήρη τεκμηρίωση και με δυνατότητα να συζητηθεί σε όλες τις πτυχές αυτό το θέμα και η ανάπτυξή του.

ΠΡΟΕΔΡΕΥΩΝ (Παναγιώτης Σγουρίδης): Κύριε Κόρακα, θέλετε το λόγο;

ΣΤΡΑΤΗΣ ΚΟΡΑΚΑΣ: Επί του άρθρου 16 όχι, κύριε Πρόεδρε, έχω καλυφθεί.

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, κάποιοι συνάδελφοι -πιστεύω ότι από άγνοιά τους, γιατί δεν ξέρουν τι έλεγε ο ν.1433, τον οποίο καταργεί η παρούσα διάταξη- έσπευσαν και εξέθεσαν τον εαυτό τους, γιατί η κυρία Υπουργός ξέρει γιατί φέρνει αυτό το άρθρο το συγκεκριμένο και μάλιστα σε τελείως άσχετο νομοσχέδιο.

Κύριε Πρόεδρε, το ΔΗ.Κ.ΚΙ. κάθε άλλο είναι κατά των προγραμματικών συμβάσεων, είναι όμως, κατά της αδιαφάνειας στην ανάθεση των προμηθειών μεγάλου ύψους, που σημαίνει κίνδυνο για το δημόσιο χρήμα. Κι εδώ αυτό επιδιώκει η τροπολογία, η οποία, όπως πολύ σωστά αναλύθηκε και από τον κ. Σιούφα, κάνει το εξής καταπληκτικό, που οδηγεί ευθέως στην αδιαφάνεια και σε κίνδυνο το Δημόσιο να σπαταλήσει, χωρίς λόγο υπέρ κάποιου ισχυρού, που θα πάρει τις συμβάσεις αυτές, δισεκατομμύρια, γιατί μιλάμε για προμήθειες μεγάλου ύψους.

Τι έλεγε ο ν.1433, που είχε μόνο ένα άρθρο; Το άλλο ήταν η ισχύς. Το ένα άρθρο είχε δύο παραγράφους. Η μία παράγραφος έλεγε ότι η ΔΕΗ μπορεί να κάνει προγραμματικές συμβάσεις και να αναθέτει σε κάποιους, -για να ενισχυθεί η ελληνική βιομηχανία, ποιος λέει όχι στην ενίσχυση της ελληνικής βιομηχανίας- μετά από απόφαση -έλεγε- της διοίκησης της ΔΕΗ. Είχε όμως και δεύτερη παράγραφο και αυτή τη δεύτερη παράγραφο ρητά, με την τροπολογία που σας φέρνει σήμερα, λέει ότι καταργείται.

Η δεύτερη παράγραφο έλεγε ότι αυτή η προγραμματική σύμβαση θα πρέπει να εγκριθεί από τον Υπουργό Εθνικής Οικονομίας, μετά από γνωμοδότηση της αρμόδιας επιτροπής προγράμματος προμηθειών.

Τώρα τί σας λέει, που μας την είπε τόσο αγαθά η κυρία Υπουργός; Τώρα σας λέει στον ΟΤΕ π.χ. ο κ. Λάμπρου με το Δ.Σ. θα αναθέτει, χωρίς καμία πολιτική ευθύνη Υπουργού, χωρίς να εγκρίνει ο Υπουργός και χωρίς να υπάρχει πρόταση της επιτροπής προμηθειών, όταν το ίδιο το ΠΑΣΟΚ πολύ σωστά με τον αείμνηστο Ανδρέα Παπανδρέου εδώ στη Βουλή, με αυτές τις διατάξεις, έβλεπε ότι δεν κατοχυρώνεται το δημόσιο χρήμα.

Και στις προγραμματικές δηλώσεις ήταν βασική δέσμευση που έκανε πάταγο τότε στις εφημερίδες ότι θα φέρει νόμο -γιατί δεν καλύπτονταν από αυτό το νόμο του 1984- που θα συνιστά ειδικό αδιάβλητο σώμα από δικαστικούς λειτουργούς και μια σειρά άλλα ζητήματα. Και εδώ αφαιρεί ακόμη η κυρία Παπανδρέου, με ευθύνη προφανώς και εν γνώσει του Πρωθυπουργού, και αυτή την ελάχιστη ασφαλιστική δικλείδα που είχε ο νόμος 1433.

Αυτά λέει, κύριε Σπυριούνη, για να ξέρετε και εσείς και όλοι οι άλλοι Βουλευτές τι ψηφίζετε, αν δεν την αποσύρει η Κυβέρνηση. 

Ευθέως καταγγέλλουμε την Κυβέρνηση ότι το κάνει αυτό για να εδραιωθούν, μέσα από αυτή την αφαίρεση ακόμη και ελάχιστης δικλείδας, κάποιοι συγκεκριμένοι στις τηλεπικοινωνίες, στην ενέργεια, στις μεταφορές. Γι' αυτό καλούμε την Κυβέρνηση να αποσύρει αυτή τη διάταξη.

Εμείς θέλουμε να γίνουν προγραμματικές συμβάσεις, να ενισχυθεί η ελληνική βιομηχανία, αλλά όχι όμως σε βάρος του δημόσιου χρήματος, όταν η ίδια η Κυβέρνηση έρχεται και λέει "όχι" στο συνταξιούχο των 80.000 και των 100.000, στο μισθωτό και τον κρατάει εκεί επί οκτώ χρόνια με περιοριστική εισοδηματική πολιτική και όταν λέει το ίδιο στα λαϊκά στρώματα, τους αγρότες και τους άλλους.

Μετά απ' αυτά τί έχετε να πείτε; Γιατί μας είπατε ότι στη ΔΕΗ δεν παρουσιάστηκε. Στη ΔΕΗ στις προγραμματικές συμβάσεις υπήρχε και η δεύτερη παράγραφος. Τώρα εσείς τί θέλετε να κάνετε; Και δικαιούμαστε να το υποθέσουμε. Πάτε να διώξετε από πάνω σας τις ευθύνες και να γίνει η δουλειά θεωρητικά με το άρθρο μέσα από τις διοικήσεις που διορίζονται από την κυβέρνηση. Γι' αυτό μην προσπαθείτε να πείτε άλλα από εκείνα που θέλετε να κάνετε. Και αν είναι έτσι, τότε η ευθύνη σε ποιόν είναι; Δεν είσασταν Υπουργός Ενέργειας -Ανάπτυξης, το αντίστοιχο- τόσο καιρό; Γιατί, λοιπόν, αφού είναι αυτό το θέμα, για να απορροφήσετε χρήματα από την ΕΟΚ, γιατί δεν το κάνατε; Τρία χρόνια προηγουμένως, γιατί δεν το κάνατε; Δεν ήταν ο κύριος Πρωθυπουργός, Υπουργός Βιομηχανίας επίσης, γιατί δεν το έκανε; Γιατί δεν το έκαναν οι προηγούμενες κυβερνήσεις;

Αφήστε τα, λοιπόν, αυτά, αποκαλυφθήκατε πλήρως και καλούμε να αποσύρετε τη διάταξη. Και αν θέλετε να ενισχύσετε πράγματι το θεσμό των προγραμματικών δηλώσεων και τη πραγματική ελληνική βιομηχανία να φέρετε ένα νομοσχέδιο με δύο-τρία άρθρα με τη φιλοσοφία του νομοσχεδίου και να καθίσουμε εδώ να το ψηφίσουμε, εφόσον όμως διασφαλίζεται η διαφάνεια στο δημόσιο χρήμα.

ΦΟΙΒΟΣ ΙΩΑΝΝΙΔΗΣ: Κύριε Πρόεδρε, το λόγο.

ΠΡΟΕΔΡΕΥΩΝ(Παναγιώτης Σγουρίδης): Ορίστε, κύριε Ιωαννίδη.

ΦΟΙΒΟΣ ΙΩΑΝΝΙΔΗΣ: Κύριε Πρόεδρε, το πρώτο που θα ήθελα να παρατηρήσω είναι ότι εδώ, όταν νομοθετούμε, βάζουμε τα πλαίσια μέσα στα οποία αρμόδια όργανα θα αποφασίζουν. Η διαφάνεια ή αδιαφάνεια, η εντιμότητα δηλαδή στην ουσία, αναφέρεται στα πρόσωπα. Και είναι δεδομένη προϋπόθεση θεσμικά. Πόσο τα πρόσωπα, όταν λειτουργούν εδώ ή εκεί, είναι έντιμα ή όχι, το κρίνουν όλοι και το κρίνει και ο Ελληνικός Λαός.

ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Η διαφάνεια...

ΦΟΙΒΟΣ ΙΩΑΝΝΙΔΗΣ: Και εσείς, κύριε Παπαθεμελή. Σας ακούω.

ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Είπα ότι η διαφάνεια αναφέρεται...

ΦΟΙΒΟΣ ΙΩΑΝΝΙΔΗΣ: Ναι, η διαφάνεια αναφέρεται και στο θεσμικό πλαίσιο, αλλά λέω εγώ ότι η εντιμότητα των προσώπων είναι εκείνο που μετρά. Και δεν μπορώ να καταλάβω πως θεωρούνται περίπου αυτοδικαίως οι 'Ελληνες επιχειρηματίες ύποπτοι, ενώ θεωρούνται υπεράνω πάσης υποψίας οι αλλοδαποί επιχειρηματίες, λες και δεν έχουμε και από το παρελθόν δείγματα. Θέλετε να πω και για τους μεν και για τους δε;

'Εχει όμως, αυτό να κάνει με τη δυνατότητα που δίνει η παρούσα διάταξη στην Ελληνική Πολιτεία, να χρησιμοποιήσει το όπλο ή το μέσο που χρησιμοποιούν όλες οι άλλες ευρωπαϊκές χώρες για να ενισχύσουν τη βιομηχανία τους, όταν μάλιστα αντιμετωπίζουμε τέτοια προβλήματα στον τομέα της απασχόλησης και τέτοια μορφή αποβιομηχάνισης; 

Εγώ άκουσα όλους όσους προηγήθηκαν, ή περίπου όλους, να αρχίζουν με το "συμφωνούμε επί της αρχής" και μετά άρχιζαν τους μύδρους. Και μου θύμιζαν αυτό που ελέγετο κάποτε για τον Σπύρο Μαρκεζίνη, ότι πρώτα συμφωνεί σε όλα και κατόπιν διαφωνεί.

Απ'τη μια μεριά δεν μπορούμε να αμφισβητήσουμε τη λογική των προγραμματικών συμβάσεων και επειδή δεν μπορούμε να την αμφισβητήσουμε και ούτε θέλουμε να εκτεθούμε στα μάτια του Eλληνικού Λαού και των ανέργων, αλλά και του ΣΕΒ και της ΓΣΕΕ και όλων των ενδιαφερομένων, ότι είμαστε αντίθετοι, λέμε ναι μεν στην αρχή, αλλά μετά κατακεραυνώνουμε. Και είναι γνωστό ότι "όποιος δεν θέλει να ζυμώσει, δέκα μέρες κοσκινίζει".

Και θέλετε να αποσύρει η Κυβέρνηση τη διάταξη. Από τη μια κατηγορείται η Κυβέρνηση, γιατί φέρνει τη διάταξη αυτή και όχι ολόκληρο νομοσχέδιο που να ρυθμίζει το θέμα και από την άλλη κατηγορείται, διότι άργησε να τη φέρει. Εγώ θα αποδεχθώ ότι άργησε η Κυβέρνηση να τη φέρει, όπως και όλες οι προηγούμενες Κυβερνήσεις.

Σε ό,τι αφορά τον κ.Τσοβόλα ειδικότερα, θα ήθελα να πω τούτο. 'Οταν κατηγορήθηκε από όλες σχεδόν τις άλλες πλευρές και αμφισβητήθηκε η εντιμότητά του, ολόκληρο το ΠΑΣΟΚ υπερασπίστηκε την εντιμότητά του και καλά κάναμε. Με όσα, όμως, είπε προηγουμένως ο κ.Τσοβόλας, αμφισβήτησε ευθέως την εντιμότητα όλων των μελών της Κυβέρνησης και του Πρωθυπουργού, εκείνων δηλαδή, με τους οποίους επί οκτώ χρόνια ήταν στην ίδια Κυβέρνηση.

Εάν, λοιπόν, κύριε Τσοβόλα, οι επί οκτώ χρόνια συνάδελφοί σας στις Κυβερνήσεις είναι ύποπτοι ότι μπορεί να θεσπίζουν, να εισηγούνται και να παρασύρουν τους Βουλευτές του ΠΑΣΟΚ να ψηφίζουν διατάξεις, προκειμένου να ωφελήσουν σκανδαλωδώς κάποιους επιχειρηματίες, τότε με συγχωρείτε, αλλά αν δεχθούμε το αδιαμφισβήτητο της εντιμότητάς σας -όπως το δεχθήκαμε-πρέπει να θεωρήσουμε ότι επί οκτώ χρόνια δεν γνωρίζατε με ποιούς συνεργαζόσασταν.

Κυρίες και κύριοι συνάδελφοι, η ευθυνοφοβία, αν είναι αδυναμία για τους δημοσίους υπαλλήλους, είναι τρομακτικό ελάττωμα για τους πολιτικούς. Ο πολιτικός οφείλει να έχει το θάρρος να προτείνει, να εισηγείται αυτά που θα ωφελήσουν τον τόπο του, αυτά που θα κάνουν αποτελεσματικότερη τη λειτουργία της οικονομίας και όχι καταλαμβανόμενος από ευθυνοφοβία να αποποιείται των ευθυνών του αυτών, μη εισηγούμενος αυτό που πιστεύει ότι είναι σωστό, μη τυχόν και παρεξηγηθεί ότι υπηρετεί κάποια συμφέροντα.

Το θάρρος αυτό το είχε κατ'εξοχήν ο Ελευθέριος Βενιζέλος, που αποτελεί φωτεινό παράδειγμα για όλους τους πολιτικούς της νεότερης Ελλάδας και κατ'επανάληψη, εισηγήθηκε, χωρίς να ορρωδήσει προ των καταγγελιών που εγένοντο εναντίον του, κάποια μέτρα τα οποία εν τέλει έκαναν αυτόν τον τόπο να προχωρήσει μπροστά.

Η διάταξη, η οποία είναι υπό ψήφιση σήμερα, είναι μια πολύ σημαντική διάταξη, προς όφελος της ελληνικής οικονομίας και της ελληνικής βιομηχανίας ειδικότερα και βεβαίως, προς όφελος των Ελλήνων εργαζομένων. Γι'αυτό και η ΓΣΕΕ εισηγήθηκε, μαζί με τον ΣΕΒ, τη θέσπιση αυτής της διατάξεως.

'Ολα τα άλλα που ακούγονται για πονηρές σκέψεις και προθέσεις, δεν πρέπει να ακούγονται εδώ μέσα. Θα μπορούσε, όποιος θέλει, να αρνηθεί τη σημασία της διάταξης, να πει ότι φοβούμαστε ότι ενδεχομένως αυτή η διάταξη να γίνει αντικείμενο καταχρήσεως από κάποιους που δεν θα την εφαρμόσουν με σωστό τρόπο. Αυτό θα ήταν δικαίωμα για κριτική. Αλλά δεν έχει δικαίωμα να κατηγορεί συλλήβδην την Κυβέρνηση του ΠΑΣΟΚ -τη σημερινή, ή οποιαδήποτε Κυβέρνηση- ότι εισηγείται ενσυνειδήτως διατάξεις εις βάρος του δημοσίου συμφέροντος, προκειμένου να ωφελήσει συγκεκριμένους επιχειρηματίες. Τέτοιες κριτικές δεν πρέπει να γίνονται εδώ μέσα, παρά μόνο αν συνοδεύονται από αποδεικτικά στοιχεία, διότι αλλιώς δυναμιτίζουν αυτό που πρέπει όλοι να περιφρουρήσουμε, δηλαδή την εντιμότητα και την αξιοπιστία του πολιτικού κόσμου. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ.Κόρακας, έχει το λόγο.

ΣΤΡΑΤΗΣ ΚΟΡΑΚΑΣ: Δύο λόγια θα ήθελα να πω, κύριε Πρόεδρε.

Κατ'αρχήν, δεν θέλω να παρακολουθήσω τον Κοινοβουλευτικό Εκπρόσωπο του ΠΑΣΟΚ, της Συμπολίτευσης, σε ό,τι αφορά την ανάγκη να υπάρχει μια αλληλεγγύη στην υποστήριξη ως προς την εντιμότητα.

ΦΟΙΒΟΣ ΙΩΑΝΝΙΔΗΣ: Κύριε Κόρακα, προφανώς...

ΣΤΡΑΤΗΣ ΚΟΡΑΚΑΣ: Απλώς μου έκανε εντύπωση αυτή η επίκληση της εγγύησης που δώσατε για την εντιμότητα του κ.Τσοβόλα κάποτε, που ζητάτε τώρα να ανταποδοθεί με παρόμοια εγγύηση από την πλευρά του, ως προς την εντιμότητα της σημερινής Κυβέρνησης. Αυτό με εντυπωσίασε.

ΦΟΙΒΟΣ ΙΩΑΝΝΙΔΗΣ: Προφανώς δεν ζητώ καμία ανταπόδοση...

ΠΡΟΕΔΡΕΥΩΝ (Παναγιώτης Σγουρίδης): Δέχεσθε τη διακοπή, κύριε Κόρακα;

ΣΤΡΑΤΗΣ ΚΟΡΑΚΑΣ: Ναι, κύριε Πρόεδρε.

ΦΟΙΒΟΣ ΙΩΑΝΝΙΔΗΣ: Προφανώς, δεν ζητώ ούτε εγώ, ούτε κανείς άλλος καμία ανταπόδοση, διότι κάναμε το χρέος μας. Εάν εσείς αισθάνεσθε ότι δεν κάνατε το χρέος σας και γι' αυτό χρειάζεται να "πετάξετε" την κουβέντα που "πετάξατε" τώρα, αυτό είναι μία άλλη ιστορία. Ο καθένας μπορεί να ομιλεί περί εντιμότητος, αλλά δεν είναι ανάγκη να δημιουργούνται προβλήματα.

ΠΡΟΕΔΡΕΥΩΝ (Παναγιώτης Σγουρίδης): Πολιτικές απόψεις ακούγονται μέσα στην Αίθουσα αυτή. Από κει και πέρα ο καθένας βγάζει τα συμπεράσματά του.

Συνεχίστε, κύριε Κόρακα.

ΣΤΡΑΤΗΣ ΚΟΡΑΚΑΣ: Ακριβώς αυτό λέω κι εγώ, κύριε Πρόεδρε. Βγάζει ο καθένας τα συμπεράσματά του.

Μου κάνει εντύπωση αυτό το πάθος για την υπεράσπιση της βιομηχανίας μας από την πλευρά της Κυβέρνησης. Ζούμε, όμως, όλοι εδώ και μερικά χρόνια μια πολιτική βάναυσης επίθεσης κατά της ελληνικής βιομηχανίας, μια πολιτική αποβιομηχάνισης της Χώρας μας. Και έρχεται τώρα η Κυβέρνηση στο όνομα της υπεράσπισης της βιομηχανίας και λέει αυτά που λέει. Θα συμφωνήσω, φυσικά, με τον κ. Ιωαννίδη, ότι το θέμα εδώ δεν είναι να δούμε ποιοι είναι οι πιο τίμιοι επιχειρηματίες. 'Ολοι έχουν αμαρτωλό παρελθόν και οι ξένοι και οι ντόπιοι, ειδικά οι ξένοι στην Ελλάδα, όταν η νεοαποικιοκρατία οργιάζει. Είναι γνωστά αυτά.

Θα ήθελα επίσης να πω ότι δεν μας βρίσκει αντίθετους η γενική αντίληψη των προγραμματικών συμβάσεων για τη στήριξη της βιομηχανίας μας. Εδώ, όμως, το πράγμα είναι διαφορετικό. Εμείς βλέπουμε τις προγραμματικές συμφωνίες, αλλά με κάποια εγγύηση της ίδιας της Κυβέρνησης, ώστε να ξέρουμε από ποιον θα ζητήσουμε ευθύνες αύριο για ό,τι συμβεί.

Εσείς έρχεσθε εδώ σκόπιμα και απαλλάσσετε ουσιαστικά την Κυβέρνηση από οποιαδήποτε ευθύνη για τις συμφωνίες που θα κάνουν οι ΔΕΚΟ και σε τομείς τόσο σοβαρούς, όπως είναι ο ηλεκτρισμός, το νερό κ.λπ. Καταλαβαίνουμε ότι αυτό δεν γίνεται για να δώσετε μεγαλύτερη άνεση και ελευθερία στις ΔΕΚΟ, αλλά κυρίως έχοντας τον έλεγχό τους εσείς, απλώς θα κατευθύνετε όπως νομίζετε αυτές τις συμφωνίες, αλλά ταυτόχρονα δεν θα έχετε και την ευθύνη. Είναι, βεβαίως, έξυπνος αυτός ο χειρισμός, αλλά δεν μας βρίσκει σύμφωνους.

Μου θυμίζει κάποιο νομοσχέδιο που είχε έλθει στο Θερινό Τμήμα για τις κρατικές προμήθειες και τα έργα, που δημιουργούσε ένα συμβούλιο πενταμελές, το οποίο τελικά θα αποφάσιζε σε ποιον θα δοθεί το έργο -που ήταν πάνω από 10 δισ.- και η απόφασή του θα ήταν υποχρεωτική για την Κυβέρνηση. Τότε το καταγγείλαμε πάλι με την έννοια ότι δεν είναι δυνατόν να γίνει δεκτό κάτι τέτοιο, γιατί απαλλάσσει την Κυβέρνηση από τις ευθύνες της.

Νομίζουμε, λοιπόν, ότι ο Ελληνικός Λαός έχει δίκιο να θέλει από μία υπεύθυνη κυβέρνηση να αναλαμβάνει τις ευθύνες της. Να, γιατί, κύριε Πρόεδρε, εμείς σε καμία περίπτωση δεν μπορούμε να συμφωνήσουμε σ' αυτό, όπως και στα άλλα που ανέφερε ο ειδικός αγορητής μας. Νομίζουμε, ότι επιβάλλεται να αποσυρθεί αυτή η διάταξη.

ΠΡΟΕΔΡΕΥΩΝ (Παναγιώτης Σγουρίδης): Καλώς.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, με την άδειά σας, επιτρέπεται να κάνω μία ερώτηση στην κυρία Υπουργό;

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κεδίκογλου.

ΒΑΣΙΛΗΣ ΚΕΔΙΚΟΓΛΟΥ: Θα ήθελα να παρακαλέσω να μας πει η κυρία Υπουργός το νομικό ορισμό και από ποιόν νόμο κατοχυρώνεται, του τι είναι "προγραμματική συμφωνία".

Κατά τα άλλα νομίζω, ότι η πλειοψηφία είναι σύμφωνη μαζί σας, αλλά δεν υπάρχει ο νομικός ορισμός. Μήπως είναι έλλειψη του άρθρου και χρειάζεται μία απόφαση δική σας, ή διάταγμα, ό,τι αποφασίσετε, να καθορίσετε τι είναι "προγραμματική συμφωνία" και πως γίνεται. Διότι έτσι γενικώς και αορίστως ο όρος "προγραμματική συμφωνία" έχει κενά.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Μαγκριώτης έχει το λόγο.

ΙΩΑΝΝΗΣ ΜΑΓΚΡΙΩΤΗΣ: Πολλά ερωτηματικά έχουν εγερθεί, σε μένα τουλάχιστον, από τις ενστάσεις των ομιλητών των Κομμάτων της Αντιπολίτευσης. 

'Ολοι γνωρίζουμε ότι η παρούσα τροπολογία είναι επέκταση νόμου του 1984, όπως ήδη έχουν τονίσει και τα Κόμματα της Αντιπολίτευσης τα αποτελέσματα είναι ιδιαίτερα ευεργετικά στο χώρο της ενέργειας, εκεί που έχει απλοποιηθεί μέχρι τώρα και πολύ περισσότερο το τελευταίο διάστημα.

Ο κ. Πιπεργιάς διευκρίνισε με ξεχωριστή σαφήνεια, πως το κόστος των προϊόντων, τα οποία προμηθεύονται οι δημόσιες επιχειρήσεις, είναι το ελάχιστο δυνατό, αφού η προγραμματική συμφωνία υλοποιείται στην τιμή που προσφέρει ο μειοδότης της δημοπρασίας κάθε φορά. Θυμάμαι τη χθεσινή συζήτηση στη Βουλή, όπου οι αγορητές των Κομμάτων της Αντιπολίτευσης είχαν μιλήσει για το ότι η Χώρα μας δεν εξαντλεί τα περιθώρια που δίνει η Ευρωπαϊκή 'Ενωση για την ανάπτυξη της εθνικής μας οικονομία. Ο αγορητής του ΔΗ.Κ.ΚΙ. ο κ. Τσοβόλας, είχε ομιλήσει για την αναγκαιότητα επαναδιαπραγμάτευσης πιθανόν και κάποιων διατάξεων της σύμβασης της Ευρωπαϊκής 'Ενωσης.

Εδώ, λοιπόν, μας δίνεται μια μοναδική ευκαιρία που δεν την αξιοποιήσαμε στο παρελθόν, γιατί η Νέα Δημοκρατία είτε για λόγους φιλοσοφίας, είτε για λόγους προγραμματικής πολιτικής, είτε για άλλους λόγους που αυτή γνωρίζει καλύτερα από εμάς, κατήργησε στην πράξη τη διάταξη αυτή νόμου του 1984 και καμιά προγραμματική συμφωνία δεν υλοποίηθηκε στη δική της περίοδο. Βεβαίως είχαμε σχετική καθυστέρηση και μετά το 1993 και δεν επεκτείναμε τη διάταξη αυτή και στις άλλες δημόσιες επιχειρήσεις.

Πιστεύω, λοιπόν, πως σήμερα, έστω και καθυστερημένα, δίνεται τη δυνατότητα να αξιοποιηθεί η ελληνική παραγωγική υποδομή, να διατηρηθούν θέσεις απασχόλησης και γιατί όχι να δημιουργηθούν και νέες θέσεις απασχόλησης.

Θέλω να πω επίσης πως κατανοώ ότι υπάρχουν δύο ειδών αντιπολιτεύσεις. Αυτή που δημιουργικά προσφέρει στο έργο της Κυβέρνησης και συγκρίνοντας ο Ελληνικός Λαός τη δική της δημιουργική προσφορά, στις επόμενες εκλογές θα την επιλέξει ως Κυβέρνηση. Γνωρίζω την κωλυσιεργία της Αντιπολίτευσης στο νομοθετικό ή εκτελεστικό έργο της Κυβέρνησης που την εφοδιάζει με υποθετικά επιχειρήματα αναποτελεσματικότητας της Κυβέρνησης.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ).

'Ομως δεν κατανοώ την προσπάθεια της Αντιπολίτευσης να δημιουργεί δυσχέρειες στην εθνική μας οικονομία, σε βάρος της παραγωγικής μας υποδομής και της απασχόλησης. Θα ήθελα να πω, ότι δεν κατανοούνται αυτοί οι υψηλοί τόνοι, για την πρόθεση της Κυβέρνησης και της Υπουργού, να δώσει μεγαλύτερη ευελιξία στις διατάξεις αυτού του νόμου αφαιρώντας την παράγραφο 2 του άρθρου 1 του ν.1433/84. Εγώ θα έλεγα πως η κυρία Υπουργός, έχει την ευχέρεια και μπορεί να διατυπώσει μια πιο ευέλικτη διάταξη, για να αφαιρεθεί αυτή η ένσταση η εν πολλοίς χωρίς περιεχόμενο από την πλευρά της Αντιπολίτευσης ή να τη διατηρήσει ως έχει.

Θα ήθελα στην παρέμβασή της η κυρία Υπουργός, να υιοθετήσει αυτήν την παράκληση.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μπέλλος έχει το λόγο.

ΤΡΙΑΝΤΑΦΥΛΛΟΣ ΜΠΕΛΛΟΣ: Εμείς δεν θα δεχθούμε αυτά που είπε ο κ. Μαγκριώτης, ότι θέλουμε να κωλυσιεργήσουμε και ότι θέλουμε να φέρουμε προσκόμματα στο έργο της Κυβέρνησης. 'Ισα-ίσα μια Κυβέρνηση που κάνει θετικά πράγματα, εμείς θα τα χειροκροτήσουμε. Μια θετική ενέργεια της Κυβέρνησης πάντα την χειροκροτούμε, όταν είναι προς το συμφέρον του Ελληνικού Λαού. Και είμαστε ξεκάθαροι. Είπαμε, ότι συμφωνούμε με τη φιλοσοφία της διάταξης αυτής, όμως δεν είναι δυνατόν να δεχθούμε να ψηφίσουμε μία διάταξη, η οποία έχει καλές προθέσεις θεωρητικά, αλλά στην ουσία -και ακούγονται πάρα πολλά- θα γίνουν προγραμματικές συμφωνίες από κάποια διοικητικά συμβούλια και θα δημιουργηθούν
πάρα πολλά προβλήματα με αποτέλεσμα να υπάρξει αδιαφάνεια. Ακριβώς αυτό θέλουμε εμείς, να αποφύγουμε τις περιπτώσεις αδιαφάνειας. Και είπαμε ότι, εάν έλθει αμέσως μετά τις γιορτές ένα σχέδιο νόμου εδώ στη Βουλή, θα το ψηφίσουμε, αρκεί να γίνει εκτενής συζήτηση, αρκεί να ξεκαθαρίσουμε κάθε πτυχή του όλου θέματος. Εμείς δηλώνουμε απερίφραστα ότι θα το ψηφίσουμε. 'Ομως δεν μπορούμε να δεχθούμε μία τροπολογία σήμερα, έτσι όπως έρχεται, χωρίς να εξετάσουμε και χωρίς να βάλουμε τις ασφαλιστικές δικλείδες εκείνες, οι οποίες θα μπορέσουν να ενισχύσουν το θέμα των προγραμματικών συμφωνιών.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, η κυρία Υπουργός αναφέρθηκε πολλές φορές στη λέξη ανάπτυξη. Κανένας πιστεύω στην Αίθουσα αυτή δεν είναι ενάντια στην ανάπτυξη. Διαφέρουμε όμως ως προς το χαρακτηρισμό της λέξης. Ανάπτυξη ναι, αλλα πώς και σε όφελος τίνος; Από την απάντηση στο ερώτημα αυτό, δίνεται και το στίγμα του καθενός ποια ανάπτυξη υποστηρίζει. Είμαστε υπέρ της ανάπτυξης τελικά των πολλών, των εργαζομένων, των μικρομεσαίων επιχειρήσεων της μικρής και μεσαίας αγροτιάς, ή είμαστε και θέλουμε μία ανάπτυξη υπέρ των ολίγων, των ισχυρών του οικονομικού κατεστημένου;

Η μέχρι σήμερα πολιτική της Κυβέρνησης, εχει πείσει τον Ελληνικό Λαό ότι ακολουθεί μια τέτοια αναπτυξιακή πολιτική, που ούτε τη Χώρα ωφελεί, ούτε τους εργαζόμενους και στηρίζει απλώς τους μεγάλους που πραγματικά λεηλατούν σήμερα και τη Χώρα μας.

Δε νοείται, κύριοι συνάδελφοι, ανάπτυξη χωρίς βιομηχανική παραγωγής. 'Οταν ιδιαίτερα σήμερα θανατώνεται μέρα με τη μέρα η βιομηχανία μας, όταν όλες οι βιομηχανικές περιοχές της Χώρας έχουν κηρυχθεί τελικά μη παραγωγικές, ασθενείς περιοχές, όταν οι μικρομεσαίοι καταστρέφονται και όταν η αγροτιά μας εξολοθρεύεται. Ανάπτυξη, λοιπόν, χωρίς το βιομηχανικό τομέα, χωρίς το δευτερογενή και με τις βιοτεχνίες, δε νοείται.

Γι' αυτό λοιπόν εμείς πιστεύουμε, ότι αυτή η νεοφιλελεύθερη πολιτική, που ακολουθείτε και που τελικά όλα έρχονται για μία προσαρμογή στις ντιρεκτίβες της Ευρωπαϊκής 'Ενωσης μόνο στην ανάπτυξη δεν οδηγεί. Απεναντίας χάνεται, καταστρέφεται και αυτή η λίγη υποδομή που έχει απομείνει για την ανάπτυξη.

Για τη συγκεκριμένη τροπολογία είχατε βάλλει και προηγούμενα και τώρα ορισμένες εγγυήσεις που ζητάμε. Οι προγραμματικές συμφωνίες πραγματικά μπορεί να δώσουν κάποια ώθηση στην ντόπια βιομηχανική παραγωγή, να κατοχυρώνει την ελληνική παραγωγή, να αποκλείει τελικά τα μονοπώλια που με δήθεν ελληνικές παραγωγικές δυνατότητες θα παίρνει όλες τις αγορές και πολύ περισσότερο να υπάρχει προτίμηση στις δημόσιες επιχειρήσεις. Και ζητήσαμε τρία πράγματα: Πρώτον, να κατοχυρωθεί αυτό με τις Δημόσιες Επιχειρήσεις, δεύτερον, να προωθεί την ανάπτυξη αυτών των επιχειρήσεων μακροχρόνια, με τεχνογνωσία και τεχνολογία και τρίτον οι τιμές να βρίσκονται μέσα στα πλαίσια, τα οποία πραγματικά είναι της αντικειμενικής αγοράς, αλλά που θα κατοχυρώνουν αυτό το νόημα της πραγματικής τιμής, της λογικής δηλαδή τιμής.

Από αυτήν την άποψη, λοιπόν, επειδή δεν υπάρχει καμία εγγύηση -και μη μας βάζετε ξανά στο δίλημμα, είμαστε υπέρ της ανάπτυξης ή όχι και βεβαίως είμαστε υπέρ της ανάπτυξης και γι' αυτό παλεύουμε την πολιτική σας, η οποία δεν είναι αναπτυξιακή- θέλουμε πραγματικά να κατοχυρώσουμε αυτά τα οποία δίνουν οι προγραμματικές συμβάσεις, τα χρήματα αυτά των ΔΕΚΟ να πάνε σε ελληνικές επιχειρήσεις και ιδιαίτερα σε επιχειρήσεις του Δημοσίου. Αυτή τη διασφάλιση ζητούμε και τίποτε άλλο. Αν δεν γίνουν αυτές οι διασφαλίσεις, που πραγματικά θα δίνουν μια προοπτική και στην απασχόληση και στην ανάπτυξη και στην οικονομία κ.λπ., τότε εμείς, όπως είπα και προηγούμενα, καταψηφίζουμε αυτήν την τροπολογία και ζητούμε να αποσυρθεί.

ΒΑΣΙΛΗΣ ΚΕΔΙΚΟΓΛΟΥ: Παρακαλώ το λόγο, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Δεν έχετε το δικαίωμα, κύριε Κεδίκογλου. Την προτασσόμενη δευτερολογία τη ζητάει κανείς κατά το στάδιο της πρωτολογίας. 

ΒΑΣΙΛΗΣ ΚΕΔΙΚΟΓΛΟΥ: Επιμένω, κύριε Πρόεδρε, για να διευκρινίσουμε κάτι.

ΠΡΟΕΔΡΕΥΩΝ (Παναγιώτης Ν. Κρητικός): Δεν μπορώ, κύριε Κεδίκογλου, σας παρακαλώ πολύ. Δεν το δικαιούσθε. Υπάρχει Κανονισμός, ή τον τηρούμε ή όχι. Εγώ δεν δίνω το λόγο απο την τσέπη μου. Το δικαίωμα του καθενός προβλέπεται από τον Κανονισμό.

ΒΑΣΙΛΗΣ ΚΕΔΙΚΟΓΛΟΥ: Παρακαλώ, κύριε Πρόεδρε, έθεσα ένα θέμα που είναι σημαντικό.

ΠΡΟΕΔΡΕΥΩΝ (Παναγιώτης Ν. Κρητικός): Θα σας δώσω το λόγο, με την άδεια του Σώματος, αλλά, κύριε Κεδίκογλου, γιατί εμπροθέσμως δεν ζητάτε να ασκήσετε το δικαίωμά σας; Δεν είναι η πρώτη φορά που γίνεται αυτό.

ΒΑΣΙΛΗΣ ΚΕΔΙΚΟΓΛΟΥ: Απουσίαζα, για λόγους ανεξάρτητους από εμένα.

ΠΡΟΕΔΡΕΥΩΝ (Παναγιώτης Ν. Κρητικός):Να μην απουσιάζατε. Για τελευταία φορά, με την αδεια του Σώματος θα σας δώσω το λόγο, διότι πολλές φορές παραμελείτε το καθήκον σας.

Δέχεσθε, κύριοι συνάδελφοι, στο σημείο αυτό να δοθεί ο λόγος στον κ. Κεδίκογλου;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Με την άδεια, λοιπόν, του Σώματος, έχετε το λόγο για ένα λεπτό.

ΒΑΣΙΛΗΣ ΚΕΔΙΚΟΓΛΟΥ: Προσέξτε,κύριε Πρόεδρε, υπάρχουν δύο ειδών προγραμματικές συμφωνίες. Υπάρχει αυτή η προγραμματική συμφωνία στην οποία έρχεται το Δ.Σ. και κάνει μία πρόταση σε κάποιον και διαπραγματεύεται και την αναθέτει, που ειναι πράξη διαβλητή και υπάρχει και η προγραμματική συμφωνία η οποία γίνεται με διακήρυξη και λέει, κύριοι, ποιοι είσθε για την εργασία αυτή ή τα προϊόντα, και καθορίζει συγκεκριμένο τύπο, με τον οποίο οι τιμές στο χρόνο διάρκειας της συμφωνίας, θα αναπροσαρμόζονται με βάση την τιμή του συναλλάγματος, της εργατοώρας, του ηλεκτρικού ρεύματος, του πετρελαίου κ.λπ..

Αυτή η δεύτερη περίπτωση είναι προγραμματική συμφωνία και προωθεί πράγματι την ανάπτυξη, γι'αυτό είπα στην κυρία Υπουργό προ ολίγου ότι βλέπω να είναι αναγκαία μία απόφαση να ενσωματωθεί εδώ τι είναι και πώς γίνεται προγραμματική συμφωνία, να μην υπάρχουν παρεξηγήσεις.

Επαναλαμβάνω, προγραμματική συμφωνία δια διαπραγματεύσεων απευθείας κάποιων επιχειρήσεων με το Δ.Σ., είναι πράξεις διαβλητές. Ενώ, όταν γίνει με γενική διακήρυξη και καθοριστεί εκ των προτέρων με τύπο συγκεκριμένο, με βάση την τιμή του συναλλάγματος, βασικών πρώτων υλών, τιμής ηλεκτρικού ρεύματος κλπ. τιμή στο χρόνο, δύο - τρία χρόνια, που θα διαρκέσει η συμφωνία, τότε είναι αδιάβλητη. Και αυτή είναι που βοηθά την εθνική οικονομία.

Ευχαριστώ πολύ, κύριε Πρόεδρε, ένα λεπτό πήρα.

ΠΡΟΕΔΡΕΥΩΝ (Παναγιώτης Ν. Κρητικός):Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Και εμείς, κυρία Υπουργέ, θέλουμε τη σωτηρία της ελληνικής βιοτεχνίας και βιομηχανίας, εσείς όμως, ενώ είχατε τη δυνατότητα από το 1984 να προχωρήσετε να φέρετε τις προγραμματικές συμφωνίες, δεν το κάνατε. 'Ομως, το 1994 τι κάνατε; Φέρατε ένα νομοσχέδιο για την ίδρυση συμβουλίου ανάθεσης δημοσίων έργων και προμηθειών. Εσείς το κάνατε. Και μάλιστα υπογράφει ο σημερινός Πρωθυπουργός. Και μάλιστα ο δικός σας εισηγητής έλεγε τότε, ότι με τον τρόπο αυτό απεγκλωβίζεται η Κυβέρνηση από τους όποιους επιχειρηματίες, που, όντας κάτοχοι μέσων μαζικής ενημέρωσης, κρατούν σε κάποια ιδιότυπη ομηρία τους πολιτικούς και πιέζουν για ανάληψη έργων, δημιουργώντας συνθήκες σκανδαλολογίας, διασύροντας το δημόσιο βίο της Χώρας και διευκολύνοντας τον ερχομό κάποιου επιτήδειου Μπερλουσκόνι που ήταν τότε της μόδας. Και έρχεσθε, ενώ εσείς οι ίδιοι λέτε αυτά, εν όψει προμηθειών -το γνωρίζετε, δύο δισ. να πάρετε την απόφαση, την έγκριση της Βουλής για να μπορέσουν τα Δ.Σ., που εσείς διορίζετε, να κάνουν τις σχετικές αναθέσεις. Και εμείς είμαστε υπέρ των προγραμματικών συμφωνιών. Αλλά, όμως, πάρτε πίσω αυτήν την τροπολογία, φέρτε ένα νομοσχέδιο να το συζητήσουμε, να πιάσουμε όλες τις παραμέτρους των προγραμματικών συμφωνιών. Ειδικά εμείς προτείνουμε για τις προγραμματικές συμφωνίες των ΔΕΚΟ να περνούν για έγκριση από ανεξάρτητη διοικητική αρχή των προμηθειών του Δημοσίου, που πρέπει να συσταθεί οπωσδήποτε.

Η πολιτική ζωή της Χώρας μας χρειάζεται εκσυγχρονισμό και το πρώτο βήμα θα είναι η διαφάνεια και ο έλεγχος των προμηθειών του Δημοσίου.

ΠΡΟΕΔΡΕΥΩΝ (Παναγιώτης Ν. Κρητικός):Δεν υπάρχει άλλος εκ των κυρίων συναδέλφων...

ΘΕΟΔΩΡΟΣ ΚΑΤΣΑΝΕΒΑΣ:Δευτερολογίες, κύριε Πρόεδρε;

ΠΡΟΕΔΡΕΥΩΝ (Παναγιώτης Ν. Κρητικός):Κύριε Κατσανέβα, κάνατε προτασσόμενη δευτερολογία και κατά τον Κανονισμό δεν δικαιούσθε να τριτολογήσετε.

Η κυρία Υπουργός Ανάπτυξης έχει το λόγο.

ΒΑΣΩ ΠΑΠΑΝΔΡΕΟΥ (Υπ. Ανάπτυξης):Κύριε Πρόεδρε, πολλά ειπώθηκαν στην Αίθουσα και όλοι είναι υπέρ της διαφάνειας, λες και η Κυβέρνηση είναι ενάντια στη διαφάνεια. 'Ισως ο στόχος πίσω απ' όλα αυτά είναι να μην προχωρήσουμε σε προγραμματικές συμφωνίες, γιατί όπως είπα το διάστημα είναι πάρα πολύ λίγο, λίγους μήνες έχουμε και έτσι να ενισχυθούν οι ξένες επιχειρήσεις. Γιατί είπα και το επαναλαμβάνω, για τις προγραμματικές συμφωνίες καλούνται όλες οι βιομηχανίες είτε του Δημοσίου είτε του ιδιωτικού τομέα που παράγουν το συγκεκριμένο προϊόν. Υπάρχει και εκπρόσωπος της ΓΣΕΕ και εκπρόσωπος του ΣΕΒ. Και πράγματι έχει καθυστερήσει η Κυβέρνηση και ήταν πρωτοβουλία του ΣΕΒ και της ΓΣΕΕ με κοινή επιστολή και κοινή πίεση και νέες παραστάσεις των δύο κορυφαίων οργάνων που έθεσαν ακριβώς αυτό το θέμα. 

Η προγραμματική συμφωνία, είναι ένας όρος που υπάρχει και στη δική μας νομοθεσία και στην Κοινοτική νομοθεσία. Και υπάρχει και Κοινοτική νομοθεσία που προβλέπει και τις διαδικασίες και δεν είναι κάτι που κάνει κανείς όπως θέλει.

Ακολουθούμε την Κοινοτική νομοθεσία. Υπάρχουν τύποι αναθεώρησης, υπάρχει πλήρης διαφάνεια και το είπα και το επαναλαμβάνω ότι σε ένα δημόσιο οργανισμό που έχει χρησιμοποιηθεί αυτή η διαδικασία δεν έχει ακουσθεί απολύτως τίποτα. Ενώ για άλλους διαγωνισμούς διεθνείς έχουμε πολλές φορές διάφορες καταγγελίες. 

Οι προγραμματικές συμφωνίες έχουν στόχο να ενισχύσουν τις ελληνικές επιχειρήσεις, επιχειρήσεις που λειτουργούν στην Ελλάδα, ανεξάρτητα αν η ιδιοκτησία είναι ελληνική ή μη ελληνική, αλλά έχουν παραγωγική δραστηριότητα στην Ελλάδα, άρα δημιουργούν προστιθέμενη αξία και προσφέρουν απασχόληση.

Και τέλος-τέλος, κύριοι συνάδελφοι, εγώ προτιμώ να ενισχύσουμε έναν ισχυρό 'Ελληνα επιχειρηματία, από έναν ισχυρό ξένον επιχειρηματία που δεν έχει παραγωγική δραστηριότητα στην Ελλάδα. Αλλά, είπα και επαναλαμβάνω ότι οι προγραμματικές συμφωνίες απευθύνονται σε όλες τις επιχειρήσεις, μικρές και μεγάλες, που υπάρχουν στον κλάδο, που έχουν παραγωγική δραστηριότητα στην Ελλάδα. Και δεν υπήρχε καμιά διάθεση, ούτε από εμένα, ούτε από την Κυβέρνηση για οτιδήποτε απ' αυτά που ειπώθηκαν.

Θέλετε, να υπάρξει κάποια τροποποίηση στην παράγραφο 2; Καμία αντίρρηση. Να κρατήσουμε την παράγραφο 2 με μια τροπολογία και να τεθεί αντί του Υπουργού Εθνικής Οικονομίας, του εποπτεύοντος Υπουργού, γιατί είπα ότι το διάστημα είναι πάρα πολύ σύντομο...

ΜΟΣΧΟΣ ΓΙΚΟΝΟΓΛΟΥ:Πολύ σωστά, του εποπτεύοντος Υπουργού.

ΒΑΣΩ ΠΑΠΑΝΔΡΕΟΥ (Υπ. Ανάπτυξης):...και δεν μπορεί, γιατί εάν τα φορτώσουμε όλα στο Υπουργείο Εθνικής Οικονομίας, σημαίνει ότι δεν θα μπορεί να γίνει τίποτα. Να βάλουμε "του εποπτεύοντος Υπουργού", λες και η Κυβέρνηση ή οι εποπτεύοντες Υπουργοί δεν έχουν την πολιτική ευθύνη για ό,τι γίνεται στις επιχειρήσεις που έχουν στην εποπτεία τους. Αλλά αν θεωρείτε ότι αυτό διασφαλίζει καλύτερα, δεν έχω καμία αντίρρηση να γίνει. Θέλετε και κάτι άλλο που να διασφαλίζει ακόμα καλύτερα; Δεν έχω αντίρρηση. Αρκεί να μην καταργεί τη δυνατότητα να γίνουν προγραμματικές συμφωνίες. Ο μόνος στόχος είναι πραγματικά να ενισχύσουμε την ελληνική βιομηχανία στο πολύ μικρό χρονικό διάστημα το οποίο απομένει.

Επομένως, η παράγραφο 2 της τροπολογίας ισχύει, όπως είναι διατυπωμένη, με τη μόνη τροποποίηση, αντί του Υπουργού Εθνικής Οικονομίας τίθεται ο εποπτεύων Υπουργός.

ΠΡΟΕΔΡΕΥΩΝ (Παναγιώτης Ν.Κρητικός):Κυρία Υπουργέ, θα παρακαλέσω να επαναλάβετε την τελική διατύπωση της παραγράφου για να είναι σαφές τι τροποποιείται.

ΒΑΣΩ ΠΑΠΑΝΔΡΕΟΥ (Υπ. Ανάπτυξης):Διαβάζω. "Οι πιο πάνω προγραμματικές συμφωνίες και συμβάσεις υπόκεινται στην τελική έγκριση του εποπτεύοντος Υπουργού ύστερα από γνωμοδότηση της Επιτροπής Προγράμματος Προμηθειών".

ΠΡΟΕΔΡΕΥΩΝ (Παναγιώτης Ν. Κρητικός):Με αυτήν την τροποποίηση θα τεθεί σε ψηφοφορία το άρθρο 16. 

Επιθυμεί κανείς να λάβει το λόγο; Το λόγο μπορούν να λάβουν μόνο οι Αρχηγοί των Κομμάτων και οι Κοινοβουλευτικοί Εκπρόσωποι.

ΔΗΜΗΤΡΙΟΣ ΣΙΟΥΦΑΣ: Εγώ, κύριε Πρόεδρε, θέλω το λόγο.

ΠΡΟΕΔΡΕΥΩΝ (Παναγιώτης Ν. Κρητικός):Ορίστε, κύριε Σιούφα.

ΔΗΜΗΤΡΙΟΣ ΣΙΟΥΦΑΣ:Κύριε Πρόεδρε, ύστερα απ' αυτή τη συζήτηση, το γεγονός ότι η κυρία Υπουργός έκανε πίσω και δέχθηκε να συμπεριληφθεί αυτή η διάταξη, είναι μια πρώτη απάντηση για το εύστοχο των παρατηρήσεων.

ΘΕΟΔΩΡΟΣ ΚΑΤΣΑΝΕΒΑΣ:Θα το ψηφίσετε;

ΔΗΜΗΤΡΙΟΣ ΣΙΟΥΦΑΣ:Γιατί αγωνιάτε τόσο πολύ, κύριε Κατσανέβα;

Εδώ βλέπετε δεν αγωνιά η κυρία Υπουργός. Αγωνιάτε εσείς.

ΠΡΟΕΔΡΕΥΩΝ (Παναγιώτης Ν. Κρητικός):Παρακαλώ, κύριοι συνάδελφοι, όχι διάλογο. Θα πρέπει να προχωρήσει η συζήτηση.

ΔΗΜΗΤΡΙΟΣ ΣΙΟΥΦΑΣ:Αυτό είναι το ένα θέμα, κύριε Πρόεδρε.

Το δεύτερο θέμα. Βέβαια αυτό αφορά πάλι την πλειοψηφία. Λέει η κυρία Υπουργός, ότι έχουμε μόνο ένα χρόνο. Εγώ, κυρία Υπουργέ, θα σας έλεγα -αφού θεωρείτε ότι είναι ένα τόσο σημαντικό εργαλείο και κάτω από πίεση πραγμάτων και καταστάσεων πρόκειται να λειτουργήσει αυτή η διαδικασία- το εξής: Γιατί δεν κάνετε μια προσπάθεια στην Ευρωπαϊκή 'Ενωση, ζητώντας την αλληλεγγύη και των τριών άλλων χωρών, και το έτος 1997 να γίνει 2005;

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Τι να πούμε, κύριε Σιούφα; 'Οτι επειδή τόσα χρόνια δεν το χρησιμοποιούσαμε, δώστε το μας τώρα και για μερικά χρόνια ακόμα;

ΔΗΜΗΤΡΙΟΣ ΣΙΟΥΦΑΣ: 'Οχι. Μα, κυρία Παπανδρέου, το δίλημμα, ότι τελειώνει ο χρόνος, το επικαλείστε εσείς και όχι εγώ. Επισπεύδουσα είστε εσείς. Εσείς αναγνωρίζετε ότι δεν τρέξατε όλο αυτό το χρονικό διάστημα, δεν το επεκτείνατε από τη ΔΕΗ. Και αυτό βεβαίως μου θυμίζει αυτό το οποίο έλεγε πριν από λίγο καιρό στην Κεντρική σας Επιτροπή ο Πρωθυπουργός. "Τα σημερινά προβλήματα είναι δικά μας παιδιά!"

Αυτό το επιχείρημα έμμεσα επικαλείσθε τώρα και στους συναδέλφους σας, για να ψηφίσουν και αυτοί την τροπολογία.

Η τρίτη παρατήρηση έχει σχέση με τις κορώνες της κυρίας Υπουργού για την ελληνική βιομηχανία, υπέρ του 'Ελληνα επιχειρηματία και της ελληνικής επιχείρησης και εναντίον των ξένων επιχειρηματιών κλπ.

Δε νομίζω ότι ακόμα και στη λογική του εκσυγχρονισμού τέτοιοι αφορισμοί βοηθούν τα επιχειρήματά σας και το συγκεκριμένο θέμα, το οποίο προτείνετε στην Εθνική Αντιπροσωπεία.

Δεν απαντήσατε τίποτα και αυτό είναι το τέταρτο θέμα, που θέλω να θέσω, γιατί "κατά παρέκκλιση των διατάξεων"; Των διατάξεων, που εσείς εισηγηθήκατε. Και τώρα λέτε, ότι αυτή η διαδικασία να γίνει κατά παρέκκλιση.

Εγώ σας είπα την αποψή μου, γύρω από αυτό το θέμα. Το "κατά παράκκλιση" δεν ενδείκνυται στη νομοθετική διαδικασία. Κάτι συμβαίνει. Γιατί δε φέρνετε θετικές διατάξεις, οι οποίες να παρακάμπτουν το νόμο και να προσδιορίζουν το συγκεκριμένο "κατά παρέκκλιση", που θέλετε να κάνετε. Εύστοχα ο συνάδελφος κ. Κεδίκογλου, σας έβαλε μια σειρά προδιαγραφές. Και θέλω για την Εθνική Αντιπροσωπεία να μας πείτε, όλο αυτό το πλαίσιο, το οποίο προσδιορίζει τη διαδικασία και το περιεχόμενο των προγραμματικών συμφωνιών και συμβάσεων. Για όλους μας και πρώτον εμένα, που δηλώνω άγνοια.

Δε με πείθετε ότι θα συμμετέχει εκπρόσωπος της ΓΣΕΕ και συνεπώς θα γίνουν σωστά τα πράγματα. Ποια είναι αυτή η διαδικασία, στην οποία αναφερόσαστε και στη διαδικασία πρόσκλησης ενδιαφέροντος; 'Ολα αυτά τα ζητήματα, από πού προκύπτουν; Υπάρχει κάποια άλλη διάταξη, την οποία εμείς δε γνωρίζουμε, που προσδιορίζει το ειδικότερο περιεχόμενο των προγραμματικών συμβάσεων και συμφωνιών;

Αυτά είναι τα θέματα, και η θέση της Νέας Δημοκρατίας, για να προσχωρήσω και σε κάποια άποψη του πολιτικού σας λεξιλογίου, "είναι καθαρή", κυρία Παπανδρέου.

ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος του ΠΑ.ΣΟ.Κ. κ. Ιωαννίδης έχει το λόγο.

ΦΟΙΒΟΣ ΙΩΑΝΝΙΔΗΣ: Κύριε Πρόεδρε, θα απαντήσω στο περίφημο "κατά παρέκκλιση", που έθεσε ο κ. Σιούφας.

ΜΟΣΧΟΣ ΓΙΚΟΝΟΓΛΟΥ: Αυτά είναι. 'Ενας Βουλευτής δεν μπορεί να μιλήσει. Μόνο οι Κονοβουλευτικοί Εκπρόσωποι μιλάνε συνεχώς. Κανονισμός είναι αυτός;

ΠΡΟΕΔΡΕΥΩΝ (Παναγιώτης Ν. Κρητικός): Ασκεί το δικαίωμά του, κύριε συνάδελφε. Ο Κανονισμός είναι για να προστατεύει τα δικαιώματα όλων.

ΦΟΙΒΟΣ ΙΩΑΝΝΙΔΗΣ: Ο κ. Γικόνογλου διακρίνεται, ως γνωστό για την προσήλωσή του στον Κανονισμό, στη λειτουργία του Κοινοβουλίου και στο σεβασμό προς τους συναδέλφους. Εγώ θα του ανταποδώσω το σεβασμό, που δείχνει αυτός σε μένα. Τίποτε άλλο.

ΜΟΣΧΟΣ ΓΙΚΟΝΟΓΛΟΥ: Προσέξτε, γιατί θα πάρω το λόγο επί προσωπικού.

ΦΟΙΒΟΣ ΙΩΑΝΝΙΔΗΣ: Σιγά να μην σας φοβηθώ, κύριε Γικόνογλου. Παραπάει το νταϊλίκι σας εδώ μέσα.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, σας παρακαλώ. Μην οξύνουμε τη συζήτηση. Κύριε συνάδελφε, ελάτε στο θέμα.

ΦΟΙΒΟΣ ΙΩΑΝΝΙΔΗΣ: Με συγχωρείτε κύριε Πρόεδρε, αναγκάζομαι να λέω αυτά που λέω γιατί το Προεδρείο δε βάζει στη θέση τους κάποιους, που πρέπει επιτέλους να τους βάλει.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ. Το Προεδρείο κάνει το καθήκον του κατά πως εκείνο κρίνει.

ΦΟΙΒΟΣ ΙΩΑΝΝΙΔΗΣ: Για το "κατά παρέκκλιση" του κ. Σιούφα, θέλω να πω τούτο.

Κύριε Σιούφα, εάν δεν υπάρχει η διατύπωση του "κατά παρέκκλιση", προφανώς δεν μπορεί να ισχύσει ο θεσμός που εισηγείται η διάταξη αυτή.

Και να σας πω και κάτι άλλο, επειδή είσθε διαπρεπής νομικός. Ακόμη και αν δεν υπήρχε το "κατά παρέκκλιση", θα μπορούσαν όμως τότε να δημιουργηθούν αμφισβητήσεις, εφόσον έχουμε νεότερη διάταξη και είναι και lex spesialis, προφανώς θα επικρατούσε. 'Ετσι δεν είναι; Εδώ, όμως, η χρησιμοποίηση του όρου "κατά παρέκκλιση", που δεν είναι πρωτότυπος, γίνεται ακριβώς για να επισημανθεί, ότι έχουμε μια ειδική ρύθμιση, ώστε να μην έχουμε ερμηνευτικά προβλήματα.

Αυτή είναι η παρατήρηση που είχα να κάνω σ' αυτό το σημείο.

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί του άρθρου 16 και ερωτάται το Σώμα, αν γίνεται δεκτό, όπως τροποποιήθηκε από την κυρία Υπουργό.

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: 'Οχι.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, το άρθρο 16, όπως τροποποιήθηκε από την κυρία Υπουργό, έγινε δεκτό, κατά πλειοψηφία.

Εισερχόμεθα στη συζήτηση του άρθρου 17, όπως έχει στην έκθεση και το πρακτικό της Διαρκούς Επιτροπής.

Ο Ειδικός Αγορητής του Κ.Κ.Ε. κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε δεν είμαστε αντίθετοι. Απεναντίας νομίζουμε ότι πρέπει να βοηθιούνται ιδιαίτερα οι επιχειρήσεις αυτές για την ανάπτυξή τους. Είχα ρωτήσει στην Επιτροπή την κυρία Υπουργό για το ποια είναι η θέση της Τοπικής Αυτοδιοίκησης και μας είπε ότι συμφωνεί. 'Ηθελα να επαναλάβω πάλι την ίδια ερώτηση και αν πήρε τελικά την απόφαση του δημοτικού συμβουλίου, η οποία βάζει ορισμένες προϋποθέσεις. Σας τη διαβάζω: Αποφασίζει, πρώτον ομόφωνα, σε συνεδρίασή του η οποία έγινε στις 3.12.96, δηλαδή πριν λίγες μέρες. Λέει ότι εγκρίνει την τροπολογία όπως ακριβώς προτείνεται και βάζει τα παρακάτω. Πρώτον πρέπει να γίνει εφαρμογή των μελετών της αναπτυξιακής εταιρείας που έχουν γίνει τα έτη '88 - '89 και να συγχωνευτούν εκεί οι μετεγκαταστάσεις βιοτεχνιών Περάματος-Κερατσινίου. Δεύτερον να έχει μια συνεργασία η ΕΤΒΑ με το δήμο, τρίτον να ληφθούν μέτρα προστασίας του περιβάλλοντος, αναδάσωσης κ.λπ., διαχείρηση των αποβλήτων που θα γίνει εκεί, να περιληφθεί μία γενική ανάπτυξη της περιοχής του Σκιστού, πέμπτον κατά προτεραιότητα να επιτρέπεται και να επιδιώκεται η μετεγκατάσταση επιχειρήσεων που είναι άμεσα συνδεδεμένες με τον κλάδο της ναυπηγοεπισκευαστικής ζώνης, συμπληρώνοντας οπωσδήποτε την αλυσίδα της παραγωγικής βάσης. 'Εκτον, ρητά ορίζεται η κατανομή των ποσοστών κατά τομέα δραστηριοτήτων του κλάδου. Δηλαδή, ζητάνε η χρήση που θα γίνει εκεί να συμπεριλάβει και βιοτεχνίες, οι οποίες βρίσκονται μέσα στην περιοχή, για να μπορέσει έτσι να απεμπλακεί από τις οχλούσες βιοτεχνικές μονάδες που βρίσκονται παραπάνω. Αυτοί ήταν οι όροι, η απόφαση του δημοτικού συμβουλίου για να εγκρίνει, -που ενέκρινε- με αυτές φυσικά τις προϋποθέσεις.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καλαμακίδης έχει το λόγο.

ΙΩΑΝΝΗΣ ΚΑΛΑΜΑΚΙΔΗΣ: Κύριε Πρόεδρε, πράγματι το άρθρο 17 είναι θετικό διότι λύνει πολλά προβλήματα με τη μετεγκατάσταση των βιομηχανιών, όμως, θα ήθελα να παρατηρήσω τα εξής:

Θα ήθελα να με προσέξει η κυρία Υπουργός...

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Μαγκριώτη, μην παρενοχλείτε την κυρία Υπουργό. Πρέπει να παρακολουθήσει τους ομιλητές. 'Εχει ναπολεόντιες ικανότητες, αλλά πρέπει να παρακολουθεί.

Συνεχίστε, κύριε συνάδελφε.

ΙΩΑΝΝΗΣ ΚΑΛΑΜΑΚΙΔΗΣ: 'Ηθελα να παρατηρήσω στο άρθρο 17 τα εξής: 'Εχω την εντύπωση ότι υπάρχει μία σοβαρή ασάφεια. Το άρθρο 17 μιλάει για δάση, δασικές εκτάσεις ...

Κύριε Πρόεδρε, περιμένω απάντηση.

ΠΡΟΕΔΡΕΥΩΝ (Παναγιώτης Ν. Κρητικός): Κύριε Μαγκριώτη, σας παρακαλώ. Δεν μπορεί να γίνει συζήτηση κατ' αυτόν τον τρόπο.

ΙΩΑΝΝΗΣ ΚΑΛΑΜΑΚΙΔΗΣ: Επαναλαμβάνω, στο άρθρο 17, που το θεωρώ πολύ θετικό, παρουσιάζει μία σοβαρή ασάφεια, κατά τη δική μου άποψη, γιατί μιλάει για δασικές εκτάσεις και εκτάσεις αναδασωτέες χωρίς να διασαφηνίζει εάν η συμπεριλαμβάνονται και οι διακατεχόμενες εκτάσεις, στις οποίες έχει το Δημόσιο την ψιλή κυριότητα, δεν έχει, όμως, τη νομή και την κατοχή όπως γνωρίζετε.

Υπάρχουν δασικές εκτάσεις ιδιωτικές, οι οποίες βεβαίως δεν είναι δυνατόν να παραχωρηθούν, όπως δεν είναι δυνατόν να παραχωρηθούν και οι διακατεχόμενες εκτάσεις. Το 80% των δασικών εκτάσεων στη Χώρα μας είναι διακατεχόμενες και ανήκουν σε αναγκαστικούς δασικούς συνεταιρισμούς. Και δεν είναι δυνατόν αυτές οι εκτάσεις να μεταβιβασθούν με μία απλή πράξη ή με κάποια υπουργική απόφαση, εφόσον δεν έχει λυθεί ακόμα το ιδιοκτησιακό. Και προκειμένου να αποφύγουμε δικαστικούς αγώνες και να έχουμε πλέον άλλα προβλήματα, θα ήταν χρήσιμο να διασαφηνιστεί εδώ ότι πρόκειται περί των δημοσίων δασικών εκτάσεων και όχι των ιδιωτικών εκτάσεων και των διακατεχομένων.

Ευχαριστώ.

ΠΡΟΕΔΡΕΥΩΝ (Παναγιώτης Ν.Κρητικός): Ο κ.Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Συμφωνούμε με την τροπολογία. Είχα πει όμως στην κυρία Υπουργό και στην Επιτροπή και στην κατ'αρχήν συζήτηση εδώ στην Ολομέλεια, ότι υπάρχει μία ασάφεια όσον αφορά το αν η έκταση έχει χαρακτηρισθεί αναδασωτέα. Τότε υπάρχει πρόβλημα. Διότι ενώ αρχικά λέει, με βάση την απόφαση 108424/94 του Υπουργού Γεωργίας, ότι έχει χαρακτηρισθεί αναδασωτέα -αυτό σημαίνει σύμφωνα με το Σύνταγμα ότι δεν αλλάζει ο χαρακτήρας της- πιο κάτω την ίδια έκταση την αναφέρει ως δασωτέα.

Αυτό το πράγμα, κυρία Υπουργέ, να το διευκρινίσετε, διότι διαφορετικά υπάρχει πρόβλημα συνταγματικότητας.

Ευχαριστώ.

ΠΡΟΕΔΡΕΥΩΝ (Παναγιωτης Ν.Κρητικός): Δεν υπάρχει άλλος κύριος συνάδελφος να μιλήσει επί του άρθρου 17. Η κυρία Υπουργός δεν έχει καμία παρατήρηση.

Κηρύσσεται περαιωμένη η συζήτηση επί του άρθρου 17.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, μπορώ να έχω το λόγο;

ΠΡΟΕΔΡΕΥΩΝ (Παναγιώτης Ν.Κρητικός): Θέλετε να δευτερολογήσετε;

ΝΙΚΟΛΑΟΣ ΓΚΑΤΖΗΣ: 'Εθεσα ορισμένα ερωτήματα στην κυρία Υπουργό, σύμφωνα με αυτά που έθεσε η δημοτική αρχή. Θα ληφθεί μέριμνα για τα προβλήματα αυτά;

ΠΡΟΕΔΡΕΥΩΝ (Παναγιώτης Ν.Κρητικός): Τα άκουσα τα ερωτήματα, τα άκουσε και η κυρία Υπουργός. Εάν δεν επιθυμεί να απαντήσει, δεν μπορεί να την υποχρεώσει κανένας να απαντήσει επί των ερωτημάτων αυτών.

ΝΙΚΟΛΑΟΣ ΓΚΑΤΖΗΣ: Μία απάντηση μόνο στα προβλήματα που έβαλε η δημοτική αρχή. Δεν έχω κανένα άλλο λόγο ιδιαίτερο. Νομίζω ότι είναι ουσιαστικά.

ΠΡΟΕΔΡΕΥΩΝ (Παναγιώτης Ν.Κρητικός): Θέλετε το λόγο, κυρία Υπουργέ;

ΒΑΣΩ ΠΑΠΑΝΔΡΕΟΥ (Υπ.Ανάπτυξης): Νομίζω ότι υπάρχει απάντηση στην αιτιολογική έκθεση της τροπολογίας που είχε κατατεθεί στη Διαρκή Επιτροπή. Η πρόταση είναι η δημιουργία μιας ΒΙΠΕ σε εκτάσεις, οι οποίες κατ'αρχήν το '34 είχαν χαρακτηρισθεί ως δασικές και αναδασωτέες. Δεν υπάρχει πρόβλημα διότι η έκταση αυτή που είχε κηρυχθεί δασική δεν έχει προέλθει από πυρκαγιά ή αποψίλωση ή από ο,τιδήποτε, απλώς υπήρχε απόφαση να γίνει δάσος. 'Αρα, δεν έχουμε πρόβλημα συνταγματικό. Ο στόχος είναι η μετεγκατάσταση χυτηρίων μέσα στις οποίες είναι οι ναυπηγοεπισκευαστικές μονάδες.

Τώρα, όμως, δεν με ακούτε, που σας απαντάω εγώ στα ερωτήματα που βάλατε.

Η δημιουργία ΒΙΠΕ προβλέπει όλην την απαραίτητη υποδομή που διασφαλίζει την προστασία του περιβάλλοντος.

Νομίζω, ότι μπορώ να τελειώσω εδώ διότι δεν με ακούει ο κύριος συνάδελφος.

ΙΩΑΝΝΗΣ ΚΑΛΑΜΑΚΙΔΗΣ: Εγώ τα είχα βάλει τα προβλήματα αυτά και εγώ σας ακούω.

ΠΡΟΕΔΡΕΥΩΝ (Παναγιωτης Ν.Κρητικός): Δεν υπάρχει άλλος συνάδελφος να μιλήσει επί του άρθρου 17.

Ερωτάται το Σώμα: Γίνεται δεκτό το άρθρο 17, όπως έχει στο Πρακτικό της Διαρκούς Επιτροπής;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Παναγιώτης Ν.Κρητικός): Συνεπώς, το άρθρο 17 έγινε δεκτό όπως έχει στο Πρακτικό της Διαρκούς Επιτροπής.

Εισερχόμαστε στη συζήτηση του άρθρου 18. Πριν από την έναρξη της συζητήσεως του άρθρου 18 δεν υπάρχει καμία παρατήρηση, τροποποίηση από την κυρία Υπουργό. Εκ των κυρίων συναδέλφων και πρώτα εκ των κυρίων Εισηγητών ποιός επιθυμεί να λάβει το λόγο;

ΙΩΑΝΝΗΣ ΜΑΓΚΡΙΩΤΗΣ: Εγώ, κύριε Πρόεδρε.

ΠΡΟΕΔΡΕΥΩΝ (Παναγιωτης Ν.Κρητικός): Ορίστε, κύριε Μαγκριώτη, έχετε το λόγο.

ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, θα είμαι σύντομος. Απλώς θα ήθελα να επισημάνω τη συνέπεια της Κυβέρνησης και την ταχύτητα με την οποία φέρνει τη διάταξη με τη μορφή τροπολογίας στη Βουλή και καλύπτει τους εργαζομένους στα ελληνικά ναυπηγεία με βάση το πρόγραμμα εξυγίανσής τους. Εκτιμώ πως θα πρέπει η Κυβέρνηση να επεκτείνει και την ταχύτητα την οποία έχει επιδείξει στη συγκεκριμένη περίπτωση, αλλά και την ευαισθησία και σε άλλες ανάλογες περιπτώσεις και μονάδες ιδιαίτερα σε περιοχές υψηλής αποβιομηχάνισης και υψηλής ανεργίας.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, εμείς για τα θέματα αυτά σε προηγούμενη συζήτηση είχαμε καταθέσει ολόκληρη πρόταση, για το πως βλέπουμε να αναπτύσσεται η ναυπηγία στη Χώρα μας.

Μιλήσαμε για έναν φορέα, που όλες οι επιχειρήσεις του είδους θα αποτελέσουν μια μεγάλη ναυπηγοεπισκευαστική επιχείρηση. Και επειδή η πρόταση αυτή την οποία είχαμε κάνει, έρχεται σε σύγκρουση με όλες τις ρυθμίσεις οι οποίες γίνονται, δεν μπορούμε να ψηφίσουμε αυτήν την τροπολογία. Βέβαια δε θέλουμε οι εργαζόμενοι θα χάσουν τη δουλειά τους. Θα έπρεπε ήδη το πρόβλημα αυτό να έχει λυθεί. Να έχει λυθεί από χθες ή από προχθές. Είναι πρόβλημα του παρελθόντος και εδώ ζητείται απλούστατα μια νέα παράταση χρόνου.

Εμείς, λοιπόν, επειδή η όλη διεργασία και πορεία που ακολουθήθηκε στον τομέα αυτό είναι αντίθετη πέρα για πέρα με την προοπτική που δίνουμε εμείς -και που πραγματικά είναι μια προοπτική λύσης και ανάπτυξης αυτού του τομέα- για αυτό ακριβώς δεν μπορούμε να ψηφίσουμε την τροπολογία.

ΠΡΟΕΔΡΕΥΩΝ (Παναγιώτης Ν.Κρητικός): Κηρύσσεται περαιωμένη η συζήτηση...

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, παρακαλώ το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Ν.Κρητικός): Μην βιάζεστε, κύριοι συνάδελφοι, θα πάρετε το λόγο. Δεν είδα ενδιαφέρον, δεν είδα εγγραφές στο ηλεκτρονικό σύστημα και γι' αυτό εζήτησα την ψήφιση.

Θα μιλήσει ο κ. Αποστόλου, μετά θα μιλήσει ο Κοινοβουλευτικός Εκπρόσωπος της Νέας Δημοκρατίας και στην συνέχεια οι Εισηγητές.

Ορίστε, κύριε Αποστόλου, έχετε το λόγο.

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, συμφωνούμε με την τροπολογία.

Εμείς, όμως οι Ευβοιώτες Βουλευτές, που αύριο θα πάμε στους εργαζόμενους των ναυπηγείων Χαλκίδας, που πάνε για κλείσιμο, θα τους πούμε ότι η σημερινή Κυβέρνηση εγγυάται και αυτών τις θέσεις εργασίας; Αυτό είναι το πρόβλημα που πρέπει να απαντήσουμε.

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Να μιλήσουν οι συνάδελφοι πρώτα.

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Μπέλλος έχει το λόγο.

ΤΡΙΑΝΤΑΦΥΛΛΟΣ ΜΠΕΛΛΟΣ: Δε θα μιλήσω, κύριε Πρόεδρε.

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Καλαμακίδης έχει το λόγο.

ΙΩΑΝΝΗΣ ΚΑΛΑΜΑΚΙΔΗΣ: Κύριε Πρόεδρε, ο Εισηγητής μας με έχει καλύψει. Θα πρέπει, όμως, να τονίσω το δράμα των ναυπηγείων Αυλίδας, Χαλκίδας που βρίσκεται επί θύρες κλεισίματος. Θα δημιουργηθεί ένα τεράστιο κοινωνικό πρόβλημα και οπωσδήποτε θα αντιμετωπίσουμε αυτήν τη διάταξη του άρθρου 18.

Δε θα πρέπει να αφορά μόνο τα ελληνικά ναυπηγεία αλλά θα πρέπει να αφορά και τα ναυπηγεία της Χαλκίδας. Ο νομός  μας είναι ένας νομός πλέον ανέργων, είναι προβληματικός και δικαιούται να ζητήσει την εφαρμογή αυτής της διατάξεως, για να λυθούν τα προβλήματα αυτού του εργασιακού χώρου. Ευχαριστώ.

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Πιπεργιάς έχει το λόγο.

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριοι συνάδελφοι θέλω να επισημάνω ότι η Κυβέρνηση δείχνει πολλές φορές ότι έχει διαφορετική ευαισθησία για την τύχη των εργαζόμενων προβληματικών και υπερχρεωμένων επιχειρήσεων.

Θα αναφέρω ότι οι απολυμένοι από τις μεταλλευτικές επιχειρήσεις του Νομού Κοζάνης με ειδικές διατάξεις του ν. 2190, απορροφήθηκαν σχεδόν στο σύνολό τους, στην Δημόσια Επιχείρηση Ηλεκτρισμού.

Στις ίδιες διατάξεις υπήρχε η πρόβλεψη ότι θα υπάρχει απορρόφηση και από τους απολυμένους των μεταλλευτικών επιχειρήσεων της Εύβοιας. Κανένας, όμως δεν προσλήφθηκε από την Δημόσια Επιχείρηση Ηλεκτρισμού. Υπέβαλλαν αιτήσεις, αλλά δεν προέκυψαν ποτέ θέσεις.

Απλώς στην διάταξη του νόμου αναφέρθηκε και η Εύβοια, όπως αναφέρθηκε και η Αρκαδία, για να υπάρχει ένα προπέτασμα καπνού και να περάσει η συγκεκριμένη ειδική διάταξη που αφορούσε συγκεκριμένο νομό, το νομό της Κοζάνης λες και οι απολυμένοι στους αλλους νομούς είναι απόπαιδα.

Φοβάμαι, πως το ίδιο θα γίνει αύριο, όταν το Ναυπηγείο της Αυλίδας που αντιμετωπίζει πρόβλημα κλείσει. Το φοβάμαι αυτό, διότι δεν ξέρω κατά πόσον θα μπορέσει και η ΕΤΒΑ να προκηρύξει το διαγωνισμό, πώλησης του Ναυπηγείου, όπως έχει υποσχεθεί η Κυβέρνηση. Πολύ φοβάμαι ότι αύριο θα δημιουργηθεί εμπλοκή και η Κυβέρνηση δεν θα μπορέσει να πάρει το ναυπηγείο από τον κ. Λελάκη. Υπάρχει μεγάλος κίνδυνος διακόσιοι πενήντα και πλέον εργαζόμενοι να βρεθούν στο δρόμο.

Επισήμανα αυτές τις ιδιαίτερες ευαισθησίες που έχει η Κυβέρνηση, για να πω ότι χρειάζεται ισότητα και η ίδια ευαισθησία απέναντι στους ανέργους. Η διάταξη σωστά έρχεται να καλύψει τους εργαζόμενους των Ναυπηγείων Σκαραμαγκά. Υπάρχει παρόμοια διάταξη για τα Ναυπηγεία Ελευσίνας. Παρόμοια διάταξη πρέπει να υπάρξει και για τα Ναυπηγεία της Αυλίδας αύριο.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, η συζήτηση έφτασε προς το τέλος και έχετε όλοι αντιληφθεί γιατί αυτός ο Τόπος δεν πάει μπροστά. Πρώτη απορία, ο κ. Μαγκριώτης ομιλεί ότι δι' αυτής της διάταξης εξυγιαίνεται μία εταιρία και την ίδια ώρα βουλιάζει το Κράτος. Παρακολουθήσαμε και τους επόμενους συναδέλφους για τη σειρά των αιτημάτων, που ακολουθεί λογικά η ρύθμιση ενός ζητήματος και για λόγους ισονομίας και ισοπολιτείας και την επέκτασή του και αλλού. Αυτό είναι το δεύτερο ζήτημα.

Το τρίτο ζήτημα είναι το ότι έρχεται αυτή η διάταξη εδώ, γιατί η συγκεκριμένη βιομηχανία ανήκει στην παλιά εκλογική περιφέρεια του Πρωθυπουργού της Χώρας. Και με τις γνωστές δεσμεύσεις, τις οποίες έχει με το συγκεκριμένο εργασιακό χώρο, δεν είναι...

ΒΑΣΩ ΠΑΠΑΝΔΡΕΟΥ (Υπ.Ανάπτυξης): Κάνετε λάθος. Είναι στο "Υπόλοιπο Αττικής".

ΔΗΜΗΤΡΙΟΣ ΣΙΟΥΦΑΣ: Είναι Β' Περιφέρεια Πειραιά, κυρία Υπουργός. Τα Ναυπηγεία Σκαραμαγκά είναι Υπόλοιπο Νομού Αττικής;

ΒΑΣΩ ΠΑΠΑΝΔΡΕΟΥ (Υπ.Ανάπτυξης): Κάνετε λάθος. Ο Πρωθυπουργός κ. Κωνσταντίνος Σημίτης "κατέβαινε" στην Α' Περιφέρεια Πειραιά.

ΔΗΜΗΤΡΙΟΣ ΣΙΟΥΦΑΣ: Με συγχωρείτε. Είναι τόσο όμορος η περιοχή...

ΠΡΟΕΔΡΕΥΩΝ (Παναγιώτης Ν.Κρητικός): Το νομοθετικό έργο απόψε εξελίσσεται ομαλά. Σας παρακαλώ. Κύριε Σιούφα, παρακαλώ συνεχίστε.

ΔΗΜΗΤΡΙΟΣ ΣΙΟΥΦΑΣ: Ενότητα γεωγραφική για να απαντήσω και να διασκεδάσω την κατάσταση η οποία δημιουργήθηκε, αλλά όλοι αντιλαμβάνεσθε τί εννοώ, ιδιαίτερα σεις οι συνάδελφοι της Πλειοψηφίας, με αυτήν μου την παρατήρηση.

Κύριε Πρόεδρε, με τους εργαζόμενους και με τις διαδικασίες που έχουν ρυθμιστεί μέχρι τώρα και με της αλλεπάλληλες τέτοιου είδους παρεμβάσεις, η Αξιωματική Αντιπολίτευση θα είχε σοβαρούς λόγους να πει όχι. Λέμε, όμως, ναι στη ρύθμιση, για το λόγο ότι δεν είναι δυνατό την πρώτη φορά να ρυθμίζεται έτσι ένα θέμα και την άλλη να ρυθμίζεται άλλως κ.ο.κ.

Η ουσία είναι μια. Παρακολουθούσα τον τελευταίο καιρό τα όσα λέγονται για το Κράτος που δεν λειτουργεί, που δεν πάει μπροστά, ότι είναι μια κρατική μηχανή, η οποία οδηγεί στην οπισθοδρόμηση και όχι στον εκσυγχρονισμό. Αντί το Κράτος να είναι η ατμομηχανή της ανάπτυξης και συγχρόνως να βρίσκεται στην υπηρεσία του πολίτη, έχουμε κάνει το πολίτη να βρίσκεται στην υπηρεσία του Κράτους και τόσα άλλα από τα γνωστά τα οποία κατά καιρούς μας εκτοξεύει η εκσυγχρονιστική πτέρυγα του ΠΑ.ΣΟ.Κ..

Και δεν μπορώ να μείνω αδιάφορος, κύριε Πρόεδρε, και να μην επισημάνω την αλληλοσυγκρουόμενη λογική, τις πολιτικές και την προοπτική, η οποία δημιουργείται μέσα απ' όλες αυτές τις διαδικασίες. 

Τα τονίζω αυτά, κύριοι συνάδελφοι, γιατί αν πραγματικά η έγνοια της Κυβέρνησης όλα αυτά τα χρόνια ήταν για την ανάπτυξη της βιομηχανίας, δε θα χρειάζονταν να έρχονται τέτοιες διατάξεις. Και εδώ είναι το πρόβλημα και η μεγάλη σας ευθύνη, κυρία Παπανδρέου, όχι εσάς προσωπικά, αλλά γενικά των κυβερνήσεων του ΠΑ.ΣΟ.Κ..

ΠΡΟΕΔΡΕΥΩΝ (Παναγιώτης Ν.Κρητικός): Δεν υπάρχει άλλος εγγεγραμμένος για να μιλήσει.

Η κυρία Υπουργός Ανάπτυξης έχει το λόγο επί του άρθρου 18.

ΒΑΣΩ ΠΑΠΑΝΔΡΕΟΥ (Υπ.Ανάπτυξης): Είναι για μια τροπολογία που βασίζεται σε ένα νόμο, ο οποίος έχει ψηφιστεί πρόσφατα το 1995 και το 1996 και επειδή κατά την εφαρμογή του νόμου αυτού προέκυψαν ορισμένα προβλήματα, απλώς για να γίνει η μετάταξη του προσωπικού, γι' αυτό φέρνω αυτήν την τροπολογία. Δεν είναι κάτι καινούριο.

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Μαγκριώτης έχει το λόγο, για να δευτερολογήσει.

ΙΩΑΝΝΗΣ ΜΑΓΚΡΙΩΤΗΣ: Μια φράση μόνο, κύριε Πρόεδρε, απλώς για να διασκεδάσω τον κ. Σιούφα για την ανησυχία του.

Θα πω κατ' αρχάς πως επειδή είναι θιασώτης της καθαρής γλώσσας και του ορθού λόγου, εγώ λοιπόν είπα πως η τροπολογία υλοποιεί το πρόγραμμα εξυγίανσης των ναυπηγείων και δεν υλοποιεί κανένα πρόγραμμα εξυγίανσης του κρατικού μηχανισμού και της Δημόσιας Διοίκησης βέβαια.

Δεύτερον, θα ήθελα να το διευκρινίσω πως οι μετατάξεις γίνονται με πολύ αυστηρά κριτήρια, έτσι αφενός μεν υποβοηθείται η απορρόφηση ενός τμήματος εργαζομένων όπως αρχικώς είχε συμφωνηθεί, αφετέρου η ένταξή τους στη Δημόσια Διοίκηση γίνεται με πολύ αυστηρό τρόπο και με κανόνες που διαγράφονται μέσα στο άρθρο 18. Πιστεύω πως δε θα επιβαρυνθεί η Δημόσια Διοίκηση από την ένταξη έμπειρων στελεχών σ' αυτήν, και στις κατάλληλες θέσεις.

Τέλος δράττομαι της ευκαιρίας, κύριε Πρόεδρε, γι' αυτό και ζήτησα το λόγο για να δευτερολογήσω- να πω πως στη παρ.1 του άρθρου 1, άρθρο το οποίο έχουμε ψηφίσει βέβαια, μπορεί η κυρία Υπουργός και με τη σύμφωνη γνώμη της Βουλής στο εδάφιο ε' εκεί που μιλάμε για τη μεταφορά μετ' επιστροφής εργαζομένων στους τόπους εργασίας...

ΠΡΟΕΔΡΕΥΩΝ (Παναγιώτης Ν.Κρητικός): Δεν μπορεί να γίνει συζήτηση επί ψηφισμένου άρθρου. 

ΙΩΑΝΝΗΣ ΜΑΓΚΡΙΩΤΗΣ: Μπορεί κύριε Πρόεδρε, αν συμφωνήσουμε όλοι. 

ΠΡΟΕΔΡΕΥΩΝ (Παναγιώτης Ν.Κρητικός): Δεν έχει συμβεί ποτέ. 

ΙΩΑΝΝΗΣ ΜΑΓΚΡΙΩΤΗΣ: Να διατυπώσω τη σκέψη μου, κύριε Πρόεδρε. Δε θα καταναλώσω πολύ χρόνο.

ΠΡΟΕΔΡΕΥΩΝ (Παναγιώτης Ν.Κρητικός): Να τη διατυπώ σετε, αλλά αυτό αν ζητάτε τροποποίηση ψηφισμένου άρθρου, αυτό δεν μπορεί να γίνει.

ΙΩΑΝΝΗΣ ΜΑΓΚΡΙΩΤΗΣ: Θα ήθελα να πω πως μπορεί επειδή η τάση είναι να απελευθερωθεί το μεταφορικό έργο και για να μην το δεσμεύουμε περισσότερο μεταξύ των κλάδων, γεγονός που θα συμβάλει και στη μείωση του κόστους και θα βοηθήσει στην αναβάθμιση της ποιότητας των υπηρεσιών, προτείνω να περάσει και αυτό στην κατηγορία της δημοπρασίας. Να μπορούν, δηλαδή, και τα τουριστικά λεωφορεία και τα ΚΤΕΛ να συμμετάσχουν. Ευχαριστώ πολύ.

ΠΡΟΕΔΡΕΥΩΝ (Παναγιώτης Ν.Κρητικός|): Ο κ. Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Θέλω να κρατήσω από την τοποθέτηση του Εισηγητού της Πλειοψηφίας δυο πράγματα. Το "αυστηρές διαδικασίες" και τον αυστηρό τρόπο με τον οποίο αντιμετωπίζονται όλα αυτα τα ζητήματα που σχετίζονται με τις επιλογές και το προσωπικό. Αυτό πράγματι το σημειώνω και εδώ σας αναγνωρίζουμε, ότι πράγματι έχετε τέτοιου είδους επιδόσεις.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν.Κρητικός): Κηρύσσεται περαιωμένη η συζήτηση επί του άρθρου 18.

Ερωτάται το Σώμα: Γίνεται δεκτό το άρθρο 18;

ΠΟΛΛΟΙ ΒΟΥΛΕΥΤΕΣ : Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν.Κρητικός): Συνεπώς, το άρθρο 18 έγινε δεκτό κατά πλειοψηφία. 

Εισερχόμαστε στη συζήτηση των τροπολογιών. Υπάρχουν οι τροπολογίες των κυρίων Υπουργών και μια τροπολογία εκπρόθεσμη πολλών συναδέλφων.

Αρχίζουμε τη συζήτηση και την ψήφιση των τροπολογιών των κυρίων Υπουργών. 

Υπάρχει η υπ' αριθμ. 93/7 τροπολογία των Υπουργών Εθνικής Οικονομίας κ. Παπαντωνίου και Ανάπτυξης της κας Παπανδρέου, για την οποία δεν έχει εκδηλωθεί ενδιαφέρον.

Ερωτάται το Σώμα: Γίνεται δεκτή η υπ' αριθμ. 93/7 τροπολογία των Υπουργών Εθνική Οικονομίας και Ανάπτυξης της κας Παπανδρέου;

ΠΟΛΛΟΙ ΒΟΥΛΕΥΤΕΣ: Δεκτή, δεκτή.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, η υπ' αριθμ. 93/7 τροπολογία έγινε δεκτή και θα αριθμηθεί ως ίδιο άρθρο στο σχέδιο νόμου.

Η υπ' αριθμ. 75/4 τροπολογία της κυρίας Υπουργού Ανάπτυξης αφορά το λιγνίτη.

Ο Εισηγητής της Πλειοψηφίας επιθυμεί να πάρει το λόγο επί της τροπολογίας;

ΙΩΑΝΝΗΣ ΜΑΓΚΡΙΩΤΗΣ: 'Οχι, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αποστόλου, Ειδικός Αγορητής του Συνασπισμού της Αριστεράς και της Προόδου, έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Η τροπολογία αυτή αφορά την επιβολή τέλους λιγνίτη. Αυτή πρέπει να είναι η πραγματική της ονομασία.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)

Και, επιτέλους, έστω και αργά η ΔΕΗ να επιβαρυνθεί και αυτή, γιατί τόσα χρόνια έχει εκμεταλλευθεί το λιγνίτη. Απ' αυτήν, λοιπόν, την άποψη εμείς είμαστε θετικοί. 

'Ενα πρώτο που έχω να παρατηρήσω, είναι, ότι το τέλος 0,4% είναι πάρα πολύ χαμηλό, γιατί όλοι οι φορείς έχουν ζητήσει το 1%. Σ' αυτό μπορούμε να συμφωνήσουμε και να πούμε ένα ελάχιστο 0,5% και από κει και πάνω βλέπουμε. 

Κυρία Υπουργέ, δεν μπορώ να καταλάβω γιατί εξαιρείτε το Αλιβέρι. Επί είκοσι- τριάντα χρόνια το Αλιβέρι απετέλεσε την πηγή λιγνίτη για τη ΔΕΗ και σήμερα, που στην περιοχή υπάρχει ένας μαρασμός, μία ανεργία πάνω από 20%, γιατί αυτός ο πόρος να μη δοθεί στην περιοχή -η ΔΕΗ έχει δημιουργήσει μεγάλα προβλήματα στο περιβάλλον της- όχι μόνο, βέβαια, για την αποκατάσταση του περιβάλλοντος, αλλά και για την ανάπτυξή της; Γιατί εξαιρείτε το Αλιβέρι;

'Ενα άλλο που έχω να παρατηρήσω, είναι το εξής: Λέτε εδώ ότι τα "ως άνω κονδύλια θα κατατίθενται σε ειδικό λογαριασμό, που θα τηρείται από τη ΔΕΗ". Γιατί να τηρείται από τη ΔΕΗ αυτός ο λογαριασμός; Μήπως η ΔΕΗ χρησιμοποιεί αυτόν το λογαριασμό για αποκατάσταση του περιβάλλοντος, που είναι υποχρεωμένη, μια και εκμεταλλεύεται αυτές τις περιοχές να καταθέσει ειδική περιβαλλοντική μελέτη, να τις αποκαταστήσει; Εμείς λέμε, να μην έχει καμία σχέση. Να δημιουργηθεί μία επιτροπή από τη Νομαρχιακή Αυτοδιοίκηση, από την Τοπική Αυτοδιοίηση και προσοχή: 'Οταν λέτε ότι "θα χρησιμοποιηθεί για προστασία περιβάλλοντος", υπάρχει περίπτωση επενδύσεις της ΔΕΗ, που αφορούν την προστασία περιβάλλοντος, όπως τα ηλεκτροστατικά φίλτρα, να υπολογισθούν μέσα σ' αυτά τα χρήματα; Πρέπει να το ξεκαθαρίσουμε αυτό το πράγμα.

Εμείς λέμε ότι, αφού δημιουργηθεί μία επιτροπή για τη διαχείριση αυτών των κονδυλίων, η κατανομή να γίνεται με πραγματικά αντικειμενικά κριτήρια και θα πρέπει να λαμβάνονται υπόψη και κριτήρια ιατρικής κατάστασης, ειδικά των κατοίκων της περιοχής, γιατί όλοι γνωρίζουμε ότι έχουν δημιουργηθεί πολλά προβλήματα υγείας σ' αυτούς τους κατοίκους.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)

Σε κάθε περίπτωση πάντως θα πρέπει να διασφαλιστεί η διαφάνεια των διατιθέμενων πόρων και ο έλεγχος των χρημάτων και των δαπανών.

ΠΡΟΕΔΡΕΥΩΝ(Παναγιώτης Ν.Κρητικός): Ο κ. Γκατζής έχει το λόγο.

ΙΩΑΝΝΗΣ ΓΚΑΤΖΗΣ: Κύριε Πρόεδρε, οπωσδήποτε τα έργα αυτά πρέπει να γίνουν, πρέπει να προστατευθούν οι περιοχές οι οποίες έτυχε να έχουν αυτό το υλικό, το λιγνίτη και που έχουν σοβαρά περιβαλλοντικά προβλήματα και από τη χρήση του και από τις βιομηχανίες οι οποίες βρίσκονται εκεί. Θα θέλαμε, όμως, να πούμε, ότι εδώ στο θέμα αυτό, τα προβλήματα του περιβάλλοντος αντιμετωπίζονται αποσπασματικά.

Χαρακτηριστικό είναι ότι έρχεται αυτό το ζήτημα μέσα από μια τροπολογία, ενώ θα έπρεπε ήδη να υπάρχουν συγκεκριμένες μελέτες και κατά την ίδρυση, αλλά τουλάχιστον -αφού δεν έγιναν τότε- κατά τη λειτουργία αυτών των κέντρων παραγωγής ρεύματος και στην πορεία να παρθούν όλα τα απαραίτητα μέτρα. 

Εμείς νομίζουμε ότι το πρόβλημα αυτό ιδιαίτερα το αντιμετωπίζετε στη βάση "ο ρυπαίνων πληρώνει". Αλλά εδώ, θέλουμε να επισημάνουμε ορισμένες πλευρές αυτής της αντίληψης. Κατ'αρχήν, είναι μια μέθοδος άμεσης φορολογίας, είναι μια "πράσινη" φορολογία για το περιβάλλον. Και εδώ, θα πρέπει να δούμε ότι δεν είναι μόνο η ΔΕΗ τελικά που ρυπαίνει. Ο Νομός Μαγνησίας κοντεύει να γίνει μια περιοχή στον ουρανό της οποίας εγκαθίσταται ένα μόνιμο νέφος. Κοντεύει δηλαδή να γίνει Αττική. 'Εχουμε βιομηχανίες ιδιωτικές οι οποίες ρυπαίνουν κατά κόρον, δεν μπήκε, όμως, ούτε γίνεται καμία πρόταση με βάση αυτήν την αντίληψη "ο ρυπαίνων πληρώνει", να μπει και στις βιομηχανίες αυτές ένα τέλος στο κόστος ή και στις εισπράξεις που κάνουν κατά την πώληση των αγαθών τους.

Γι'αυτό, λοιπόν, νομίζουμε ότι η πιο σοβαρή πλευρά είναι ότι μεταφέρονται ιδιαίτερα στον καταναλωτή τέτοιες φοροεισπρακτικές πολιτικές και δεν ζητάει η Κυβέρνηση τελικά να πληρώσει το κόστος, το πραγματικό έστω, η ΠΕΣΙΝΕ, όπου εκεί χαρίζονται δισεκατομμύρια ετησίως, ενώ θα μπορούσε με τα λεφτά αυτά και μόνο να φτιάξει έργα πολλαπλάσια απ'αυτά που σκέπτεται να φτιάξει με την είσπραξη αυτών των χρημάτων.

Η δεύτερη πλευρά είναι ότι εδώ έχουμε διορθωτικές παρεμβάσεις εκ των υστέρων. Είπαμε την πρότασή μας, τη σκέψη μας, ότι αυτά θα πρέπει να αντιμετωπίζονται στην ουσία τους και επίσης, θα πρέπει εδώ να πούμε ότι ο "πράσινος" φόρος που μπαίνει ανεβάζει καθημερινά τον οικογενειακό προϋπολογισμό. Είναι κεφαλικός ουσιαστικά φόρος, δεν έχει διακρίσεις και εδώ θα πρέπει να πούμε ότι αυτή είναι τελικά και η πολιτική του Συνασπισμού που ζήτησε να αυξηθεί ο φόρος αυτός στο 1% και έτσι να πέσουν φόροι ουσιαστικά στις πλάτες των εργαζομένων και ιδιαίτερα αυτών των στρωμάτων που βρίσκονται και χωρίς δουλειά.

Κύριοι συνάδελφοι, τέλος από δω, τέλος από κει και αν δείτε τι πληρώνει τελικά στα τιμολόγια της ΔΕΗ ένα νοικοκυριό, θα καταλάβετε ότι έχει πολύ αυξημένα τέλη και μια μέση οικογένεια, δεν μπορεί να τα βγάλει πέρα. Το όριο φτώχειας σεις σαν Κυβέρνηση, πριν τρία - τέσσερα χρόνια το είχατε ορίσει στα 4 εκατ. για μια τετραμελή οικογένεια και σήμερα δυστυχώς οι περισσότερες οικογένειες, είναι κάτω απ'αυτό το εισόδημα ετησίως. Βρίσκονται δηλαδή σε πολύ άσχημη κατάσταση και τα όρια φτώχειας τα έχουν εξαντλήσει. Να μη μιλήσουμε για τους ανέργους, για τους υποαπασχολούμενους, για τους ανθρώπους αυτούς, οι οποίοι έχουν οδηγηθεί στην εξαθλίωση.

Γι'αυτό, νομίζουμε ότι δε θα πρέπει να μπει αυτό το τέλος. Εισάγεται μια πολιτική και απ'το Κράτος και απ'την Κυβέρνηση με τέτοια τέλη, όπως ακριβώς δίνετε και την κατεύθυνση στην Τοπική Αυτοδιοίκηση να φορολογεί και αυτή με ειδικά τέλη φορολογίας, για να αντιμετωπίσει το ο,τιδήποτε. Θέλεις πράσινο; Βάλε φόρο. Θέλεις σχολείο; Βάλε φόρο. Θέλεις πολιτισμό; Βάλε φόρο. Αυτήν την πολιτική ακολουθείτε και δυστυχώς δεν μπορεί να τη σηκώσει ένας κορβανάς μιας οικογένειας που έχει, όπως ξέρετε, τους γνωστούς μισθούς. Γι'αυτό, και θα το καταψηφίσουμε και κρούουμε τον κώδωνα του κινδύνου, κύριοι συνάδελφοι.

Είναι μια πολιτική που αρχίζει να εφαρμόζεται στην ανταποδοτική βάση για όλες τις χρήσεις, για όλες τις λειτουργίες, για όλες τις υπηρεσίες και που τελικά θα γίνει ένα δυσβάστακτο φορτίο στους εργαζόμενους όταν για κάθε τι θα πρέπει να στηρίζεται στην ανταποδοτική βάση μόνο του καταναλωτή χωρίς να έχουμε την ίδια αντιμετώπιση και σε άλλες επιχειρήσεις.

ΠΡΟΕΔΡΕΥΩΝ (Παναγιώτης Ν.Κρητικός): Ο κ.Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: 'Ισως ο αγαπητός συνάδελφος δεν κατάλαβε ότι το τέλος δεν είναι επί του κύκλου εργασιών της ΔΕΗ. 'Αρα, λοιπόν, η ΔΕΗ θα καταβάλει το τέλος και μακάρι να μπορούσε να καταβάλει και 2% και 3% για την αποκατάσταση του περιβάλλοντος.

ΠΡΟΕΔΡΕΥΩΝ (Παναγιώτης Ν.Κρητικός): Ο κ.Μπέλλος έχει το λόγο.

ΤΡΙΑΝΤΑΦΥΛΛΟΣ ΜΠΕΛΛΟΣ: Εμείς, ως Νέα Δημοκρατία, θα συμφωνήσουμε με την τροπολογία αυτή, γιατί βλέπουμε ότι υπηρεσίες οι οποίες αυτήν τη στιγμή επιβαρύνονται με την εκμετάλλευση του λιγνίτη για την παραγωγή ηλεκτρικής ενέργειας, πρέπει να βοηθηθούν, να αναπτυχθούν οι περιοχές αυτές και να υπάρξει μια παρέμβαση για το θέμα του περιβάλλοντος.

Θα υπάρξουν πάρα πολλά προβλήματα στο θέμα του λιγνίτη από περιβαλλοντικής πλευράς. 'Ομως, στην Ελλάδα χρειαζόμαστε ενέργεια. Θα πρέπει να χρησιμοποιήσουμε το λιγνίτη. Πρέπει, λοιπόν, οι περιοχές αυτές οι οποίες επιβαρύνονται από τον λιγνίτη, να βοηθηθούν. Θα πρέπει και η περιοχή του Αλιβερίου να προσεχθεί και απορώ γιατί δεν συμπεριελήφθη και αυτή στην τροπολογία.

Εμείς θα θέλαμε να συμπληρωθεί και η περιοχή του Αλιβερίου και με τη συμπλήρωση αυτή, θα ψηφίσουμε την τροπολογία.

ΠΡΟΕΔΡΕΥΩΝ (Παναγιώτης Ν.Κρητικός): Ο κ.Πιπεργιάς Βουλευτής Αλιβερίου και πάσης Ευβοϊκής ενδοχώρας, έχει το λόγο.

ΔΗΜΗΤΡΙΟΣ ΠΙΠΕΡΓΙΑΣ: Εύβοιας, κύριε Πρόεδρε και όχι μόνο Αλιβερίου.

Θα ήθελα να πώ το εξής: Η τροπολογία σωστά προβλέπει τον ειδικό αυτό πόρο, επί του συνόλου του τζίρου της ΔΕΗ. Και αυτό γιατί εάν επικρατούσε η λογική ότι πρέπει να επιβάλουμε ειδικό τέλος σε βάρος του λιγνίτη, τότε ο λιγνίτης σαν ένα καύσιμο εγχώριο θα ήταν σε δυσμενή θέση απέναντι σε άλλα καύσιμα εισαγόμενα, όπως π.χ. το φυσικό αέριο. Θα ήταν, δηλαδή, μια έμμεση ενίσχυση των εργοστασίων με φυσικό αέριο και λογικά προσανατολισμό της ΔΕΗ σε δημιουργία τέτοιων εργοστασίων.

Απ'αυτήν την άποψη σωστά μπαίνει επί του κύκλου εργασιών της ΔΕΗ. Εδώ, όμως, υπάρχει το εξής ζήτημα. Ρύπανση δε δημιουργεί η παραγωγή ηλεκτρικής ενέργειας από λιγνίτη και μόνο. Ρύπανση δημιουργείται και από υγρά καύσιμα. Στις πετρελαϊκές μονάδες οι εκπομπές σε οξείδια του άνθρακα, αλλά κυρίως σε οξείδια του θείου είναι υψηλά. Ιδιαίτερα μάλιστα σε εκείνες τις μονάδες που καίγονται βαριάς ποιότητας και σύνθεσης πετρέλαια, μαζούτ, όπως είναι οι μονάδες του Αλιβερίου. Στο Αλιβέρι

δεν έχουμε μόνο την εκμετάλλευση των λιγνίτων που σε κάποια χρονική στιγμή εξαντλήθηκαν, έχουμε και τη ρύπανση από τις μονάδες που λειτουργούν σήμερα και η Ρύπανση δεν είναι μόνο στο Αλιβέρι, είναι και σε όλη την υπόλοιπη Ελλάδα και συγκεκριμένα όπου λειτουργούν μονάδες παραγωγής Ηλεκτρικού Ρεύματος. Δεν είναι μόνο η ρύπανση που προκαλείται εξ αιτίας των θειϊκών οξέων ή των οξέων του άνθρακα. Είναι και η ρύπανση που δημιουργείται από άλλους λόγους π.χ. η ηχητική ρύπανση.

Πριν από λίγες μέρες, διαβάσαμε στις εφημερίδες ότι παρεμποδίζεται η εγκατάσταση αεριοστρόβιλου στα Χανιά γιατί υπάρχει ηχητική ρύπανση και επιβάρυνση στην περιοχή. Η παρεμπόδιση έγινε τη στιγμή που ο κίνδυνος να έχουμε, καθημερινές πολύωρες διακοπές ρεύματος στην Κρήτη ολοένα και μεγαλώνει, και θα μεγαλώνει περισσότερο δεν πλησιάζουμε στην καλοκαιρινή περίοδο.

Από αυτήν την άποψη νομίζω, ότι χρειάζεται αυτό το τέλος να γενικευθεί, να μην περιοριστεί μόνο στις περιοχές που παράγεται ηλεκτρικό ρεύμα από λιγνίτες. Να γίνει ένα τέλος, το οποίο να δίνεται στις περιοχές που παράγεται ρεύμα είτε από στερεά καύσιμα είτε από υγρά καύσιμα.

Και βέβαια εδώ θα πρέπει να σημειώσουμε ότι το κύριο ποσοστό από αυτό το τέλος από θα διοχετεύεται στις λιγνιτικές περιοχές, αφού ήδη σε αυτές τις περιοχές παράγεται το 75% της ηλεκτρικής ενέργειας. Εάν αφαιρεθεί η ενέργεια που παράγεται από υδροηλεκτρικά εργοστάσια τότε το ποσό, το οποίο θα είναι προς διανομή για τις περιοχές που παράγεται ρεύμα από υγρά καύσιμα, είναι μικρό. Με αυτόν τον τρόπο πιστεύω ότι θα θεσπιστεί ένας πράσινος πόρος, ένα ανταποδοτικό ουσιαστικά τέλος για τις περιοχές εκείνες όπου έχουν μονάδες παραγωγής ηλεκτρικής ενέργειας, είτε αυτές είναι νησιά είτε είναι η Κρήτη είτε είναι περιοχές της ηπειρωτικής Ελλάδας συμπεριλαμβανομένης και της Αττικής. Νομίζω, ότι αυτή η διόρθωση πρέπει να γίνει, κυρία Υπουργέ, γιατί με αυτόν τον τρόπο θα είναι και πιο δίκαιο το μέτρο που εισηγείστε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βούλγαρης έχει το λόγο.

ΑΛΕΞΑΝΔΡΟΣ ΒΟΥΛΓΑΡΗΣ: Κύριε Πρόεδρε, κύριοι συνάδελφοι, θεωρώ ότι η διάταξη αυτή δείχνει την ευαισθησία της Κυβέρνησης για τα θέματα της προστασίας του περιβάλλοντος στη Χώρα μας και πολύ σωστά αναφέρεται για το λιγνίτη, γιατί όλοι γνωρίζουμε ότι η εξόρυξη του λιγνίτη δημιουργεί σημαντικά προβλήματα ρύπανσης στις περιοχές και από τη λειτουργία των εργοστασίων, αλλά κυρίως και από την εξόρυξή τους.

'Ετσι συμφωνώ και θεωρώ ότι με τη διάταξη αυτή θα πρέπει να συμφωνήσουμε όλοι με την έννοια ότι αυτές οι περιοχές αυτές, από τις οποίες προέρχεται η πρώτη ύλη για να παραχθεί η ενέργεια την οποία χρησιμοποιεί όλη η Χώρα, δικαιούνται αυτού του ποσού που προκύπτει από το ποσοστό το 0,4% για τα έργα της υποδομής, ανάπτυξης και προστασίας του περιβάλλοντος σε αυτές τις ίδιες περιοχές.

Θα ήθελα να κάνω μία παρατήρηση σε σχέση με τη χρησιμοποίηση αυτών των πόρων γιατί αναφέρεται στα συγκεκριμένα έργα υποδομής, ανάπτυξης και προστασίας του περιβάλλοντος. Εδώ υπάρχει μία παρέμβαση του Υπουργού Περιβάλλοντος.

Θα πρότεινα στη φράση "προστασία του περιβάλλοντος" να προστεθεί και "αποκατάσταση του περιβάλλοντος" γιατί όπως γνωρίζουμε ένα μεγάλο πρόβλημα σε αυτές τις περιοχές είναι και το περιβάλλον που έχει θιγεί και που κατά τον α' ή β' ή γ' τρόπο αυτή η υποχρέωση είναι γι'αυτούς που εκμεταλλεύονται την περιοχή, αλλά που γνωρίζουμε όμως ότι σε πολλές περιπτώσεις δεν έχει γίνει η αποκατάσταση. Βέβαια αυτό είναι ένα ζήτημα, το οποίο πρέπει να ρυθμιστεί, από την ΔΕΗ ή και αυτών οι οποίοι εκμεταλλεύονται το χώρο και που είναι υποχρεωμένοι να αποκαταστήσουν το χώρο.

Θα ήθελα, επίσης, να ρωτήσω στην παράγραφο 3, που αναφέρεται ότι "με απόφαση του Υπουργού Ανάπτυξης συγκροτείται επιτροπή από την Τοπική Αυτοδιοίκηση των τοπικών περιφερειακών αρχών των Νομών Φλώρινας, Κοζάνης και Αρκαδίας", της ΔΕΗ; Δηλαδή η διάταξη αναφέρεται στις αρχές αυτές, είτε είναι τοπικές είτε είναι περιφερειακές της ΔΕΗ ή σε άλλες αρχές; Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βλαχόπουλος έχει το λόγο και μετά ο κ. Κόρακας.

ΣΤΡΑΤΗΣ ΚΟΡΑΚΑΣ: Θα μιλήσω μετά την κυρία Υπουργό.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Βλαχόπουλε.

ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, η ανάπτυξη των διαφόρων περιοχών της Χώρας στηρίζεται στην αξιοποίση των συγκριτικών πλεονεκτημάτων της κάθε περιοχής και τα συγκριτικά πλεονεκτήματα και οι δυνατότητες είναι διαφορετικές για κάθε περιοχή. Υπάρχουν περιοχές με πηγές πλούτου οι οποίες είναι ανεξάντλητες και ανανεώσιμες με διάρκεια και συνέχεια στο χρόνο, όπως π.χ. οι περιοχές που αξιοποιούν τη δυνατότητα πρωτογενούς παραγωγής. Οι μεγάλες πεδιάδες, οι κάμποι που κάθε χρόνο παράγουν τα αγροτικά προϊόντα και αυτή η παραγωγή υπήρχε, υπάρχει και θα υπάρχει και στο μέλλον.

Υπάρχουν άλλες περιοχές που αξιοποιούν τις τουριστικές δυνατότητές τους, αξιοποιούν τον ήλιο, τη θάλασσα, τους αρχαιολογικούς χώρους κ.ο.κ. Αυτός ο τουρισμός έδινε, δίνει και θα δίνει στο διηνεκές ένα εισόδημα στις περιοχές αυτές.

Υπάρχουν και άλλες περιοχές- όπως είναι η δική μας- η περιοχή του Νομού Κοζάνης, της Φλώρινας, της Αρκαδίας -όπως αναφέρεται και στην τροπολογία- οι οποίες στήριξαν την ανάπτυξη, όχι μόνο της περιοχής τους, αλλά ολόκληρης της Χώρας με την αξιοποίηση των κοιτασμάτων του λιγνίτη, για την παραγωγή της ηλεκτρικής ενέργειας. Αυτός, λοιπόν, ο πλούτος του υπεδάφους των νομών που προανέφερα, μετατρεπόμενος σε ηλεκτρική ενέργεια, μεταφέρεται σε ολόκληρη την Ελλάδα με τα δίκτυα της ΔΕΗ και πραγματικά στήριξε και στηρίζει τη βιομηχανική ανάπτυξη, βοηθάει τον τουρισμό, βοηθάει το εμπόριο. Διότι, χωρίς ηλεκτρική ενέργεια, οπωσδήποτε δε θα μπορούσαμε να προχωρήσουμε στην ανάπτυξη.

Ταυτόχρονα, εξασφαλίζεται ετησίως ένα δισεκατομμύριο δολάρια σε συνάλλαγμα, συνάλλαγμα που θα έπρεπε να πληρώσει η Χώρα μας, για να μπορέσουμε να πάρουμε ισοδύναμη ποσότητα πετρελαίου για την αντίστοιχη παραγωγή ενέργειας. 'Εχουμε, δηλαδή, μία υπεραξία, που όπως είπα προηγουμένως, παράγεται στην περιοχή, δημιουργείται στην περιοχή και αφαιρείται από την περιοχή των νομών αυτών και μεταφέρεται σε ολόκληρη την Πατρίδα μας.

Επίσης, από αυτήν την παραγωγή, η ΔΕΗ εξασφαλίζει ένα τζίρο πεντακοσίων δισεκατομμυρίων δραχμών.

Και θα ρωτούσαμε, τι μένει στο νομό μας απ' όλη αυτήν την παραγωγή; Αυτός ο λιγνίτης αφαιρείται, μετά από λίγα χρόνια δε θα υπάρχει. Αν θέλουμε να εκτιμήσουμε τι αφήνει αυτή η αξιοποίηση και αν θέλουμε να είμαστε ειλικρινείς, θα μπορούσαμε πραγματικά να πούμε και να δεχθούμε ότι η παρουσία και η δραστηριότητα της ΔΕΗ δημιούργησε αρκετές θέσεις εργασίας σε κάποιους εργαζόμενους, έμμεσα και άμεσα απασχολούμενους, είχε, όμως, και αρνητικές επιπτώσεις.

Οι αρνητικές επιπτώσεις είναι οι εξής, κύριε Πρόεδρε. Τα τελευταία τριάντα πέντε χρόνια που γίνεται η εξόρυξη του λιγνίτη αφαιρέθηκαν εκατόν τριάντα χιλιάδες στρέμματα από την παραγωγική γη, από τους αγρότες της περιοχής και στα επόμενα είκοσι χρόνια θα φθάσουμε τις διακόσιες είκοσι χιλιάδες στρέμματα.

Αυτό σημαίνει, κύριε Πρόεδρε, ότι υπάρχει μία δεύτερη αρνητική συνέπεια, που λέει ότι ένας μεγάλος αριθμός των εργατών της γης, των αγροτών, μετακινήθηκε βίαια και έγιναν βιομηχανικοί εργάτες. Ταυτόχρονα, όμως, αυτό δημιούργησε και διάφορα κοινωνικά προβλήματα, που σημαίνει εγκατάλειψη των χωριών, που σημαίνει αστικοποίηση του πληθυσμού. Φυσικά, δημιουργεί και προβλήματα ρύπανσης του περιβάλλοντος.

'Ετσι, λοιπόν, αυτό το τέλος, το 0,4%, μη νομίζετε ότι είναι κανένα μεγάλο ποσό. Είναι 2 δισ. ετησίως για το Νομό της Κοζάνης και συνολικά για όλους τους νομούς είναι 3 δισ. Αυτό, όπως πολύ σωστά αναφέρεται στην εισηγητική έκθεση, θα χρησιμοποιηθεί για την εκτέλεση έργων, για τη δημιουργία υποδομών, για την ανάπτυξη, διότι εμείς δεν έχουμε ανανεώσιμες πηγές ενέργειας και πλούτου, όπως είπα προηγουμένως, με τουρισμό και πρωτογενή παραγωγή. Αυτός ο πλούτος μας χάνεται για την ανάπτυξη ολόκληρης της Ελλάδος.

Και θα έλεγα προς την κυρία Υπουργό, ότι πραγματικά η λέξη η οποία προστέθηκε, που μιλάει για προστασία, του περιβάλλοντος πρέπει να αφαιρεθεί, διότι η προστασία του περιβάλλοντος είναι υποχρέωση της ΔΕΗ, όπως επίσης και η αποκατάσταση των εδαφών, που εδώ και τριάντα πέντε χρόνια από τα εκατόν τριάντα χιλιάδες στρέμματα αποκαταστάθηκαν περίπου δέκα χιλιάδες στρέμματα και δεν έχουν αποδοθεί ακόμα.

Επομένως, είναι υποχρέωση της ΔΕΗ η προστασία του περιβάλλοντος και η αποκατάσταση και θα παρακαλούσα την κυρία Υπουργό να αφαιρέσει αυτήν τη λέξη και να μείνει η τροπολογία, όπως είναι αρχικά διατυπωμένη. Εμείς ζητούσαμε επί δέκα με δεκαπέντε χρόνια αυτόν τον πόρο όχι για την προστασία του περιβάλλοντος.

ΛΑΖΑΡΟΣ ΛΩΤΙΔΗΣ: Κύριε Πρόεδρε, μου επιτρέπετε;

ΠΡΟΕΔΡΕΥΩΝ (Παναγιώτης Ν. Κρητικός): Τώρα ζητάτε το λόγο για προτασσόμενη δευτερολογία, κύριε Λωτίδη. Υπάρχει Κανονισμός.

ΛΑΖΑΡΟΣ ΛΩΤΙΔΗΣ:Μα, με το χέρι ζητάμε το λόγο, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ.

Ορίστε, έχετε το λόγο για δύο λέξεις μόνο. Σας παρακαλώ, όμως, να ζητάτε το λόγο εγκαίρως.

ΛΑΖΑΡΟΣ ΛΩΤΙΔΗΣ: Μα, ζήτησαν οι άλλοι, κύριε Πρόεδρε;

ΠΡΟΕΔΡΕΥΩΝ (Παναγιώτης Ν. Κρητικός): Είχαν γραφεί οι άλλοι.

ΛΑΖΑΡΟΣ ΛΩΤΙΔΗΣ: Ποιοί είχαν γραφεί;

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βλαχόπουλος, ...

ΛΑΖΑΡΟΣ ΛΩΤΙΔΗΣ: Κανένας δε γράφτηκε με τις κάρτες.

ΠΡΟΕΔΡΕΥΩΝ (Παναγιώτης Ν. Κρητικός): Με συγχωρείτε πάρα πολύ!

ΛΑΖΑΡΟΣ ΛΩΤΙΔΗΣ: Μα, κανένας δε γράφτηκε με τις κάρτες.

ΠΡΟΕΔΡΕΥΩΝ (Παναγιώτης Ν. Κρητικός): Με συγχωρείτε πάρα πολύ, κατά τον Κανονισμό το ζήτησαν.

ΛΑΖΑΡΟΣ ΛΩΤΙΔΗΣ: Μπορώ να έχω το λόγο;

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, έχετε το λόγο.

ΛΑΖΑΡΟΣ ΛΩΤΙΔΗΣ: Κύριε Πρόεδρε, θέλω με ιδιαίτερη ικανοποίηση να χαιρετίσω τη σημερινή νομοθετική πρωτοβουλία της Κυβέρνησης που φέρνει για ψήφιση ένα θέμα που επί σειρά ετών απασχολεί την τοπική κοινωνία του νομού και όχι μόνο, αλλά και των άλλων νομών που υπάρχει στο υπέδαφός τους ο λιγνίτης.

Είναι γνωστό σε όλους ότι τα τελευταία τριάντα χρόνια ο ηλεκτρισμός της Χώρας στηρίχθηκε αποκλειστικά και μόνο στο λιγνίτη, μεγάλα κοιτάσματα του οποίου υπάρχουν στο υπέδαφος του άξονα Κοζάνης-Πτολεμαϊδος. Η εξόρυξη, όμως, του λιγνίτη και η χρησιμοποίησή του για την παραγωγή ηλεκτρικής ενέργειας άλλαξε τα τελευταία χρόνια την εικόνα και τη φυσιογνωμία ολόκληρου του νομού.


'Οπως είπε ο προλαλήσας συνάδελφος, απαλλοτριώθηκαν χιλιάδες εκτάσεις παραγωγικές εκτάσεις χάθηκαν από τα χέρια των αγροτών. Το φυσικό περιβάλλον και το τοπίο αλλοιώθηκε, οι κλιματολογικές συνθήκες έχουν επηρεασθεί σημαντικά από τη λειτουργία και δραστηριότητα της ΔΕΗ και επιβαρύνθηκε ιδιαίτερα το περιβάλλον με την καύση του λιγνίτη για την παραγωγή ηλεκτρικής ενέργειας.

Σήμερα, κύριε Πρόεδρε, ο άξονας -και είναι γνωστό τοις πάσι στο Πανελλήνιο και όχι μόνο- Κοζάνης-Πτολεμαϊδας θεωρείται ο πιο επιβαρυμένος περιβαντολογικά άξονας σε όλη την Ελλάδα με δραματικές συνέπειες στην ποιότητα ζωής, στο περιβάλλον και στην υγεία των κατοίκων. Αυτό είναι το τίμημα που πληρώνουν οι κάτοικοι των περιοχών αυτών για να έχει τα φώτα της όλη η Ελλάδα.

Πρόσφατα, είδαν το φως της δημοσιότητας κάποια στοιχεία σε όλα τα μέσα ενημέρωσης από μία επιδημιολογική μελέτη της έδρας της πνευμονολογίας του Αριστοτέλειου Πανεπιστημίου της Θεσσαλονίκης, που παρουσιάστηκε σε ένα συνέδριο, όπου οι συνέπειες, πνευμονολογικές και όχι μόνο, είναι ιδιαίτερα δραματικές.

'Εναντι όλων, λοιπόν, αυτών και άλλων πολλών που θα μπορούσα να αναφέρω και δε θέλω να τρώω το χρόνο, έρχεται σήμερα η Πολιτεία με το υπό ψήφιση νομοσχέδιο και δίνει τη δυνατότητα στην τοπική κοινωνία να κάνει και άλλες επιλογές αναπτυξιακού χαρακτήρα, να κάνει παρεμβάσεις στις υποδομές, να κάνει παρεμβάσεις στο περιβάλλον και στην ποιότητα της ζωής.

'Οπως είπα και πιο μπροστά είναι το ελάχιστο που μπορεί να προσφέρει η Πολιτεία.

Εάν, κύριοι συνάδελφοι και κυρία Υπουργέ, επισκεφθείτε αντίστοιχες περιοχές της Ευρώπης, όπου λειτουργούν ορυχεία για την εξόρυξη του λιγνίτη, όπως π.χ. στη Γερμανία, θα μείνετε έκπληκτοι από το πώς κατάμαυρες εκτάσεις με τεράστιους όγκους λιγνίτη, έχουν μετατραπεί σε καταπράσινα τοπία, σε άλση στην κυριολεξία.

Εδώ, βεβαίως, στην Ελλάδα, στους εκάστοτε κυβερνώντες οποιασδήποτε κυβέρνησης, το θέμα της ανάπτυξης μετριέται μόνο με τα νούμερα, με τα οικονομικά μεγέθη και η διάσταση του περιβάλλοντος είναι δευτερεύουσα και πολλές φορές τριτεύουσα. 

Με το υπό ψήφιση νομοσχέδιο, η Κυβέρνηση αποδεικνύει πραγματικά ότι έχει μία σύγχρονη, μια προοδευτική, μια ανθρώπινη προσέγγιση στο θέμα της οικονομικής ανάπτυξης. Δίνει δηλαδή πραγματικά η Πολιτεία την ευκαιρία και τη δυνατότητα σε ένα νομό να προχωρήσει πέρα και από το λιγνίτη. Ακόμα και από καθαρά οικονομική πλευρά και αν το δει κανένας, κύριε Πρόεδρε, θα καταλήξει στο ίδιο συμπέρασμα. Δηλαδή όταν μία περιοχή προσφέρει τα μέγιστα στην εθνική οικονομία, δεν μπορεί να αντιμετωπίζεται επί σειρά ετών ως παρίας. Υπάρχει απαράβατος οικονομικός νόμος, ότι αυτός ο οποίος παράγει, αυτός ο οποίος προσφέρει, πρέπει να ανταμείβεται και βεβαίως υπάρχει και ένα αξίωμα παραδεκτό από όλους διεθνώς, που λέει ότι ο ρυπαίνων, πληρώνει.

Πέραν όλων αυτών, κύριε Πρόεδρε, θα έλεγα ότι η συγκεκριμένη διάταξη μπορεί να επιδράσει θετικά στην παραγωγή ηλεκτρικής ενέργειας και στην ανάπτυξή της και σε άλλες περιοχές της Χώρας. Είναι γνωστό σε όλους, ότι κοιτάσματα λιγνίτη έχουν βρεθεί και σε άλλους νομούς της Χώρας, όπως π.χ.στη Δράμα, αλλά λόγω της αντίδρασης των κατοίκων και των φορέων της περιοχής, η ΔΕΗ αδυνατεί να αξιοποιήσει εκεί τα κοιτάσματα και να ενισχύσει το ενεργειακό ισοζύγιο της Χώρας.

'Ετσι, λοιπόν, με την ψήφιση της παρούσας διάταξης θα είναι αν θέλετε ένα επιπλέον κίνητρο, ένα δέλεαρ και για άλλες περιοχές να συναινέσουν σιγά σιγά και να συμφιλιωθούν με την ιδέα της ύπαρξης και της παρουσίας της ΔΕΗ.

Θα ήθελα όμως κλείνοντας, κύριε Πρόεδρε, να τονίσω ότι θα πρέπει να αποκλεισθεί ρητά και κατηγορηματικά, -αν και είναι αυτονόητο, αλλά πολλές φορές στην Ελλάδα από τα αυτονόητα πάσχουμε- ότι το τέλος αυτό δεν μπορεί σε καμία περίπτωση να υποκαταστήσει τις δεδομένες υποχρεώσεις της ΔΕΗ του Υπουργείου Βιομηχανίας και το ΥΠΕΧΩΔΕ, όπως επίσης θα πρέπει να συμπεριληφθεί ότι σε καμία περίπτωση δεν μπορεί να επηρεάζει, ούτε το πρόγραμμα των δημοσίων επενδύσεων ούτε τις όποιες εισροές έρχονται από άλλα κονδύλια του Κράτους. Ευχαριστώ πολύ.

ΠΡΟΕΔΡΕΥΩΝ (Παναγιώτης Ν. Κρητικός):Ο κ.Τσιαρτσιώνης έχει το λόγο.

ΝΙΚΟΛΑΟΣ ΤΣΙΑΡΤΣΙΩΝΗΣ:Κύριε Πρόεδρε, αγαπητοί συνάδελφοι, κυρία Υπουργέ, πραγματικά ένα πάγιο αίτημα αυτής της περιοχής εδώ και πολλά χρόνια έρχεται να ικανοποιηθεί, εφόσον τελικώς αυτή η τροπολογία ψηφισθεί, από το Σώμα της Βουλής.

Θέλω να πω δυο λόγια σε ό,τι αφορά τη φιλοσοφία αυτού του πόρου. Σαφώς και δεν πρόκειται για έναν πόρο, ο οποίος θα υποκαταστήσει την υποχρέωση της ΔΕΗ σε ό,τι αφορά την αποκατάσταση και των έργων αντιρρύπανσης του περιβάλλοντος. Αφορά κυρίως και κυρίαρχα το μέλλον αυτού του Τόπου, το οποίο διαγράφεται ζοφερό με την υπάρχουσα κατάσταση και την προοπτική της. Σε ό,τι αφορά τα επόμενα 40-50 χρόνια, δεν ξέρω πόσο θα κρατήσει η λιγνιτική περίοδος.

'Εχουμε ένα νομό, ο οποίος έχει χάσει το χαρακτήρα του. Πριν από λίγες δεκαετίες ήταν ένας νομός με γεωργική απασχόληση και αυτήν την ώρα πραγματικά έχουμε να κάνουμε με κάποιους ανθρώπους, οι οποίοι έχουν χάσει τον προσανατολισμό τους. Τον έχουν χάσει διότι και αυτήν τη στιγμή έχει σταματήσει η όλη ιστορία της απορρόφησης προσωπικού και ο δείκτης ανεργίας στο νομό είναι από τους υψηλότερους στη Χώρα. Η ΔΕΗ έδωσε ό,τι είχε να δώσει σ'αυτόν τον τόπο. Πιστεύω ακράδαντα ότι η μεταλιγνιτική περίοδος, θα πρέπει να αντιμετωπιστεί με εναλλακτικές προτάσεις ανάπτυξης και σαν τέτοιες θα πρέπει από τώρα να χρηματοδοτηθούν από την Πολιτεία, στην αποκατάσταση του σεληνιακού τοπίου, που πραγματικά έχει δημιουργηθεί.

Συμφωνώ απόλυτα και με τους δύο προλαλήσαντες συναδέλφους ότι θα πρέπει, κυρία Υπουργέ, να απαλειφθεί αυτό που περιλαμβάνεται στο άρθρο 1 και που αφορά την προστασία του περιβάλλοντος. Είναι αυτονόητο ότι η προστασία του περιβάλλοντος αντιμετωπίζεται και είναι υποχρέωση της ΔΕΗ από άλλα κονδύλια. Αυτός ο πόρος αφορά κυρίαρχα το διάνοιγμα της προοπτικής, της μελλοντικής ανάπτυξης του νομού.

Θέλω να προσθέσω επιπλέον ότι και στο πρόγραμμα της Νέας Δημοκρατίας, ήταν πάγια διεκδίκηση και υποχρέωση. Βέβαια μιλούσαμε και μιλάμε πάντοτε για ένα άλλο ποσοστό, μιλάμε για το 1%, αλλά δεν μπορώ να παραγνωρίσω το γεγονός ότι πραγματικά είναι ένα θετικό βήμα προς την τελική προσέγγιση και τη φιλοσοφία ανάπτυξης αυτού του πόρου.

ΠΡΟΕΔΡΕΥΩΝ (Παναγιώτης Ν. Κρητικός):Ο κ. Λιάνης έχει το λόγο.

ΓΕΩΡΓΙΟΣ ΛΙΑΝΗΣ:Το τέλος ανάπτυξης για τα θέματα βιομηχανικών περιοχών, νομίζω ότι είναι μια καίρια ευαισθησία του Υπουργείου Ανάπτυξης που αναπληρώνει τεράστιες ελλείψεις, που έχουν αυτές οι περιοχές στα θέματα αυτά και νομίζω ότι αναπληρώνει και σε ένα μεγάλο βαθμό, παρ' όλο που το ποσοστό αυτό δεν είναι πολύ ικανοποιητικό, το 0,4%, αναπληρώνει σε μεγάλο βαθμό την καθολική έκλειψη του κοινωνικού προσώπου της ΔΕΗ στη Βορειοδυτική Μακεδονία στους Νομούς Κοζάνης και Φλώρινας μια έκλειψη, την οποία οι κάτοικοι της περιοχής την έχουν πληρώσει πολύ ακριβά. 

Θέλω να πω θετικά, ότι αυτό το γεγονός είναι ένα πολύ σημαντικό γεγονός, δεδομένου ότι τα μέρη τουλάχιστον στο δικό μου νομό, στο Νομό Φλώρινας έχουν μετατραπεί μετά τις χρόνιες εξορύξεις του λιγνίτη, είκοσι χρόνια περίπου, σε σεληνιακά τοπία.

Υπάρχουν χωριά που αναζητούν νέους χώρους για να μετεγκατασταθούν. Η ΔΕΗ δεν έχει δώσει σ' αυτά τα χωριά τη δυνατότητα μιας τυπικής παραμονής των κατοίκων. Αντίθετα η εκεί παραμονή εγκυμονεί κινδύνους. Τα σπίτια τρίζουν από τους "δεινοσαύρους" της ΔΕΗ που σκάβουν αυτά τα μέρη και δε δίνει τη δυνατότητα στους κατοίκους να αναπληρώσουν τα χωράφια τους, αλλά και κάποια λίγα προνόμια που έδινε, όπως ήταν τα προνόμια των πληττομένων, της εντοπιότητας, ουσιαστικά καταργήθηκαν με το νόμο Πεπονή, ή αδράνησαν, όσον αφορά το προνόμιο των πληττομένων. Αυτό, λοιπόν, ήταν μία πολύ θετική ενέργεια του Υπουργείου Ανάπτυξης, που αναπληρώνει σημαντικές ελλείψεις στον τομέα της κοινωνικής παρουσίας της ΔΕΗ στην περιοχή αυτή.

Επίσης, θέλω να προσθέσω ότι ήταν ένα πάγιο αίτημα των τοπικών κοινωνιών και νομίζω πως θα πρέπει να επεκταθεί και στις δύο μονάδες που η κυρία Υπουργός -με μεγάλη χαρά το άκουσα αυτό- ανήγγειλε ουσιαστικά μέσα απ' αυτήν την τροπολογία και που αφορά τις μονάδες των 300 "μεγαβάτ" στο Νομό της Φλώρινας. Ας γίνει η πρώτη και με το καλό και η δεύτερη.

Η μόνη παρατήρηση που θέλω να προσθέσω είναι το γεγονός ότι μιλάμε για μία διαχείριση των κονδυλίων μέσα από τα δύο Υπουργεία, το δικό σας και το ΥΠΕΧΩΔΕ και αορίστως πως από την Τοπική Αυτοδιοίκηση. Θα ήθελα να προσδιορισθεί στο σημείο αυτό η παρουσία των πληττομένων περιοχών, δηλαδή να συμπεριλαμβάνεται εκπρόσωπος του Συμβουλίου περιοχής στην επιτροπή αυτή, η οποία θα διαχειρισθεί τα κονδύλια αυτά. 

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Η κυρία Υπουργός έχει το λόγο.

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Κύριε Πρόεδρε, η τροπολογία αυτή έρχεται να ενισχύσει τους νομούς που πράγματι προσφέρουν πάρα πολύ στην παραγωγή ηλεκτρικής ενέργειας στη Χώρα μας. Ο λιγνίτης είναι το κυριότερο καύσιμο στη Χώρα μας και οι θερμικοί λιγνιτικοί σταθμοί είναι πολύ σημαντικοί για το ενεργειακό μας ισοζύγιο.

Σίγουρα υπάρχουν επιπτώσεις στο περιβάλλον. Η δημιουργία των σταθμών αυτών δημιουργεί θέσεις απασχόλησης και ανάπτυξη στην περιοχή. Ταυτόχρονα έχουμε και κάποιες πολύ αρνητικές επιπτώσεις λόγω της μόλυνσης του περιβάλλοντος από την εξόρυξη λιγνίτη και την παραγωγή ηλεκτρικής ενέργειας.

Γι' αυτό φέρνουμε αυτήν την τροπολογία που ανταποκρίνεται σε ένα αίτημα και σε μία ανάγκη των περιοχών αυτών. Θέλω να πω ότι δεν είναι δυνατόν να επεκταθεί, όπως είπε κάποιος συνάδελφος, σε όλες τις μονάδες, γιατί θα πρέπει να βρούμε και μία ισορροπία μεταξύ του κόστους παραγωγής ηλεκτρικής ενέργειας και τις επιπτώσεις που θα έχει και στη βιομηχανική και στην αγροτική παραγωγή και γενικότερα στην οικονομία. 'Αλλωστε, όλες οι δραστηριότητες προκαλούν κάποια επίπτωση στο περιβάλλον. Και το που αναπνέουμε, έχει κάποια επίπτωση στο περιβάλλον. Οι σταθμοί γίνονται βάσει κάποιων προδιαγραφών, βάσει της εθνικής και της κοινοτικής νομοθεσίας, και λαμβάνονται υπόψη οι επιπτώσεις στο περιβάλλον.

ΔΗΜΗΤΡΙΟΣ ΠΙΠΕΡΓΙΑΣ: Τότε να βελτιώσουμε το καύσιμο στις άλλες μονάδες.

ΒΑΣΩ ΠΑΠΑΝΔΡΕΟΥ (Υπ. Ανάπτυξης): Επειδή, όμως, αυτό το καύσιμο επιβαρύνει πολύ το περιβάλλον, υπάρχει ανάγκη μιας ειδικής μεταχείρισης των περιοχών αυτών. Δεν αναφέρουμε την "αποκατάσταση του περιβάλλοντος", γιατί αυτή είναι υποχρέωση της ΔΕΗ. Δε νομίζω ότι θα πρέπει η προστασία του περιβάλλοντος να αναφέρεται γενικά στο νομό, γιατί ο πόρος αυτός θα πηγαίνει στους νομούς. Με ευθύνη των τοπικών αρχών, της Τοπικής Αυτοδιοίκησης, των περιφερειακών αρχών των νομών και εκπροσώπους των Υπουργείων Ανάπτυξης, ΠΕΧΩΔΕ και της ΔΕΗ θα υπάρχει μία επιτροπή. Θα υπάρξει μία υπουργική απόφαση και για τη σύνθεση της επιτροπής και για τις διαδικασίες που θα ακολουθηθούν. Ακριβώς γι' αυτό έχουμε βάλει να δημιουργηθεί ένα ειδικό ταμείο στη ΔΕΗ, για να υπάρχει μία διασφάλιση ότι δεν πρόκειται να υποκαταστήσει δημόσιες επενδύσεις ή άλλες επενδύσεις που γίνονται στην περιοχή.

Δεν υπάρχει καμία περίπτωση αυτό το ταμείο να συνυπολογίζεται, όπως γνωρίζετε, στον Kρατικό Προϋπολογισμό, στο πρόγραμμα δημοσίων επενδύσεων.

Νομίζω ότι με την τροπολογία αυτή καλύπτουμε μια ανάγκη και ένα αίτημα και ταυτόχρονα δεν επιβαρύνουμε τους καταναλωτές, δεν επιβαρύνουμε την παραγωγή με το μικρό ποσοστό που έχουμε βάλει στον κύκλο εργασιών της ΔΕΗ. Η ΔΕΗ μπορεί να απορροφήσει αυτό το κόστος, χωρίς καμία επίπτωση στην τιμή του ηλεκτρικού ρεύματος.

ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος της Νέας Δημοκρατίας κ. Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Δυο λέξεις, κύριε Πρόεδρε. Η Νέα Δημοκρατία ψηφίζει την τροπολογία, γιατί πραγματικά είναι ένα σημαντικό βήμα στήριξης των νομών. Μένω σε δύο ζητήματα τα οποία τέθηκαν μέχρι στιγμής από τη συζήτηση. Το ένα, η βασική τοποθέτηση της Νέας Δημοκρατίας είναι ότι αυτό το τέλος για τους τρεις συγκεκριμένους νομούς πρέπει να ανέρχεται στο 1%, για να υπάρχει πράγματι ουσιαστική συνεισφορά για τη μέχρι σήμερα εκμετάλλευση του υπεδάφους αυτών των περιοχών από τη ΔΕΗ για λογαριασμό ολόκληρης της Χώρας, ώστε αντί του ποσού των 3 δισ. να φτάσουμε να έχουμε 6 δισ. Αυτή είναι η μία παρατήρηση της Νέας Δημοκρατίας που αποτελεί και προγραμματική της θέση. Και το δεύτερο, βρίσκω ιδιαίτερα δικαιολογημένη την τοποθέτηση την οποία έκαναν συνάδελφοι και από τη Συμπολίτευση, αλλά και ο Εισηγητής της Νέας Δημοκρατίας σε ό,τι αφορά το να συμπεριληφθεί στις περιοχές χρήσης αυτού του τέλους και η περιοχή της Εύβοιας, στο Αλιβέρι, έστω και αν έχουν εξαντληθεί τα αποθέματα του λιγνίτη, γιατί επί μακρά σειρά δεκαετιών χρησιμοποιήθηκαν γι' αυτόν το σκοπό και συνεπώς η κυρία Υπουργός πρέπει προς αυτήν την κατεύθυνση να δείξει κατανόηση και να περιλάβει και την περιοχή του Αλιβερίου έστω κι αν αυτήν την ώρα δε δίνει λιγνίτη, διότι επί δεκαετίες ολόκληρες επαναλαμβάνω, έδωσε λιγνίτη και συνεπώς υπάρχουν κι εκεί ζητήματα ανάπτυξης και στήριξης αυτής της συγκεκριμένης περιοχής. Συνεπώς, έχουν δίκιο και οι συνάδελφοι της Πλειοψηφίας οι οποίοι μίλησαν γι αυτό το θέμα, αλλά και ο Εισηγητής της Νέας Δημοκρατίας.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, τα ζητήματα του περιβάλλοντος πράγματι απασχολούν όλο τον κόσμο και γίνονται όλο και πιο σοβαρά. Φυσικά γίνεται και πολλή δημαγωγία πάνω σε αυτά τα θέματα και πολλές φορές βλέπουμε και κροκοδείλια δάκρυα να τρέχουν στα μάτια εκείνων που πάσχισαν, θα λέγαμε, να καταστρέψουν το περιβάλλον.

Θυμάμαι κάποτε, κύριε Σιούφα, έναν εφοπλιστή, μακαρίτη τώρα, ο οποίος έκλαιγε και οδυρόταν για το περιβάλλον σε ένα συνέδριο με θέμα "τουρισμός και περιβάλλον" και μας καλούσε να μην τινάζουμε τα σεντόνια μας από τα μπαλκόνια, να μη φτύνουμε στους δρόμους και ο ίδιος έριχνε χιλιάδες τόνους πετρέλαιο μέσα στο Αιγαίο.

'Ετσι και με τη σημερινή τροπολογία φοβάμαι πολύ ότι γίνεται πολύς λόγος για το περιβάλλον, ενώ πάρα πολύ λίγα έχει κάνει και αυτή η Κυβέρνηση και η Κυβέρνηση της Νέας Δημοκρατίας για την προστασία του περιβάλλοντος, για να μην πω ότι κάνανε ό,τι μπορούσαν για να το υποβαθμίσουν στη Χώρα μας.

Αν δείτε τα κονδύλια που αφιερώνονται για τα ζητήματα αυτά στη Χώρα μας, είναι τα μικρότερα στην Ευρώπη και από τα χαμηλότερα στον κόσμο ολόκληρο.

Είναι γεγονός πράγματι ότι οι τρεις νομοί που αναφέρονται επιβαρύνονται σοβαρότατα από την εξόρυξη του λιγνίτη, αλλά και από τη λειτουργία των θερμικών λιγνιτικών σταθμών. Και βεβαίως το Αλιβέρι όπως ειπώθηκε, έχει υποστεί ήδη τις ζημιές. Τώρα ό,τι ζημιά ήταν να γίνει, έγινε. Χρειάζεται κάποια αποκατάσταση, κάποια βοήθεια.

'Ετυχε να περιοδεύσω, κύριε Πρόεδρε, στη Φλώρινα και να δω εκείεπί τόπου αυτά τα κρανίου τοπία, που είπαν και οι διάφοροι συνάδελφοι, που μίλησαν πιο μπροστά, καθώς επίσης και άλλες επιπτώσεις.

Για παράδειγμα, συζητώντας με τους κατοίκους που είναι γύρω από τη λίμνη Βεγορίτιδα μου είπαν ότι αυτή η λίμνη κάποτε είχε βάθος εβδομήντα πέντε - ογδόντα μέτρα και με την απορρόφηση του νερού που κάνει τώρα για να μπορέσει να λειτουργήσει, έχει μείνει μόνο ένα βάθος είκοσι μέτρων. 'Εχει συρρικνωθεί η λίμνη με μεγάλες επιπτώσεις στο περιβάλλον. 'Ασε πια το πρόβλημα με τις αποκαλυφθείσες εκτάσεις, που οι κάτοικοι του Αγίου Παντελεήμονα, δικαιωματικά διεκδικούν και δεν τους τις δίνουν, επειδή κατά την έκφραση κάποιου νομάρχη της Νέας Δημοκρατίας είναι "γυφτοσκοπιανοί"!

'Ετσι, λοιπόν, κατά τη γνώμη μας, επιβάλλεται να γίνουν έργα και να παρθούν μέτρα για τη μείωση της ρύπανσης και της υποβάθμισης του περιβάλλοντος που προκαλείται τόσο από την εξόρυξη του λιγνίτη,όσο και από τη λειτουργία των σταθμών.

Βεβαίως, όταν εγκαθίσταντο οι σταθμοί εκεί και ξεκίναγε η εξόρυξη του λιγνίτη, είχαν υποσχεθεί στους κατοίκους οι διάφορες κυβερνήσεις εκεί ότι θα απασχοληθούν κατά προτεραιότητα στους ηλεκτρικούς σταθμούς. Δεν έγινε έτσι. Μου κατήγγειλαν οι κάτοικοι εκεί των δύο περιοχών που είναι τα λιγνιτορυχεία και οι ηλεκτρικοί σταθμοί, ότι από παντού, από άλλους νομούς κουβαλήθηκαν εκεί οι εργαζόμενοι, αλλά όχι από το νομό τον ίδιο. Να μιλάμε, δηλαδή, και για το τι όφελος είχαν οι κάτοικοι αυτών των περιοχών στον τομέα της απασχόλησης. Και βέβαια, με το προτεινόμενο περιβαλλοντικό τέλος η Κυβέρνηση ακολουθεί την πεπατημένη της Ευρωπαϊκής 'Ενωσης. Είναι έμπνευση της Ευρωπαϊκής 'Ενωσης ο πράσινος φόρος. Εμείς πιστεύουμε ότι με τον τρόπο αυτό το 0,4% ή το 1% που δίνει η Νέα Δημοκρατία και άλλοι ενδεχόμενα, θα επιβαρύνει τελικά τα λαϊκά στρώματα. Θα μετακυληθεί στα τιμολόγια των λαϊκών στρωμάτων. Γι'αυτό προτείναμε ότι τα αναγκαία αυτά έργα τα οποία έχουν καθυστερήσει, θα έπρεπε να είχαν γίνει πολύ πριν, τόσο για τον καθαρισμό των αερίων που εκπέμπουν οι σταθμοί,όσο και για το περιβάλλον. Θα πρέπει να επιβαρύνουν είτε τον Κρατικό Προϋπολογισμό είτε να πάει η ΔΕΗ, η Κυβέρνηση, θα έλεγα, κύριε Πρόεδρε, να αναζητήσει τα λεφτά αυτά από εκείνους, οι οποίοι λυμαίνονται σχεδόν τσάμπα την ηλεκτρική ενέργεια στη Χώρα μας. Και εννοούμε "ΠΕΣΙΝΕ" και τους υπόλοιπους.

Επίσης πιστεύουμε και εμείς και επιμένουμε, ότι θα πρέπει ταυτόχρονα -έπρεπε ήδη να έχει γίνει και αυτό- να είχε προωθηθεί πολύ πιο ενεργά η ικανοποίηση ενός μεγαλύτερου μέρους των αναγκών μας με παραγωγή ηλεκτρικής ενέργειας με ηπιότερες μορφές. Αναφέρθηκαν άλλοι συνάδελφοι, δε θέλω ν' αναφερθώ σ'αυτό.

Επειδή, λοιπόν, έτσι έχουν τα πράγματα,κύριε Πρόεδρε, εμείς δεν θα μπορέσουμε να ψηφίσουμε αυτήν την τροπολογία.

ΠΡΟΕΔΡΕΥΩΝ (Παναγιώτης Ν.Κρητικός): Ο κ.Μαγκριώτης έχει το λόγο.

ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, έστω και τούτη την ώρα μου δώσατε τη δυνατότητα να εκφράσω τη χαρά μου γιατί η Νέα Δημοκρατία για πρώτη φορά ψηφίζει ένα φόρο και μάλιστα πράσινο φόρο και ζητάει την επαύξησή του. 'Ετσι τον χαρακτήρισε ο κ.Σιούφας.

(Θόρυβος από την Πτέρυγα της Νέας Δημοκρατίας).

Σαφώς δεν είναι, φόρος, απλώς χαριτολογώντας το είπα, κύριοι συνάδελφοι.

Απλώς λέω ότι η Νέα Δημοκρατία για πρώτη φορά συμφωνεί σε πρόταση της Κυβέρνησης.

ΔΗΜΗΤΡΙΟΣ ΣΙΟΥΦΑΣ: 'Οταν κάνετε κάτι σωστό θα το επικροτούμε!

ΠΡΟΕΔΡΕΥΩΝ (Παναγιώτης Ν.Κρητικός): Παρακαλώ, κύριε συνάδελφε, αφήστε να ολοκληρώσει ο ομιλητής.

ΙΩΑΝΝΗΣ ΜΑΓΚΡΙΩΤΗΣ: Και πάλι δεν το κάνουμε ολοκληρωτικά σωστό φαίνεται και γι' αυτό θέλετε την αύξηση του τέλους!

Οι τρεις Νομοί Κοζάνης, Φλώρινας και Αρκαδίας έχουν προσφέρει στην ανάπτυξη της Χώρας και έχουν προσφέρει όχι μόνο το υπέδαφός τους αλλά και τμήματα της καλλιεργήσιμης και παραγωγικής γης τους και περιορίζεται την παραγωγική τους δυνατότητα αλλά και την γεωργική απασχόληση.

Γι'αυτό καθυστερημένα έρχεται η ενίσχυση του με αυτό το τέλος. Βεβαίως είναι σημαντική για τους νομούς αυτούς. Και πολύ περισσότερο θα τόνιζα προς τους Νομούς της Κοζάνης και της Φλώρινας, όπου η πληθυσμιακή συρρίκνωση είναι υψηλή. Μάλιστα στη Φλώρινα είναι πολύ πιο υψηλή και θα έπρεπε να στηριχθεί ξεχωριστά.

Θα πρέπει να προσθέσω, ότι είναι σωστή η διευκρίνηση, ότι πρόκειται για ένα τέλος ανάπτυξης και όχι αποκατάστασης ή προστασίας, απλώς. Συμβατική υποχρέωση για τα παραπάνω, έχει, ως γνωστό, η ΔΕΗ.

Με αυτήν την έννοια, θα ήθελα να πω ότι η αναφορά στο Αλιβέρι και την Εύβοια, δεν πρέπει να ξεπεραστεί. Και το Αλιβέρι έχει προσφέρει, αλλά η ΔΕΗ δεν έχει ολοκληρώσει τις συμβατικές της υποχρεώσεις.

'Ετσι, ή θα πρέπει να προστεθεί στην παρούσα τροπολογία και το Αλιβέρι, να μπορεί να αξιοποιεί το τέλος για 5 χρόνια. Διαφορετικά θα πρέπει να υπάρχει η δέσμευση της ΔΕΗ, για την ταχύτατη αποκατάσταση του περιβάλλοντος στο χώρο του Αλιβερίου.

ΠΡΟΕΔΡΕΥΩΝ (Παναγιώτης Ν.Κρητικός): "Ούκ εν τω πολλώ το ευ".

Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Θέλω να ρωτήσω, το περιβάλλον που καταστράφηκε στο Αλιβέρι από τη ΔΕΗ, ποιος θα το αποκαταστήσει; Είναι ένα ερώτημα, που αύριο θα κληθούμε να απαντήσουμε.

Πέραν αυτού, προτείνω στην παρ.1, να μπει στους θερμικούς, λιγνιτικούς σταθμούς και η Εύβοια.

Επίσης, αυτό που έχετε προσθέσει εκ των υστέρων "προστασίας περιβάλλοντος", να το αφαιρέσετε, γιατί και η αποκατάσταση είναι προστασία. 'Αρα, να μη ληφθεί υπόψη ότι υπάρχει περίπτωση αυτό το κονδύλι να χρησιμοποιηθεί για προστασία περιβάλλοντος, τη στιγμή, που και η ΔΕΗ θα έχει καταθέσει περιβαντολλογική μελέτη, για την οποία πρέπει να πάρει σχετικές εγκριτικές άδειες, τις οποίες και θα πρέπει να εφαρμόσει.

'Αρα, αυτό το τέλος να χρησιμοποιηθεί αποκλειστικά για έργα υποδομής και ανάπτυξης.

'Οσον αφορά τα όργανα διαχείρισης, που θα έχει τη δυνατότητα να καθορίζει ο Υπουργός, εμείς λέμε ότι καλύτερα να καθοριστούν από τώρα, να είναι μία μικτή επιτροπή, αποτελούμενη από εκπροσώπους της Νομαρχιακής και της Τοπικής Αυτοδιοίκησης.

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Μπέλλος έχει το λόγο.

ΤΡΙΑΝΤΑΦΥΛΛΟΣ ΜΠΕΛΛΟΣ: Ακούγοντας τον κ. Μαγκριώτη, που είπε ότι οι τρεις σταθμοί έχουν προσφέρει -χρησιμοποίησε το "έχουν"- θα πω ότι "έχει" προσφέρει και το Αλιβέρι. 'Αρα δε θα πρέπει να το παραβλέψουμε.

Σε ό,τι αφορά αυτό που είπε ο κ. Κόρακας, πιστεύω ότι ο λιγνίτης είναι πλέον στο στόχαστρο και σωστά στην εισηγητική έκθεση αναφέρεται η αυξανόμενη ευαισθησία σε ό,τι αφορά τη χρήση του λιγνίτη. Θα πρέπει να σκεφθούμε, μήπως σταματώντας υποχρεωτικά τη χρήση του λιγνίτη, θα αναγκαστούμε να εισάγουμε κάποιας άλλης μορφής ενέργεια, με αποτέλεσμα να έχουμε κατασπατάληση συναλλάγματος.

Επομένως, θα πρέπει εμείς να μη δώσουμε την ευκαιρία στην Ευρωπαϊκή 'Ενωση ή κάποιους άλλους, να μας πάνε σε κάποια δικαστήρια, για να σταματήσουμε τη χρήση του λιγνίτη. Πρέπει να μην προβλέπει μόνο την αποκατάσταση, αλλά και την προστασία του περιβάλλοντος και ορθώς τίθενται και η αποκατάσταση του περιβάλλοντος και η προστασία του περιβάλλοντος.

Προσωπική μου παράκληση, έκκληση θα έλεγα, είναι να περιληφθεί και ο Νομός Εύβοιας.

ΠΡΟΕΔΡΕΥΩΝ (Παναγιώτης Ν.Κρητικός): Κηρύσσεται περαιωμένη η συζήτηση επί της τροπολογίας 75/4. 

ΣΤΡΑΤΗΣ ΚΟΡΑΚΑΣ: Μου επιτρέπετε, κύριε Πρόεδρε.

ΠΡΟΕΔΡΕΥΩΝ (Παναγιώτης Ν.Κρητικός): Να τελειώσουμε, κύριε συνάδελφε.

ΣΤΡΑΤΗΣ ΚΟΡΑΚΑΣ: Είπε ο συνάδελφος κ. Μπέλλος ότι κάτι είπα εγώ για το λιγνίτη. Εγώ είπα απλώς ότι θα πρέπει να παρθούν όλα εκείνα τα μέτρα, που θα μειώσουν στο ελάχιστο τα βλαβερά αέρια. Από εκεί και πέρα, επέμενα σε άλλες ήπιες μορφές παραγωγής ενέργειας. 'Ηπιες μορφές παραγωγής ενέργειας δεν είναι τα καύσιμα, είναι άλλες μορφές.

ΠΡΟΕΔΡΕΥΩΝ (Παναγιώτης Ν. Κρητικός): Να δώσουμε το λόγο και στον κ. Πιπεργιά, που σηκώνει το χέρι, για να μη θεωρηθεί αδικημένος. 

Ο κ. Πιπεργιάς, για το "καρύκευμα" της συζήτησης, έχει το λόγο.

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, δε θέλω να προσθέσω καρύκευμα στη συζήτηση. Νομίζω ότι τα καρυκεύματα δημιουργούν βαρυστομαχιά και κατά συνέπεια θα πρέπει να τα αποφεύγουμε.

ΠΡΟΕΔΡΕΥΩΝ (Παναγιώτης Ν. Κρητικός): Τέτοια ώρα είναι όλα ελκυστικά, άρα και τα καρυκεύματα.

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, η κυρία Υπουργός ανέφερε ότι δεν μπορεί να κάνει δεκτή την πρόταση, που υπέβαλα, δηλαδή να επεκταθεί το ειδικό τέλος για όλους του θερμικούς σταθμούς, που χρησιμοποιούν είτε στερεά καύσιμα είτε υγρά καύσιμα. Θα μπορούσε κανείς να πει ότι αυτή η άρνηση δεν εδράζεται σε στέρεα βάση. 'Εν πάση περιπτώσει όμως, θα μπορούσαμε να προτείνουμε και κάτι άλλο, το οποίο να λαβαίνει υπόψη την προσφορά που έχει δώσει ο Νομός της Εύβοιας στην ανάπτυξη της Χώρας και την ενέργεια που έχει δώσει με τους λιγνίτες η περιοχή Αλιβερίου. Γι' αυτό κι εγώ θα πρότεινα να προστεθεί στους Νομούς Φλώρινας, Κοζάνης, Αρκαδίας και ο Νομός της Εύβοιας και η διάθεση των ποσών να γίνεται κατ' αναλογία της παραγωγής που δίνει. Νομίζω ότι με αυτόν τον τρόπο και δεν απλώνεται το τέλος παντού και δημιουργείται μία ισονομία και με το Νομό της Εύβοιας.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, κηρύσσεται

ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Ν. Κρητικός): Δεν έχετε δικαίωμα τριτολογίας και σας παρακαλώ πολύ. 'Ηδη προσεγγίσαμε το χρόνο, στον οποίο έχουμε συμφωνήσει να περατωθεί η συζήτηση.

Κηρύσσεται περαιωμένη η συζήτηση επί της τροπολογίας.

Ερωτάται το Σώμα: Γίνεται δεκτή η τροπολογία με γενικό αριθμό 75 και ειδικό 4;

ΠΟΛΛΟΙ ΒΟΥΛΕΥΤΕΣ: Δεκτή, δεκτή.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, η τροπολογία με γενικό αριθμό 75 και ειδικό 4 έγινε δεκτή, κατά πλειοψηφία και θα αριθμηθεί ως ίδιον άρθρο στο σχέδιο νόμου. Πριν από το ακροτελεύτιο άρθρο, υπάρχει μία τροπολογία των συναδέλφων με γενικό αριθμό 90 και ειδικό 6, αρμοδιότητας του Υπουργείου Υγείας, Πρόνοιας.

Κύριε Υπουργέ, έχετε το λόγο επί της τροπολογίας αυτής. Την αποδέχεσθε;

ΕΜΜΑΝΟΥΗΛ ΣΚΟΥΛΑΚΗΣ (Υφυπ.Υγείας και Πρόνοιας): Κύριε Πρόεδρε, θα είμαι πολύ σύντομος, είναι προκεχωρημένη η ώρα και πριν πω ότι αποδεχόμαστε την τροπολογία των συναδέλφων -την οποία υπογράφουν, απ' ό,τι βλέπω, συνάδελφοι από όλες τις Πτέρυγες της Βουλής και το γεγονός αυτό με κάνει να εκφράσω την ικανοποίησή μου- η οποία αναφέρεται σε ρυθμίσεις θεμάτων, που έχουν να κάνουν ...

ΠΡΟΕΔΡΕΥΩΝ (Παναγιώτης Ν. Κρητικός): Είναι γνωστή, κύριε Υπουργέ, έχει κυκλοφορήσει, μόνο αν επιφέρετε κάποια τροποποίηση να την πείτε.

ΕΜΜΑΝΟΥΗΛ ΣΚΟΥΛΑΚΗΣ (Υφυπ.Υγείας και Πρόνοιας): Ναι, κύριε Πρόεδρε.

Στην παρ. 1, στην τελευταία σειρά, μετά τις λέξεις "να προσφέρει υπηρεσία στα αναφερόμενα νομοσχέδια", προστίθεται "ή με τη λήξη των συμβάσεων υποχρεώθηκε σε αποχώρηση". Με αυτήν την προσθήκη, δεχόμαστε την τροπολογία.

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί της τροπολογίας με γενικό αριθμό 90 και ειδικό 6.

ΚΥΡΙΑΚΟΣ ΣΠΥΡΙΟΥΝΗΣ:Kύριε Πρόεδρε, να μιλήσουμε επί της τροπολογίας. 

ΠΡΟΕΔΡΕΥΩΝ (Παναγιώτης Ν. Κρητικός):Κύριοι συνάδελφοι, δεν υπάρχει στάδιο συζητήσεως.

Ερωτάται το Σώμα: Γίνεται δεκτή η τροπολογία με γενικό αριθμό 90 και ειδικό 6; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς η τροπολογία με γενικό αριθμό 90 και ειδικό 6, έγινε δεκτή όπως τροποποιήθηκε και θα αριθμηθεί ως ίδιον άρθρον.

Απομένει το ακροτελεύτιο άρθρο, το οποίο αναφέρεται στην ισχύ του νόμου.

Ερωτάται το Σώμα: Γίνεται δεκτό το ακροτελεύτιο άρθρο;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, το ακροτελεύτιο άρθρο, το οποίο αναφέρεται στην ισχύ του νόμου, έγινε δεκτό.

Επομένως, το νομοσχέδιο του Υπουργείου Ανάπτυξης "Τροποποίηση του ν.711/1977 (ΦΕΚ 284Α') περί Ειδικών Τουριστικών Λεωφορείων και άλλες διατάξεις" έγινε δεκτό και κατ' άρθρον.

Η ψήφισή του στο σύνολο αναβάλλεται για άλλη συνεδρίαση.

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 00.03', λύεται η συνεδρίαση για σήμερα, ημέρα Τετάρτη, 11 Δεκεμβρίου 1996 και ώρα 18.00', με αντικείμενο εργασιών του Σώματος Κοινοβουλευτικό 'Ελεγχο, συζήτηση επικαίρων ερωτήσεων και στη συνέχεια Νομοθετική Εργασία, σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

