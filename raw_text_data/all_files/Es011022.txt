
ΣΥΝΕΔΡΙΑΣΗ ΙΕ'
Δευτέρα 22 Οκτωβρίου 2001
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Άδεια απουσίας της Βουλευτού Ν. Μπακογιάννης και Μ. Γιαννάκου, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Συζήτηση επικαίρων ερωτήσεων:
α) Προς τον Υπουργό Εθνικής Οικονομίας σχετικά με τη λήψη μέτρων ώστε να προωθηθεί και να ολοκληρωθεί το έργο βιολογικού καθαρισμού Σκοπέλου - Κλίματος κλπ., 
β) Προς τον Υπουργό Εργασίας και Κοινωνικών Ασφαλίσεων σχετικά με την απόφαση του διοικητικού συμβουλίου του Οργανισμού Εργατικής Κατοικίας να παραχωρήσει έκταση στη θέση "Ψαλίδι" Αμαρουσίου με το σύστημα της αντιπαροχής κλπ., 
γ) Προς τον Υπουργό Ανάπτυξης, σχετικά με τη λήψη μέτρων για τη διασφάλιση των θέσεων εργασίας στα εργοστάσια της Εταιρίας "SOFTEX" στη Δράμα κλπ., 
δ) Προς τον Υπουργό Εθνικής Παιδείας και Θρησκευμάτων σχετικά με την επίλυση των λειτουργικών προβλημάτων που αντιμετωπίζουν τα Τεχνικά Επαγγελματικά Εκπαιδευτήρια του Νομού Λάρισας, 
4) Συζήτηση επερώτησης προς τον Πρωθυπουργό διά του Υπουργού Δικαιοσύνης σχετικά με την κυβερνητική συμπεριφορά έναντι του θεσμού της δικαιοσύνης, 
ΟΜΙΛΗΤΕΣ:
Α. Επί των επικαίρων ερωτήσεων:
ΓΚΑΤΖΗΣ Ν., 
ΚΑΛΑΦΑΤΗΣ Α., 
ΠΑΧΤΑΣ Χ., 
ΠΑΠΑΔΟΠΟΥΛΟΣ Σ., 
ΠΕΤΣΑΛΝΙΚΟΣ Φ., 
ΠΡΩΤΟΠΑΠΑΣ Χ., 
ΤΡΥΦΩΝΙΔΗΣ Γ., 
ΤΣΙΟΓΚΑΣ Δ., 
Β. Επί της επερώτησης:
ΑΚΡΙΒΑΚΗΣ Α., 
ΚΑΡΑΜΑΝΛΗΣ Κ., 
ΚΑΤΣΑΡΟΣ Ν., 
ΛΥΚΟΥΡΕΖΟΣ Α., 
ΜΑΡΚΟΓΙΑΝΝΑΚΗΣ Χ., 
ΜΗΤΣΟΤΑΚΗΣ Κ., 
ΜΠΕΝΑΚΗ - ΨΑΡΟΥΔΑ Α., 
ΠΑΥΛΟΠΟΥΛΟΣ Π., 
ΠΟΛΥΔΩΡΑΣ Β., 
ΣΤΑΘΟΠΟΥΛΟΣ Μ., 
ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ B΄
ΣΥΝΕΔΡΙΑΣΗ ΙΕ΄
Δευτέρα 22 Οκτωβρίου 2001
Αθήνα, σήμερα στις 22 Oκτωβρίου 2001, ημέρα Δευτέρα και ώρα 18.15΄συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Σταύρο Παπαδόπουλο Βουλευτή Δράμας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η ΄Ενωση Ποδοσφαιρικών Σωματείων Φθιώτιδας ζητεί την αστυνόμευση των ποδοσφαιρικών αγώνων που διεξάγονται στο Νομό Φθιώτιδας.
2) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία το Περιφερειακό Τμήμα Πελοποννήσου του Τεχνικού Επιμελητηρίου Ελλάδας ζητεί την επίλυση προβλήματος χρηματοδότησης της σεισμοπλήκτου διατηρητέας Μονής Βελανιδιάς στην Καλαμάτα Μεσσηνίας.
3) Ο Βουλευτής Ηρακλείου κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία Πολιτικοί Υπάλληλοι του Υπ. Δημόσιας Τάξης που υπηρετούν σε υπηρεσίες της ΕΛΑΣ στον Πειραιά ζητούν να τους καταβληθεί το επίδομα των 60.000 δρχ. που λαμβάνουν οι υπόλοιποι χαμηλόμισθοι υπάλληλοι του Δημοσίου.
4) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία ο Σύνδεσμος Ξενοδοχοϋπαλλήλων Νομού Ηρακλείου ζητεί τη στελέχωση των υπηρεσιών του ΟΑΕΔ Ηρακλείου με πρόσθετο προσωπικό.
5) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία το Εργατοϋπαλληλικό Κέντρο Ηρακλείου ζητεί να καλύπτει το ΙΚΑ τις δαπάνες νοσηλείας φυσιολογικού τοκετού.
6) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε δημοσίευμα εφημερίδας στο οποίο ζητείται η τοποθέτηση και δεύτερου νεφρολόγου στη μονάδα τεχνητού νεφρού του νοσοκομείου Κυπαρισσίας Μεσσηνίας.
7) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε δημοσίευμα εφημερίδας στο οποίο ζητείται η λήψη μέτρων διάσωσης του πελασγικού κάστρου της Κυπαρισσίας.
8) Ο Βουλευτής Αιτωλ/νίας κ. ΝΙΚΟΛΑΟΣ ΑΓΓΕΛΟΠΟΥΛΟΣ κατέθεσε αναφορά με την οποία ο Δήμος Οινιάδων Αιτωλ/νίας ζητεί τη συνέχιση της λειτουργίας του ΤΕΕ Κατοχής Αιτωλ/νίας.
9) Ο Βουλευτής Αιτωλ/νίας κ. ΝΙΚΟΛΑΟΣ ΑΓΓΕΛΟΠΟΥΛΟΣ κατέθεσε αναφορά με την οποία η Νομαρχιακή Αναπτυξιακή Επιχείρηση Αιτωλ/νίας ζητεί οικονομική ενίσχυση για την αγορά λαϊκών ενδυμασιών του χορευτικού της συγκροτήματος.
10) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Σκύρου ζητεί την αποδέσμευση θαλασσίων περιοχών της νήσου Σκύρου από το κεντρικό αρχαιολογικό συμβούλιο, προκειμένου να χρησιμεύσουν για καταδύσεις ψυχαγωγίας.
11) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Εμπορικός Σύλλογος Ιστιαίας Εύβοιας ζητεί την αλλαγή της επιλεγείσας τοποθεσίας σε περιοχή του Δήμου Ιστιαίας για δημιουργία ΧΥΤΑ της Β/Κ Εύβοιας.
12) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία το Εργατικό Κέντρο Νομού Λάρισας και ο Σύλλογος Επιθεωρητών Εργασίας Μακεδονίας, Θράκης, Θεσσαλίας και Ηπείρου καταγγέλλουν τον εκπρόσωπο της Βιοτεχνίας Ξύλου "ΥΙΟΙ ΖΑΒΡΑΚΑ" Ο.Ε. Δημ. Ζαβράκα για την απρόκλητη επίθεση και ξυλοδαρμό επιθεωρητή εργασίας μέσα στην Επιθεώρηση Εργασίας Λάρισας.
13) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δήμαρχος Λιβαδίου Λάρισας ζητεί να τοποθετηθεί γιατρός στο Περιφερειακό Ιατρείο του Δήμου.
14) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία η Πανελλήνια Ομοσπονδία Συνταξιούχων ΤΕΒΕ αναφέρεται στην κατάσταση που περιήλθε ο ασφαλιστικός φορέας ΟΑΕΕ καθώς αντιμετωπίζει αδυναμία καταβολής των συντάξεων Δεκεμβρίου - Ιανουαρίου και δώρου Χριστουγέννων.
15) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Διευθυντής του 26ου Δημοτικού Σχολείου Βόλου Μαγνησίας ζητεί άμεσα κατασκευαστικές εργασίες στο σχολείο.
16) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δήμαρχος Αμφιλοχίας Αιτωλ/νίας αναφέρεται στο πρόβλημα που αντιμετωπίζει η Αμφιλοχία λόγω της διεύλευσης από αυτήν της εθνικής οδού.
17) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Πανελλήνια Ομοσπονδία Συνταξιούχων Αυτοκινητιστών (ΤΣΑ) ζητεί την αλλαγή του άρθρου 8 του Ν. 2676/99.
18) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Εργατοϋπαλληλικό Κέντρο Νάουσας Ημαθίας αναφέρεται στις πολεμικές επιχειρήσεις των ΗΠΑ και των συμμάχων τους.
19) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Δήμος Καλλιέων Φωκίδας ζητεί να καταργηθεί η ελεγχόμενη κυνηγετική περιοχή της περιοχής του.
20) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμαρχος Λαμιέων Φθιώτιδας ζητεί την υλοποίηση του προγράμματος ολοκληρωμένης παρέμβασης για τους ανέργους του Νομού Φθιώτιδας.
21) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία Εργαζόμενοι στους Δημοτικούς Παιδικού Σταθμούς του Νομού Φθιώτιδας ζητούν την επίλυση εργασιακών και συνταξιοδοτικών τους προβλημάτων.
22) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Σύλλογος Γεωπόνων Αιτωλ/νίας ζητεί στο πρόγραμμα νέων αγροτών να ορισθούν υπεύθυνοι γεωπόνοι.
23) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Ανακτορίου Αιτωλ/νίας ζητεί τη συντήρηση του επαρχιακού δρόμου Γουργουβλί - Θύρρειο - Κορπή Δήμου Ανακτορίου.
24) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Ανακτορίου Αιτωλ/νίας ζητεί την υλοποίηση του αναδασμού Θυρρείου Αιτωλ/νίας.
25) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία η Πανελλήνια Ομοσπονδία Αστυνομικών Υπαλλήλων ζητεί την επίλυση εργασιακών προβλημάτων των μελών της.
26) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία ο Δήμος Καβάλας ζητεί την ίδρυση Μεταβατικού Εφετείου με έδρα την πόλη της Καβάλας.
27) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Αιδηψού του Νομού Εύβοιας ζητεί νέες ρυθμίσεις ασφάλισης για τους μικροϊδιοκτήτες ενοικιαζομένων διαμερισμάτων και δωματίων.
28) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η Ομοσπονδία Ενοικιαζομένων Δωματίων και Διαμερισμάτων του Νομού Εύβοιας ζητεί νέες ρυθμίσεις ασφάλισης του κλάδου.
29) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Σκύρου του Νομού Εύβοιας ζητεί το νησί να μην εξαιρεθεί από τις θαλάσσιες περιοχές για καταδύσεις ψυχαγωγίας.
30) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία οι εξετασθέντες σε πανελλήνιο διαγωνισμό πτυχιούχων Ιατρικών Σχολών του εξωτερικού υποβάλλουν προτάσεις για την αναγνώριση των πτυχίων τους από το ΔΙΚΑΤΣΑ.
31) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία το Επιμελητήριο Βοιωτίας ζητεί νέες ρυθμίσεις για την απόκτηση άδειας του επαγγέλματος του τεχνίτη αυτοκινήτων μοτοσυκλετών και μοτοποδηλάτων.
32) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε δημοσίευμα εφημερίδας σχετικά με τα αιτήματα του Συλλόγου Νεφροπαθών Λιβαδειάς "Η Ελπίς".
33) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία η Ομοσπονδία Επιχειρηματιών Ενοικιαζομένων Διαμερισμάτων και Δωματίων Ανατολικής Κρήτης "Η Κνωσσός" ζητεί την απόσυρση της εγκυκλίου σχετικά με την υποχρεωτική ασφάλιση στο ΤΕΒΕ όλων των μικροϊδιοκτητών Ενοικιαζομένων Διαμερισμάτων και Δωματίων.
34) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία το Εργατοϋπαλληλικό Κέντρο Ηρακλείου ζητεί την ασφαλιστική κάλυψη της νοσηλείας στο Δημόσιο Νοσοκομείο των ασφαλισμένων γυναικών στο ΙΚΑ, οι οποίες γεννούν με φυσιολογικό τοκετό.
35) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία το Υπεραστικό ΚΤΕΛ Νομού Κέρκυρας ζητεί τη σταθεροποίηση των χειμερινών δρομολογίων των πλοίων από και προς την Κέρκυρα.
36) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Σύνδεσμος Πολιτικών Συνταξιούχων του Νομού Σερρών διαμαρτύρεται για την καθυστέρηση χορήγησης του οικογενειακού επιδόματος και στους δύο συζύγους.
37) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Πρόεδρος του Υπεραστικού ΚΤΕΛ Χίου ζητεί την εξόφληση των οφειλών για τις μεταφορές μαθητών του Νομού Χίου έτους 2000.
38) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο κ. Νικόλαος Σολατσάρης, ασφαλισμένος στο ΤΕΒΕ Δ.Μακεδονίας, ζητεί τη χορήγηση αναπηρικής σύνταξης.
39) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία οι γονείς των μαθητών της τάξης Δ2 του Α΄ Δημοτικού Σχολείου Σκιάθου διαμαρτύρονται για την έλλειψη διδακτικού προσωπικού στο σχολείο.
40) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Νομάρχης Μαγνησίας υποβάλλει προτάσεις για τη μετεγκατάσταση των Φυλακών Βόλου.
41) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύλλογος Εκπ/κων ΠΕ Νομού Μαγνησίας διαμαρτύρεται για τη μη εύρυθμη λειτουργία των σχολείων της Πρωτοβάθμιας Εκπ/σης Μαγνησίας.
42) Ο Βουλευτής Ηλείας κ. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ κατέθεσε αναφορά με την οποία ο Σύνδεσμος ΄Υδρευσης "Ο ΠΗΝΕΙΟΣ" του Νομού Ηλείας ζητεί την επίλυση του προβλήματος της υδροδότησης της πεδινής Ηλείας.
43) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Κύμης του Νομού Εύβοιας διαμαρτύρεται για την καθυστέρηση της κατασκευής του επαρχιακού δρόμου "Διασταύρωση Στροπώνων προς Μετόχι - Μετόχι".
44) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Πανελλήνιος Σύλλογος Γονέων και Κηδεμόνων Φοιτητών Ρουμανίας "Ο Υψηλάντης" υποβάλλει τις προτάσεις του για την αναγνώριση των πτυχίων της αλλοδαπής από το ΔΙΚΑΤΣΑ.
B. AΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 289/4-7-01 ερώτηση δόθηκε με το υπ΄ αριθμ. 13999/3-8-01 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 289/4-7-2001 που κατατέθηκε στη Βουλή από το Βουλευτή κ. Σ. Καλογιάννη, σας πληροφορούμε ότι, η ΔΕΗ καθ΄ υπέρβαση της πενταετούς Προγραμματικής Συμφωνίας της (1997-2001) με το Υπουργείο Γεωργίας, παρέλαβε περισσότερους στύλους από τις προβλεπόμενες ποσότητες.
Επιπρόσθετα, σα διαβιβάζουμε, συνημμένα και το υπ΄ αριθ. Γ. ΔΝΣ/2774/30-7-2001 έγγραφο της ΔΕΗ το οποίο καλύπτει αναλυτικά το θέμα.
Ο Υπουργός
ΝΙΚΟΣ ΧΡΙΣΤΟΔΟΥΛΑΚΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
2. Στην με αριθμό 295/4-7-01 ερώτηση δόθηκε με το υπ΄ αριθμόν 872/7-8-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 295/4-7-01 ερώτηση που κατατέθηκε στη Βουλή από τους Βουλευτές κ.κ. Παν. Κοσιώνη και Σπ. Στριφτάρη αναφορικά με το συνεργείο καθαριότητας του Π.Π.Γ.Ν. Πατρών, σας πληροφορούμε τα εξής:
Το προσωπικό που εργάζεται στο Νοσοκομείο είτε ως μόνιμο είτε με σύμβαση χρόνου και είναι εργοδότης το Νοσοκομείο, απολαμβάνει πλήρως τα ασφαλιστικά και συνταξιοδοτικά δικαιώματα.
΄Οσον αφορά το προσωπικό καθαριότητας που απασχολείται για την υλοποίηση του προγράμματος εργασιών της σύμβασης που έχει υπογράψει το Νοσοκομείο με ανάδοχο εταιρεία για την καθαριότητα των χώρων του, οφείλει ο ανάδοχος να ασφαλίσει όλο το προσωπικό στο Ι. Κ.Α., Τ.Ε.Α.Μ. και να έχει ασφαλιστική ενημερότητα.
Επίσης έχει σταλεί σ΄ όλα τα Νοσηλευτικά Ιδρύματα του Ν.Δ. 2592/53 το αριθμ. Υ4β/6421/31-5-01 έγγραφό μας που αφορά την αποστολή των συμβάσεων με τους εργολάβους καθαριότητας, στο ΄Ιδρυμα Κοινωνικών Ασφαλίσεων προκειμένου να καταστεί δυνατός ο εντοπισμός των εργολάβων καθαρισμού που παραβιάζουν την Ασφαλιστική Νομοθεσία.
Η Υφυπουργός
ΧΡΙΣΤΙΝΑ ΣΠΥΡΑΚΗ"
3. Στην με αριθμό 296/4-7-01 ερώτηση δόθηκε με το υπ΄ αριθμ. 13996/3-8-01 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 296/4-7-01 που κατατέθηκε στη Βουλή από τη Βουλευτή κα Ζ. Μακρή, σας επισημαίνουμε ότι οι πρόσφατες ανατιμήσεις των τιμολογίων ηλεκτρικής ενέργειας και των συμμετοχών των καταναλωτών στις δαπάνες ηλεκτροδότησής τους δεν σχετίζονται ούτε με τη μετοχοποίηση της ΔΕΗ ούτε με την απελευθέρωση της αγοράς ηλεκτρισμού στην Ελλάδα, αλλά η ανάγκη τους προέκυψε από πραγματικά κοστολογικά στοιχεία. Επιπρόσθετα, σας διαβιβάζουμε συνημμένα, και το υπ΄ αριθμ. Γ. ΔΝΣ/2779/30-7-2001 έγγραφο της ΔΕΗ, το οποίο καλύπτει αναλυτικά το θέμα.
Ο Υπουργός
ΝΙΚΟΣ ΧΡΙΣΤΟΔΟΥΛΑΚΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
4. Στην με αριθμό 299/4-7-01 ερώτηση δόθηκε με το υπ'αριθμ.883/7-8-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 299/04-07-01 ερώτηση που κατατέθηκε στη Βουλή από τους Βουλευτές κυρίους Αντώνη Σκυλλάκο, Νίκο Γκατζή και Παν. Κοσιώνη με θέμα "Συνεχή κρούσματα αστυνομικής αυθαιρεσίας και συντονισμένη προσπάθεια ποινικοποίησης των εργατικών - λαϊκών κινητοποιήσεων", σας πληροφορούμε για θέματα αρμοδιότητας μας και ειδικότερα για την ανάπτυξη της Πρωτοβάθμιας Φροντίδας Υγείας και την απεργία των ιατρών του ΙΚΑ, τα εξής:
Η κυβέρνηση έχει δεσμευθεί προς τους πολίτες να σχεδιάσει και να υλοποιήσει ένα ενιαίο σύστημα πρωτοβάθμιας φροντίδας το οποίο θα λειτουργεί με αποτελεσματικό και σύγχρονο τρόπο προς όφελός τους.
Προς αυτήν τη κατεύθυνση οι πολιτικές ηγεσίες των δύο Υπουργείων (Εργασίας και Υγείας) συνεργάζονται και το κοινό αποτέλεσμα αυτής της συνεργασίας θα τεθεί υπόψη των εμπλεκομένων φορέων. Αυτή είναι δημόσια δέσμευσή μας.
Οι εργασιακές σχέσεις των γιατρών του Ι.Κ.Α. θα αντιμετωπιστούν μέσα στο πλαίσιο της συγκρότησης του συστήματος της δημόσιας πρωτοβάθμιας φροντίδας, μετά από εξαντλητικό και ουσιαστικό διάλογο μαζί τους με στόχο την καθολική αξιοποίηση τους μέσα στο νέο σύστημα.
Αναφορικά με τα υπόλοιπα θέματα της ερώτησης, αρμόδια να σας απαντήσουν είναι τα συνερωτώμενα Υπουργεία Εργασίας και Δημόσιας Τάξεως.
Η Υφυπουργός
Χ. ΣΠΥΡΑΚΗ"
5. Στην με αριθμό 307/5-7-01 ερώτηση δόθηκε με το υπ΄ αριθμ. 1721/27-7-01 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην ερώτηση 307/5-7-01 που κατατέθηκε στη Βουλή από το Βουλευτή κ. Γεώργιο Τρυφωνίδη, σχετικά με τη παράταση της προθεσμίας του άρθρου 5 του ν. 1469/84, σας γνωρίζουμε ότι δεν προτιθέμεθα να δώσουμε νέα παράταση γιατί η εν λόγω προθεσμία μετά από συνεχείς παρατάσεις έληξε πολύ πρόσφατα (4-1-2000).
Ο Υφυπουργός
Ν. ΦΑΡΜΑΚΗΣ"
6. Στην με αριθμό 315/5-7-01 ερώτηση δόθηκε με το υπ΄ αριθμ. 13997/3-8-01 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 315/5-7-01 που κατατέθηκε στη Βουλή από τον Βουλευτή κ. Π. Λαφαζάνη σας επισημαίνουμε ότι οι πρόσφατες ανατιμήσεις των τιμολογίων ηλεκτρικής ενέργειας και των συμμετοχών των καταναλωτών στις δαπάνες ηλεκτροδότησής τους δεν σχετίζονται ούτε με τη μετοχοποίηση της ΔΕΗ ούτε με την απελευθέρωση της αγοράς ηλεκτρισμού στην Ελλάδα, αλλά η ανάγκη τους προέκυψε από πραγματικά κοστολογικά στοιχεία. Επιπρόσθετα, σας διαβιβάζουμε συνημμένα, και το υπ' αριθ. Γ.ΔΝΣ/2776/3Ο.7.2001 έγγραφο της ΔΕΗ, το οποίο καλύπτει αναλυτικά το θέμα.
Ο Υπουργός
ΝΙΚΟΣ ΧΡΙΣΤΟΔΟΥΛΑΚΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
7. Στην με αριθμό 316/5-7-01 ερώτηση AKE 35 δόθηκε με το υπ' αριθμ. 860/2-8-01 έγγραφο από τον Υφυπουργό Yγείας και Πρόνοιας η ακόλουθη απάντηση:
"Απαντώντας στην ερώτηση & ΑΚΕ 316//35/5-7-01 που κατατέθηκε στη Βουλή από το Βουλευτή κ. Ι. Τζαμτζή, σχετικά με τη χρησιμοποίηση εντομοκτόνων σκευασμάτων, για θέματα της αρμοδιότητάς μας, σας πληροφορούμε τα εξής:
Τα φυτοφάρμακα ως οργανοχλωριούχες κυρίως ενώσεις, έχουν καρκινογόνες, μεταλλαξιογόνες και τερατογόνες ιδιότητες και κατά συνέπεια είναι αναγκαία η λήψη μέτρων για την προστασία της υγείας.
Προς την κατεύθυνση αυτή έχουν καθορισθεί ανώτατα επιτρεπτά όρια περιεκτικότητας φυτοφαρμάκων στο πόσιμο νερό με την οδηγία 80/778, με την οποία έχει εναρμονισθεί η Α5/288/86 υγειονομική διάταξη, η οποία εφαρμόζεται από τους αρμόδιους φορείς ύδρευσης (ΟΤΕ, ΔΕΥΑ, κλπ.), ελέγχεται από τις οικείες υπηρεσίες Ν.Α. και παρακολουθείται από το Υπουργείο μας.
΄Εχουν επίσης εκδοθεί πολλές κοινές υπουργικές αποφάσεις, σε εναρμόνιση σχετικών οδηγιών της ΕΕ (ΚΥΑ 46339/86, 26857/553/88), με σκοπό την προστασία της ποιότητας των επιφανειακών και υπόγειων νερών από την απόρριψη ουσιών, που προέρχονται μεταξύ των άλλων και από την παραγωγή ή χρήση φυτοφαρμάκων. Η εφαρμογή των διατάξεων αυτών είναι αρμοδιότητας του ΥΠΕΧΩΔΕ, ενώ η εν γένει διαχείριση των υδάτινων πόρων της χώρας ανήκει στην ευθύνη του Υπουργείου Ανάπτυξης (ν. 1739/87) και συνεπώς, εφόσον από την παρακολούθηση της ποιότητας των επιφανειακών και υπόγειων νερών προκύψουν στοιχεία που να στοιχειοθετούν δημιουργία υγειονομικού προβλήματος, το Υπουργείο μας, μετά από σχετική αξιολόγηση, θα προτείνει τη λήψη αναγκαίων μέτρων για τη διασφάλιση της Δημόσιας Υγείας και του περιβάλλοντος γενικότερα.
Επισημαίνεται τέλος ότι οι επιπτώσεις των γεωργικών φαρμάκων στο οικοσύστημα και κατ' επέκταση στην υγεία εξαρτώνται κυρίως από την δραστικότητα των φυτοφαρμάκων και από τον τρόπο χρήσης τους (εφαρμογή ορθής γεωργικής πρακτικής), θέματα που ανήκουν στην αρμοδιότητα του συνερωτώμενου Υπουργείου Γεωργίας.
Ο Υφυπουργός
Δ.ΘΑΝΟΣ"
8. Στην με αριθμό 316/5-7-01 ερώτηση-ΑΚΕ 35 δόθηκε με το υπ' αριθμ. 1810/27-7-01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση & ΑΚΕ 316/35/5-7-01 που κατέθεσε ο Βουλευτής κ. Ι. Τζαμτζής, για τα θέματα της αρμοδιότητάς μας, σας πληροφορούμε τα εξής:
Η χρήση εντομοκτόνων σκευασμάτων είναι αναγκαία για την προστασία της αγροτικής παραγωγής και του φυτικού κεφαλαίου.
Τα φυτοφάρμακα που κυκλοφορούν στη χώρα μας, κατατάσσονται σε τρεις κατηγορίες τοξικότητας:
-Τ+ : πολύ τοξικά
-Τ: τοξικά
-Χn: επικίνδυνα
Η κατάταξη αυτή γίνεται σύμφωνα με την οξεία τοξικότητά τους, με βάση συγκεκριμένα όρια που έχουν θεσπιστεί με Υπουργική Απόφαση.
Για να κυκλοφορήσουν τα φυτοφάρμακα απαιτείται η έγκρισή τους από το Υπουργείο Γεωργίας. Η έγκριση χορηγείται μόνο μετά από πλήρη έλεγχο των τοξικολογικών στοιχείων τόσο του σκευάσματος όσο και του δρώντος συστατικού που εμπεριέχει.
Σύμφωνα με την ισχύουσα Εθνική και Κοινοτική Νομοθεσία τα φυτοφάρμακα εγκρίνονται μόνον εφόσον υπό το φως των τρεχουσών επιστημονικών γνώσεων αποδεικνύεται ότι όταν χρησιμοποιούνται σύμφωνα με τα οριζόμενα, δεν έχουν επιβλαβή άμεση ή έμμεση επίδραση στην υγεία των ανθρώπων. Συνεπώς η νομοθεσία δεν επιτρέπει την έγκριση κυκλοφορίας σκευασμάτων που μπορεί να προκαλέσουν κίνδυνο στην υγεία του χρήστη.
Επισημαίνεται ότι η υψηλή τοξικότητα ενός σκευάσματος, δεν αποτελεί στοιχείο που να δικαιολογεί την μη έγκρισή του. Στην περίπτωση των πολύ τοξικών σκευασμάτων απαγορεύεται η εφαρμογή τους με αεροψεκασμούς, η εφαρμογή τους σε θερμοκήπια, καθώς και η εφαρμογή τους σε απόσταση 50 μέτρων από κατοικημένες περιοχές.
Επιπλέον στις ετικέτες τους αναγράφονται σε ειδικό πορτοκαλί φόντο (για να είναι εμφανέστερες) συγκεκριμένες φράσεις κινδύνου και προφύλαξης του χρήση και της Δημόσιας υγείας, η τήρηση των οποίων απομακρύνει κάθε κίνδυνο.
Από τη χρήση των φυτοφαρμάκων αναμένονται υπολείμματά τους στα παραγόμενα τρόφιμα (φυτικά ή ζωικά). Τα επίπεδα των υπολειμμάτων που δικαιολογούνται από την εντελώς απαραίτητη χρήση τους (πάντα όμως στα πλαίσια έγκρισης κυκλοφορίας), ορίζονται σαν ανώτατα επιτρεπτά όρια (ΜRLs) υπό την προϋπόθεση ότι τα όρια αυτά δεν δημιουργούν τοξικολογικό κίνδυνο στον καταναλωτή, μέσω της διατροφής.
Τα MRLs καθορίζονται βάσει κοινοτικής νομοθεσίας και είναι κοινά για όλες τις χώρες Ε.Ε.
Τονίζεται ότι εάν ο κάθε παραγωγός (αγρότης) χρησιμοποιεί τα φυτοφάρμακα σύμφωνα με την ετικέτα τους (καλλιέργειες στις οποίες είναι εγκεκριμένα, αριθμός εφαρμογών κατ΄ έτος, δόσεις, χρόνος εφαρμογής), τότε είναι βέβαιο ότι δεν θα βρεθούν στα παραγόμενα προϊόντα υπολείμματα ανώτερα από αυτά που ορίσθηκαν για να καλύπτουν τις εγκεκριμένες χρήσεις.
Το οργανοχλωριωμένο φυτοφάρμακο Lindane που κυκλοφόρησε στην αγορά για ειδικές χρήσεις (π.χ. επένδυση σπόρων που προορίζονται αποκλειστικά και μόνο για σπορά), σύμφωνα με την υπ' αριθμ. 2000/801/ΕC Απόφαση της Επιτροπής των Ευρωπαϊκών Κοινοτήτων, δεν εντάχθηκε στο παράρτημα Ι της Οδηγίας 91/414.
΄Επειτα από το ανωτέρω και σε συμμόρφωση προς την Απόφαση της Επιτροπής, ο Υπουργός Γεωργίας υπέγραψε τη με αριθμ. 91447/20-3-2001 Απόφασή του (ΦΕΚ 409/Β/11-4-2001), σύμφωνα με την οποία:
-ανακλήθηκαν όλες οι εγκρίσεις κυκλοφορίας φυτοφαρμάκων που περιέχουν Lindane,
-απαγορεύθηκαν οι εισαγωγές του και
-δόθηκε περίοδος χάριτος για την διάθεση των ήδη υπαρχόντων αποθεμάτων μέχρι τις 20-6-2002 (όπως ορίζει η Επιτροπή).
Μετά την ημερομηνία αυτή το Lindane δεν θα κυκλοφορεί στην αγορά.
Τα φυτοφάρμακα χρησιμοποιούνται από τους ίδιους τους παραγωγούς, οι οποίοι είναι υποχρεωμένοι να ακολουθούν πιστά τις οδηγίες χρήσης και τις προφυλάξεις που αναγράφονται στις ετικέτες τους.
Ενέργειες για την ενημέρωση του Έλληνα αγρότη γίνονται σε τοπικό επίπεδο από τις κατά τόπους Νομαρχιακές Αυτοδιοικήσεις (Διευθύνσεις Γεωργίας) από τους τοπικούς γεωπόνους.
Η σημασία ορθολογικής χρήσης των φυτοφαρμάκων υποδεικνύει την ανάγκη για συνεχή και επίκαιρη ενημέρωση του παραγωγού.
Προς τούτο η Δ/νση Εφαρμογών του Υπ. Γεωργίας μέσω των ραδιοτηλεοπτικών εκπομπών ενημερώνει σε τακτά χρονικά διαστήματα τους αγρότες για τη σωστή χρήση των γεωργικών φαρμάκων και για τις επιπτώσεις των τοξικών ουσιών στην υγεία τους.
Η Βιολογική Γεωργία στην Ελλάδα από το 1984 μέχρι σήμερα παρουσίασε σημαντική ανάπτυξη. Από τα 11.800 στρέμματα το 1994 σήμερα οι εν λόγω εκτάσεις ανήλθαν στα 215.000 στρέμ. περίπου. Η Βιολογική Γεωργία στην Ελλάδα ξεκίνησε από την ψήφιση του Καν. 2092/91 για το βιολογικό τρόπο παραγωγής γεωργικών προϊόντων και με την καταβολή στρεμματικών ενισχύσεων του Καν. 2078/92, των ενισχύσεων μέσω των συνοδευτικών μέτρων των ΠΕΠ, και του Καν. 866/90 για τον εκσυγχρονισμό και δημιουργία βιοτεχνικών και βιομηχανικών εγκαταστάσεων επεξεργασίας βιολογικών α΄ υλών.
Το πρόγραμμα Βιολογικής Γεωργίας θα συνεχισθεί και κατά τη διάρκεια της Προγραμματικής περιόδου 2000-2006, βάσει του Καν. (ΕΚ) 1257/99. Το πρόγραμμα προβλέπει καταβολή οικονομικής ενίσχυσης σε βιοκαλλιεργητές για όλες τις καλλιέργειες, εφαρμόζεται δε στο σύνολο της χώρας και έχει προϋπολογισμό 22,5 δις δρχ.
Τέλος με τη θεσμοθέτηση του Οργανισμού Πιστοποίησης και Επίβλεψης Γεωργικών Προϊόντων (ΟΠΕΓΕΠ) θα ενισχυθεί η αξιοπιστία των προϊόντων βιολογικής γεωργίας.
Τα πιστοποιημένα συστήματα ολοκληρωμένης παραγωγής στον αγροτικό τομέα έχουν τύχει του σοβαρού ενδιαφέροντος του Υπ.Γε.
Ήδη με τη σύσταση του ΟΠΕΓΕΠ (Νόμος 2637/98, ΦΕΚ 200/27-8-98) το Υπ. Γεωργίας αποβλέπει ως κύριο μέλημα στην πιστοποίηση της ποιότητας των γεωργικών προϊόντων.
Ήδη τέτοια συστήματα βρίσκονται σε εξέλιξη από τον εν λόγω Οργανισμό και προωθούνται. Είναι όμως νέα συστήματα, άγνωστα στους παραγωγούς και προαιρετικά. Απαιτούν χρόνο όχι μόνο για να ενημερωθεί ο αγρότης, αλλά να συναινέσει στην εφαρμογή τους.
Για την περίοδο 2000-2006 το Υπουργείο Γεωργίας έχει προβλέψει την εφαρμογή Προγράμματος "Συστημάτων Περιβαλλοντικής Διαχείρισης", βάσει του Καν. (ΕΚ) 1257/99. Το πρόγραμμα αυτό στοχεύει στη μείωση της χρήσης των λιπασμάτων και φυτοφαρμάκων, την ορθολογική χρήση του αρδευτικού νερού, τη διατήρηση του φυσικού χώρου και την αύξηση της βιοποικιλότητας. Έχει συνολικό προϋπολογισμό 9,7 δις δρχ.
Στα πλαίσια του προγράμματος "εφαρμογή συγχρόνων εναλλακτικών μεθόδων ολοκληρωμένης καταπολέμησης εχθρών και ασθενειών διαφόρων καλλιεργειών" του 2ου Κ.Π.Σ. εφαρμόσθηκε πιλοτικό πρόγραμμα καταπολέμησης σε κηπευτικά και κατανεμήθηκε με διάφορες Αποφάσεις του κ. Υπ. Γεωργίας το ποσό των 7.560.000 δρχ. για ενίσχυση παραγωγών του Ν. Πέλλας που είχαν ενταχθεί στο πρόγραμμα.
Με την έναρξη υλοποίησης του προγράμματος "Ανάπτυξη και προώθηση μεθόδων ολοκληρωμένης - βιολογικής καταπολέμησης εχθρών - ασθενειών και ζιζανίων των κυριότερων καλλιεργειών της χώρας", μέτρο 5.2 του 3ου ΚΠΣ, προγραμματίζεται η ένταξη στο ανωτέρω πρόγραμμα εκτάσεων με τις σπουδαιότερες καλλιέργειες του Ν. Πέλλας, οι παραγωγοί των οποίων θα έχουν τεχνική στήριξη στην εφαρμογή των μεθόδων ολοκληρωμένης καταπολέμησης.
Σχετικά με τις επιπτώσεις των φυτοφαρμάκων στον άνθρωπο, για κάθε υπό έγκριση σκεύασμα (εφόσον αυτό περιέχει κάποιο νέο για τη χώρα μας δρων συστατικό), διεξάγονται από τις ενδιαφερόμενες εταιρείες και υποβάλλονται στη Διεύθυνση Προστασίας Φυτ. Παρ. του Υπ. Γεωργίας τοξικολογικές μελέτες σε πειραματόζωα (κυρίως τρωκτικά), από τις οποίες προκύπτουν:
Η οξεία τοξικότητα από στόματος, δέρματος και αναπνοής.
Η δερματική ερεθιστικότητα και η ερεθιστικότητα οφθαλμών.
Η δερματική ευαισθητοποίηση.
Η υποξεία τοξικότητα από στόματος, δέρματος και αναπνοής.
Η χρόνια τοξικότητα (με σκοπό τη διερεύνηση μιας πιθανής καρκινογόνου ιδιότητας).
Η πιθανή μεταλλαξιγένεση.
Οι πιθανές επιδράσεις στην αναπαραγωγή.
Η νευροτοξικότητα.
Επίσης υποβάλλονται μελέτες υπολειμμάτων των δρώντων συστατικών και τυχόν τοξικών προϊόντων στα οποία μετατρέπονται, ώστε να ελεγχθεί η πιθανή ύπαρξη υπολειμμάτων στα φυτικά προϊόντα πάνω από τα όρια που έχουν θεσπιστεί από την Ευρωπαϊκή Ένωση.
Εγκρίσεις κυκλοφορίας χορηγούνται μόνο εφόσον τα σκευάσματα κριθούν ασφαλή τόσο για τον αγρότη- χρήστη, όσο και για τον καταναλωτή των αγροτικών προϊόντων (νωπών ή μεταποιημένων).
Σχετικά με τις επιπτώσεις των φυτοφαρμάκων στον υπόγειο υδροφόρο ορίζοντα και τα επιφανειακά ύδατα, υπάρχουν πάρα πολλές μελέτες στη διεθνή βιβλιογραφία καθώς και δεδομένα από Ελληνικά ερευνητικά ιδρύματα. Έχουν γίνει μελέτες τόσο για τα υπόγεια νερά όσο και για τα επιφανειακά. 
Σύμφωνα με την οδηγία 97/57/ΕΚ του Συμβουλίου:
Θα πρέπει να επιτυγχάνεται υψηλό επίπεδο προστασίας των υπογείων υδάτων, υπό τους όρους που καθορίζονται στις εγκρίσεις κυκλοφορίας.
Έγκριση κυκλοφορίας σε κάποιο φυτοφάρμακο χορηγείται μόνο όταν αποδεικνύεται ότι οι αναμενόμενες συγκεντρώσεις του στον υδροφόρο ορίζοντα που θα προκύψουν από τη χρήση του, δεν υπερβαίνουν την κατώτερη των οριακών τιμών που καθορίζονται με την ανωτέρω οδηγία.
Σχετικά με τα μέτρα για τα υπολείμματα φυτοφαρμάκων στα αγροτικά προϊόντα και τους κινδύνους που εγκυμονούν για τις εξαγωγές, επισημαίνεται ότι:
Για όλα τα φυτοφάρμακα που έχουν οριστεί MRLs διενεργούνται δειγματοληπτικοί έλεγχοι σε δείγματα των εγχωρίως παραγόμενων προϊόντων.
Ο έλεγχος των υπολειμμάτων στη χώρα διενεργείται βάσει ετησίου προγράμματος, που συντάσσει κάθε χρόνο η Διεύθυνση Προστασίας Φυτικής Παραγωγής και βάσει ενός συντονισμένου κοινοτικού προγράμματος στο οποίο μετέχουν όλες οι χώρες της Ε.Ε. Τα δείγματα λαμβάνονται με βάση τις αρχές κοινοτικών οδηγιών και αναλύονται από εργαστήρια τα οποία διασφαλίζουν την ποιότητα και εγκυρότητα των αποτελεσμάτων.
Επισημαίνεται ότι όταν τα φυτοφάρμακα χρησιμοποιούνται σύμφωνα με τις οδηγίες που αναγράφονται στην ετικέτα, τα υπολείμματα που θα παραμείνουν στα παραγόμενα προϊόντα θα είναι ακίνδυνα για τον καταναλωτή και κάτω από τα όρια που έχουν θεσπισθεί.
Σε ό,τι αφορά τις εξαγωγές μας σε χώρες που δεν δέχονται ούτε καν ανίχνευση ορισμένων φυτοφαρμάκων στα προϊόντα που εισάγουν, τα πιθανά προβλήματα είναι δυνατό να παρακαμφθούν με συστάσεις στους παραγωγούς (τα προϊόντα των οποίων προορίζονται για εξαγωγή στις χώρες αυτές) για τη μη χρησιμοποίηση των εν λόγω φυτοφαρμάκων με τη χρήση άλλων σκευασμάτων, για τα οποία δεν υπάρχει ανάλογο πρόβλημα.
Ο Υφυπουργός
Ε. ΑΡΓΥΡΗΣ"
9. Στην με αριθμό 322/5-7-2001 ερώτηση δόθηκε με το υπ' αριθμ. 885/7-8-2001 έγγραφο από την Υφυπουργό Υγείας και Πρόνοιας η ακόλουθη απάντηση: 
"Απαντώντας στην με αριθμό 322/05-07-01 ερώτηση που κατατέθηκε στη Βουλή από το Βουλευτή κ. Νίκο Κατσαρό αναφορικά με τη μεταφορά του παραπληγικού Γεωργίου Αμίτσα με το ΕΚΑΒ για ιατρικές εξετάσεις, σας πληροφορούμε τα εξής:
Στα πλαίσια των αρμοδιοτήτων του ΕΚΑΒ, που είναι η παροχή σε έκτακτες περιπτώσεις άμεσης βοήθειας και επείγουσας ιατρικής φροντίδας στους πολίτες και η μεταφορά τους σε μονάδες παροχής υπηρεσιών υγείας, είναι και η μεταφορά των παραπληγικών για προγραμματισμένες ιατρικές εξετάσεις στις υγειονομικές μονάδες και φυσικά η επιστροφή τους στις οικίες τους.
Όμως, προκειμένου η ανταπόκριση του ΕΚΑΒ σε σχετικά αιτήματα να είναι άμεση, θα πρέπει να υπάρχει έγκαιρη προσυνεννόηση (ραντεβού) των ενδιαφερομένων με το ΕΚΑΒ ώστε αφ' ενός να μην ταλαιπωρούνται οι προαναφερθέντες ασθενείς και αφ' ετέρου το ΕΚΑΒ να παρέχει τις υπηρεσίες του ισοδύναμα και ισότιμα σε όλους τους πολίτες.
Η Υφυπουργός
Χ. ΣΠΥΡΑΚΗ"
10. Στην με αριθμό 325/5-7-2001 ερώτηση δόθηκε με το υπ' αριθμ. 1812/8-8-2001 έγγραφο από τον Υφυπουργό Γεωργίας η ακόλουθη απάντηση: 
"Απαντώντας στην ερώτηση 325/5-7-2001 που κατέθεσαν οι Βουλευτές κύριοι Α. Τζέκης, Γ. Χουρμουζιάδης, σας πληροφορύμε τα εξής:
Σχετικά με τις ενέργειες που πραγματοποίησαν τα Ερευνητικά Ιδρύματα της Χώρας για την αντιμετώπιση του ιού του κηλιδωτού μαρασμού της ντομάτας (κοινώς καρκίνο), που προσέλαβε τις καπνοκαλλιέργειες των Νομών Κοζάνης, Καστοριάς και Γρεβενών, αναφέρονται τα εξής:
Οι Δ/νσεις Γεωργίας των Νομών Κοζάνης, Καστοριάς και Γρεβενών και τα τοπικά γραφεία του Ελληνικού Οργανισμού Καπνού σε συνεργασία με τη Γεωπονική Σχολή του Α.Π. Θεσσαλονίκης (Εργαστήριο Ιολογίας) και τη Δ/νση Προστασίας Φυτικής Παραγωγής του ΥΠ.ΓΕ. μετά τον εντοπισμό του παθογόνου που προκαλεί την ασθένεια, το παρελθόν έτος, προέβησαν στη λήψη μέτρων για την αντιμετώπιση του προβλήματος. Τα μέτρα αφορούσαν τη χημική καταπολέμηση του εντόμου Thrips tabaki, το οποίο είναι ο κύριος φορέας μετάδοσης της ίωσης και διάφορα καλλιεργητικά μέτρα που στόχο είχαν τον περιορισμό του μολύσματος στα καπνοχώραφα.
Τα μέτρα φυτοπροστασίας στην καπνοκαλλιέργεια υλοποιήθηκαν ως εξής:
Συντάχθηκαν ενημερωτικά φυλλάδια και έγιναν πολλές συγκεντρώσεις καπνοπαραγωγών στις εστίες τους, όπου γεωπόνοι των ως άνω υπηρεσιών τούς έδωσαν λεπτομερείς τεχνικές οδηγίες για την έγκαιρη καταπολέμηση του εντόμου φορέα Thrips tabaki τόσο στα καπνοσπορεία όσο και στις καπνοφυτείες καθώς και για τα καλλιεργητικά μέτρα που έπρεπε να ληφθούν.
Όσοι εκ των καπνοπαραγωγών εφήρμοσαν τα μέτρα αντιμετώπισης της ασθένειας τη φετινή περίοδο, είχαν πολύ λίγες ζημιές στα καπνοχώραφά τους σε αντίθεση με εκείνους που τα αγνόησαν και εξακολουθούν να έχουν έντονα προβλήματα.
Το Υπουργείο Γεωργίας (Δ/νση ΠΣΕΑ) με το αριθμ. 1510/Θ/4-8-2000 έγγραφό του ζήτησε από τις Ν.Α. Καστοριάς και Κοζάνης να προβούν διά των Δ/νσεων Γεωργίας σε εξατομίκευση των ζημιών που προκλήθηκαν στην παραγωγή καπνού έτους 2000, από τον ιό του κηλιδωτού μαρασμού της ντομάτας. Έχει δε προωθήσει στην Ευρωπαϊκή Ένωση για έγκριση σχέδιο απόφασης των Υπουργών Γεωργίας και Οικονομικών, στο οποίο προβλέπεται η χορήγηση οικονομικής ενίσχυσης στους σοβαρά ζημιωθέντες αγρότες.
Σημειώνεται ότι η καταβολή των προβλεπομένων οικονομικών ενισχύσεων θα είναι δυνατή μετά την έγκριση του σχεδίου απόφασης από την Ε.Ε.
Επισημαίνεται ότι για τις ζημιές που προκλήθηκαν στην καλλιέργεια καπνού από το αναφερόμενο πιο πάνω αίτιο, κατά το τρέχον έτος, οι αναφερόμενες Δ/νσεις Γεωργίας δεν έχουν υποβάλει στην αρμόδια υπηρεσία του Υπ. Γεωργίας (Δ/νση ΠΣΕΑ) σχετικά στοιχεία ζημιών.
Ο Υφυπουργός
Ε. ΑΡΓΥΡΗΣ"
11. Στις με αριθμό 8510/14-6-2001, 8545/15-6-01 και 355/9.7.01 ερώτηση δόθηκε με το υπ΄ αριθμ. 911/7.8.01 έγγραφο από την Υφυπουργού Υγείας Πρόνοιας η ακόλουθη απάντηση:
"Απαντώντας στις με αριθμό 8510/14.6.2001, 8545/15.6.2001 και 355/9.7.2001 ερωτήσεις που κατατέθηκαν στη Βουλή από τους Βουλευτές κυρίους Γ. Κουράκη, Ν. Κακλαμάνη και Σ. Βρέντζο σχετικά με τα χειρουργεία του "ΒΕΝΙΖΕΛΕΙΟΥ" Νοσοκομείου, Ηρακλείου Κρήτης, σας γνωρίζουμε τα παρακάτω:
Στο Νοσοκομείο υπάρχουν και λειτουργούν τέσσερις (4) χειρουργικές αίθουσες, ένα (1) σηπτικό χειρουργείο και δύο (2) χειρουργικές αίθουσες στο Απολλώνιο, δηλαδή σύνολο επτά (7) χειρουργικά τραπέζια.
Στο κεντρικό κτίριο απαιτούνται άλλες δύο χειρουργικές αίθουσες για να καλυφθεί η απορρόφηση του Απολλώνιου. Το θέμα συζητείται στα επιστημονικά όργανα του Νοσοκομείου για να υπάρξει πρόταση (χώρος κατασκευής αιθουσών).
Υπάρχει μία συνεχής ανανέωση του εξοπλισμού των χειρουργείων σε μηχανήματα και εργαλεία. Πέρα από αυτά στο Νοσοκομείο διατέθηκε το ποσό του 1.000.000.000 δρχ. για εξοπλισμό από το Γ΄ ΚΠΣ (ΠΕΠ Κρήτης). Σε αυτό έχουν ενταχθεί για αγορά τρία (3) χειρουργικά τραπέζια και ένα (1) τραπέζι για ορθοπεδική χρήση, συνολικού προϋπολογισμού 60.000.000 δρχ., τέσσερα (4) αναισθησιολογικά μηχανήματα συνολικού προϋπολογισμού 65.000.000 δρχ. (σήμερα υπάρχουν και λειτουργούν επτά), τρις (3) κλίβανοι υγρής αποστείρωσης και ένας (1) κλίβανος πλάσματος, συνολικού προϋπολογισμού 90.000.000 δρχ. (σήμερα στο Νοσοκομείο υπάρχουν και λειτουργούν δύο υγροί κλίβανοι των 400 λίτρων έκαστος, δύο ξηροί κλίβανοι των 800 λίτρων έκαστος, ένας κλίβανος αερίων για τα ευαίσθητα υλικά και ένα υγρός κλίβανος 200 λίτρων στο Απολλώνιο).
Σχετικά με τη βλάβη στο ένα από τα δύο δίκτυα του κεντρικού κλιματισμού, αυτή αποκαταστάθηκε εντός δύο ημερών. Τις δύο αυτές ημέρες τα χειρουργεία καλύφθηκαν από τοπικά κλιματιστικά που έχουν τοποθετηθεί ως εφεδρικά.
Όσον αφορά τις ελλείψεις του νοσηλευτικού προσωπικού υπάρχει μία συνεχόμενη συμπλήρωση των κενούμενων θέσεων, λόγω άδειας μητρότητας, με νοσηλευτικό προσωπικό, με συμβάσεις ορισμένου χρόνου. Οριστικά το πρόβλημα για το Νοσοκομείο θα λήξει με τις 65 μόνιμες θέσεις που βρίσκονται σε προκήρυξη.
Έχουν ληφθεί όλα τα απαραίτητα μέτρα για να καλυφθούν πλήρως όλα τα έκτακτα περιστατικά που προκύπτουν για το καλοκαίρι, καθώς πράγματι λόγω τουρισμού παρουσιάζουν μία σημαντική αύξηση.
Η Υφυπουργός
Χ. ΣΠΥΡΑΚΗ"
12. Στην με αριθμό 358/9.7.01 ερώτηση δόθηκε με το υπ' αριθμ. 29561/31.8.01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 358/9.7.01 του Βουλευτή κυρίου Γ. Παπαγεωργίου, αναφορικά με αίτημα παραχώρησης μηχανολογικού εξοπλισμού στο Δήμο Στυραίων, Νομού Ευβοίας, σας πληροφορούμε ότι το ΥΠΕΣΔΔΑ δεν θα προβεί σε διαγωνισμό για προμήθεια λεωφορείων ή άλλου μηχανολογικού εξοπλισμού των δήμων. Ο Δήμος Στυραίων, προκειμένου να καλύψει τη δαπάνη προμήθειας λεωφορείου και μηχανήματος πολλαπλών χρήσεων, έχει τη δυνατότητα να προτείνει στην Περιφέρεια Στερεάς Ελλάδας την τροποποίηση του προγράμματος ΕΠΤΑ και να εντάξει σ΄ αυτό την προμήθεια μηχανολογικού εξοπλισμού, στο πλαίσιο των πιστώσεων που έχουν εγκριθεί για το δήμο.
Ο Υφυπουργός
Κ. ΚΑΪΣΕΡΛΗΣ"
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου.
Κύριοι συνάδελφοι, θα προηγηθεί η δεύτερη του πρώτου κύκλου με αριθμό 45/17.10.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τους Υπουργούς Ανάπτυξης, Εθνικής Οικονομίας, σχετικώς με τη λήψη μέτρων ώστε να προωθηθεί και να ολοκληρωθεί το έργο βιολογικού καθαρισμού Σκοπέλου-Κλίματος κλπ.
Η επίκαιρη ερώτηση του κ. Γκατζή έχει ως εξής:
"Ανακαλούνται οι παλιές και οι νέες άδειες λειτουργίας επισιτιστικών επιχειρήσεων στη Σκόπελο, ενώ πάνω από σαράντα επιχειρηματίες οδηγούνται στα δικαστήρια επειδή οι επιχειρήσεις τους δεν έχουν συνδεθεί με το σύστημα βιολογικού καθαρισμού. Το ζήτημα είναι πως τέτοιο σύστημα δεν υπάρχει. Οι κάτοικοι του νησιού εδώ και χρόνια αγωνίζονται -δίχως αποτέλεσμα μέχρι τώρα- να ενταχθεί το έργο βιολογικού καθαρισμού Σκοπέλου-Κλίματος στα επιλέξιμα έργα του Ταμείου Συνοχής.
Έτσι οι επισιτιστικές επιχειρήσεις συνθλίβονται ανάμεσα στην αδιαφορία της Κυβέρνησης να προωθήσει το έργο και στον παραλογισμό των υγειονομικών υπηρεσιών που ζητούν σύνδεση με κάτι που δεν υπάρχει!
Ερωτώνται οι κύριοι Υπουργοί:
Ποια μέτρα θα πάρει η Κυβέρνηση και πότε, ώστε να προωθηθεί άμεσα και να ολοκληρωθεί το ταχύτερο δυνατόν το έργο βιολογικού καθαρισμού Σκοπέλου-Κλίματος.
Πώς σκοπεύει η Κυβέρνηση να αντιμετωπίσει το πρόβλημα της λειτουργίας των επισιτιστικών επιχειρήσεων της Σκοπέλου μέχρι να κατασκευαστεί και να λειτουργήσει ο βιολογικός καθαρισμός;"
Ο Υφυπουργός Εθνικής Οικονομίας κ. Πάχτας έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Θα ήθελα να ενημερώσω το συνάδελφο κ. Γκατζή ότι, όπως μας ενημέρωσε η Νομαρχιακή Αυτοδιοίκηση Μαγνησίας, δεν έχει να κληθεί καμία αρχή σε ό,τι αφορά το θέμα που θέσατε προηγουμένως για τις επισιτιστικές επιχειρήσεις. Βεβαίως, το θέμα είναι κυρίως, και εκεί αναφέρεστε, αν θα υπάρξει η δυνατότητα να χρηματοδοτηθεί ο βιολογικός καθαρισμός για τη νήσο Σκόπελο και νομίζω ότι εκεί θα πρέπει να εστιάσουμε την προσοχή μας και κατά τη διάρκεια της συζήτησης με ευκαιρία αυτήν την επίκαιρη ερώτηση.
Θα ήθελα να σας ενημερώσω ότι στα πλαίσια του προγραμματισμού για την υποβολή αιτήσεων από πλευράς Οργανισμών Τοπικής Αυτοδιοικήσεως για τη συγχρηματοδότηση αντίστοιχων περιβαλλοντικών έργων από το Ταμείο Συνοχής, έργων δηλαδή που αφορούν τους τομείς ύδρευσης και αποχέτευσης, είτε του καθαρισμού λυμάτων και διαχείρισης απορριμμάτων, έχει εκδοθεί σχετική εγκύκλιος για να μπορούν στις αρχές του έτους οι ενδιαφερόμενοι ΟΤΑ να υποβάλουν τις αιτήσεις τους.
Επίσης, θα γνωρίζετε ότι όλα τα έργα που υποβάλλονται προς έγκριση για τη συγχρηματοδότηση από το Ταμείο Συνοχής για τη χώρα μας, πρέπει να πληρούν μεταξύ των άλλων και το κριτήριο της ωριμότητας του έργου, δηλαδή να υπάρχουν στο φάκελο όλες οι απαραίτητες εκείνες μελέτες, οι προβλεπόμενες περιβαλλοντικές αδειοδοτήσεις και γενικότερα όλες εκείνες οι άδειες και τυπικές προϋποθέσεις που καθιστούν δυνατή την άμεση έναρξη υλοποίησης του συγκεκριμένου έργου.
Δυστυχώς η πρόταση της δημοτικής επιχείρησης ύδρευσης και αποχέτευσης του Δήμου Σκοπέλου που κατατέθηκε στην αντίστοιχη διαχειριστική αρχή της περιφέρειας Θεσσαλίας δεν είχε εγκεκριμένους περιβαλλοντικούς όρους, δεν είχε επίσης για την εγκατάσταση επεξεργασίας λυμάτων, δεν είχε και τη δήλωση NATURA, με αποτέλεσμα να αξιολογηθεί αρνητικά ακριβώς επειδή δεν προϋπήρχαν οι παραπάνω δύο προϋποθέσεις. Βεβαίως αυτά όσον αφορά την ιστορία και αυτό που έγινε τους προηγούμενους μήνες. 
Εν τω μεταξύ θα ήθελα να σας ενημερώσω, κύριε συνάδελφε, ότι υπάρχει αυτήν τη στιγμή έγκριση περιβαλλοντικών όρων για την εγκατάσταση επεξεργασίας και καθαρισμού λυμάτων της πόλης Σκοπέλου. Ο Δήμος Σκοπέλου έχει ήδη χρηματοδοτηθεί με το ποσό των 100.000.000 από το πρόγραμμα Τοπικής Αυτοδιοίκησης για την αγορά του οικοπέδου για την εγκατάσταση του βιολογικού καθαρισμού και ταυτόχρονα όπως θα γνωρίζετε στο τέλος του έτους ετοιμάζουμε τον επόμενο κύκλο για να υποβληθούν προτάσεις από τους ενδιαφερόμενους Οργανισμούς Τοπικής Αυτοδιοίκησης, ώστε να υπάρξει ο νέος κύκλος προτάσεως προς το Ταμείο Συνοχής της Ευρωπαϊκής Ένωσης. Είμαι βέβαιος ότι αυτήν τη φορά θα υπάρχει η πληρότητα του φακέλου έτσι ώστε και ο Δήμος Σκοπέλου να αποκτήσει το δικό του βιολογικό καθαρισμό. 
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Η Βουλευτής Α΄Αθηνών κα Ντόρα Μπακογιάννη καθώς και η Βουλευτής Α΄ Αθηνών κα Μαριέττα Γιαννάκου ζητούν ολιγοήμερη άδεια απουσίας στο εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Υπουργέ, έχετε πράγματι την αξιοθαύμαστη δυνατότητα να ξεγλιστράτε κάθε φορά για ένα αίτημα που βάζει η Τοπική Αυτοδιοίκηση με διάφορα αιτιολογικά που αναπτύσσετε. Δεν είναι το θέμα κατ' αρχήν μόνο η αποχέτευση, είναι και η χρηματοδότηση για το βιολογικό καθαρισμό. Δεν έχουν ανακληθεί οι άδειες, αλλά σαράντα επιχειρηματίες σήμερα σέρνονται στα δικαστήρια γιατί δεν είναι συνδεδεμένοι με βιολογικό καθαρισμό. 
Αντιλαμβάνεσθε, λοιπόν, ότι η μία μήνυση φέρνει την άλλη και αυτό συνεχίζεται μέχρι τώρα. Νέες άδειες για καταστήματα δεν δίνονται. Το παλιό δίκτυο είναι κορεσμένο. Ο αγωγός ο οποίος εκβάλλει σε βάθος τετρακοσίων μέτρων είναι βαριά τραυματισμένος, με αποτέλεσμα να έχει απώλεια στη διαδρομή του και να μολύνεται το θαλάσσιο περιβάλλον. Οι καταστηματάρχες βρίσκονται σε απόγνωση. Το έργο είναι ώριμο γιατί από το Α΄ Κοινοτικό Πλαίσιο Στήριξης έχει γίνει μελέτη και πρόταση για να ενταχθεί αλλά μέχρι σήμερα δεν έχει ενταχθεί. Και εσείς λέτε ότι θα έλθει ίσως τον επόμενο χρόνο με τις καινούριες μελέτες, αυτά δηλαδή που είπατε για το βιολογικό καθαρισμό και τη χρηματοδότηση για τη ΔΕΥΑ του Βόλου. 
Εδώ θα ήθελα να σας πω, κύριε Υπουργέ, ότι αυτά κατά την άποψή μου είναι δικαιολογίες. Μία μελέτη η οποία έχει υποβληθεί πέντε φορές δεν μπορεί να θεωρείται σήμερα ότι δεν είναι ώριμη. Είναι μία μελέτη η οποία έχει όλα τα στοιχεία από ειδικούς ανθρώπους και αν μάλιστα κάτι έλειπε θα μπορούσατε να το διορθώσετε. Τα Αιγαιοπελαγίτικα νησιά βάλλονται και ιδιαίτερα η Σκόπελος. Πρώτα απαγορεύτηκε να γίνουν νέες ξενοδοχειακές μονάδες και ξενώνες γιατί ήταν, λένε, κορεσμένο τουριστικά το νησί. Τώρα έρχονται και κυνηγιούνται τα καταστήματα. Και σας ρωτώ, πώς θα λειτουργήσουν του χρόνου όταν τα καταστήματα αυτά δεν θα έχουν συνδεθεί με το βιολογικό καθαρισμό, αφού δεν υπάρχει; 
Τίθεται επομένως επιτακτικά το θέμα της χρηματοδότησης του έργου και να αφήσουμε αυτά που λέμε ότι δεν είναι ώριμη η μελέτη κλπ. 
Είναι δύο επομένως, κύριε Υπουργέ τα θέματα: Το ένα είναι να ανακληθούν όλες οι μηνύσεις για να λειτουργήσουν τα καταστήματα και το δεύτερο είναι να χρηματοδοτηθεί το έργο οπωσδήποτε.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Σας ευχαριστώ, κύριε Πρόεδρε.
Αγαπητέ συνάδελφε, νομίζω ότι είναι χρήσιμο να κινηθούμε όλοι προς μία κοινή κατεύθυνση και να συνειδητοποιήσουμε ότι οι πόροι που έχουμε στη διάθεσή μας δεν είναι δώρα για να τα κάνουμε ό,τι θέλουμε. Όλα τα έργα εντάσσονται πλέον στα συγχρηματοδοτούμενα προγράμματα, τα οποία χρηματοδοτεί η Ελλάδα με την Ευρωπαϊκή Ένωση. Και όλοι γνωρίζουμε ότι έχουμε στη διάθεσή μας ένα γιγάντιο αναπτυξιακό πρόγραμμα μπροστά μας. Εννέα τρισεκατομμύρια (9.000.000.000.000) δραχμές μας δίνει η Ευρωπαϊκή Ένωση, άλλα εννέα τρισεκατομμύρια (9.000.000.000.000) βάζουμε εμείς από τους εθνικούς μας πόρους.
Θα πρέπει όμως να συνειδητοποιήσουμε και θα έλεγα ότι πρέπει όλοι οι φορείς να αφομοιώσουν πλήρως τους ριζικά διαφοροποιημένους όρους υλοποίησης του Γ΄ Κοινοτικού Πλαισίου Στήριξης σε σχέση με τα όσα ίσχυαν μέχρι πρότινος. Και να συνειδητοποιήσουμε ταυτόχρονα κι εμείς εδώ ότι αυτή η νέα διαρθρωτική παρέμβαση θα υλοποιηθεί με τις αυστηρότερες προϋποθέσεις ποιότητας και αποτελεσματικότητας, από την ένταξη ενός έργου στο πρόγραμμα μέχρι την τελική του ολοκλήρωση. Αυτό για να γίνει πρέπει να έχουμε απόλυτη ωριμότητα στην εκκίνηση του έργου πέρα από τα άλλα κριτήρια επιλεξιμότητας, αν θέλετε, τα οποία πρέπει να προσδιορίζουν το κάθε έργο. 
Η ένταξη, λοιπόν, των έργων θα πρέπει πλέον απαραίτητα να ακολουθεί διαδικασίες και τυποποιημένες και θεσμοθετημένες, τις οποίες οφείλουμε όλοι οι εμπλεκόμενοι φορείς να ακολουθούμε με θρησκευτική ευλάβεια, θα μπορούσα να πω, καθώς μόνο έτσι διασφαλίζουμε ότι αποδίδονται στην κοινωνία τα πλέον σκόπιμα, τα πλέον ώριμα έργα, αυτά που μπορούν να αποδώσουν αμέσως την ωφέλεια, αλλά και την οικονομική απόδοση στην τοπική οικονομία και στην τοπική κοινωνία.
Για το λόγο αυτό χρειάζεται προσοχή. Και σας είπα και προηγουμένως ότι, εφόσον πράγματι στο νέο κύκλο, που είναι τους επόμενους μήνες, ο Δήμος Σκοπέλου θα έχει απόλυτη πληρότητα στους φακέλους του -και σας εξήγησα προηγουμένως ότι ήδη έχουν εγκριθεί οι περιβαλλοντικές επιδοτήσεις- η ευαισθησία της Κυβέρνησης είναι τέτοια...
ΝΙΚΟΛΑΟΣ ΓΚΑΤΖΗΣ: Μέχρι τότε τι θα γίνουν τα καταστήματα, κύριε Υπουργέ;
ΠΡΟΕΔΡΕΥΩΝ (Κωνσταντίνος Γείτονας): Κύριε Γκατζή, αφήστε τον κύριο Υπουργό να σας δώσει τις πληροφορίες που θέλετε και να σας εξηγήσει. Σας παρακαλώ.
ΝΙΚΟΛΑΟΣ ΓΚΑΤΖΗΣ: Να απαντήσει και στο δεύτερο, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κύριε Υπουργέ.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Και ταυτόχρονα η ευαισθησία της Κυβέρνησης είναι τέτοια που έχουμε ενημερώσει και τον ίδιο το δήμο ότι θα είναι από τις προτεραιότητες και τις δικές μας να προωθήσουμε το έργο προς χρηματοδότηση και από το Ταμείο Συνοχής. 
Άρα το θέμα του βιολογικού καθαρισμού του Δήμου Σκοπέλου θα πάρει την οριστική του επίλυση, θα πάρει, δηλαδή, τη μορφή επίλυσης, τους επόμενους μήνες και ταυτόχρονα βεβαίως μαζί μ' αυτό όλα τα υπόλοιπα, στα οποία αναφερθήκατε γιατί κατανοείτε ότι χρειάζεται να λειτουργήσουν αυτά τα καταστήματα. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Γι' αυτό και προηγουμένως δεν ανακλήθηκε καμία άδεια και με την προοπτική του βιολογικού καθαρισμού πιστεύω ότι κάτι αντίστοιχο θα συμβεί και με τα υπόλοιπα.
Ευχαριστώ, κύριε Πρόεδρε.
ΝΙΚΟΛΑΟΣ ΓΚΑΤΖΗΣ: Να ανακληθούν οι μηνύσεις, κύριε Υπουργέ.
ΠΡΟΕΔΡΕΥΩΝ (Κωνσταντίνος Γείτονας): Επανερχόμεθα στην πρώτη επίκαιρη ερώτηση του πρώτου κύκλου με αριθμό 48/17.10.2001 του Βουλευτή της Νέας Δημοκρατίας κ. Γεωργίου Τρυφωνίδη προς τον Υπουργό Εργασίας και Κοινωνικών Ασφαλίσεων, σχετικώς με την απόφαση του Διοικητικού Συμβουλίου του Οργανισμού Εργατικής Κατοικίας να παραχωρήσει έκταση στη θέση "Ψαλίδι" Αμαρουσίου με το σύστημα της αντιπαροχής κλπ.
Η επίκαιρη ερώτηση του κ. Τρυφωνίδη έχει ως εξής:
"Η διοίκηση του Οργανισμού Εργατικής Κατοικίας στη συνεδρίαση της 26.1.2001 του διοικητικού συμβουλίου αποφάσισε να παραχωρήσει έκταση περίπου πενήντα χιλιάδων τ.μ. στη θέση "Ψαλίδι" Αμαρουσίου με το σύστημα της αντιπαροχής και μάλιστα με επαχθείς για τον οργανισμό όρους, προκειμένου να αποκτήσει ένα κτίριο γραφείων, ποσοστά σε πάρκινγκ κλπ.
Επειδή το ακίνητο αυτό αποκτήθηκε διά απαλλοτριώσεως (ΦΕΚ 168/Δ/69 και 179/Δ/73) για τους σκοπούς του οργανισμού, δηλαδή, για την κατασκευή κατοικίων προκειμένου να στεγαστούν εργαζόμενοι
Ερωτάται ο κύριος Υπουργός:
1. Εάν η απόφαση του διοικητικού συμβουλίου του ΟΕΚ είναι σύννομη
2. Εάν την εγκρίνει ως Πολιτικός Προϊστάμενος του ΟΕΚ".
Ο Υφυπουργός Εργασίας και Κοινωνικών Ασφαλίσεων κ. Πρωτόπαπας έχει το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, πράγματι όπως τονίζει ο κύριος συνάδελφος έχει γίνει πρόταση στον ΟΕΚ από το Δήμο Αμαρουσίου για την έκταση αυτή, η οποία αυτήν τη στιγμή δεν μπορεί να χρησιμοποιηθεί γιατί έχει διάφορους περιορισμούς, χρησιμοποιείται δε ως χώρος μπαζών.
Η πρόταση αυτή του Δήμου Αμαρουσίου έχει εξεταστεί από το Διοικητικό Συμβούλιο του ΟΕΚ, αλλά δεν έχει γίνει αποδεκτή υπό την έννοια της συμφωνίας. Έχει απλώς πάρει ο κ. Παπαβασιλείου, ο Πρόεδρος του ΟΕΚ, μία εξουσιοδότηση από το Διοικητικό Συμβούλιο προς διερεύνηση της πρότασης, εάν δηλαδή μπορεί να γίνει, εάν είναι ωφέλιμη, εάν ωφελεί τον οργανισμό, άρα εάν ωφελεί και τα συμφέροντα των δικαιούχων του Οργανισμού.
Υπάρχει βέβαια η νομοθετική πρόβλεψη η οποία έχει γίνει στο πρόσφατο νομοσχέδιο, η οποία έγινε νόμος του κράτους για τους Ολυμπιακούς Αγώνες, που δίδει τέτοια δικαιώματα. Είναι το σχέδιο για τα θέματα ολυμπιακής φιλοξενίας και έργων ολυμπιακής υποδομής. Αλλά αυτό δεν λέει τίποτα. Ο ΟΕΚ πάντα φροντίζει να διασφαλίζει τα συμφέροντα των δικαιούχων του. Θέλω δε να θυμίσω ότι στο Δ.Σ. του ΟΕΚ το κράτος είναι μειοψηφία. Δεν μπορεί, δηλαδή, να πάρει απόφαση αν δεν υπάρχει και η συμφωνία όλων ή κάποιων εκ των Κοινωνικών Εταίρων. Υπάρχει επομένως μια απόφαση που λέει ερευνήστε το, δείτε το, προσέξτε το, ψάξτε το. Όταν ένας Δήμος όμως κάνει την πρόταση, δεν μπορούμε να είμαστε εξ ορισμού αντίθετοι σε ένα Δήμο. Είμαστε, λοιπόν, στο στάδιο της διερεύνησης, είμαστε στο στάδιο της εξέτασης, είμαστε στο στάδιο των συνομιλιών μεταξύ Δήμου και ΟΕΚ και βεβαίως έχω ζητήσει και σας το λέω αυτό χαρακτηριστικά ως πολιτικός προϊστάμενος του ΟΕΚ να ενημερωθώ πολύ πριν έρθει το τελικό θέμα προσχέδιο απόφασης στο Δ.Σ. του Οργανισμού. Γιατί και εγώ έχω -και είναι λογικό αυτό- την απαραίτητη ανάγκη προσοχής και όλοι μας πιστεύω, όταν αφορά μια τόσο μεγάλη έκταση και ιδιαίτερα στο κέντρο της Αθήνας που παίρνει και τεράστια αξία εν όψει των Ολυμπιακών Αγώνων. 
Με πολλή προσοχή, λοιπόν, και πολλή ευθύνη διερευνώνται αυτές οι προτάσεις. Δεν έχει παρθεί καμία απόφαση τελική και σας το ξεκαθαρίζω αυτό. Και βεβαίως όσο μας αφορά έχουμε διαμηνύσει προς το Δ.Σ. του ΟΕΚ και ειδικώς προς τον πρόεδρό του ότι θα πρέπει να υπάρχει συνεννόηση με το Υπουργείο Εργασίας πριν έρθει η οποιαδήποτε τελική εισήγηση. Ευχαριστώ πολύ. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Τρυφωνίδης έχει το λόγο. 
ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, είναι απαράδεκτο το γεγονός ότι ο κ. Παπαβασιλείου, ο πρόεδρος του ΟΕΚ διαπραγματεύεται με το σύστημα της αντιπαροχής να εκχωρήσει πενήντα έξι χιλιάδες τετραγωνικά μέτρα στο κέντρο της Αθήνας -λέω στο κέντρο εν όψει των Ολυμπιακών Αγώνων, δίπλα στην Αττική Οδό- αξίας δεκάδων δισεκατομμυρίων, εκτός του σκοπού για τον οποίο απαλλοτριώθηκαν, η έκταση αυτή απαλλοτριώθηκε για να γίνουν εργατικές κατοικίες και όχι ένα κτίριο γραφείων επτά χιλιάδων τετραγωνικών μέτρων και ορισμένες θέσεις πάρκινγκ, τα οποία διαπραγματεύεται ο κ. Παπαβασιλείου με μια εταιρεία. 
Το μυστικό, όπως ξέρετε, είναι αλλού. Θα δώσουν το οικόπεδο με αντιπαροχή, αν το δώσουν και αν οι εργαζόμενοι το επιτρέψουν, κύριε Υφυπουργέ, και ύστερα ο αρμόδιος Υπουργός Πολιτισμού με το πρόσφατο νόμο για τα ολυμπιακά έργα, όπως μνημονεύσατε, θα αυξήσει και θα διαμορφώσει κατά το δοκούν τους όρους δομήσεως στην περιοχή, τις καλύψεις κλπ, για να τα κάνει όλα αυτά δώρο στον ανάδοχο εργολάβο. Ο Δήμος Αμαρουσίου ξέρετε πολύ καλά ότι δεν είναι μόνος του. Έκανε κάτι το μη σωστό. Χρέωσε το δήμο με δάνεια προσπαθώντας να αγοράσει οικόπεδα, δίπλα στην προαναφερθείσα έκταση για να αποτελέσουν μέρος αυτής της σκευωρίας, θα μου επιτρέψετε να πω, εντός εισαγωγικών. Δηλαδή ο δήμος να πάει να κάνει δήθεν τον επιχειρηματία για να διαμορφώσει μία οικοπεδική έκταση εκεί στο Μαρούσι την οποία θα εκχωρήσει σ' αυτόν που θα φτιάξει μελλοντικά δημοσιογραφικό χωριό για τους ολυμπιακούς αγώνες. Εκεί είναι το θέμα. Δηλαδή βάζουμε μπροστά το Δήμο Αμαρουσίου σαν άλλοθι και από πίσω είμαστε οι έξυπνοι, οι οποίοι διαμορφώνουμε τις συνθήκες να δώσουμε στα ιδιωτικά συμφέροντα ακίνητα εργαζομένων, χωρίς να τους ρωτάμε. Πήρατε την άδεια από την ΓΣΕΕ και από το Εργατικό Κέντρο; Θα μου πείτε ότι έχουν εκπροσώπους μέσα στο Δ.Σ. του ΟΕΚ. Γνωστοποίησαν οι εκπρόσωποι αυτών των εργαζομένων στα αντίστοιχα συνδικαλιστικά τους όργανα την παράνομη κατά τη γνώμη μου εκχώρηση; Γιατί δεν μου απαντήσατε αν είναι σύννομη ή όχι; Η απόφαση αυτή είναι παράνομη, κύριε Υπουργέ, και πρέπει να τη σταματήσετε για να διαφυλάξετε ως προερχόμενος από τους εργαζόμενους τα συμφέροντά τους. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Πρωτόπαπας έχει το λόγο. 
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, είναι μια δύσκολη ιστορία, αυτή η συζήτηση πάντως. Δεν θεωρώ ότι είναι παράνομη, αλλά τη θεωρώ πολύ δύσκολη. Και το θεωρώ πολύ δύσκολο, διότι, όπως είπε ο κύριος συνάδελφος, είναι μια τεράστια, μια σημαντική έκταση στην καρδιά της Αθήνας και μάλιστα μέσα στους Ολυμπιακούς Αγώνες. 
Εκείνο που αποδέχομαι από τις παρατηρήσεις του κυρίου συναδέλφου είναι ότι πρέπει να υπάρχει μεγάλη προσοχή. Δεν είναι μια ιστορία που μπορεί να τη δει κανένας ελαφρά τη καρδία. Πρέπει να υπάρχει μεγάλη προσοχή και αυτό το αποδέχομαι απόλυτα, το έχω πει και μόνος μου. Ο κ. Παπαβασιλείου δεν διαπραγματεύεται κάτι από μόνος του. Ο κ. Παπαβασιλείου έχει ενημερώσει το Υπουργείο και έχει ενημερώσει και τους Κοινωνικούς Εταίρους. 
ΓΕΩΡΓΙΟΣ ΤΡΥΦΩΝΙΔΗΣ: Το ακίνητο, κύριε Υπουργέ...
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Ακούστε με σας παρακαλώ...
ΠΡΟΕΔΡΕΥΩΝ (Κωνσταντίνος Γείτονας): Κύριε Τρυφωνίδη, βάλατε πολλά θέματα εντός και εκτός εισαγωγικών. Θα αφήσετε, λοιπόν, τον κύριο Υπουργό να σας απαντήσει. Σας παρακαλώ! 
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε.
Βλέπετε, κύριε συνάδελφε, ότι σας απαντάω με πολλή προσοχή.
Ο κ. Παπαβασιλείου έχει ενημερώσει τους πάντες. Και τους εκπροσώπους των Κοινωνικών Εταίρων και το Υπουργείο. Εμείς δεν πρόκειται να αφήσουμε να γίνει καμία παρανομία ή να χάσει ο Οργανισμός, ούτε όμως και ο κ. Παπαβασιλείου, που κάνει πολύ καλά τη δουλειά του. Όταν, όμως, έρχεται ένας Δήμος και κάνει μία πρόταση, είσαι υποχρεωμένος να την κουβεντιάσεις. Δεν μπορείς να αρνηθείς. Δεν μπορείς να του πεις, δεν κουβεντιάζω. Δεν μπορείς να του πεις, φύγε από εδώ.
ΓΕΩΡΓΙΟΣ ΤΡΥΦΩΝΙΔΗΣ: Αφού προορίζεται για εργατικές κατοικίες.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Δεν γίνονται εργατικές κατοικίες εκεί, κύριε συνάδελφε. 
ΓΕΩΡΓΙΟΣ ΤΡΥΦΩΝΙΔΗΣ: Η απαλλοτρίωση έγινε γι' αυτόν το σκοπό.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Ακούστε με λιγάκι. Έχει βγει και νέος νόμος...
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, θα με αναγκάσετε να πω να μη γράφεται καμία διακοπή. Γιατί να το κάνω σε συναδέλφους;
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Ο χώρος δεν προσφέρεται εύκολα αυτήν τη στιγμή για εργατικές κατοικίες, που να μπορούν να δημιουργήσουν κάτι καλό. Πρόκειται για μικρό χώρο πρακτικά και υπάρχουν και μια σειρά προβλήματα άλλης φύσεως, που έχουν δημιουργηθεί εκεί. Τα λένε και οι απαντήσεις. Είναι χώροι εκπαίδευσης, χρειάζονται αθλητικές εγκαταστάσεις και υπάρχουν χώροι εναπόθεσης μπαζών. Πρόκειται για μια σειρά από προβλήματα και κατά συνέπεια δεν είναι εύκολο να ξεκινήσει αύριο το πρωί να κάνει κατοικίες. 
Διερευνάται η πρόταση του Δήμου Αμαρουσίου. Δεν σημαίνει ότι συμφωνούμε. Θέλω να το κάνω πολύ σαφές αυτό. Και δεν πρόκειται και προσωπικά να δεχθώ, όσον με αφορά βεβαίως, αλλά ούτε και το Διοικητικό Συμβούλιο του Ο.Ε.Κ., καμία απόφαση η οποία να μην είναι καθαρή, διάφανη και να μη διασφαλίζει πλήρως τους δικαιούχους του Ο.Ε.Κ. υπέρ των οποίων όλοι δουλεύουμε. Και βεβαίως θα ενημερωθεί και ο κ. Πολυζωγόπουλος και τα διοικητικά συμβούλια των συνδέσμων των εργοδοτών, θα ενημερωθούν όλοι, είτε καταλήξουμε σε θετική είτε σε αρνητική γνωμοδότηση.
Εκείνο που θέλω να πω είναι ότι τέτοιες ιστορίες πρέπει να τις προσέχουμε πάρα πολύ, διότι μπορούν να δημιουργήσουν πολλά προβλήματα. Ξέρω ότι και μέσα στο Διοικητικό Συμβούλιο Αμαρουσίου υπάρχουν σοβαρές ενστάσεις. Όλα λαμβάνονται υπόψη και όλα θα ληφθούν υπόψη πριν την τελική γνώμη.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου. 
Πρώτη είναι η με αριθμό 52/17.10.2001 επίκαιρη ερώτηση του Βουλευτή της Νέας Δημοκρατίας κ. Σταύρου Παπαδόπουλου προς τον Υπουργό Ανάπτυξης, σχετικώς με τη λήψη μέτρων για τη διασφάλιση των θέσεων εργασίας στα εργοστάσια της Εταιρίας "SOFTEX" στη Δράμα κλπ.
Η επίκαιρη ερώτηση του κ. Παπαδόπουλου έχει ως εξής:
"Όπως είναι γνωστό, κύριε Υπουργέ, η Εταιρία "SOFTEX" μεταβιβάστηκε στη "NEW GO" ή "Λόκριτζ" τον Ιούνιο του 1999.
Επίσης γνωρίζετε ότι η πώληση της "SOFTEX" έγινε με αδιαφανή τρόπο, παρά τις περί του αντιθέτου υποσχέσεις της Κυβέρνησης και η αγοράστρια εταιρία "NEW GO" αντί να καταβάλει το τίμημα των 94 εκατομμυρίων δολαρίων, λέγεται ότι έλαβε επιπλέον 20,5 δισεκατομμύρια δραχμές.
Η αγοράστρια εταιρία έθεσε σε διαθεσιμότητα για τέταρτη φορά μέχρι σήμερα το σύνολο σχεδόν των εργαζομένων στο εργοστάσιο της Δράμας, νωρίτερα δε απέλυσε επτά εργαζόμενους από τις περιφερειακές μονάδες της Λάρισας και Πατρών κατά παράβαση της παραγράφου 6.5 του προσυμφώνου πώλησης. 
Η αγοράστρια εταιρία με τις παραπάνω ενέργειές της, αλλά και με τη μη εφαρμογή των όρων της κατά τα άλλα λεόντειας σύμβασης περί υποχρέωσης επενδύσεων (παράγραφος 6.1 κλπ.) εκβιάζει το ελληνικό δημόσιο και τους εργαζόμενους για αλλαγή των όρων του συμβολαίου πώλησης ως προς το σύνολο των εργαζομένων, ήτοι τετρακόσια τριάντα στο εργοστάσιο της Δράμας και χίλια διακόσια εβδομήντα πέντε συνολικά στην Αθήνα και τη Δράμα.
Από τις ενέργειες, τα λάθη και τις παραλείψεις των Κυβερνήσεων του ΠΑΣΟΚ βλάπτεται και το ελληνικό δημόσιο αλλά και το σύνολο των εργαζομένων στα εργοστάσια της Αθηναϊκής Χαρτοποιίας.
Για τους παραπάνω λόγους ερωτάται ο κύριος Υπουργός:
Τι μέτρα θα λάβει για την εξασφάλιση των θέσεων εργασίας στο εργοστάσιο των Αθηνών και ιδιαίτερα της Δράμας όπου οι εργαζόμενοι για τέταρτη φορά τίθενται από 17.9.2001 σε διαθεσιμότητα;
Θα καταγγείλει την εις βάρος του ελληνικού δημοσίου και των εργαζομένων λεόντεια σύμβαση πώλησης της "SOFTEX";"
Ο Υφυπουργός Ανάπτυξης κ. Καλαφάτης έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ, κύριε Πρόεδρε.
Είναι γεγονός, αγαπητέ συνάδελφε, ότι η "SOFTEX" και όπως εξελίσσονται τα πράγματα στην επιχείρηση αυτή, έχει απασχολήσει πάρα πολλές φορές τη Βουλή και εσάς ως κοινοβουλευτικό άνδρα της Δράμας, αλλά και τους εργαζομένους στη Δράμα και τη Αθήνα.
Εκ προοιμίου θέλω να σας πω ότι διαφωνώ μαζί σας μόνο ως προς το γεγονός ότι εμμένετε σε μία μονομανία, μπορώ να πω, περί σκανδάλων, σκανδαλολογίας, αδιαφανών διαδικασιών κατά την εποχή πώλησης και μεταβίβασης των μετοχών της "SOFTEX". Σε αυτό με βρίσκετε πλήρως αντίθετο.
Σας επαναλαμβάνω ότι οι διαδικασίες έγιναν με πλήρη διαφάνεια. Ψηφίστηκαν από τη Βουλή και μάλιστα η Νέα Δημοκρατία ψήφισε τη συγκεκριμένη σύμβαση.
Επίσης, όπως γνωρίζετε, στόχος ήταν η βιωσιμότητα της επιχείρησης και η εξασφάλιση των χιλίων διακοσίων εβδομήντα πέντε θέσεων εργασίας στην Αθήνα και τη Δράμα. 
Δεν σας κρύβω, όμως, πως όπως και εσείς, έτσι και εμείς στο Υπουργείο Ανάπτυξης και στο σύνολό της η Κυβέρνηση παρακολουθεί με ανησυχία τις εξελίξεις στη "SOFTEX". Οι εξελίξεις δεν είναι καλές, διότι έχουμε διαπιστώσει πως δεν υπάρχει ίσως η αντίστοιχη ικανότητα. Δεν θέλω, όμως, να υπεισέλθω σε κριτική στην καθ΄ αυτό επιχείρηση.
Σημασία έχουν τα αποτελέσματά της, που είναι δυσμενή για την πορεία της επιχείρησης. Η επιχείρηση δεν πηγαίνει καλά σύμφωνα με τα στοιχεία που έχουμε. Δεν μπορεί να προβάλει, να αξιοποιήσει και να εμπορευθεί τα προϊόντα της. 'Οπως καταγγέλλουν οι εργαζόμενοι, το προϊόν φθίνει. Επίσης η επιχείρηση έχει θέσει σε διαθεσιμότητα τον ενάμιση τελευταίο χρόνο αρκετές φορές τους εργαζόμενους. Αυτά είναι τα γεγονότα και ξέρετε έχουμε συνεργαστεί σ' αυτόν τον τομέα και μαζί σας.
Εμείς, όπως γνωρίζετε, έχουμε πέντε σημεία πάνω στα οποία δουλεύουμε. Το πρώτο είναι ότι έχουμε μια σύμβαση την οποία πρέπει να την τιμήσει και το δημόσιο και η ίδια η επιχείρηση. Δεν μπορούμε να ξεφύγουμε από αυτήν τη σύμβαση. 
Το δεύτερο σημείο είναι το εξής: Επειδή διαπιστώσαμε με την τελευταία διαθεσιμότητα η οποία έγινε στο εργοστάσιο στη Δράμα ότι το εργοστάσιο κόντρα στη σύμβαση έχει μείνει κλειστό για αρκετό χρονικό διάστημα, γι'αυτό ακριβώς προσφύγαμε στα ασφαλιστικά μέτρα άμεσα.
Το τρίτο σημείο -επαναλαμβάνω ότι για όλα αυτά είσθε ενήμερος και εσείς και οι εργαζόμενοι- είναι ότι αυτήν τη στιγμή εκπονούμε την πρόταση για να προσφύγει το ελληνικό δημόσιο, ο ΟΑΕ, στη διεθνή διαιτησία. Αυτό προϋποθέτει και επαγγέλλεται ουσιαστικά την καταγγελία που εσείς ζητάτε με τη σημερινή ερώτησή σας, διότι βάσει της συμβάσεως η καταγγελία γίνεται μετά από προσφυγή στη διεθνή διαιτησία.
Το τέταρτο σημείο είναι ότι έχουμε, όπως ξέρετε, μια συνεχή και αδιάλειπτη συνεργασία με τους εργαζόμενους και προσπαθούμε να επεξεργαστούμε τη λύση για να συνεχίσει η επιχείρηση να είναι σε λειτουργία.
Τελειώνοντας, θέλω να σας πω ότι η απόφαση της Κυβέρνησης είναι ρητή και κατηγορηματική. Θα είμαστε με το μέρος των εργαζομένων. Θα προσπαθήσουμε να τιμήσει η εταιρεία τη σύμβαση την οποία έχει υπογράψει και σε κάθε περίπτωση θα στηρίξουμε τα συμφέροντα της ίδιας της επιχείρησης, τα οποία είναι προς όφελος των εργαζομένων της Δράμας, των Αθηνών και της εθνικής οικονομίας. Εμείς θα προσπαθήσουμε να στηρίξουμε την επιχείρηση με όλα τα μέσα, αρκεί η ίδια να θελήσει να βοηθήσει τον εαυτό της. Εάν όμως η επιχείρηση δεν σταθεί ικανή ή δεν μπορεί να ανταποκριθεί στην αναγκαιότητα του να είναι βιώσιμη, τότε θα προχωρήσουμε, όπως προχωρούμε ήδη, στα μέτρα που θα προστατεύσουν την επιχείρηση και τους εργαζόμενους.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Παπαδόπουλος.
ΣΤΑΥΡΟΣ ΠΑΠΑΔΟΠΟΥΛΟΣ: Κύριε Πρόεδρε, ειλικρινά λυπάμαι, γιατί είμαι πάλι στη δυσάρεστη θέση να πω ορισμένα πράγματα που δεν θα ήθελα να τα πω, αλλά είμαι υποχρεωμένος να το κάνω. Θα αναφερθώ σε αυτό που είπε ο κύριος Υπουργός. Είπε ότι είμαι σκληρός και καταγγέλλω τη σύμβαση για αδιαφάνειες και για ορισμένα άλλα πράγματα.
Κύριε Υπουργέ, το γεγονός και μόνο ότι μια σύμβαση τριάντα τεσσάρων δισεκατομμυρίων δραχμών (34.000.000.000), παρά τις περί αντιθέτου εξαγγελίες του κυρίου Πρωθυπουργού ότι οι συμβάσεις πάνω από πεντακόσια εκατομμύρια θα περνούν από το Ελεγκτικό Συνέδριο, δεν πέρασε μέχρι σήμερα, δείχνει ορισμένα πράγματα γι΄ αυτούς τους ισχυρισμούς μου τους οποίους με λύπη τους λέω, αλλά είμαι υποχρεωμένος να το κάνω. 
Από την άλλη πλευρά θα ήθελα να επισημάνω ότι επανειλημμένως ετέθησαν ερωτήσεις. Είσθε όντως γνώστης του θέματος και δεν ευθύνεσθε εσείς προσωπικά γι΄ αυτήν τη σύμβαση, η οποία θεωρήθηκε λεόντεια, όχι μόνο από εμένα ή τους συναδέλφους της Αντιπολίτευσης, αλλά ακόμα και από συναδέλφους που πρόσκεινται στο χώρο του ΠΑΣΟΚ. Είναι λεόντεια σύμβαση εις βάρος των εργαζομένων και του ελληνικού λαού.
Γιατί το λέω αυτό; Η απάντηση του ΟΑΕ σε εξώδικο που έστειλαν τα δύο εργαζόμενα σωματεία και στη Δράμα και στην Αθήνα προς τον ΟΑΕ λέει: "Ωστόσο οι αξιώσεις του ΟΑΕ περιορίζονται χρονικά, δεδομένου ότι σύμφωνα με τους όρους του προσυμφώνου δεν μπορούν να υπερβούν τον χρονικό ορίζοντα 2.06.2002." Ακριβώς αυτό επανειλημμένως είχαμε επισημάνει και εμείς: Εάν παρέλθει ο χρόνος και φθάσουμε στην καταληκτική ημερομηνία 2.06.2002, τότε θα είναι πλέον αργά. 
Ήδη πριν από έξι μήνες είπατε ότι το νομικό μέρος του Υπουργείου εξετάζει την υπόθεση. Από τότε μέχρι σήμερα τι μεσολάβησε; Γιατί δεν είχαν επισημάνει εκείνα τα σημεία βάσει των οποίων μπορούν να στηριχθούν και να καταγγείλουν αυτήν τη λεόντεια σύμβαση, που το τονίζω, είναι εις βάρος του ελληνικού δημοσίου και των εργαζομένων; Πέρασαν έξι μήνες. Τι έπραξαν; Ειλικρινά αυτό είναι το ερώτημα που με λυπεί, διότι εμείς για άλλη μια φορά εκφράζουμε την αγωνία των εργαζομένων, εκφράζουμε το λαό της Δράμας, εκφράζουμε την αγωνία εκείνων των ανθρώπων που αυτήν τη στιγμή βρίσκονται για τέταρτη φορά σε διαθεσιμότητα και δεν μπορούν να συντηρήσουν τα παιδιά τους.
Έχουν παιδιά που σπουδάζουν και δεν μπορούν να ανταποκριθούν στα έξοδά τους και ορισμένοι δεν θα πάρουν σύνταξη, διότι είναι σε μια τέτοια ηλικία που δεν θα μπορούν να βρουν στη συνέχεια εργασία, κύριε Υπουργέ. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ ολοκληρώστε, κύριε συνάδελφε.
ΣΤΑΥΡΟΣ ΠΑΠΑΔΟΠΟΥΛΟΣ: Τελειώνω, κύριε Πρόεδρε.
Είναι οι άνθρωποι αυτοί σε μια τέτοια κατάσταση που δεν μπορούν να βρουν αλλού εργασία. Γι' αυτό, λοιπόν, μπορεί να είμαι λίγο σκληρός, αλλά αυτό πηγάζει από την αγωνία γιατί στη Δράμα δεν έμεινε τίποτε όρθιο. Και θα το πω. Ο δραμινός λαός αισθάνεται ότι αυτήν τη στιγμή είναι υπό διωγμό. Όπως ξέρετε πολύ καλά, ήταν να γίνει το φράγμα του Τεμένους, αλλά και εκείνο ακόμα ....
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε συνάδελφε, μη μπαίνετε σε άλλα θέματα που δεν αφορούν την ερώτηση. Σας παρακαλώ, ήδη υπερβήκατε το χρόνο σας.
ΣΤΑΥΡΟΣ ΠΑΠΑΔΟΠΟΥΛΟΣ: Λυπάμαι, κύριε Υπουργέ, αλλά αυτή είναι η αλήθεια. Είμεθα δίπλα σας, καταγγείλετε τη σύμβαση όσο είναι νωρίς. 
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υφυπουργέ, έχετε το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Παπαδόπουλε, γνωρίζετε ότι η σύμβαση αυτή ψηφίστηκε από τη Βουλή των Ελλήνων και ψηφίστηκε και από εσάς, ψηφίστηκε από τη Νέα Δημοκρατία. Γιατί ερχόσαστε τώρα ύστερα από τρία χρόνια και λέτε για αδιαφάνεια και γιατί δεν πέρασε από το Ελεγκτικό Συνέδριο. 
Κοιτάξτε, είναι άλλο να συμμερίζομαι την αγωνία σας για την πορεία της "SOFTEΧ" και την πορεία της απασχόλησης και της ανάπτυξης της Δράμας, που απασχολεί και εμάς και την Κυβέρνηση ομοίως και άλλο να πέφτουμε σε ένα διάλογο περί σκανδάλων και όλα αυτά τα οποία δεν τιμούν εσάς και δεν τιμούν κανένα και άλλο θέμα να κομματικοποιείται αυτό το μείζον θέμα. Μην κομματικοποιείτε ένα θέμα το οποίο χρειάζεται τη συνεργασία όλων μας για να επιλυθεί. Σας έχω πει ότι είναι περίπλοκο, είναι δυσεπίλυτο. Δεν είναι μια εύκολη υπόθεση και θα πρέπει όλοι αντί να ξιφουλκούμε και να βγάζουμε τα μαχαίρια και ο ένας να πυροβολεί τον άλλο, να προσπαθήσουμε να συνεργαστούμε. 
ΣΤΑΥΡΟΣ ΠΑΠΑΔΟΠΟΥΛΟΣ: Γι' αυτό συνεργαζόμαστε μαζί σας. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Εάν δεν συνεργαστούμε όλοι, αγαπητέ συνάδελφε, το πρόβλημα κυρίως στη Δράμα δεν θα βρει τη λύση του. Και ξέρουμε ότι ο Ιούνιος του 2002 είναι το χρονικό διάστημα στο οποίο θα φανεί το τι μέλει γενέσθαι. 
ΣΤΑΥΡΟΣ ΠΑΠΑΔΟΠΟΥΛΟΣ: Είμαι δίπλα σας. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Και μέχρι τότε εμείς πρέπει να έχουμε προετοιμαστεί και οι εργαζόμενοι και η Κυβέρνηση και εσείς ούτως ώστε μετά τον Ιούνιο του 2002 να μη συναντήσουμε εξελίξεις οι οποίες δεν θα είναι ευχάριστες για κανέναν. 
Όμως είπατε γιατί δεν προβήκαμε προφανώς σε ασφαλιστικά μέτρα εδώ και έξι, οκτώ μήνες, αφού είχαμε δώσει την υπόθεση όπως σας είχα ξαναπεί στη Βουλή, στη νομική υπηρεσία και σε επιφανές νομικό γραφείο εκτός του Υπουργείου και το κάναμε σήμερα. Σας εξήγησα στο Υπουργείο, ότι αυτό το κάναμε εδώ και ένα μήνα, γιατί τώρα προέκυψε η διαθεσιμότητα. Για να προβείς σε ασφαλιστικά μέτρα ή σε μια καταγγελία σύμβασης, θα πρέπει να έχεις τα νομικά επιχειρήματα για να το κάνεις. Εδώ και έξι μήνες δεν υπήρχαν. 
Τα νομικά επιχειρήματα βάσει της συμβάσεως στα οποία πρέπει να σταθεί η Κυβέρνηση και όλοι μας είναι ουσιαστικά δύο. 
Το πρώτο είναι η διαρκής απασχόληση να μένει ανοικτό το εργοστάσιο είκοσι τέσσερις ώρες το εικοσιτετράωρο. Και αυτό τώρα δεν έγινε με τις διαθεσιμότητες γιατί έβαλαν σε διαθεσιμότητα όλους τους εργαζόμενους στη Δράμα και πάνω σ' αυτό πατήσαμε για να έχουμε το νομικό έρεισμα να προβούμε σε ασφαλιστικά μέτρα αμέσως. 
Το δεύτερο είναι το ύψος των επενδύσεων. Γνωρίζουμε ότι μέσα σε μια εξαετία πρέπει να προβούν σε επενδύσεις πεντήντα οκτώ εκατομμυρίων δολαρίων και σε μια τριετία είκοσι πέντε δισεκατομμυρίων. Αυτό δεν το έχει πραγματοποιήσει και αυτό είναι το βασικό έρεισμα για την προσφυγή μας στη διαιτησία. 
Εκείνο που σας λέω είναι ότι η Κυβέρνηση του ΠΑΣΟΚ, το Υπουργείο Ανάπτυξης αποτελεί εγγύηση μαζί με τη συνεργασία όλων των φορέων της Δράμας και των εργαζομένων για να μπορέσει το εργοστάσιο, η επιχείρηση να προχωρήσει και να διατηρηθούν οι θέσεις εργασίας και η ανάπτυξη της περιοχής της Δράμας. 
ΣΤΑΥΡΟΣ ΠΑΠΑΔΟΠΟΥΛΟΣ: Εμείς είμαστε δίπλα σας. Να προχωρήσετε. 
ΠΡΟΕΔΡΕΥΩΝ (Κωνσταντίνος Γείτονας): Δεν έχετε το λόγο, κύριε Παπαδόπουλε, και το ξέρετε. Μακάρι να μπορούσα από τον Κανονισμό να σας το επιτρέψω. Δεν μπορώ να το επιτρέψω γιατί καταστρατηγούμε έτσι τον Κανονισμό.
Επόμενη και τελευταία σήμερα είναι η με αριθμό 47/17.10.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Εθνικής Παιδείας και Θρησκευμάτων σχετικώς με την επίλυση των λειτουργικών προβλημάτων που αντιμετωπίζουν τα Τεχνικά Επαγγελματικά Εκπαιδευτήρια του Νομού Λάρισας.
Η επίκαιρη ερώτηση του κ. Τσιόγκα έχει ως εξής:
"Τα Τεχνικά Επαγγελματικά Εκπαιδευτήρια (ΤΕΕ) στα οποία προσανατολίζονται οι δεκάδες χιλιάδες των μαθητών που διώκονται με "βίαιο" τρόπο από το λύκειο, από τον ίδιο τον στενά εμπειρικό χαρακτήρα τους δεν προσφέρουν ούτε μόρφωση ούτε επάγγελμα στους αποφοίτους και σαν να μην έφθανε αυτό αντιμετωπίζουν τεράστια προβλήματα ελλείψεων σε βιβλία και εκπαιδευτικούς, αλλά και σε υλικοτεχνική υποδομή. Χαρακτηριστική είναι η περίπτωση του Νομού Λάρισας, όπου στα ΤΕΕ λείπουν δεκαεννέα εργαστήρια, είκοσι έξι αίθουσες διδασκαλίας και εκατόν τριάντα τρεις εκπαιδευτικοί. Λείπουν ακόμη πολλά βιβλία -κυρίως ειδικοτήτων- ενώ πολλά είναι τα βιβλία που τα αγοράζουν.
Ερωτάται ο κύριος Υπουργός, ποια μέτρα πρόκειται να πάρει η Κυβέρνηση και πότε, ώστε να αντιμετωπιστούν τα οξύτατα προβλήματα που εξακολουθούν να ταλανίζουν του μαθητές των ΤΕΕ του Νομού Λάρισας, ενώ ήδη έχει συμπληρωθεί ένας μήνας από την έναρξη της νέας σχολικής χρονιάς"
Θα απαντήσει ο Υφυπουργός Εθνικής Παιδείας και θρησκευμάτων ο κ. Πετσάλνικος.
Ορίστε, κύριε Υφυπουργέ, έχετε το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Θέλω πρώτα απ' όλα να πω ότι κατανοώ το ενδιαφέρον του κ. Τσιόγκα για τη λειτουργία των ΤΕΕ στο Νομό Λάρισας. Διαφωνώ μαζί του με την εκτίμηση που λέει ότι στα ΤΕΕ εκδιώκονται από το λύκειο με "βίαιο" τρόπο οι μαθητές. Η επιλογή των παιδιών που φοιτούν στα ΤΕΕ είναι η πρώτη τους επιλογή. Άλλωστε η δημιουργία των ΤΕΕ έχει ένα στόχο -και μόνο αυτόν το στόχο είχε- τη βελτίωση και αναβάθμιση της τεχνικής επαγγελματικής εκπαίδευσης. 
Για τα ΤΕΕ έχουν γίνει νέα προγράμματα σπουδών σε όλους τους τομείς των ΤΕΕ και συγκεκριμένα: τετρακόσια εβδομήντα οκτώ νέα προγράμματα σπουδών, και έχουν συγγραφεί τριακόσια εξήντα οκτώ νέα βιβλία για όλες τις ειδικότητες των ΤΕΕ. Είναι υπό έκδοση μια άλλη σειρά άλλων βιβλίων ώστε να δημιουργηθεί πλήρης βιβλιοθήκη για τα ΤΕΕ.
Έρχομαι συγκεκριμένα στο Νομό Λάρισας και θα μου επιτρέψετε να παραθέσω μια σειρά από στοιχεία για το τι κάναμε και το τι κάνουμε για τα ΤΕΕ στο Νομό Λάρισας. Στο Νομό Λάρισας την τελευταία τετραετία παραδόθηκε το κτίριο του 4ου ΤΕΕ Λάρισας και πρόσφατα το κτίριο του 7ου ΤΕΕ και του 3ου ΣΕΚ Λάρισας. Τα δυο κτίρια είχαν συνολικό προϋπολογισμό 1,5 δισεκατομμύριο δραχμές. Αυτά ως προς τη βελτίωση της σχολικής υποδομής. Και βέβαια έχουμε σχεδιάσει την προσθήκη οκτώ αιθουσών στο ΤΕΕ Ελασσόνας, οκτώ αιθουσών στο ΤΕΕ Τυρνάβου, έντεκα στο ΤΕΕ Φαρσάλων και ένα κτίριο για τη στέγαση του 2ου και 3ου ΤΕΕ Λάρισας στην ευρύτερη περιοχή της Νέας Σμύρνης. 
Πριν από μερικούς μήνες είχα επισκεφθεί το Νομό Λάρισας και θα γνωρίζετε και σεις ότι ανακοίνωσα ένα πρόγραμμα σχολικής υποδομής ύψους 9 δισεκατομμυρίων δραχμών για την περίοδο 2001-2006, εκ των οποίων 5 απ' αυτά τα δισεκατομμύρια θα είναι από το ΠΕΠ και 4 από το Πρόγραμμα Δημοσίων Επενδύσεων από τους κεντρικούς εθνικούς πόρους του Υπουργείου Παιδείας. 
Σε ό,τι αφορά τα εργαστήρια στο Νομό Λάρισας: κατά το περασμένο σχολικό έτος, λειτούργησε για πρώτη φορά το ΣΕΚ Ελασσόνας και οργανώθηκαν σωστά τα εργαστήρια στο 1ο και 2ο ΤΕΕ Ελασσόνας. Επίσης πέρσι για πρώτη φορά λειτούργησαν το 3ο ΣΕΚ Λάρισας με οκτώ νέα εργαστήρια καθώς και εργαστήρια πληροφορικής στο 12ο Ενιαίο Λύκειο Λάρισας. Για τα εργαστήρια έχουμε δαπανήσει 97,5 εκατομμύρια δραχμές για προμήθεια εξοπλισμού εργαστηρίων με ειδικότητες των ΤΕΕ εκτός από την πληροφορική για την οποία έχει υπάρξει ειδικό πρόγραμμα. Για τα εργαστήρια πληροφορικής έχουν παραληφθεί ήδη επτά εργαστήρια για τα ΣΕΚ και τα ΤΕΕ του νομού αξίας 55 εκατομμυρίων δραχμών ενώ έχουμε προγραμματίσει να παραδώσουμε άμεσα δεκατέσσερα ακόμη εργαστήρια πληροφορικής συνολικού κόστους 106 εκατομμυρίων δραχμών.
Θυμίζω στο σημείο αυτό ότι για τον εξοπλισμό των ΤΕΕ έχουμε εντάξει επίσης στο Π.Ε.Π Θεσσαλίας 2 δισεκατομμύρια δραχμές. 
Σε ό,τι αφορά τα βιβλία, επαναλαμβάνω ότι για τους πεντακόσιους ογδόντα τίτλους βιβλίων που δίδονται εφέτος, η μεγάλη πλειοψηφία έχει διανεμηθεί από τις αρχές της σχολικής χρονιάς και βρισκόμαστε στη διανομή των βιβλίων που συνεγράφησαν και εκδόθηκαν από το Παιδαγωγικό Ινστιτούτο πριν από μερικές εβδομάδες. Είναι σε πλήρη εξέλιξη το πρόγραμμα διανομής των βιβλίων αυτών. 
Τέλος για τη στελέχωση θα θυμίσω ότι φέτος έχουμε περισσότερους μονίμους, πεντακόσιοι επτά μόνιμοι καθηγητές υπηρετούν στα ΤΕΕ Λάρισας. Επίσης έχουμε σαράντα αναπληρωτές μέχρι στιγμής και σαράντα εννέα ωρομισθίους. Υπάρχουν ορισμένα κενά ακόμη σε ό,τι αφορά τους εκπαιδευτικούς τεχνικών ειδικοτήτων και αυτό οφείλεται στο γεγονός ότι το ΑΣΕΠ δεν είχε εκδώσει παρά μόνο την 1η Οκτώβρη τον πρώτο πίνακα του διαγωνισμού που είχε διενεργηθεί τον Απρίλιο. Αυτός ο πίνακας οριστικοποιείται, μετά την εξέταση των ενστάσεων. Είναι βέβαια αποκλειστική αρμοδιότητα του ΑΣΕΠ. Εντός των επόμενων ημερών εκτιμώ ότι θα μπορούμε να προσλάβουμε εμείς πλέον περίπου χίλιους εκπαιδευτικούς τεχνικών ειδικοτήτων καθώς και άλλους τριακόσιους ογδόντα αναπληρωτές στις ειδικότητες κομμωτικής, αισθητικής κλπ έτσι ώστε να καλυφθούν και οι ανάγκες αυτές για τις οποίες είχαμε δώσει εντολή προσωρινά να καλύπτονται με ωρομισθίους επειδή υπήρξε καθυστέρηση από το ΑΣΕΠ. Έχει βέβαια αυτό τις πολύ συγκεκριμένες διαδικασίες του και προσέχει τις λεπτομέρειες και καλά κάνει. Θα ήμουν όμως ευτυχής αν είχε εκδοθεί ο πίνακας νωρίτερα και όχι την 1η Οκτώβρη. Τότε θα είχαμε τη δυνατότητα να έχουμε τοποθετήσει τους μονίμους και να έχουμε προσλάβει και όλους τους αναπληρωτές που τοποθετούνται και προσλαμβάνονται εντός των ημερών. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιόγκας έχει το λόγο.
ΔΗΜΗΤΡΙΟΣ ΤΣΙΟΓΚΑΣ: Κύριε Υπουργέ, η άσχημη κατάσταση στα ΤΕΕ είναι αποτέλεσμα της αντιεκπαιδευτικής πολιτικής της Κυβέρνησης και βεβαίως πρέπει να πούμε ότι σ' αυτά τα χρόνια που λειτούργησε -και σεις ο ίδιος παραδέχεστε με τη σημερινή σας τοποθέτηση- υπάρχουν σοβαρές ελλείψεις και σε βιβλία και σε καθηγητές. Αυτή είναι η μεγάλη ανάγκη που πρέπει να καλυφθεί.
Πρέπει να πούμε, όμως, ότι δημιουργήσατε μεγάλες αυταπάτες σε δεκάδες χιλιάδες μαθητές, τους οποίους πετάξατε βίαια με την πολιτική σας έξω από τα σχολεία, γιατί τους λέγατε, όταν τους πετάγατε έξω από τα σχολεία για "ελεύθερους ορίζοντες" και αντί γι' αυτό τους ρίχνετε σφαλιάρες, τους λέγατε να μάθουν τέχνη να μη χάνουν τα χρόνια και τρώνε καρπαζιές και βρίσκουν στα ΤΕΕ μια διαλυμένη κατάσταση. Αντί για υποσχέσεις για σύγχρονες σχολές, εξοπλισμένες, με εργαστήρια και καθηγητές, βρήκαν άδειες αίθουσες, χωρίς βιβλία, χωρίς καθηγητές.
Ο ίδιος είπατε τώρα ότι δεν έχουν βιβλία. Συνολικά, στα ΤΕΕ του Νομού Λάρισας όπου φοιτούν πάνω από τέσσερις χιλιάδες μαθητές υπάρχουν εκατόν τριάντα τρεις κενές θέσεις εκπαιδευτικών σε ειδικότητες. Χαρακτηριστικά είναι ορισμένα παραδείγματα κενών θέσεων εκπαιδευτικών στην ειδικότητα της πληροφορικής δέκα εκπαιδευτικοί στο 2ο ΤΕΕ Λάρισας, επτά στο 4ο ΤΕΕ, πέντε στο ΤΕΕ Φαρσάλων. Τραγικές είναι οι ελλείψεις και σε άλλες ειδικότητες όπως στην κομμωτική και στη νοσηλευτική, όπως και στο 7ο ΤΕΕ Λάρισας, στο ΤΕΕ Ελασσόνας και στο ΤΕΕ Τυρνάβου. Σε όλα τα ΤΕΕ, δηλαδή, υπάρχουν ελλείψεις σε καθηγητές στις ειδικότητες. Επίσης στα εργαστήρια υπάρχουν σοβαρές ελλείψεις που συνολικά είναι δέκα εννέα. Συγκεκριμένα, δεν υπάρχουν τέσσερα εργαστήρια πληροφορικής στο ΤΕΕ της Λάρισας και συνολικά σε όλα τα ΤΕΕ όπως κομμωτική, ψυκτική ή άλλες ειδικότητες υπάρχουν σοβαρές ελλείψεις.
Όσον αφορά τις αίθουσες διδασκαλίας, αυτά που έγιναν κυρίως εκτός από τα δύο, είναι σχολεία τα οποία δημιουργήθηκαν σε απογευματινή βάρδια σε άλλα σχολεία που λειτουργούν ως γυμνάσια το πρωί. Έτσι δεν λύνεται το πρόβλημα. 
Εμείς ζητάμε την άμεση κάλυψη των κενών σε διδακτικό προσωπικό στα ΤΕΕ, γενναία χρηματοδότηση από το Υπουργείο, από τον κρατικό προϋπολογισμό, προκειμένου να αντιμετωπιστούν οι ανάγκες και σε υλικοτεχνική υποδομή. Βεβαίως, υπερασπιζόμαστε και το δικαίωμα των αποφοίτων ΤΕΕ να έχουν τη δυνατότητα να δίνουν εξετάσεις με αναλογική δυνατότητα στην τριτοβάθμια εκπαίδευση και βέβαια, είναι αίτημά μας να αναβαθμιστεί η τεχνική επαγγελματική εκπαίδευση, καθώς καθημερινά απ' όλες τις πλευρές δηλώνεται δημόσια ότι είναι ανάγκη της κοινωνίας να υπάρχει εξειδικευμένο προσωπικό. Βέβαια, αυτό το χάλι και αυτή η φαρσοκωμωδία στην αρχή κάθε σχολικής χρονιάς, πρέπει κάποτε να εξαλειφθεί. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Δεν έχω πολλά να προσθέσω για τα στοιχεία που παρέθεσα σε ό,τι αφορά τη Λάρισα στην πρωτολογία μου, κύριε Πρόεδρε. Ο συνάδελφος μάλλον δεν με παρακολούθησε στην παράθεση συγκεκριμένων στοιχείων. 
Δεν θα ισχυρισθώ σε καμία περίπτωση ότι δεν υπάρχουν προβλήματα στα ΤΕΕ. Το έχω πει πολλές φορές σ' αυτήν την Αίθουσα, όπως επίσης έχω υπογραμμίσει την ανάγκη να εντείνουμε ρυθμούς επίλυσης αυτών των προβλημάτων. Τα ΤΕΕ είναι ένας νέος τύπος σχολείου και πράγματι έχουμε δρόμο να διανύσουμε, αλλά για να διανύσουμε αυτό το δρόμο κάτω από τις καλύτερες συνθήκες, έχουμε κάνει όλο αυτό τον προγραμματισμό και βέβαια, αυξήσαμε σημαντικότατα τα κονδύλια. Από 128 δισεκατομμύρια που είχε αποφασισθεί να διατεθούν από το Β΄ ΕΠΕΑΕΚ του Υπουργείου Παιδείας, δηλαδή, στα πλαίσια της χρηματοδότησης και από το Γ΄ Κοινοτικό Πλαίσιο Στήριξης για την τεχνική και επαγγελματική εκπαίδευση, τα έχουμε αυξήσει στα 188 δισεκατομμύρια δραχμές. 
Όπως σας είπα, δεν είναι αληθές αυτό που επικαλείσθε ότι δεν υπάρχουν βιβλία στα ΤΕΕ. Έχουμε πεντακόσιους ογδόντα τίτλους βιβλίων που διανεμήθηκαν στη μεγάλη τους πλειοψηφία και διανέμονται επίσης αυτά που παραδόθηκαν πρόσφατα από το Παιδαγωγικό Ινστιτούτο.
Δημιουργήσαμε μέσα σε δύο χρόνια μια πλήρη, θα έλεγα, βιβλιοθήκη για τους μαθητές των ΤΕΕ. Σε ό,τι αφορά επίσης τη στελέχωση αναφέρθηκα νωρίτερα και στη στελέχωση που γίνεται αυτές τις μέρες λόγω της λίγο καθυστερημένης έκδοσης των αποτελεσμάτων από το διαγωνισμό του ΑΣΕΠ.
Σε ό,τι αφορά την πληροφορική, θα αγνοείτε πιθανά ότι στις αρχές της περασμένης εβδομάδας έγινε η τοποθέτηση χιλίων εκπαιδευτικών πληροφορικής σε όλη την Ελλάδα και ένας σημαντικός αριθμός βέβαια απ' αυτούς τους χίλιους, αφορά και τις ανάγκες πληροφορικής για τα σχολεία του Νομού Λάρισας.
Τέλος, θα επαναλάβω αυτό που σας είπα για τα εργαστήρια πληροφορικής. Ήδη επτά εργαστήρια έχουν παραληφθεί για τα ΣΕΚ και τα ΤΕΕ του Νομού Λάρισας, αξίας πενήντα πέντε εκατομμυρίων δραχμών, ενώ έχουμε προγραμματίσει άμεσα να παραδοθούν ακόμα δεκατέσσερα εργαστήρια πληροφορικής συνολικού κόστους 106 εκατομμυρίων δραχμών. Η κατάσταση δεν είναι ιδανική, αλλά βαίνει συνεχώς και με πολύ γρήγορους ρυθμούς βελτιούμενη και αυτή είναι η επιδίωξή μας, το συντομότερο χρονικό διάστημα να έχουμε επιτύχει το στόχο και φαντάζομαι ότι αυτός είναι κοινός στόχος και δικός μας και δικός σας να λειτουργούν σε πολύ καλό επίπεδο τα ΤΕΕ σ΄ όλη την Ελλάδα και στο Νομό Λάρισας.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ΄ αριθμόν 8/9.10.2001 επερώτηση των Βουλευτών της Νέας Δημοκρατίας κ. Ν. Κατσαρού, κας Α. Ψαρούδα-Μπενάκη, κ. Χ. Μαρκογιαννάκη, κ. Αλ. Λυκουρέζου, κ. Θ. Κατσίκη, κ. Χ. Ζώη, κας Ζ. Μακρή, κ. Κ. Τσιπλάκη, κ. Β. Τσίπρα, κ. Γ. Τσούρνου, κ. Π. Μαντούβαλου, κ. Β. Πολύδωρα, κ. Πρ. Παυλόπουλου και κ. Ν. Γκελεστάθη προς τον Πρωθυπουργό διά του Υπουργού Δικαιοσύνης σχετικά με την κυβερνητική συμπεριφορά έναντι του θεσμού της δικαιοσύνης.
Ως Κοινοβουλευτικός Εκπρόσωπος της Νέας Δημοκρατίας για τη σημερινή συζήτηση ορίζεται ο Βουλευτής Β΄ Αθηνών κ. Βύρων Πολύδωρας.
Το λόγο έχει ο πρώτος των επερωτώντων κ. Νικόλαος Κατσαρός.
ΝΙΚΟΛΑΟΣ ΚΑΤΣΑΡΟΣ: Κυρίες και κύριοι συνάδελφοι, η σημερινή επερώτηση είναι αληθινά επίκαιρη γιατί και σήμερα ακόμη συνεχίζεται ο σάλος από τις επιθέσεις εναντίον των εισαγγελέων για τις γνωστές υποθέσεις. Είναι όμως η σημερινή επερώτηση και πολύ ενδιαφέρουσα, γιατί έχει ορισμένα χαρακτηριστικά, τα οποία της δίνουν ακριβώς αυτήν την ιδιαιτερότητα.
Πρώτα απ΄ όλα επερωτάται ο ίδιος ο Πρωθυπουργός κάτι το οποίο δεν συνηθίζεται, βεβαίως διά του Υπουργού της Δικαιοσύνης για να είμαστε σύμφωνοι και με τον Κανονισμό της Βουλής. Επερωτάται ο Πρωθυπουργός γιατί ο ίδιος προσωπικά προσέβαλε τη δικαιοσύνη, το βάθρο της δημοκρατίας, όπως παλιότερα μας έλεγε το ΠΑΣΟΚ. Ο ίδιος αμφισβήτησε την αντικειμενικότητα και την αμεροληψία των δικαστών. Ο ίδιος παρέβλεψε τις συνταγματικές διατάξεις οι οποίες διασφαλίζουν την προσωπική και λειτουργική ανεξαρτησία των δικαστών. Και που οι ίδιες καθορίζουν ποια είναι τα αρμόδια όργανα τα οποία και επιλαμβάνονται των υποθέσεων των δικαστών, αν κατηγορηθούν για κάποιες πράξεις ή παραλείψεις. 
Το δεύτερο χαρακτηριστικό αυτής της υπόθεσης αλλά και της επερώτησης είναι ότι το 1/3 των μελών του Υπουργικού Συμβουλίου ύβρισε, συκοφάντησε και απείλησε τους δικαστές και για λόγους συναδελφικής και συντροφικής αλληλεγγύης αλλά και διότι είχαν σχετική εντολή από τον ίδιο τον Πρωθυπουργό, όπως παρακάτω θα τονίσω.
Το τρίτο χαρακτηριστικό σημείο αυτής της επερώτησης είναι η στάση η δική σας, κύριε Υπουργέ της Δικαιοσύνης. Εσείς ένας καθηγητής του Πανεπιστημίου, της Νομικής Σχολής, που το αξίωμά σας σας επέβαλε να υπερασπιστείτε την προσωπική και λειτουργική ανεξαρτησία των δικαστών, που γνωρίζετε πάρα πολύ καλά ότι οι εισαγγελείς κινήθηκαν μέσα στα πλαίσια των αρμοδιοτήτων τους, ότι ερμήνευσαν και εφήρμοσαν σωστά το νόμο, ότι ακολούθησαν τη μόνη οδό την οποία ακολουθούν όλοι οι εισαγγελείς σε περιπτώσεις σαν και αυτήν -δεν υπήρχε άλλος δρόμος να ακολουθήσουν- μεταβληθήκατε σε "φερέφωνο" των φωνασκούντων συναδέλφων σας. Ενώ στην αρχή εποιήσατε την νήσσαν και τον Πόντιο Πιλάτο, αργότερα τα πράγματα άλλαξαν και πήρατε και εσείς σαφή θέση εναντίον των εισαγγελιών.
Κύριε Υπουργέ, παραβήκατε πραγματικά το καθήκον σας σε μία εποχή που δυστυχώς η διαφθορά έχει επεκταθεί σε όλον τον κόσμο και οπωσδήποτε, όπως τουλάχιστον προκύπτει από διάφορες στατιστικές και δυστυχώς, είμαστε από τις χώρες που πάμε μπροστά. Ειλικρινά μου κάνει πολύ μεγάλη εντύπωση που παραδέχεστε και εσείς, αλλά και ο ίδιος ο Πρωθυπουργός ότι υπάρχουν συμπτώματα διαφθοράς. Μάλιστα, ο κύριος Πρωθυπουργός χρησιμοποίησε την έκφραση ότι έχει καταντήσει "ενδημική η διαφθορά". Εσείς προσωπικά σπεύσατε να υπογράψετε από τους πρώτους τη διεθνή σύμβαση για τη διαφθορά. Μάλιστα, κάνατε και κάτι άλλο. Δεν αρκεστήκατε στο να υπογράψετε τη σύμβαση, αλλά τη φέρατε στη Βουλή αμέσως να την ψηφίσουμε και μαζί και διατάξεις οι οποίες συμπληρώνουν τις διατάξεις του Αστικού Δικαίου, οι οποίες ορίζουν την έννοια της διαφθοράς και κάτω από ποιες προϋποθέσεις εκείνοι οι οποίοι ζημιούνται δικαιούνται να πάρουν αποζημιώσεις.
Mόλις την περασμένη Πέμπτη κυρώσαμε αυτήν τη σύμβαση. Νομίζω, δηλαδή, ότι αυτό είναι ένα πολύ σοβαρό θέμα που αποδεικνύει την έκταση και την απειλή της διαφθοράς.. 
Μου κάνει εντύπωση και ένα άλλο γεγονός, κύριε Υπουργέ, που αποδεικνύει πως ξέρετε ότι οι εισαγγελείς ήταν πολύ εντάξει. Σε μια συνέντευξη που δώσατε στην "ΚΑΘΗΜΕΡΙΝΗ" στις 15 Οκτωβρίου, αποδώσατε τις ενέργειες και του κ. Ασπρογέρακα και του κ. Γεράκη στο ισχύον σύστημα που διευκολύνει την άσκηση ποινικών διώξεων. Δηλαδή, παραδέχεσθε ότι ο νόμος είναι αυτός που εφήρμοσαν οι εισαγγελείς. Μάλιστα, κάνετε το επόμενο βήμα και λέτε ότι θα πρέπει οπωσδήποτε να περιορίσουμε το δικαίωμα τόσο εύκολης άσκησης ποινικής δίωξης. Αναγγείλατε δε ότι θα φέρετε προς ψήφιση σχετική διάταξη.
Ειδικότερα τα σημεία τα οποία πρέπει να τονισθούν είναι τα εξής: Κατ΄ αρχήν έρχομαι στην υπόθεση του χρηματιστηρίου. Η ουσία της υποθέσεως, κύριε Υπουργέ, είναι ότι 30 τρισεκατομμύρια δραχμές άλλαξαν κατόχους. Ζημιώθηκαν ένα εκατομμύριο τριακόσιες χιλιάδες πολίτες. Έφθασε μία μηνυτήρια αναφορά στον εισαγγελέα κ. Ασπρογέρακα στρεφόμενη κατά της εταιρείας "ΔΕΚΑ" κι εκείνος έκανε κάποια προκαταρκτική εξέταση. Όταν οι έρευνές του άγγιξαν κάποια κυβερνητικά στελέχη, έκανε εκείνο που του επέβαλε το Σύνταγμα. 
ΜΙΛΤΙΑΔΗΣ ΕΒΕΡΤ: Την έστειλε στον εισαγγελέα του Αρείου Πάγου και ο εισαγγελέας του Αρείου Πάγου την έστειλε...
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Έβερτ. Υπάρχει και Προεδρείο. Μην διακόπτετε.
ΝΙΚΟΛΑΟΣ ΚΑΤΣΑΡΟΣ: Τελικώς έφθασε στον κ. Ασπρογέρακα. Όταν, λοιπόν, άγγιξε κάποια κυβερνητικά στελέχη, τι έκανε ο κ. Ασπρογέρακας; Αυτό το οποίο ορίζεται από το Σύνταγμα και από τους νόμους. Διέκοψε αμέσως την προκαταρκτική εξέταση και όλο το φάκελο τον απέστειλε στον Πρόεδρο της Βουλής. Βεβαίως, αυτά τα πρόσωπα ανέκυψαν επ' ευκαιρία διεξαγωγής προκαταρκτικής εξέτασης για άλλη υπόθεση. Η μηνυτήρια αναφορά του κ. Έβερτ δεν εστρέφετο εναντίον Υπουργών. Ανέκυψαν τα ονόματα των Υπουργών και οι υπόνοιες για ευθύνες τους κατά τη διεξαγωγή της προκαταρκτικής εξέτασης. 
ΜΙΛΤΙΑΔΗΣ ΕΒΕΡΤ: Ο διοικητής της "ΔΕΚΑ" έφερε χαρτιά...
ΠΡΟΕΔΡΕΥΩΝ (Κωνσταντίνος Γείτονας): Κύριε Έβερτ, με όλη την εκτίμηση που σας έχω, υπάρχει Προεδρείο. Πρέπει να ακολουθήσουμε όλοι τον Κανονισμό.
ΝΙΚΟΛΑΟΣ ΚΑΤΣΑΡΟΣ: Έπρεπε ο εισαγγελεύς, κύριε Υπουργέ, να αιτιολογήσει γιατί διακόπτει την προκαταρκτική εξέταση. Ακριβώς αυτό έκανε με την επιστολή την οποία απέστειλε στον Πρόεδρο της Βουλής. Δικαιολόγησε και είπε ότι εγώ μέχρι εδώ είχα αρμοδιότητα, αλλά από δω και πέρα πλέον αρμοδιότητα έχουν τα όργανα τα οποία προβλέπει το Σύνταγμα και ο Κανονισμός της Βουλής. 
Οι τρεις Υπουργοί των οποίων ανεφέροντο τα ονόματα, ο Κυβερνητικός Εκπρόσωπος και άλλοι, θέλησαν να αποπροσανατολίσουν την κοινή γνώμη από την ουσία του προβλήματος, δηλαδή από το ότι χάθηκαν τόσα χρήματα και από τις ευθύνες του διοικητικού συμβουλίου της "ΔΕΚΑ" και των Υπουργών οι οποίοι ανεφέροντο. Άρχισε, λοιπόν, ο μέγας θόρυβος, πώς το έμαθε ο Έβερτ. 
Κύριε Υπουργέ, ο κ. Έβερτ είναι ο μηνυτής. Στις 20 Αυγούστου απέστειλε επιστολή στον προϊστάμενο της εισαγγελίας και θέλησε να μάθει αν εξεδόθη πόρισμα. Έλαβε την απάντηση ότι δεν εξεδόθη. 
Ο ίδιος έδωσε την εξήγηση πώς περιήλθε σε αυτόν η γνώση της αποστολής της επιστολής. 
ΜΙΛΤΙΑΔΗΣ ΕΒΕΡΤ: Καταθέστε το στα Πρακτικά!
(Στο σημείο αυτό ο Βουλευτής κ. Νικόλαος Κατσαρός καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΝΙΚΟΛΑΟΣ ΚΑΤΣΑΡΟΣ: Ο ίδιος έδωσε εξηγήσεις πώς περιήλθε σε αυτόν η γνώση. Αλλά, εν πάση περιπτώσει, από πού προκύπτει ότι η αποστολή της επιστολής είναι απόρρητο έγγραφο; Δεν ανακοινώνεται απλώς στη Βουλή, διότι πρέπει να ανακοινωθεί στην Ολομέλεια. Δεν υπάρχει κανένας απολύτως περιορισμός να γίνει γνωστή η αποστολή της επιστολής. 
Ύστερα, είναι περίεργο πράγμα, ένας ο οποίος υπέβαλε τη μήνυση να παρακολουθήσει από κοντά τα πράγματα και να το πληροφορηθεί και κατ' άλλον τρόπο, πέραν του τρόπου που το πληροφορήθηκε ο κ. Έβερτ; 
Είναι γνωστό, κύριε Υπουργέ, τι ακολούθησε στη συνέχεια. Ύβρεις, απειλές, συκοφαντίες εναντίον του κ. Ασπρογέρακα. Δεν χρειάζεται, νομίζω, να τις αναφέρω λεπτομερώς. Άλλωστε θα αναφερθούν και οι λοιποί συνάδελφοι, οι οποίοι θα μιλήσουν. Είναι όμως γνωστές. 
Και φθάσατε κι εσείς έμμεσα, κύριε Υπουργέ της Δικαιοσύνης, αντί να προστατεύσετε τον διαπεμπόμενο εισαγγελέα, να αφήσετε μια απειλή ότι θα ασκήσετε κατ' αυτού πειθαρχική δίωξη. Αργότερα βεβαίως ανακαλέσατε αυτήν την πρόθεσή σας. 
Το δεύτερο θέμα όσον αφορά την υπόθεση του Κτηματολογίου ποια ήταν η ουσία; Η ουσία είναι ότι...
ΜΙΛΤΙΑΔΗΣ ΕΒΕΡΤ: Να μας πει πώς είχε το πόρισμα στα χέρια του!
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Έβερτ! Δεν μπορεί να δίνετε αυτό το παράδειγμα εσείς στην Αίθουσα! Θα με αναγκάσετε δηλαδή να πω για σας, να μη γράφονται οι διακοπτές; Για όνομα του Θεού!
Συνεχίστε, κύριε Κατσαρέ.
ΝΙΚΟΛΑΟΣ ΚΑΤΣΑΡΟΣ: Κύριε Υπουργέ, ενθυμούμαι μια δήλωσή σας -νομίζω ότι ήταν η Δευτέρα της εβδομάδας εκείνης που έγινε η τρομοκρατική επίθεση στις Ηνωμένες Πολιτείες- ότι είναι εις χείρας σας το πόρισμα και ότι το μελετάτε και ότι θα πάρετε θέση. Στη Βουλή ανακοινώθηκε την επόμενη μέρα, την Τρίτη. Άρα λοιπόν σε σας περιήλθε πολύ πιο γρήγορα...
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Νομίμως...
ΝΙΚΟΛΑΟΣ ΚΑΤΣΑΡΟΣ: Δεν ξέρω αν είναι νομίμως ή παρανόμως.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, σας παρακαλώ, δεν μπορεί να γίνει έτσι ο διάλογος. Υπάρχει Κανονισμός! 
Κύριε Κατσαρέ, συγγνώμη, πρέπει να τον σεβαστούμε όλοι τον Κανονισμό. Δεν αναφέρομαι σε σας προφανώς! Εσείς διακόπτεστε!
Συνεχίστε, σας παρακαλώ!
ΝΙΚΟΛΑΟΣ ΚΑΤΣΑΡΟΣ: Κύριε Υπουργέ, το άλλο θέμα είναι αυτό του Κτηματολογίου. Και εδώ η ουσία είναι πάρα πολύ απλή. Επρόκειτο με 45.000.000.000 να γίνει έργο έκτασης τριάντα πέντε χιλιάδων τετραγωνικών χιλιομέτρων και με 94.000.000.000 δραχμές έγινε έργο έκτασης οκτώμισι χιλιάδων τετραγωνικών χιλιομέτρων. Για την Κυβέρνησή σας και ιδιαίτερα για τον Υπουργό ΠΕΧΩΔΕ -εγώ συνηθίζω στα κανάλια συνήθως να τον αποκαλώ Υπουργό προπαγάνδας του ΠΑΣΟΚ, ο οποίος λάλα λαλεί, το "λάλα" με την έννοια του φλύαρα- όλο το πρόβλημα ήταν πώς το έμαθε ο κ. Τσιτουρίδης. 
Μα, κύριε Υπουργέ, εδώ έχετε κι εσείς μια τεράστια ευθύνη, γιατί αν σας ρώτησε ο Πρωθυπουργός, δεν τον ενημερώσατε σωστά αλλά ούτε κι εσείς φροντίσατε να μάθετε την αλήθεια! 
Η άσκηση της ποινικής δίωξης έλαβε χώρα προ της 28ης Σεπτεμβρίου 2001. Στις 28 Σεπτεμβρίου στέλνετε το έγγραφο στο Υπουργείο Εθνικής Οικονομίας, στο Υπουργείο ΠΕΧΩΔΕ και στην Ευρωπαϊκή Ένωση και γνωρίζει ο κ. Γεράκης ότι ασκήθηκε ποινική δίωξη κατά των προσώπων τα οποία αναφέρονται στη σχετική πράξη του κυρίου εισαγγελέα. 
Η συνέντευξη του κ. Τσιτουρίδη δόθηκε την 1η Οκτωβρίου 2001 το μεσημέρι στα γραφεία της Ρηγίλλης ύστερα από τρεις ημέρες. Όλη η ιστορία με εκείνον ο οποίος διαστρέφει την αλήθεια και που δεν πρέπει κανείς Έλληνας πολίτης να τον πιστεύει σε τίποτα ύστερα από όλα αυτά τα οποία τα ήξερε πάρα πολύ καλά και τα διαστρεβλώνει, έγινε ύστερα από τρεις ημέρες. Αυτή είναι όλη η ιστορία!
Όλο το πρόβλημα είναι πώς το έμαθε ο Τσιτουρίδης! Μα, η ουσία της υποθέσεως, η αλήθεια; Δεν ενδιαφέρει καθόλου το γεγονός ότι εξευτελιστήκαμε στην Ευρωπαϊκή Ένωση, τέθηκε η πατρίδα μας υπό κοινοτική κηδεμονία; Είμαστε υποχρεωμένοι να επιστρέψουμε κάποιες δεκάδες δισεκατομμύρια. Αυτά δεν σημαίνουν τίποτα; Το πρόβλημα είναι πώς το έμαθε ο κ. Τσιτουρίδης;
Θα ήθελα, κύριε Υπουργέ -γι΄ αυτό σας είπα ότι και εσείς είστε ανημέρωτος- να σας πω ότι τρεισήμισι μήνες προ του Σεπτεμβρίου που ασκήθηκε η ποινική δίωξη στις 12 Ιουνίου 2001 στην εφημερίδα "ΤΟ ΒΗΜΑ" ο δημοσιογράφος Λαμπρόπουλος είχε ένα πλήρες ρεπορτάζ για το Κτηματολόγιο, στο οποίο τι λέει; Ότι ο κ. Γεράκης είχε έτοιμη την άσκηση ποινικής δίωξης για πλημμέλημα, αλλά ύστερα από έρευνα την οποία έκανε το τμήμα οικονομικού εγκλήματος της Ελληνικής Αστυνομίας και ύστερα από τα στοιχεία τα οποία προσκόμισε αυτή η υπηρεσία αναγκάστηκε τα πλημμελήματα να τα μετατρέψει σε κακουργήματα. Το ίδιο λέει το δημοσίευμα του Λαμπρόπουλου της εφημερίδας "ΤΟ ΒΗΜΑ" ότι θα ασκηθεί δίωξη. Δεν φαντάζομαι να πιστεύετε ότι το δώσαμε εμείς η Νέα Δημοκρατία στο "ΒΗΜΑ"!
Λέει λοιπόν αυτό το δημοσίευμα ότι τότε θα ασκείτο ποινική δίωξη για κακουργήματα. Μάλιστα λέει και κάτι άλλο ότι η Ευρωπαϊκή Ένωση προχώρησε σε απειλές διακοπής της χρηματοδότησης τρεισήμισι μήνες γρηγορότερα και αναρωτιέσθε: Πώς το έμαθε ο κ. Τσιτουρίδης και πώς το έμαθε η Νέα Δημοκρατία; Να τους κατηγορούσατε αν δεν έδιναν καμία σημασία σε αυτά τα οποία εδημοσιεύοντο. Θα κατηγορηθούν γιατί τα πρόσεξαν; Και διαστρέφετε στη συνέχεια τα πράγματα για να αποκρυβεί η ουσία, η αλήθεια; Διότι εκείνη ενοχλεί τον κ. Λαλιώτη. Εκείνη τον κάνει να τρέμει. Αυτό βεβαίως εξηγεί και την αντίδρασή του παρά το γεγονός ότι στη δίωξη για το Κτηματολόγιο δεν διώκεται κανένας συνάδελφός του, διώκονται οκτώ ιδιώτες. Και θα έπρεπε οπωσδήποτε να χαίρεται ο κ. Λαλιώτης για την άσκηση ποινικής δίωξης, διότι η περαιτέρω έρευνα με την κύρια ανάκριση, η οποία στη συνέχεια θα γινόταν, θα απεδείκνυε ποιοι φταίνε αν φταίνε ότι εκείνος δεν έχει απολύτως καμία ανάμειξη. Και εδώ οφείλει οπωσδήποτε να δώσει κάποια εξήγηση. Δεν πείθει με αυτές τις αντιδράσεις που δεν συμβιβάζονται με καμία λογική. Πρέπει να δώσει εξηγήσεις γιατί ειδικά αυτή η δίωξη τον ενόχλησε πάρα πολύ. Γιατί αν δεν δώσει εξηγήσεις για ποιο λόγο τον ενόχλησε τόσο πολύ, δικαιούμαστε να πιστεύουμε πάρα πολλά και νομίζω ότι αντιλαμβάνεσθε τι εννοώ. 
Ακολούθησε λοιπόν το υβρεολόγιο εναντίον των δικαστών και από τον κ. Λαλιώτη και από τον κ. Ρέππα και κυρίως από τον κ. Σημίτη. Ο κ. Σημίτης -θα αναφερθούν οι συνάδελφοι στα συγκεκριμένα λόγια, στις φράσεις που είπε- ήταν ο σκληρότερος όλων. Θεωρεί ολοφάνερη μάλιστα -χρησιμοποιεί τη λέξη- την εξάρτηση του εισαγγελέα Γεράκη από τη Νέα Δημοκρατία και την κατεύθυνσή του από τα πολιτικά συμφέροντα της Νέας Δημοκρατίας. Τα λέει αυτά, παρακαλώ, ο Πρωθυπουργός, που άλλα έπρεπε να τον απασχολούν σε αυτήν την υπόθεση, άλλα έπρεπε να τον προβληματίζουν. Εδώ πιάστηκαν ορισμένοι στα πράσα. Εζημίωσε ο ελληνικός λαός. Εκείνος ποια αποστολή έχει; Τι δουλειά κάνει ως Πρωθυπουργός; Για τα συμφέροντα τίνων εργάζεται; Για τα συμφέροντα μήπως των μελών της εταιρείας "ΚΤΗΜΑΤΟΛΟΓΙΟ"; ΄Η για τα συμφέροντα του ελληνικού λαού; Αυτά έπρεπε να τον απασχολούν. Έπρεπε να τον απασχολεί και ο προβληματισμός πάλι μήπως ο άνθρωπος ο οποίος έβαλε αυτά στο μυαλό του δεν ήταν ο κατάλληλος για την θέση στην οποία βρίσκεται;
Και οπωσδήποτε και άλλες πολλές σκέψεις έπρεπε να κάνει. 
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
Δεν έκανε όμως τίποτα απ' όλα αυτά, αλλά περιορίστηκε σε ύβρεις εναντίον της δικαιοσύνης και έφθασε μάλιστα στο εξής σημείο: στο Εκτελεστικό Γραφείο του ΠΑ.ΣΟ.Κ. υπέδειξε στα μέλη του να καταγγείλουν αυτήν τη μεθόδευση της Νέας Δημοκρατίας. Και ακολούθησαν δηλώσεις όλων σχεδόν των μελών οι οποίοι επάνω στο ίδιο ρεφρέν και μοτίβο κατηγορούσαν αθρόα τους εισαγγελείς και ειδικά αυτούς τους δύο.
Κύριε Υπουργέ, προσωπικά εσάς έπρεπε να σας προβληματίσει πολύ η αντίδραση όχι του κόσμου -γιατί στο μυαλό του κόσμου βάζετε ό,τι θέλετε με τα Μέσα Μαζικής Ενημέρωσης, που στη συντριπτική τους πλειοψηφία κατευθύνετε- αλλά έπρεπε οπωσδήποτε να σας προβληματίσει η θέση των δικαστών, των δικαστικών ενώσεων...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, με διακόψανε πάρα πολλές φορές.
ΠΡΟΕΔΡΕΥΩΝ (Κωνσταντίνος Γείτονας): Δεν σας διέκοψα εγώ, σας παρακαλώ. Θα σας δώσω όμως ένα-δύο λεπτά για τις διακοπές, για να ολοκληρώσετε. Αλλά δεν σας διέκοψα εγώ.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: "Με διέκοψαν" είπε.
ΝΙΚΟΛΑΟΣ ΚΑΤΣΑΡΟΣ: Δεν έχει σημασία ποιος με διέκοψε.
ΠΡΟΕΔΡΕΥΩΝ (Κωνσταντίνος Γείτονας): Εάν είπε αυτό παίρνω πίσω ό,τι είπα, δεν διστάζω, κύριε Μητσοτάκη.
ΝΙΚΟΛΑΟΣ ΚΑΤΣΑΡΟΣ: Θα έπρεπε, κύριε Υπουργέ, να σας προβληματίσει πάρα πολύ στην υπόθεση του Ασπρογέρακα η θέση της ολομέλειας του Αρείου Πάγου υπό τον πρόεδρό της τον κ. Ματθία. Είναι καυστικότατη για τις παρεμβάσεις της Κυβέρνησης και μάλιστα λέγεται ότι θέλει κατά κάποιον τρόπο με όλες αυτές τις παρεμβάσεις να κατευθύνει τη δικαιοσύνη προς τα εκεί που εξυπηρετούνται τα συμφέροντά της. 
Και στη συνέχεια έπρεπε να σας προβληματίσει η απόφαση της ολομέλειας των εισαγγελέων του Αρείου Πάγου, η απόφαση του διοικητικού συμβουλίου της Ενώσεως Εισαγγελέων, η προχθεσινή απόφαση της ολομέλειας των εισαγγελέων. Επίσης έπρεπε να σας προβληματίσει πάρα πολύ η στάση του Δικηγορικού Συλλόγου Αθηνών, που είναι καυστικότατη εναντίον σας για όλες αυτές τις μεθοδεύσεις. Δυστυχώς, όμως, παρά την τοποθέτηση όλων αυτών των ενώσεων, δεν είδα εσείς να αλλάζετε τακτική.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε παρακαλώ.
ΝΙΚΟΛΑΟΣ ΚΑΤΣΑΡΟΣ: Έστω και εκ των υστέρων να υπερασπίζεστε τους εισαγγελείς ή, εν πάση περιπτώσει, να πείτε μία πολύ μικρή, θα έλεγα, αλήθεια ότι ενήργησαν μέσα στον κύκλο των αρμοδιοτήτων τους και εφήρμοσαν το νόμο και τίποτα άλλο παραπάνω.
ΠΡΟΕΔΡΕΥΩΝ (Κωνσταντίνος Γείτονας): Τελειώνετε, κύριε Κατσαρέ.
ΝΙΚΟΛΑΟΣ ΚΑΤΣΑΡΟΣ: Τελειώνω, κύριε Πρόεδρε.
Φαίνεται απ' όλα αυτά ότι τον κ. Σημίτη τον ενοχλεί πάρα πολύ το ελεύθερο φρόνημα των δικαστών και η ανεξαρτησία της γνώμης και η προσήλωσή τους στο καθήκον. Και θέλησε με τον τρόπο αυτόν και με την κατεύθυνση την οποία έδωσε στα μέλη του Υπουργικού Συμβουλίου και του Εκτελεστικού Γραφείου να απαξιώσει το έργο της δικαιοσύνης, να μειώσει την εμπιστοσύνη του ελληνικού λαού στη δικαιοσύνη. Γιατί φοβάται πάρα πολύ ο κ. Σημίτης ότι, όπως έχουν εξελιχθεί τα πράγματα, πάρα πολλά σιγά-σιγά θα βγουν στην επιφάνεια και οπωσδήποτε το πολιτικό κόστος, το οποίο τρέμει, αλλά θα το έχει, θα είναι τεράστιο.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει κα Άννα Μπενάκη-Ψαρούδα, Δ' Αντιπρόεδρος της Βουλής.
ΑΝΝΑ ΜΠΕΝΑΚΗ-ΨΑΡΟΥΔΑ (Δ' Αντιπρόεδρος της Βουλής): Κύριε Πρόεδρε, δεν εκπλησσόμεθα με αυτά που συνέβησαν τον τελευταίο καιρό με αφορμή τις γνωστές υποθέσεις που ανέφερε ο κύριος συνάδελφος. Ουδέποτε οι Κυβερνήσεις του ΠΑ.ΣΟ.Κ. σεβάστηκαν την τρίτη πολιτειακή εξουσία, τη δικαιοσύνη, ως ανεξάρτητη λειτουργία. Από τον καιρό του ιδρυτή του ΠΑ.ΣΟ.Κ. που απεφάνθη -εμείς οι παλαιότεροι το θυμόμαστε πολύ καλά- ότι το Συμβούλιο Επικρατείας δεν μπορεί να υπεισέρχεται στις μεγάλες πολιτικές επιλογές της Κυβέρνησης, από τότε που το ίδιο το ΠΑ.ΣΟ.Κ. εισήγαγε στο λεξιλόγιό μας την απειλητική έκφραση περί "κράτους δικαστών" -το ΠΑ.ΣΟ.Κ. την εισήγαγε αυτήν την έκφραση στο ελληνικό λεξιλόγιο-, μέχρι τις τελευταίες αλλεπάλληλες επιθέσεις του διδύμου Ρέππα-Λαλιώτη κατά των εισαγγελέων, υπάρχει μία σταθερή και αδιάκοπη στάση και επιδίωξη: Η απαξίωση της δικαιοσύνης.
Ωστόσο, κύριε Πρόεδρε, ποτέ μέχρι σήμερα στα χρονικά της πολιτικής ιστορίας της Ελλάδας δεν έγινε αυτό που συνέβη προχθές: η Ένωση Εισαγγελέων να απευθύνει σε όλες τις ευρωπαϊκές ενώσεις εισαγγελέων διαμαρτυρία και έκκληση, διαμαρτυρόμενη γι' αυτά που υπέστησαν οι εισαγγελείς τον τελευταίο καιρό από τους δύο Υπουργούς που ανέφερα, πράγμα που αποδεικνύει ότι το Σώμα των Ελλήνων Εισαγγελέων αισθάνεται πλήρως εκτεθειμένο στα πυρά της Κυβέρνησης. 
Η επερώτησή μας απευθύνεται στον Πρωθυπουργό, αλλά οφείλω να πω ότι τις ίδιες και πολύ μεγαλύτερες ευθύνες έχει και ο παριστάμενος Υπουργός, ο οποίος προσπάθησε και πολύ επιμελώς εστάθη στο περιθώριο όλον αυτόν τον καιρό, ενώ είχε άμεση υποχρέωση να επέμβει στην Κυβέρνηση και να αποτρέψει αυτού του είδους τη μεταχείριση που υπέστη η δικαιοσύνη.
Είναι έκφραση αυτή του κ. Ρέππα σχετικά με το έγγραφο του εισαγγελέως για τη ΔΕΚΑ, ότι "αυτό το έγγραφο αναφέρεται επιλεκτικά σε ορισμένα σημεία τα οποία παραποιεί, για να καταλήξει προδήλως σε αβάσιμα συκοφαντικά συμπεράσματα προφανούς πολιτικής σκοπιμότητας"; Τι εννοεί ο κ. Ρέππας; Ότι ο εισαγγελέας διεπνέετο από πολιτική σκοπιμότητα, όταν έστειλε την αναφορά για τη ΔΕΚΑ στη Βουλή; 
Ο κ. Λαλιώτης, στο γνωστό παραλήρημα για την υπόθεση του Κτηματολογίου, ούτε λίγο ούτε πολύ είπε για τους εισαγγελείς ότι οι Βουλευτές της Νέας Δημοκρατίας έχοντας κτίσει έναν ιστό αράχνης μέσα και έξω από την Ελλάδα, υπαγόρευσαν και προανήγγειλαν ενέργειες και πράξεις του εισαγγελέα κ. Γεράκη.
Είναι δυνατόν, κύριε Υπουργέ της Δικαιοσύνης, να ανέχεσθε από την Κυβέρνηση εκφράσεις αυτού του είδους εναντίον ενός εισαγγελέως και να μην επεμβαίνετε ούτε προς τη μια ούτε προς την άλλη κατεύθυνση; 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και να μην παραιτείσθε;
ΑΝΝΑ ΜΠΕΝΑΚΗ-ΨΑΡΟΥΔΑ (Δ΄ Αντιπρόεδρος της Βουλής): ΄Αλλη έκφραση του κ. Λαλιώτη: "Κατά την έρευνα που διενεργούσε ο εισαγγελέας κ. Γεράκης παρατηρήθηκαν πολλά παράλογα, παράδοξα, πρωτόγνωρα και κωμικοτραγικά γεγονότα, που εκθέτουν βαρύτατα και με ανεπανόρθωτο τρόπο την ελληνική δικαιοσύνη".
Ακούστε άλλη έκφραση Υπουργού: "Ο αξιότιμος κ. Γεράκης -αυτός είναι ο εισαγγελεύς- οφείλει να γνωρίζει ότι κανένας δικαστικός λειτουργός δεν πρέπει να εκθέτει με πράξεις του την ελληνική δικαιοσύνη, η οποία πρέπει όχι μόνο να είναι, αλλά και να φαίνεται τιμία".
Κύριε Πρόεδρε, επειδή ο χρόνος δεν επαρκεί, πρέπει εδώ να σημειώσω και κάτι άλλο: επειδή ακριβώς η Κυβέρνηση και οι Υπουργοί, οι οποίοι ανέλαβαν κατ' αποκοπήν τα πυρά κατά της δικαιοσύνης, δεν γνωρίζουν νομικά, ο κύριος Υπουργός της Δικαιοσύνης έπρεπε να τους εξηγήσει κάτι, το οποίο το γνωρίζουν και οι πρωτοετείς φοιτητές της Νομικής: ότι δηλαδή ο εισαγγελεύς κατά την άσκηση του λειτουργήματός του ακολουθεί τη γνωστή "αρχή της νομιμότητας" στο δίκαιό μας και όχι "την αρχή της σκοπιμότητας". Δηλαδή οσάκις υπάρχουν οποιεσδήποτε ενδείξεις και υπόνοιες τέλεσης αξιόποινης πράξης είναι υποχρεωμένος να ασκήσει ποινική δίωξη, χωρίς να κάνει εκτιμήσεις σκοπιμότητας, αν πρέπει ή δεν πρέπει να ασκήσει την ποινική δίωξη. Αυτά τα γνωρίζει και ο τελευταίος πρωτοετής φοιτητής της Νομικής Σχολής.
Εδώ όμως, κύριε Πρόεδρε, ο κύριος Υπουργός της Δικαιοσύνης δεν αισθάνθηκε ούτε καν την υποχρέωση να κάνει μια έμμεση τουλάχιστον υπόδειξη στους συναδέλφους του για να απόσχουν. Βέβαια οι κραυγές και οι απειλές κατά της δικαιοσύνης μόνο ένα αποτέλεσμα έχουν: να εκθέτουν ακόμα πιο πολύ την Κυβέρνηση, να δείχνουν ακόμη πιο έντονα στο κοινό την αλαζονεία της Κυβέρνησης και βεβαίως να χαλυβδώνουν τους δικαστές και τους εισαγγελείς στο έργο τους.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο Πρόεδρος της Νέας Δημοκρατίας και Αρχηγός της Αξιωματικής Αντιπολίτευσης κ. Κώστας Καραμανλής έχει το λόγο.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, ζήτησα για λίγα λεπτά το λόγο στη συζήτηση αυτής της επερώτησης, γιατί θεωρώ ότι το θέμα σήμερα είναι κορυφαίο. Αυτό που συζητάμε σήμερα δεν είναι απλώς μια διαδικασία κοινοβουλευτικού ελέγχου για ένα θέμα πολιτικής διαφοράς με την Κυβέρνηση, κριτικής που ασκείται στην Κυβέρνηση. Είναι θέμα, που αγγίζει τη λειτουργία του πολιτεύματός μας.
Το τι επιχειρεί να κάνει η Κυβέρνηση είναι ηλίου φαεινότερο. Η Κυβέρνηση και ο Πρωθυπουργός προσπαθούν να τρομοκρατήσουν τη δικαιοσύνη. Αυτή είναι η πραγματικότητα. Θέλουν τη δικαιοσύνη και τους λειτουργούς της να μην είναι ανεξάρτητοι. Τους θέλουν φοβισμένους και χειραγωγούμενους. Θέλουν τη δικαιοσύνη θεραπαινίδα των πολιτικών σκοπιμοτήτων τους, των πολιτικών επιδιώξεών τους. Αυτή είναι η πραγματικότητα και δεν επιδέχεται αμφισβήτηση.
Ποια είναι όμως τα συμπεράσματα, ποιες είναι οι συνέπειες απ' αυτή τη συμπεριφορά; Πρέπει να πούμε εδώ τα πράγματα με το όνομά τους. Πρώτον, η Κυβέρνηση, έτσι, παραβιάζει θεμελιώδη αρχή του Συντάγματος, την αρχή της νομιμότητας, δηλαδή το κράτος δικαίου. Η αρχή αυτή, πριν απ' όλα, σημαίνει έλεγχο της κρατικής εξουσίας. Έλεγχο της κρατικής εξουσίας -και μάλιστα από τη δικαιοσύνη, από τη δικαστική εξουσία. Αυτό αρνείται, αυτό επιχειρεί πάση θυσία να αποτρέψει η Κυβέρνηση.
Δεύτερον, η Κυβέρνηση με τον τρόπο αυτό πλήττει -και μάλιστα πλήττει βάναυσα- τη δικαιοσύνη, κορυφαίο θεσμό και θεμέλιο της δημοκρατίας. Μην το ξεχνούμε ποτέ αυτό. Δεν υπάρχει δημοκρατία χωρίς ανεξάρτητη δικαιοσύνη. Παραβιάζοντας δε βάναυσα τη διάκριση των εξουσιών, προσπαθώντας να χειραγωγήσει τη δικαιοσύνη, η Κυβέρνηση αποκαλύπτει σε όλο της το μεγαλείο την καθεστωτική της νοοτροπία, την καθεστωτική της αντίληψη και την αλαζονεία της.
(Χειροκροτήματα από την πτέρυγα της Νέας Δημοκρατίας)
Και, τρίτον, η Κυβέρνηση, με αυτόν τον τρόπο, απερίφραστα ομολογεί την ενοχή της στο χειρισμό μεγάλων θεμάτων δημοσίου συμφέροντος και κακοδιαχείρισης του δημοσίου χρήματος. 
Κυρίες και κύριοι συνάδελφοι, όλοι σήμερα γνωρίζουν το έγκλημα, που διαπράχθηκε προεκλογικά στο χρηματιστήριο. Όλοι γνωρίζουν το φιάσκο του Εθνικού Κτηματολογίου. Και η Κυβέρνηση, με την απεγνωσμένη της απόπειρα να φιμώσει τη δικαιοσύνη, απλώς έρχεται και συνομολογεί την τεράστια ευθύνη της.
Κυρίες και κύριοι συνάδελφοι, εκτός όμως απ' όλα αυτά, αυτό που συμβαίνει εδώ είναι και η απόλυτη, η πλήρης απόδειξη της αναξιοπιστίας του Πρωθυπουργού. Όλοι τον έχουμε ακούσει επανειλημμένα, συνήθως όταν πιέζεται και προσπαθεί να ξεφύγει από τις πολιτικές ευθύνες και την πίεση, που του ασκείται, να λέει: "Όποιος έχει στοιχεία ας πάει στον εισαγγελέα". Και όταν κινείται η δικαιοσύνη ...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μόνη της συνήθως. 
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): ... ως οφείλει, όταν κάνει το χρέος της η δικαιοσύνη -και μάλιστα αυτεπαγγέλτως- τότε, τι κάνει ο κ. Σημίτης; Τότε δίνει το σύνθημα, για ν΄ αρχίσουν οι ύβρεις και οι απειλές και παρέχει την πλήρη κάλυψή του σε όσους αναλαμβάνουν να φέρουν σε πέρας το έργο αυτό. 
Κυρίες και κύριοι συνάδελφοι, όλα αυτά συνιστούν βαρύτατο ολίσθημα, συμπεριφορά αντιδημοκρατική και καθεστωτική, φαινόμενο απαράδεκτο σε ευνομούμενη δημοκρατική πολιτεία. Ο Πρωθυπουργός, έστω και τώρα, οφείλει να αναγνωρίσει το ατόπημά του και να επανορθώσει και μάλιστα δημόσια.
Και ακόμη, επιτέλους, να συμμαζέψει τους κατ΄ επάγγελμα υβριστές. Αν δεν το πράξει, η συμπεριφορά αυτή θα στιγματίσει ανεπανόρθωτα και μόνιμα και την Κυβέρνηση και τον ίδιο.
Κυρίες και κύριοι συνάδελφοι, να πω εδώ ότι εμείς δεν θα επιτρέψουμε να συνεχιστεί αυτή η απαράδεκτη κατάσταση. Σε αυτόν τον κατήφορό της η Κυβέρνηση θα μείνει απελπιστικά μόνη και έκθετη στη συνείδηση όλων των πολιτών. Η Νέα Δημοκρατία δηλώνει τον απόλυτο σεβασμό της και την εμπιστοσύνη της στη δικαιοσύνη και τους λειτουργούς της, όλους τους λειτουργούς της, και εγγυάται την ανεξαρτησία και το κύρος της και σήμερα και αύριο ως Κυβέρνηση!
(Χειροκροτήματα από τη πτέρυγα της Νέας Δημοκρατίας)
Κυρίες και κύριοι συνάδελφοι, οφείλουμε όλοι να θυμόμαστε πως ο σεβασμός στους θεσμούς -και μάλιστα στους κορυφαίους- είναι υποχρέωση απαράβατη για όλους μας.
(Χειροκροτήματα από τη πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Μαρκογιαννάκης έχει το λόγο.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε πρόσφατα έγκυρος διεθνής οργανισμός υποβίβασε την Ελλάδα στη τεσσαρακοστή δεύτερη θέση από την τριακοστή πέμπτη που κατείχε μέχρι πρότινος ως προς τη δυνατότητα πάταξης της διαφθοράς, πίσω από χώρες του τρίτου κόσμου πίσω από αφρικανικές χώρες. Αυτό και μόνο να έφτανε για να χτυπήσει το καμπανάκι της ευαισθησίας στην Κυβέρνηση. Αντί λοιπόν ευαισθητοποιούμενη να σπεύσει να περιβάλλει με εμπιστοσύνη και να ενισχύσει τις διωκτικές αρχές, σπεύδει επ΄ ευκαιρία νομίμων ενεργειών της να τις λοιδορήσει και να τις καθυβρίσει. 
Αναφέρομαι στις δύο συγκεκριμένες υποθέσεις τελευταία της ΔΕΚΑ και του Κτηματολογίου, δύο υποθέσεις, κύριε Πρόεδρε, και λυπάμαι που θα το πω αλλά έτσι είναι που αυταπόδεικτη είναι σωρεία εγκλημάτων. Από τα έγγραφα τα οποία συνοδεύουν τις διάφορες αναφορές προκύπτει η διάπραξη κακουργημάτων. Ως προς μεν τη ΔΕΚΑ χρησιμοποιήθηκε το χρήμα του ελληνικού λαού προκειμένου να ωφεληθεί το ΠΑΣΟΚ προεκλογικά επί ζημία του ελληνικού δημοσίου. 'Οσον αφορά δε το Κτηματολόγιο είναι γνωστή η ιστορία και το γεγονός και μόνο ότι έχουμε γίνει περίγελος της Ευρώπης φτάνει. 
Αντί λοιπόν η Κυβέρνηση να προσπαθήσει να ερευνήσει και να αποδοθούν οι ευθύνες βρήκε την εύκολη λύση. Και ποια ήταν αυτή η λύση; Να επιτεθεί εναντίον των αρμοδίων εισαγγελικών λειτουργών, οι οποίοι δεν έκαναν τίποτε περισσότερο από τη δουλειά τους. Γνωρίζετε κύριε Υπουργέ της Δικαιοσύνης, πότε ο εισαγγελέας ασκεί ποινική δίωξη; Αμφιβάλλω αν το γνωρίζετε εσείς και η Κυβέρνηση, διότι έσπευσαν τόσο εύκολα οι υπόλοιποι συνάδελφοί σας και ο Πρωθυπουργός να βρίσουν και να συκοφαντήσουν, εσείς δε τους δικαιολογήσατε. Εσείς δεν μείνατε αμέτοχος, τους δικαιολογήσατε. Είναι γνωστή η φράση την οποία έχετε πει και έχει γραφεί στις εφημερίδες, αν τουλάχιστον αυτό έχει αποδοθεί σωστά. Είπατε, όπως έγραψαν, ότι ήταν δικαιολογημένος ο κ. Λαλιώτης όταν έβριζε. Αν λοιπόν θεωρείτε ότι είναι δικαιολογημένος ο κ. Λαλιώτης, εσείς, ο Υπουργός Δικαιοσύνης, ο καθηγητής της Νομικής Σχολής, έτσι διδάσκετε τους φοιτητές σας και έτσι διδάσκετε τον ελληνικό λαό. Ξέρετε τι του λέτε; Ο καθένας που θεωρεί ενδεχομένως ότι έχει αδικηθεί από τη δικαιοσύνη, ότι η δικαιοσύνη δεν τον δικαίωσε, του δίνετε το δικαίωμα να βγαίνει να βρίζει και να λέει αυτά τα οποία είπε ο κ. Λαλιώτης, αυτά τα οποία είπε ο κ. Ρέππας και οι άλλοι Υπουργοί περί υπογείων διασυνδέσεων, περί ομφαλίων λώρων και ότι η Νέα Δημοκρατία είναι εκείνη η οποία κινείται πίσω από όλες αυτές τις διώξεις!
Αυτό αποτελεί ντροπή για όλη την Κυβέρνηση και πολύ περισσότερο για σας, κύριε Υπουργέ, ο οποίος οφείλατε ως Υπουργός Δικαιοσύνης να σπεύσετε να προστατεύσετε τους δικαστικούς λειτουργούς και τους Έλληνες εισαγγελικούς λειτουργούς.
Διότι γνωρίζετε πολύ καλύτερα από όλους ότι αυτοί κάνουν τη δουλειά τους. Δεν έχουν χρώμα στις ενέργειές τους. Ο ομιλών και απευθυνόμενος προς υμάς είχε την τιμή επί μία σχεδόν δεκαετία να περάσει από αυτό το Σώμα και μπορώ να σας διαβεβαιώσω κάτι το οποίο γνωρίζετε και εσείς, ότι η μόνη αγωνία την οποία έχουν οι δικαστικοί και οι εισαγγελικοί λειτουργοί είναι να ανεβρεθεί η αλήθεια και να αποδοθεί δικαιοσύνη. 
Κανείς δεν λέει ότι δεν κάνουν λάθη. Είναι και αυτοί άνθρωποι. Πάνω στη δουλειά τους μπορεί να κάνουν λάθη. Άλλο κριτική, κύριε Υπουργέ, και άλλο ύβρις. Αν έλεγε ο κ. Λαλιώτης ή εσείς ότι ο εισαγγελεύς πιθανόν να έχει κάνει λάθος, ότι υπάρχουν τα δικαστήρια στα οποία θα λάμψει η αλήθεια ή ότι υπάρχει δεύτερος βαθμός, τότε να σας πω ναι, σωστά κάνατε. Όταν βγήκατε, όμως, και βρίζατε όλη η Κυβέρνηση εν συγχορδία με πρώτο και καλύτερο τον Πρωθυπουργό και τον αξιότιμο κ. Λαλιώτη, τι να πω; Τέλος πάντων, ο Λαλιώτης είναι το μόνο επάγγελμα, το οποίο γνωρίζει. Δεν έχει κάνει άλλο επάγγελμα στη ζωή του, το μόνο που γνωρίζει είναι να βρίζει. Αλλά εσείς και ο Πρωθυπουργός; Ε, όχι βέβαια!
Θα πρέπει να ξέρετε πολύ καλά ότι για την άσκηση της διώξεως -επαναλαμβάνω- αρκούν απλές ενδείξεις και μόνο για την καταδίκη χρειάζονται πλήρεις αποδείξεις. Και για την παραπομπή ακόμα αρκούν -κύριε Υπουργέ, γνωρίζετε καλύτερα από μένα- αποχρώσες ενδείξεις.
Έτσι, λοιπόν, σε δύο υποθέσεις, όπου οφθαλμοφανώς έχουμε κακουργηματικές πράξεις, οδηγήθηκε ολόκληρη η Κυβέρνηση σε απαράδεκτες, πρωτοφανείς ύβρεις εναντίον της δικαιοσύνης. Μα, έτσι θα προστατεύσουμε εκείνους, οι οποίοι απονέμουν τη δικαιοσύνη, υβρίζοντάς τους; Έτσι θα παραδειγματίσουμε τον ελληνικό λαό; 
Και τους είπατε πού έμαθε -λέει- ο κ. Τσιτουρίδης ότι ασκήθηκε δίωξη. Δεν γνωρίζετε καλύτερα από όλους ότι το μεν περιεχόμενο της προδικασίας είναι μυστικό, αλλά τα βιβλία της εισαγγελίας είναι δημόσια έγγραφα; Και για το περιεχόμενο όλων των δημοσίων εγγράφων μπορεί να λάβει ο οποιοσδήποτε γνώση; Δεν τα γνωρίζετε αυτά τα πράγματα; 
Εν πάση περιπτώσει, οφείλω να σας πω ότι θλίβομαι βαθύτατα που μία κυβέρνηση που θέλει να λέγεται ότι είναι δημοκρατική κυβέρνηση, μία κυβέρνηση που εννοείται ότι πορεύεται μέσα στα πλαίσια του Συντάγματος, φθάνει στο κατάντημα να συμπεριφέρεται κατ' αυτόν τον τρόπο. Και θλίβομαι ακόμα περισσότερο που ένας Υπουργός Δικαιοσύνης, καθηγητής πανεπιστημίου, αντί να προστατεύσει τη δικαιοσύνη, έρχεται και συνηγορεί ουσιαστικά σε αυτήν την υβριστική συμπεριφορά.
Κύριε Υπουργέ, αυτό και μόνο φθάνει να αναιρέσει το όποιο ενδεχομένως θετικό έργο θα είχατε επιτελέσει στο Υπουργείο Δικαιοσύνης που είστε σήμερα. 
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Λυκουρέζος έχει το λόγο.
ΑΛΕΞΑΝΔΡΟΣ ΛΥΚΟΥΡΕΖΟΣ: Κύριε Πρόεδρε, τους τελευταίους μήνες παρακολουθούμε με θλίψη θα έλεγα, ανησυχία, οργή και αγανάκτηση ένα συνεχή λιθοβολισμό εισαγγελικών λειτουργών από κορυφαία στελέχη της Κυβέρνησης με καθοδηγητή τον Πρωθυπουργό κ. Σημίτη.
Επελέγη η ολισθηρή αυτή τακτική, ο ολέθριος αυτός δρόμος, με στόχο αφ' ενός μεν να διαβρώσουν την εμπιστοσύνη του λαού προς τους φορείς της ελληνικής δικαιοσύνης και αφ' ετέρου να τους τρομοκρατήσουν, να τους εκφοβίσουν για να απέχουν από το έργο, το οποίο καλούνται και έχουν χρέος συνταγματικό να επιτελούν.
Ορθότατα, όπως επισημαίνει και η απόφαση της ολομελείας του Αρείου Πάγου, και οι κρίνοντες κρίνονται και η κριτική σε οποιαδήποτε δικαστική ενέργεια, είτε είναι αυτή άσκηση δίωξης είτε είναι απόφαση, είναι απόλυτα θεμιτή.
Εδώ όμως δεν έγινε κριτική. Εξετράπησαν κορυφαίοι Υπουργοί και ο Πρωθυπουργός δυστυχώς σε ύβρεις πρωτοφανείς, τόσο πρωτοφανείς, ώστε ανάγκασαν την Ένωση Ελλήνων Εισαγγελέων με το προχθεσινό της ψήφισμα, όχι μόνο να καταγγείλει με αυστηρότητα όσα συμβαίνουν και όσα υφίστανται εκπρόσωποί της, αλλά ταυτοχρόνως, όπως τόνισε και η συνάδελφος κα Μπενάκη, για πρώτη φορά στην ιστορία της να θεωρεί αναγκαίο να απευθυνθεί προς τη Διεθνή Ένωση Εισαγγελέων και προς τις Ενώσεις Εισαγγελέων των κρατών-μελών της Ευρωπαϊκής Ένωσης για να κοινοποιήσει προς αυτούς αυτά που υφίσταται σήμερα, τις επιθέσεις που υφίστανται οι εισαγγελείς από την Κυβέρνηση, επιθέσεις οι οποίες έχουν ως αφορμή την προσπάθεια που καταβάλλουν για να επιτελέσουν το χρέος τους. 
Η τακτική αυτή, ο λασπολογικός αυτός δρόμος, που επέλεξε η Κυβέρνηση, καταδικάστηκε και από την ολομέλεια του Αρείου Πάγου και από το Δικηγορικό Σύλλογο και όπως είπα και από την Ένωση Εισαγγελέων. 
Το φαινόμενο είναι ανησυχητικό, διότι βάλλει ευθέως κατά του κράτους δικαίου, του οποίου στυλοβάτες είναι ακριβώς οι δικαστές και οι φορείς της δικαιοσύνης. Το φαινόμενο είναι ανησυχητικό, διότι προσπαθούν μ' αυτόν τον τρόπο οι υβριστές Υπουργοί να υπονομεύσουν και να απαξιώσουν το κύρος των εισαγγελικών λειτουργών, οι οποίοι επιτελούν έργο σημαντικό, έργο το οποίο αποφασιστικά συμβάλλει στη διατήρηση του κράτους-δικαίου. 
Αυτή η τακτική, κύριε Πρόεδρε, πανηγυρικά αποδεικνύει την προσπάθεια, μέσα στον πανικό και την αμηχανία από τις επισημάνσεις των μεγάλων ποινικών ευθυνών, να παραπλανήσουν και να αποπροσανατολίσουν το κοινό. 
Θέλω, κύριε Πρόεδρε να τονίσω τούτο. Οι εισαγγελείς πήραν τις πρωτοβουλίες που παίρνουν, ως έχουν υποχρέωση εκ του νόμου, ακριβώς για να καταγγείλουν, να επισημάνουν, όσα υποπίπτουν στην αντίληψή τους, με απώτερο στόχο τη διαφύλαξη της νομιμότητας και του δημόσιου συμφέροντος. Η αντίδραση αυτή της Κυβέρνησης επιβεβαιώνει ένα και μόνο πράγμα: η κυβέρνηση όχι μόνο προωθεί, συντηρεί, καλύπτει, αλλά και ανακυκλώνει τη διαφθορά και την αδιαφάνεια στο δημόσιο βίο. 
Να είστε όμως βέβαιοι ότι οι εισαγγελείς, στους οποίους έχουμε απόλυτη εμπιστοσύνη και τους οποίους εμπιστεύεται η συντριπτική πλειοψηφία του ελληνικού λαού, όπως και όλοι οι δικαστικοί φορείς, διαθέτουν και αρετή και τόλμη, όπως λέει ο ποιητής και δεν πρόκειται να υποκύψουν ούτε να παραβιάσουν το χρέος και τον όρκο τους με τις οποιεσδήποτε απειλές που εκτοξεύονται εναντίον τους από στελέχη της Κυβερνήσεως του ΠΑΣΟΚ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Παυλόπουλος έχει το λόγο. 
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
Κύριε Πρόεδρε, κυρίες και κύριοι συνάδελφοι, η σημερινή επερώτηση τύποις στρέφεται προς τον Υπουργό Δικαιοσύνης. Στην ουσία η επερώτηση αυτή αφορά τον Πρωθυπουργό και την Κυβέρνηση. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μα και τυπικά σε αυτόν στρέφεται. 
ΠΡΟΚΟΠΗΣ ΠΑΥΛΟΠΟΥΛΟΣ: Αφορά τον Πρωθυπουργό και την Κυβέρνηση, διότι οι ύβρεις, οι απειλές και η υπονόμευση της δικαιοσύνης την οποία ζούμε, ιδίως τους τελευταίους μήνες, εκπορεύονται από τον ίδιο τον Πρωθυπουργό. Και γίνονται με την επίνευση και την καθοδήγησή του. 
Αυτό αποδεικνύει το ότι ανέχθηκε ο ίδιος τον Υπουργό Περιβάλλοντος, Χωροταξίας και Δημόσιων Έργων να στρέφεται ευθέως και να απειλεί δικαστικούς λειτουργούς, υπό την ευρεία του όρου έννοια. Ανέχθηκε τον Κυβερνητικό Εκπρόσωπο να καλύπτει τον Υπουργό ΠΕ.ΧΩ.ΔΕ και τον Υπουργό Δικαιοσύνης, στην καλύτερη περίπτωση, να παρέχει τη συγκάλυψη ή την εκκωφαντική σιωπή του, αυτός ο οποίος θα έπρεπε να είναι ο θεματοφύλακας, σε πολιτικό επίπεδο, της ανεξαρτησίας της δικαιοσύνης. 
Είναι σαφές ότι αυτό όχι μόνο τελεί υπό την αιγίδα του Πρωθυπουργού, αλλά αυτός καθοδηγεί όλη αυτήν την προσπάθεια "εις εκτέλεσιν" της συμφωνίας των Δολιανών. Και το κυριότερο: Ο Πρωθυπουργός στην περίπτωση αυτή γνωρίζει και τις συνέπειες και τα αποτελέσματα της επίθεσης εναντίον της δικαιοσύνης. ΄Εχει, όμως, και ένα καλό αυτή η επίθεση ανάμεσα στα πολλά κακά. Απομυθοποιεί τον εκσυγχρονιστή κ. Σημίτη. Αποδεικνύει τι σημαίνει εκσυγχρονισμός Σημίτη. Διαχρονικά το ΠΑΣΟΚ στρεφόταν εναντίον της δικαιοσύνης. Ειδικά όμως επί των ημερών του κ. Σημίτη αποδεικνύεται πως εννοεί την πορεία της Ελλάδος προς την Ευρώπη. Και είναι η απάντηση προς τον κ. Σημίτη -εξ οικείων τα βέλη- το ποιος υπονομεύει την πορεία του Τόπου διεθνώς και στο πλαίσιο της Ευρωπαϊκής ΄Ενωσης.
Τόλμησε σήμερα ο κύριος Πρωθυπουργός να επαναλάβει ότι δήθεν η Νέα Δημοκρατία θα ήταν εκείνη που αν γινόταν Κυβέρνηση θα υπονόμευε την πορεία του τόπου προς την Ευρωπαϊκή ΄Ενωση. Πέραν του ότι δεν δικαιούται οι οπαδοί του ΕΟΚ και ΝΑΤΟ το ίδιο συνδικάτο, να μιλούν προς αυτήν την κατεύθυνση, να ποιοι είναι αυτοί που υπονομεύουν το κύρος της Χώρας και την πορεία προς την Ευρωπαϊκή ΄Ενωση. Όταν φθάσαμε στην αυγή του 21ου αιώνα, χώρα-μέλος της Ευρωπαϊκής ΄Ενωσης να έχει την ολομέλεια του Αρείου Πάγου να συνέρχεται και περίπου, να ομολογεί ότι η δικαιοσύνη στην Ελλάδα τελεί εν διωγμό εκ μέρους της Κυβέρνησης τι να πει κανείς; Διότι αυτό είπε η ολομέλεια του Αρείου Πάγου. Ζήτησε να πάψει ο διωγμός εναντίον της δικαιοσύνης και εναντίον των εισαγγελικών λειτουργών. Το ίδιο είπαν και οι εισαγγελικοί λειτουργοί. ΄Εφθασαν οι εισαγγελικοί λειτουργοί όχι μόνο να βγάζουν ψηφίσματα για να υπερασπισθούν τον εαυτόν τους, αλλά να καταφεύγουν στα διεθνή fora και στην Ευρωπαϊκή ΄Ενωση για να υπερασπισθούν το κύρος τους.
Πότε άλλοτε, κυρίες και κύριοι συνάδελφοι, είχε φθάσει ο Τόπος σ΄ αυτό το κατάντημα εκτός από τις μέρες του εκσυγχρονιστική Πρωθυπουργού κ. Σημίτη; Πότε άλλοτε η δικαιοσύνη είχε ζητήσει προστασία απέναντι στις επιθέσεις που δέχεται; Πότε άλλοτε η διάκριση των εξουσιών είχε υποστεί αυτές τις επιθέσεις; Διότι, σε τελική ανάλυση δεν είναι μόνον οι δικαστικοί λειτουργοί, οι οποίοι υφίσταται τις επιθέσεις αυτές. Τις υφίσταται η διάκριση των εξουσιών, η δημοκρατική αρχή, το κράτος δικαίου, η αρχή της νομιμότητας. Γιατί είναι γνωστό -και το τονίζει η ολομέλεια του Αρείου Πάγου- ότι ο εισαγγελικός λειτουργός είναι θεματοφύλακας αυτής της νομιμότητας. Φυσικά μπορεί να κάνει λάθος. Αλλά εκεί είναι το ζήτημα; Γνωρίζουμε όλοι ποιες είναι οι δίοδοι μέσα από τις οποίες υπάρχει κριτική και των δικαστικών αποφάσεων και των ενεργειών των εισαγγελικών λειτουργών. Το γνωρίζουμε όλοι. ΄Όχι όμως με επιθέσεις. ΄Οταν μάλιστα, όπως τονίζει ο ΄Αρειος Πάγος, εκείνοι δεν μπορούν να απαντήσουν. Με απειλές και με υπονόμευση δικαιοσύνη δεν είναι δυνατόν να υπάρχει.
Φθάσαμε στο σημείο, δηλαδή, να έρχεται Υπουργός και επειδή εισαγγελικός λειτουργός έκανε το καθήκον του, όπως εκείνος νόμιζε, να τονίζει ότι αυτός έχει διασυνδέσεις με πολιτικά πρόσωπα και να καλεί, τι; Τον εισαγγελικό λειτουργό να αποδείξει ότι δεν έχει διασυνδέσεις. Εάν αυτό δεν είναι απειλή, εάν αυτό δεν είναι υπονόμευση, τότε τι είναι επίθεση εναντίον της δικαιοσύνης;
Κύριε Υπουργέ, ως θεματοφύλακας της δικαιοσύνης, για να δώσετε και το στίγμα της Κυβέρνησης, θα οφείλατε να είχατε πάρει αμέσως αποστάσεις από τις ενέργειες και του Υπουργού Περιβάλλοντος, Χωροταξίας και Δημοσίων ΄Εργων αλλά και από τον ίδιο τον Κυβερνητικό Εκπρόσωπο. Εσείς οφείλατε τότε να στηρίξετε τη δικαιοσύνη, ακόμη και αν πιστεύατε ότι μπορεί να είναι εσφαλμένη η άλφα ή η βήτα άποψη. 
Υπάρχουν οι δρόμοι μέσα από τους οποίους κρίνονται και οι δικαστικές αποφάσεις και οι ενέργειες των εισαγγελικών λειτουργών, το ξανατονίζω για δεύτερη φορά. Αλλά δεν είναι νοητό σε ένα κράτος δικαίου, σε ένα κράτος-μέλος της Ευρωπαϊκής ΄Ενωσης να υπάρχουν αυτές οι ανοίκειες επιθέσεις εναντίον της δικαιοσύνης. Λυπούμαι πραγματικά που στην Ελλάδα σήμερα είμαστε αναγκασμένοι αυτονόητες αρχές και αυτονόητα πράγματα να τα υπερασπιζόμαστε. Αυτό ακριβώς αποδεικνύει ότι υπάρχει ένα τεράστιο έλλειμμα δημοκρατικής ευαισθησίας. Υπάρχει ένα τεράστιο έλλειμμα σε ό,τι αφορά την προστασία των δημοκρατικών θεσμών και αυτό είναι που χαρακτηρίζει την πορεία, αυτό είναι που δίνει το στίγμα στην Κυβέρνηση. 
(Χειροκροτήματα από τη Νέα Δημοκρατία)
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Δικαιοσύνης κ. Σταθόπουλος έχει το λόγο.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Κυρίες και κύριοι Βουλευτές, επειδή οι επερωτώντες Βουλευτές αλλά και ο κύριος Πρόεδρος της Νέας Δημοκρατίας με αφορμή τα δύο συγκεκριμένα περιστατικά του χρηματιστηρίου και του Κτηματολογίου, γενίκευσαν και χαρακτήρισαν την πολιτική της Κυβέρνησης του ΠΑΣΟΚ απέναντι στη δικαιοσύνη ως πολιτική κατατρομοκράτησης των δικαστών, ως πολιτική η οποία αποβλέπει στο να καταστήσει τους δικαστικούς και εισαγγελικούς λειτουργούς φερέφωνα ή θεραπαινίδες -είπε ο κ. Καραμανλής- της πολιτικής εξουσίας, θα μου επιτρέψετε να ξεκινήσω τη δική μου απάντηση με μία γενική τοποθέτηση για τη στάση της Κυβέρνησης Σημίτη απέναντι στη δικαστική εξουσία.
( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
Η στάση αυτή στηρίζεται στον πλήρη σεβασμό της δικαστικής εξουσίας, στο σεβασμό της ανεξαρτησίας των δικαστών, η οποία πράγματι αποτελεί θεμελιώδη συνταγματική αρχή και ακρογωνιαίο λίθο του κράτους δικαίου, ανεξάρτητα από μεμονωμένα περιστατικά, στα οποία θα έρθω στο δεύτερο μέρος της ομιλίας μου. Αυτή είναι η γενική τοποθέτηση της Κυβέρνησης του ΠΑΣΟΚ. Μία απόδειξη αυτού είναι η άσκηση της βασικότερης αρμοδιότητας της πολιτικής εξουσίας που αφορά τη δικαιοσύνη, την επιλογή της δικαστικής ηγεσίας, της ηγεσίας των ανωτάτων δικαστηρίων.
Η Κυβέρνηση Σημίτη σεμνύνεται ότι έχει κάνει με αποκλειστικό κριτήριο την αξιοκρατία τις επιλογές αυτές, σε αντίθεση με το παρελθόν που είχαμε πολλές βουτιές και όλοι οι επιλεγέντες ανώτατοι δικαστικοί στις θέσεις των προέδρων και αντιπροέδρων των ανωτάτων δικαστηρίων και της εισαγγελίας του Αρείου Πάγου είναι και γενικής καθολικής αναγνώρισης δικαστές και ανεξάρτητοι. Αυτό το δείχνει το έργο τους και η στάση τους που πολλές φορές φθάνει στο να ασκούν κριτική στην Κυβέρνηση δείγμα της ανεξαρτησίας τους και δείγμα ότι πράγματι δεν χρησιμοποιήσαμε κανένα άλλο κριτήριο ούτε κομματικό ούτε κριτήριο σκοπιμότητος αλλά μόνο την αξιοκρατία και το ήθος των δικαστών για να επιλέξουμε την ηγεσία των ανωτάτων δικαστηρίων. 
ΒΥΡΩΝ ΠΟΛΥΔΩΡΑΣ: Όχι όλες τις φορές.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Μπορείτε να μου πείτε παραδείγματα;
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα πάρετε απάντηση. Μη σεμνύνεσθε.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Σεμνυνόμεθα, κύριε Πρόεδρε, για τις επιλογές τις οποίες κάνουμε. Δεν ήταν το ίδιο στο παρελθόν. Αλλά δεν μου αρέσει να απαντώ με αντεπίθεση.
ΑΝΝΑ ΜΠΕΝΑΚΗ-ΨΑΡΟΥΔΑ (Δ΄Αντιπρόεδρος της Βουλής): Στο Συμβούλιο Επικρατείας.
ΠΡΟΕΔΡΕΥΩΝ (Κωνσταντίνος Βρεττός): Μη διακόπτετε παρακαλώ.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Γιατί με διακόπτετε; Θα παρακαλούσα να υπάρχει μια ψυχραιμία στη συζήτηση, έστω και αν ο λόγος μου είναι δυσάρεστος. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν είναι δυσάρεστος, είναι προκλητικός.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Θα παρακαλούσα, κύριε Πρόεδρε, να μη με διακόπτετε. 
Αυτός ο σεβασμός, ο απόλυτος σεβασμός στην ανεξαρτησία της δικαιοσύνης δεν σημαίνει ότι οι δικαστές και οι εισαγγελείς δεν υπόκεινται σε κριτική για τις πράξεις τους. Ο μόνος ο οποίος το παραδέχτηκε, δειλά όμως, ήταν ο κ. Μαρκογιαννάκης. Κανείς κρατικός λειτουργός που ασκεί υπεύθυνα καθήκοντα δεν μπορεί να μένει στο απυρόβλητο και να εξαιρείται από την κριτική. Οι ίδιοι οι δικαστές το δέχονται αυτό. Δεν ήταν αυτό που είπατε το κείμενο της απόφασης της διοικητικής ολομέλειας του Αρείου Πάγου της 27ης Σεπτεμβρίου. Σας διαβάζω την κρίσιμη περικοπή: Οι δικαστικοί και εισαγγελικοί λειτουργοί έχουν εκ της κατά το Σύνταγμα αποστολής τους την υποχρέωση να ενεργούν προς κάθε κατεύθυνση με αποκλειστικό κριτήριο τη νομιμότητα. Οι ενέργειές τους όταν μάλιστα φαίνονται υπερβολικές ή και άστοχες υπόκεινται σε κριτική η οποία είναι ελεύθερη σε μια δημοκρατική κοινωνία..." 
ΠΡΟΚΟΠΗΣ ΠΑΥΛΟΠΟΥΛΟΣ: Και παρακάτω.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Θα σας το διαβάσω. Το παρακάτω δεν είναι ότι είμαστε σε διωγμό όπως είπατε, κύριε Παυλόπουλε. Παρακάτω λέει απλώς "δεν είναι όμως επιτρεπτό να αποδίδονται αβασάνιστα στις ενέργειές τους πολιτικές σκοπιμότητες, πολύ δε περισσότερο που αυτοί για να διαφυλάξουν την ουδετερότητά τους δεν μπορούν να απαντήσουν. Επιπλέον κάθε ανάμειξή τους σε πολιτικές διαμάχες μπορεί να διαταράξει την πεποίθηση του λαού στην αμεροληψία της ελληνικής δικαιοσύνης" Αυτή είναι η κρίσιμη περικοπή της απόφασης της διοικητικής ολομέλειας του Αρείου Πάγου. 
Προς τιμή τους δέχονται ότι υπόκεινται σε κριτική όταν αστοχούν. Δέχονται δηλαδή ότι μπορεί να αστοχούν. Και η Ένωση Εισαγγελέων στην ανακοίνωσή της της 5ης Οκτωβρίου επίσης δηλώνει ότι οι εισαγγελείς δεν διεκδικούν το αλάθητο και ότι οι ενέργειές τους είναι δεκτικές καλόπιστης κριτικής. 
ΒΥΡΩΝ ΠΟΛΥΔΩΡΑΣ: Προς τιμή τους...
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Βεβαίως προς τιμή τους.
ΒΥΡΩΝ ΠΟΛΥΔΩΡΑΣ: Παραλίγο να σας πούν και ευχαριστώ δηλαδή.
ΠΡΟΕΔΡΕΥΩΝ (Κωνσταντίνος Βρεττός): Κύριε Πολύδωρα σας παρακαλώ. 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Βεβαίως η κριτική το δέχομαι ότι πρέπει να γίνεται στη δικαστική εξουσία με φειδώ και με σεβασμό προς την ανεξαρτησία των δικαστών και επομένως όχι κατά συνήθεια αλλά σε εξαιρετικές περιπτώσεις, όπως αυτές που αναφέρει η επερώτηση. Οι δύο περιπτώσεις που νομίζω ότι έγιναν αντικείμενο πολιτικής εκμετάλλευσης από τη Νέα Δημοκρατία αλλά και από μερίδα των Μέσων Μαζικής Ενημέρωσης.
Νομίζω ότι η επερώτηση αλλά και οι ομιλίες των περισσότερων αγορητών δείχνουν μία σύγχυση ανάμεσα στην επιτρεπτή άσκηση κριτικής και στην ανεπίτρεπτη πράγματι επίθεση.
Δεν θέλω να πιστέψω ότι αυτή είναι η πρόθεση, αλλά αυτό ήταν το φαινόμενο, το οποίο άφησε σε μένα την εντύπωση ότι αρνείσθε το δημοκρατικό δικαίωμα κριτικής, που η ίδια δικαστική εξουσία, προς τιμή της, το αποδέχεται. Αυτό είναι το ένα σημείο, που θα ήθελα να τονίσω, το δικαίωμα της κριτικής.
Το δεύτερο σημείο φαίνεται ότι το αγνοείτε τελείως. Το παραγνωρίσατε, γιατί δεν το αγνοείτε. Εκτός από το δημοκρατικό δικαίωμα άσκησης κριτικής, δεν πρέπει να περιφρονούμε το θεμελιώδες ανθρώπινο δικαίωμα, που έχει κάθε άτομο υφιστάμενο καταγγελία ή δίωξη, να μπορεί να απαντά και να αμύνεται. Δεν είναι δημοκρατικά και συνταγματικά ανεκτό να μένει ένας πολίτης ανυπεράσπιστος, όταν ιδίως εμφανίζεται και μάλιστα από τα Μ.Μ.Ε. ως ενεχόμενος σε σκάνδαλα, σε απάτες σε διαφθορά και μάλιστα με εισαγγελική σφραγίδα. Και στο σημείο αυτό ας μου επιτραπεί να κάνω μία παρένθεση για την ευκολία πράγματι που το σύστημά μας, το ποινικό μας σύστημα, επιτρέπει την άσκηση της ποινικής δίωξης.
Ξέρετε πόσες είναι οι μηνύσεις που ασκήθηκαν το περασμένο έτος μόνο στην Εισαγγελία των Πρωτοδικών Αθηνών; Είναι διακόσιες χιλιάδες περίπου, και για την ακρίβεια εκατόν ενενήντα πέντε χιλιάδες. Και επειδή έχουν αυτό το βάρος των τόσων χιλιάδων υποθέσεων οι εισαγγελείς, μέσα σε ένα λεπτό και μάλιστα στο εξώφυλλο του φακέλου, γράφουν "παραγγελία προς τον ανακριτή να ενεργήσει ανακριτικές πράξεις". Δηλαδή ασκείται η ποινική δίωξη. Αρχή της νομιμότητας είπε η κα Μπενάκη. Δεν είναι όμως ακριβώς έτσι. Αλλά δεν θα αγνοείτε, κυρία Μπενάκη, εσείς ποινικολόγος, ότι υπάρχει η ευχέρεια του εισαγγελέα, όταν είναι αβάσιμη στην ουσία καταγγελία, όταν δεν υπάρχουν οι ενδείξεις, που είπε ο κ. Μαρκογιαννάκης, έστω οι απλές ενδείξεις να μην ασκείται ποινική δίωξη. Αλλά θα σας προσθέσω και κάτι άλλο. Ο ίδιος ο Κώδικας Ποινικής Δικονομίας λέει ότι μπορεί να θέσει στο αρχείο με έγκριση του Εισαγγελέα Εφετών μηνύσεις από τις χιλιάδες μηνύσεις των δικομανών Ελλήνων, όταν στην ουσία είναι προφανώς αβάσιμη, αλλά και κάτι ακόμα, επειδή πρόκειται για μηνύσεις κατά πολιτικών προσώπων. 
Γνωρίζουμε όλοι το άρθρο 86 του Συντάγματος και μάλιστα ύστερα από την αναθεώρηση, που απαγορεύει στις εισαγγελικές αρχές να ασκούν εισαγγελικά καθήκοντα, όταν ενέχεται Βουλευτής ή Υπουργός.
Θυμάμαι ότι ο επίτιμος Πρόεδρος της Νέας Δημοκρατίας είχε διαφωνήσει με αυτήν τη ρύθμιση του Συντάγματος, αλλά μάλλον έμενε μόνος. Κι εγώ το είχα υποστηρίξει. Επεκράτησε όμως, κι αυτή είναι η συνταγματική μας έννομη τάξη κι όταν αναφερόμαστε στο Σύνταγμα, δεν πρέπει να ξεχνούμε το άρθρο 86, το οποίο λέει ότι απαγορεύεται οποιαδήποτε προκαταρκτική εξέταση από τους εισαγγελείς, όταν πρόκειται για ευθύνη Υπουργών...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτό είναι θέμα ερμηνείας. Θα σας πω μετά γι΄ αυτό.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Το Σύνταγμά μας καλώς ή κακώς ήθελε την εισαγγελική αρμοδιότητα για Υπουργούς να την έχει η Βουλή. Αυτή είναι η θέση, καλή ή κακή του Συντάγματος. 
Επομένως οφείλει ο εισαγγελέας, όταν δει ότι εμπλέκεται Υπουργός, να διαβιβάσει αμέσως το φάκελο στη Βουλή...
ΑΘΑΝΑΣΙΟΣ ΓΙΑΝΝΟΠΟΥΛΟΣ: Και το ΠΑΣΟΚ να βρίζει τους εισαγγελείς...
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Ειπώθηκαν μερικά πράγματα -και βλέπω ότι ο κ. Έβερτ έχει φύγει- και θα ήθελα να απαντήσω. Είπε ο κ. Έβερτ ότι ο πρόεδρος της ΔΕΚΑ είχε στείλει αμέσως έγγραφο στον εισαγγελέα, ο οποίος συγκέντρωνε τα στοιχεία, ότι διερευνούσε την υπόθεση για να απαλλαγεί ο ίδιος και ότι ενήργησε βάσει εγκρίσεως του αρμόδιου Υφυπουργού. Αυτό δεν χρειαζόταν να το πει ο πρόεδρος της ΔΕΚΑ. Το λέει ο νόμος ότι υπογράφει ο Υφυπουργός τις οποιεσδήποτε πράξεις μεταβιβάσεως μετοχών κλπ. Και το νόμο αυτόν τον γνωρίζει ο εισαγγελέας, ή αν δεν τον έχει υπόψη του -βεβαίως δεν ξέρουμε απέξω όλη τη νομοθεσία- έπρεπε όταν ησχολείτο με την υπόθεση να το δει. Αν λοιπόν ήξερε ότι από την αρχή της έρευνας αυτής έχει εγκρίνει Υπουργός, τότε θα έπρεπε να είχε διαβιβαστεί αμέσως στη Βουλή των Ελλήνων. Γιατί όμως συνέχισε επί ένα χρόνο την έρευνα; 
Θα σας διαβάσω περικοπή από έγγραφο του εισαγγελέα Αρείου Πάγου, του κ. Δημόπουλου, από τον Ιούνιο, ύστερα από ερώτημα δικό μου. Και το ερώτημα το δικό μου είχε προκληθεί από ερώτημα έγγραφο, το οποίο μου είχε στείλει ο Πρόεδρος της Βουλής κ. Κακλαμάνης, λέγοντάς μου ότι φθάνουν στη Βουλή των Ελλήνων από τη εισαγγελία οι πιο απίθανες καταγγελίες.
Μια καταγγελία μήνυση ενός πολίτη εμήνυε τον Πρόεδρο της Δημοκρατίας επί εσχάτη προδοσία γιατί είχε υπογράψει τη Συνθήκη του ΄Αμστερνταμ και το θεωρούσε εκχώρηση κυριαρχικών δικαιωμάτων εσχάτη προδοσία. Δηλαδή, κάτι το οποίο ο οποιοσδήποτε λογικός δικαστικός εισαγγελικός λειτουργός θα το είχε θέσει αμέσως στο αρχείο, αυτό είχε διαβιβαστεί στη Βουλή. Και με παρακάλεσε ο κ. Κακλαμάνης να πω στην Εισαγγελία του Αρείου Πάγου να μην επιβαρύνεται η Βουλή, η οποία έχει μια διαδικασία, με τέτοιες προφανώς αβάσιμες υποθέσεις. Και τι μου απαντά ο κύριος εισαγγελέας του Αρείου Πάγου; "Δεν μπορούμε να το κάνουμε αυτό, δεν έχει αρμοδιότητα η εισαγγελική αρχή να ερευνά οίκοθεν μηνύσεις ή αναφορές κλπ., διότι καμιά αξιολόγηση του περιεχομένου τους δεν επιτρέπεται. Αυτή θα εσήμαινε ενέργεια προκαταρκτικής εξέτασης, η οποία κατά συνταγματική πλέον επιταγή δεν είναι επιτρεπτή. Το μόνο που μπορεί να κάνει είναι αμέσως να τη στείλει στη Βουλή. Ακόμα και την πιο αβάσιμη".
Στην περίπτωση του χρηματιστηρίου έγινε αυτή η άμεση αποστολή στη Βουλή; 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν έγινε;
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Θα έλθω ειδικότερα στις δύο υποθέσεις. Ακόμη είμαι στη γενική μου τοποθέτηση, διότι πολύ συχνά συμβαίνει και τον τελευταίο καιρό ακόμα συχνότερα να διασύρονται πολιτικοί που ενώ δεν έχει αποδειχθεί τυχόν ενοχή τους και ενώ ισχύει το τεκμήριο της αθωότητος που το λησμόνησε τελείως ο αξιότιμος πρώην εισαγγελέας και νυν Βουλευτής κ. Μαρκογιαννάκης, παρουσιάζονται σαν ένοχοι στα μάτια της κοινής γνώμης και συχνά κατά παράβαση της αρχής της μυστικότητας της ανάκρισης, διαρρέει στον Τύπο ανακριτικό υλικό, όχι μόνο αυτό που είπατε ότι είναι δημόσιο έγγραφο, κύριε Μαρκογιαννάκη, αλλά διαρρέουν καταθέσεις μαρτύρων και άλλο ανακριτικό υλικό. Και ακολουθούν τυμπανοκρουσίες σε μερίδα του Τύπου και της τηλεόρασης που σπιλώνουν ατεκμηρίωτα υπολήψεις. Μιλάω ακόμα γενικά. 
Κύριε Πρόεδρε, κύριε Μητσοτάκη, έχετε και εσείς εμπειρία απ' αυτό. Σπιλώνονται πράγματι υπολήψεις. Και οδηγούν τους πολίτες σε αδυναμία να αμυνθούν με άλλον τρόπο κατά του δημόσιου αυτού διασυρμού παρά από την ανάγκη να απαντήσουν. Θέλετε να μείνουν άφωνοι αυτοί οι οποίοι παρουσιάζονται στην κοινή γνώμη ως ενεχόμενοι σε σκάνδαλα, ως δράστες αξιόποινων πράξεων; Και είναι περίεργο -δεν θέλω να πω ύποπτο- είναι πάντως περίεργο το γεγονός ότι τέτοιο υλικό έχει βρεθεί πολλές φορές στα χέρια της Νέας Δημοκρατίας πολύ πριν έρθει στη δημοσιότητα ή πολύ πριν λάβουν γνώση οι κατηγορούμενοι.
ΝΙΚΟΛΑΟΣ ΚΑΤΣΑΡΟΣ: Ποιο; Στην περίπτωση αυτή;
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Στο ποινικό μας σύστημα υπάρχει και μια άλλη αρχή, η αρχή της μυστικότητας. ΄Ισως η κα Μπενάκη που είναι ποινικολόγος, αλλά είναι βασικά θεμελιώδη πράγματα τα οποία τα ξέρουν και οι πρωτοετείς της νομικής και τα οποία έχουν οδηγήσει σε κάποιες διαστρεβλώσεις του ποινικού μας συστήματος. Υπάρχει η αρχή της μυστικότητας. Γι' αυτό δεν χρειάζεται από την πρώτη στιγμή της ανάκρισης να λαμβάνει γνώση ο κατηγορούμενος. Ο κατηγορούμενος θα λάβει προς το τέλος γνώση, όταν κληθεί σε απολογία, διότι όλα ως τότε διέπονται από την αρχή της μυστικότητας, είναι απόρρητα. Δεν διασύρεται αυτός ο πολίτης. Σήμερα -κάτι που είναι αναπόφευκτο και δεν κάνω κριτική ούτε στα Μ.Μ.Ε.-, με την πρώτη ενέργεια αμέσως τυμπανοκρουσία, πηχυαίοι τίτλοι, "καθίζει στο σκαμνί ο εισαγγελέας τον άλφα ή τον βήτα". Και υφίσταται ήδη αυτός ο οποίος έχει το τεκμήριο της αθωότητας μια κύρωση, μια ηθική κύρωση, μια σπίλωση, μια ρετσινιά, χωρίς να έχει μάθει ο ίδιος ακόμα τίποτα. Αυτό δεν είναι σύμφωνο με τη σύλληψη που είχε ο ποινικός νομοθέτης πριν από πενήντα χρόνια, διότι πίστευε ότι θα τηρείται το απόρρητο που δεν τηρείται σήμερα. Άρα, να γιατί σκεπτόμαστε να αναθεωρήσουμε, να μεταρρυθμίσουμε τον τρόπο άσκησης της ποινικής δίωξης. Και, εν πάση περιπτώσει, δεν νομίζω ότι μπορείτε, κύριοι Βουλευτές της Νέας Δημοκρατίας, να εμφανίζεσθε ως τιμητές, όταν νομίζω ότι βοά το πανελλήνιο, το καταλαβαίνει όλος ο κόσμος ότι στην υπόθεση αυτή υπήρξε προσπάθεια πολιτικής, κομματικής εκμετάλλευσης στα θέματα του χρηματιστηρίου και του Κτηματολογίου.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μα, είναι δυνατόν να μην υπάρχει; 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Μήπως εκμετάλλευση κατά το αποτέλεσμα, για να επηρεαστούν οι εισαγγελικές αρχές προς την αντίθετη κατεύθυνση; 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δηλαδή, να καταπιούμε αυτά που συμβαίνουν; Είμαστε πολιτικοί. Να καλύπτονται τα σκάνδαλα; Σε Βουλή μιλάτε. 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Σε Βουλή ομιλώ και πιστεύω ότι η Βουλή πρέπει να έχει το επίπεδο να μη με διακόπτει. 
ΠΡΟΕΔΡΕΥΩΝ (Κωνσταντίνος Βρεττός): Παρακαλώ συνεχίστε, κύριε Υπουργέ.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Εγώ πιστεύω ότι υπήρξε από πολλές πλευρές προσπάθεια να αντληθούν κομματικά οφέλη. Και στην προσπάθεια αυτή αδιαφορούμε αν σπιλώνουμε δημόσια πολίτες και αρνούμεθα στην ουσία το δικαίωμά τους να αμυνθούν. Ο οποιοσδήποτε στη θέση αυτών των πολιτών θα αισθανόταν την ανάγκη, την υποχρέωση μάλιστα και το στοιχειώδες δικαίωμα να αντιδράσει, επίσης δημόσια, αφού δημόσια υφίσταται την αναπόδεικτη διαπόμπευση. 
Και θα παραδεχθώ, κυρίες και κύριοι Βουλευτές, ότι το αίσθημα της αδικίας που δημιουργείται πολλές φορές απ΄ αυτούς τους ατεκμηρίωτα καταγγελλόμενους, τους οδηγεί σε ορισμένες φραστικές υπερβολές στην απάντησή τους. Το δέχομαι. Και σ' αυτές τις περιπτώσεις, υπήρξαν υπερβολές με τις οποίες δεν συμφωνούμε. Δεν είπα ότι είναι δικαιολογημένες οι υπερβολές, απλώς ότι είναι ευεξήγητο. ΄Ενας ο οποίος αισθάνεται άδικα να κατηγορείται και να καταγγέλλεται, απαντώντας μπορεί να ξεπεράσει κάποια όρια. Αλλά αυτό δεν μπορεί να ερμηνευθεί ποτέ ως προσπάθεια κατατρομοκράτησης, πώς θα κατατρομοκρατηθούν ισόβιοι δικαστικοί λειτουργοί. Ισόβιοι είναι, δεν έχουν ανάγκη. Τι είναι; Ανθρωπάκια είναι; Ισόβιοι είναι, δεν έχουν ανάγκη κανέναν. Γιατί να τρομοκρατηθούν;
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: ΄Αρα, να τους απειλείτε.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Και αν υπήρχε πρόθεση κατατρομοκράτησης, θα ήταν απρόσφορη απόπειρα. Αλλά απρόσφορη απόπειρα τελούν μόνο οι ανόητοι ή αυτοί που δεν έχουν γνώση και συνείδηση του τι κάνουν. Δεν νομίζω ότι μπορείτε να αποδώσετε απρόσφορη απόπειρα. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Τους έχετε προστατεύσει; Προκαλείτε, κύριε Υπουργέ.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Δεν μπορεί, κυρίες και κύριοι Βουλευτές, να αποκλειστεί το ενδεχόμενο να προχωρούν οι εισαγγελικές αρχές σε ποινική δίωξη, μολονότι δεν υπάρχουν και οι απλές ενδείξεις, που αρκούν βέβαια. Χρειάζονται όμως οι απλές ενδείξεις, κυρία Μπενάκη. ΄Η μολονότι η υποβληθείσα αναφορά κλπ. ήταν νόμω αβάσιμη. Τέτοια λάθη δεν τα αποκλείει και η ΄Ενωση Εισαγγελέων. Σας διάβασα την ανακοίνωσή της -προς τιμήν τους- που παραδέχθηκαν ότι δεν διεκδικούν το αλάθητο. Φυσικά δεν ισχυριζόμαστε ότι οι εισαγγελείς που ξεπερνούν σαν άνθρωποι τα όρια των νόμιμων αρμοδιοτήτων τους, το πράττουν με πρόθεση, το πράττουν κατ΄ ανάγκην με πρόθεση. Κανένας δεν μπορεί να αποκλείσει τίποτα εκ των προτέρων, αλλά βεβαίως, όλοι μέχρι αποδείξεως του εναντίου έχουμε καλές προθέσεις, αυτό που αμφισβητείτε εσείς σε μας. Αλλά ίσως κάποιες εισαγγελικές υπερβάσεις να συμβαίνουν από υπερβάλλοντα ζήλο. 
Και σας ερωτώ: ΄Ακουσα πολλά πράγματα για την έννομη τάξη και για το Σύνταγμα, αλλά τα μισά. Και ξέρετε ότι η μισή αλήθεια όταν δεν αναφερόμαστε στην άλλη μισή, διαστρεβλώνει τα πράγματα. Είπατε ότι ο Υπουργός Δικαιοσύνης είναι ο προστάτης των δικαστών και των εισαγγελέων, είναι ο φύλακας. Ασφαλώς είναι. Μόνο αυτό είναι; Γνωρίζουμε τι λέει το Σύνταγμα; Ο έλεγχος των εισαγγελικών ενεργειών για υπέρβαση καθηκόντων δεν είναι μόνο επιτρεπτός, είναι και επιβεβλημένος και νομικά και ηθικά. Το προβλέπει και το Σύνταγμα και η νομοθεσία μας. Ποιος ασκεί τον πειθαρχικό έλεγχο των δικαστών και εισαγγελέων; Υπάρχει ο εσωτερικός έλεγχος από τον εισαγγελέα του Αρείου Πάγου, από τους επιθεωρητές αρεοπαγίτες και υπάρχει και ο εξωτερικός έλεγχος έξω από το δικαστικό σώμα. Ποιος τον ασκεί αυτόν; Κατά το Σύνταγμα, ο Υπουργός Δικαιοσύνης.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ο Υπουργός Δικαιοσύνης. ΄Οχι όμως ο κάθε Υπουργός να υβρίζει ελεύθερα. 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Κατά το Σύνταγμα, ο Υπουργός Δικαιοσύνης. Και ορθώς προβλέπεται όχι μόνο στη δική μας έννομη τάξη αλλά σε όλες τις δημοκρατικές χώρες προβλέπεται και εξωτερικός έλεγχος των δικαστών. Γιατί προβλέπεται; Γιατί κανένα Σώμα, καμία εξουσία δεν πρέπει να είναι στεγανός χώρος για να μην υπάρχουν φόβοι συγκαλύψεων κλπ. Αυτό είναι το νόημα της διάκρισης των εξουσιών, ο απέξω έλεγχος. Υπάρχει και από το Σύνταγμά μας, όπως και σε άλλα συντάγματα. 
ΑΝΝΑ ΜΠΕΝΑΚΗ-ΨΑΡΟΥΔΑ ( Δ΄ Προεδρεύουσα της Βουλής): Γιατί δεν το κάνατε; 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): ΄Ερχομαι σ΄ αυτό, μη βιάζεστε. Σε όλες τις σύγχρονες δημοκρατίες υπάρχει αυτός ο έλεγχος.
Βεβαίως η δικαστική εξουσία είναι η κατ' εξοχήν ελέγχουσα εξουσία. Ελέγχει αλλά και ελέγχεται. Και αυτό το λησμονείτε, όταν βλέπετε στον Υπουργό Δικαιοσύνης μόνο την ιδιότητα του θεματοφύλακα και του προστάτη των δικαστών. Ξεχνάτε ότι είναι και ο έχων την εξουσία να ασκήσει πειθαρχικό ...
ΝΙΚΟΛΑΟΣ ΓΚΕΛΕΣΤΑΘΗΣ: Δεν συκοφαντείτε και απειλείτε. 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Εάν συνεχίσουμε με συνεχείς διακοπές, νομίζω ότι θα μου δώσετε άλλα δέκα λεπτά, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, χωρίς να θέλω να δικαιολογήσω κανέναν, διότι σας διακόπτουν πράγματι, μην κάνετε και σεις ομιλία με τη μορφή των ερωτήσεων. Διότι χωρίς να θέλουν ορισμένοι απαντούν. Όπως η κα Μπενάκη παραδείγματος χάρη...
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Κύριε Πρόεδρε, αφήστε με να χρησιμοποιώ και το ύφος των ρητορικών ερωτήσεων. Αλλά νομίζω ότι οι κύριοι Βουλευτές θα έχουν την υπομονή να με ακούσουν. 
ΚΩΝΣΤΑΝΤΙΟΣ ΜΗΤΣΟΤΑΚΗΣ: Στο Κοινοβούλιο δεν συνηθίζεται.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Οι ρητορικές ερωτήσεις δεν συνηθίζονται, καθένας έχει το ύφος του. Σας παρακαλώ να δεχθείτε ότι καθένας έχει το ρητορικό ύφος που του χρειάζεται. 
ΠΡΟΕΔΡΕΥΩΝ (Κωνσταντίνος Βρεττός): Έτσι είναι και παρακαλώ μη διακόπτετε, ο Υπουργός έχει δίκιο. 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Δεν νομίζω ότι πρέπει να περιοριστεί. Αλλιώς θα είχαμε περιορισμό της ελευθερίας του λόγου. Ξέρω ότι ο δικός μου λόγος -ο δικός μου πολιτικός λόγος, κύριε Πρόεδρε, γιατί κάποτε μου το είχαν αμφισβητήσει αυτό ότι έχω πολιτικό λόγο- είναι διαφορετικός από το δικό σας. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μου επιτρέπετε;
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Βεβαίως, ευχαρίστως. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ο Γεώργιος Παπανδρέου μας εδίδασκε παλιά: "Μην ερωτάτε ποτέ στη Βουλή. Δεν ξέρετε τι θα σας έλθει από κάτω ως απάντηση!" 
(Χειροκροτήματα από την πτέρυγα της Νέας Δημοκρατίας)
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Δεν συμφωνώ με τον Γεώργιο Παπανδρέου. 
ΠΡΟΕΔΡΕΥΩΝ (Κωνσταντίνος Βρεττός): Λοιπόν, μέχρι τώρα δεν σας ήρθε τίποτε...
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Όχι, θα δώσω μια απάντηση σ' αυτό. Όταν εκφράζει την άποψή του με τη μορφή ενός ερωτήματος κανείς, δείχνει ότι δεν μιλάει κατά τρόπο αξιωματικό. Έχω απορήσει εγώ, διότι πολλοί πολιτικοί άνδρες καριέρας μιλούν αξιωματικά, νομίζουν ότι είναι οι μόνοι κάτοχοι της αλήθειας, αυτό που λένε είναι το μόνο σωστό και οτιδήποτε άλλο είναι λάθος. Αυτό εμένα δεν μου αρέσει. Ίσως επειδή προέρχομαι από τον ακαδημαϊκό χώρο και έχω πάντοτε και μια μικρή αμφιβολία μήπως αυτό δεν είναι τελείως σωστό, γι΄ αυτό χρησιμοποιώ το ύφος των ερωτήσεων. Δεν μιλώ αξιωματικά. 
Ο Υπουργός Δικαιοσύνης, μπορεί λοιπόν να ελέγξει, όχι μόνο να ασκήσει πειθαρχική δίωξη. Κατά τον οργανισμό των δικαστηρίων μπορεί να διεξαγάγει και διοικητική εξέταση ο ίδιος αυτοπροσώπως, για να δει αν υπάρχουν στοιχεία, αν υπάρχουν ενδεχομένως κάποιες ενδείξεις για να προχωρήσει σε πειθαρχικό έλεγχο. Σε προκαταρκτική εξέταση μπορεί να προχωρήσει, το λέει ο οργανισμός των δικαστηρίων. Γι΄ αυτό ακριβώς μπορεί να ζητήσει πληροφορίες, ενημέρωση. Γι΄ αυτό το λόγο ζήτησα το πόρισμα του εισαγγελέα στην περίπτωση του Χρηματιστηρίου. Είχα νόμιμο δικαίωμα κατά το Σύνταγμα και κατά τον οργανισμό των δικαστηρίων να ενημερωθώ. Δεν το ζήτησα από τον κ. Κακλαμάνη τον Πρόεδρο της Βουλής, διότι αυτό ήταν για τη Βουλή των Ελλήνων. Το ζήτησα ευθέως από τον προϊστάμενο της Εισαγγελίας Αθηνών και βεβαίως συμμορφώθηκε, γιατί ήξερε ότι είχε υποχρέωση να δώσει στον Υπουργό Δικαιοσύνης, τον δικαιούμενο, να διενεργήσει προκαταρκτική εξέταση, να δώσει το σχετικό υλικό. 
Αντί, λοιπόν, να ασκούμε μονόπλευρά την αντιπολιτευτική κριτική, καλό είναι να βλέπουμε και την άλλη πλευρά. Εξετάστε, παραδείγματος χάρη, τα έγγραφα τα οποία φθάνουν από την εισαγγελία στη Βουλή για ποινική ευθύνη Υπουργών, να δείτε μήπως έχουν κάνει αξιολογήσεις κατά παράβαση της εγκυκλίου του Εισαγγελέα του Αρείου Πάγου κ. Δημόπουλου. Εξετάστε το αυτό και στην περίπτωση του Χρηματιστηρίου. 
Τώρα με ρώτησε η κα Μπενάκη γιατί δεν προχωρείτε σ' αυτό τον πειθαρχικό έλεγχο. Είναι δείγμα, κυρίες και κύριοι Βουλευτές, του μεγάλου μας σεβασμού και του ομιλούντος και της Κυβέρνησης Σημίτη, απέναντι στην ανεξαρτησία της δικαιοσύνης, ότι ποτέ, σχεδόν ποτέ -και θα σας πω γιατί είπα το σχεδόν- δεν ασκήσαμε αυτό το συνταγματικό δικαίωμα για πειθαρχική δίωξη κατά δικαστικών ή εισαγγελικών λειτουργών, μολονότι υπήρξαν εμφανείς περιπτώσεις παρανομίας. Δεν αναφέρομαι στις δυο συγκεκριμένες περιπτώσεις. Σε μια περίπτωση ο ομιλών στους δεκα οκτώ μήνες, που είμαι στο Υπουργείο Δικαιοσύνης, προχώρησα σε άσκηση πειθαρχικής δίωξης κατά νεαράς αντιεισαγγελέως, στην περίπτωση της μη επιστροφής τους του Παπαδόπουλου μετά από άδεια που πήρε, την οποία άδεια έδωσαν κατά πλειοψηφία ο διευθυντής της φυλακής και η εισαγγελέας, ενώ είχε μειοψηφήσει η κοινωνική λειτουργός και έκρινα ότι υπήρχαν ενδείξεις για αμέλεια τουλάχιστον στην περίπτωση αυτή. ΄Ηταν η μόνη περίπτωση. 
Τι κάνω όταν διαπιστώνω κάτι τέτοιο; Παραπέμπω απλώς τα θέματα στην Εισαγγελία του Αρείου Πάγου ή στους αρμόδιους αρεοπαγίτες εισαγγελείς για να προβούν αυτοί σε πειθαρχική εξέταση της υπόθεσης. Προτιμώ να εφαρμοστεί η εσωτερική πειθαρχική διαδικασία παρά η εξωτερική από σεβασμό προς την ανεξαρτησία των δικαστών. "Κύριε Εισαγγελέα, κοιτάξτε το εσείς". Και στις δύο περιπτώσεις, Χρηματιστηρίου και Κτηματολογίου, εστάλη ο φάκελος στην Εισαγγελία του Αρείου Πάγου για να ελέγξουν αυτοί, από σεβασμό -το ξαναλέω- προς την ανεξαρτησία της δικαιοσύνης.
Ειδικά για την περίπτωση του Χρηματιστηρίου: Παρατήρησα και κάποια άλλη παράδοξη -δεν λέω παράνομη- ενέργεια: Ο φάκελος με το πόρισμα, που δεν ονομάζεται πόρισμα, αλλά είναι μία πολυσέλιδη έκθεση, εστάλη από τον Εισαγγελέα που είχε πάρει την παραγγελία να διαξεγάγει την έρευνα κατευθείαν στη Βουλή και όχι σ' αυτόν, ο οποίος είχε δώσει την παραγγελία, που ήταν ο προϊστάμενος της Εισαγγελίας Πρωτοδικών Αθηνών. Νομίζω ότι το ορθόδοξο θα ήταν να υποβληθεί αυτή η έκθεση κατευθείαν στον προϊστάμενο της εισαγγελίας. Παρακάλεσα τον Εισαγγελέα του Αρείου Πάγου να το εξετάσει και αυτό.
ΦΟΙΒΟΣ ΙΩΑΝΝΙΔΗΣ: Ήταν και Αύγουστος, διακοπές.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Τέλη Αυγούστου νομίζω ότι ήταν. Δεν νομίζω όμως ότι δεν δημιουργεί κι αυτό κάποιες απορίες. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το επιβάλλει ο νόμος αυτό που λέτε;
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Όχι, κύριε Πρόεδρε. Δεν είπα ότι είναι παράνομο, αλλά την παραγγελία να διενεργήσει κάποια εξέταση τη δίνει ο προϊστάμενος της εισαγγελίας και περιμένει. 
ΧΡΗΣΤΟΣ ΜΑΡΚΟΓΙΑΝΝΑΚΗΣ: Κάνετε λάθος. Από το Φεβρουάριο είχε σταλεί ...
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Δεν παίρνω θέση, γιατί σας είπα ότι παρέπεμψαν την υπόθεση στον Εισαγγελέα του Αρείου Πάγου. Εξετάστε όμως αυτήν τη δεκασέλιδη ή δεκαπεντασέλιδη αναφορά -είναι μάλιστα πυκνογραμμένες δακτυλογραφημένες σελίδες- για να δείτε ότι από την πρώτη σελίδα συναγόταν ότι υπάρχει εμπλοκή Υπουργών, διότι ο νόμος το έλεγε ότι πρέπει να υπογράψουν τις εκποιήσεις μετοχών κι εν τούτοις συνεχιζόταν η έρευνα. Εξετάστε το. 
ΒΥΡΩΝ ΠΟΛΥΔΩΡΑΣ: Δεν ξέρει το res. 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Ποιο res;
ΒΥΡΩΝ ΠΟΛΥΔΩΡΑΣ: Το πράγμα. 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Τι δουλειά έχει το res τώρα; 
ΠΡΟΕΔΡΕΥΩΝ (Κωνσταντίνος Βρεττός): Κύριε Πολύδωρα.
ΒΥΡΩΝ ΠΟΛΥΔΩΡΑΣ: Δεν τυποποιείται. Η ανάκληση γίνεται in rem. Να δει τι είναι. 
ΠΡΟΕΔΡΕΥΩΝ (Κωνσταντίνος Βρεττός): Κύριε Πολύδωρα, σας παρακαλώ. Δεν αφήνετε να ολοκληρώσουμε; 
ΒΥΡΩΝ ΠΟΛΥΔΩΡΑΣ: Το λέτε, το ξαναλέτε. 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Για το Κτηματολόγιο. Τελειώνει ο χρόνος μου. Παρακαλώ, κύριε Πολύδωρα.
ΒΥΡΩΝ ΠΟΛΥΔΩΡΑΣ: Τελειώνει ο χρόνος, αλλά δείξτε σοβαρότητα. 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Σας παρακαλώ, κύριε Πολύδωρα. Εσείς δείξτε σοβαρότητα. 
ΠΡΟΕΔΡΕΥΩΝ (Κωνσταντίνος Βρεττός): Κύριε Πολύδωρα, σας παρακαλώ!
ΒΥΡΩΝ ΠΟΛΥΔΩΡΑΣ: "Έστειλε γράμμα ο Υπουργός".
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Νομίζω ότι καταγράφονται όλες οι ομιλίες μας. Και ο πολίτης που θα διαβάσει τις ομιλίες θα μπορεί να κρίνει εάν ο ομιλών χρησιμοποιεί επιχειρήματα και χρησιμοποιεί το νόμο και πώς αντιδράτε εσείς.
ΒΥΡΩΝ ΠΟΛΥΔΩΡΑΣ: Το είδα το επιχείρημα. Η εκποίηση των μετοχών.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Για το Κτηματολόγιο έχω να πω δύο λόγια: Βεβαίως υπάρχει ένα αναμφισβήτητο γεγονός. Ότι τα δισεκατομμύρια, τα οποία απορροφήθηκαν, αναλογούσαν σε εκτέλεση πολύ περισσότερου έργου. Είχε εκτελεστεί το 30% του έργου -δεν θυμάμαι και ποσοστά- 20% ή λιγότερο. Όσο ήταν. 
Αυτό από μόνο του δεν σημαίνει ότι τελέσαμε αξιόποινη πράξη. Αυτό το οποίο γνωρίζω -βεβαίως δεν είμαι ούτε αρμόδιος Υπουργός ούτε εισαγγελικός λειτουργός για να διενεργήσω έρευνα- είναι ότι σε ένα τεράστιο έργο, που για πρώτη φορά γίνεται στην Ελλάδα και για το οποίο δεν υπάρχει εμπειρία ούτε προηγούμενο, με βάση μελέτη του Τεχνικού Επιμελητηρίου ελήφθη υπόψη ως κρίσιμο κριτήριο η κτηματογραφούμενη έκταση των σχετικών περιοχών. Λάθος. Είναι επισφαλές το κριτήριο αυτό. Αποδείχθηκε εκ των υστέρων ότι ο όγκος της δουλειάς δεν συναρτάται με την κτηματογραφούμενη έκταση ...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Θα μου δώσετε δύο λεπτά ακόμη. 
... αλλά με τα εγγραπτέα δικαιώματα, τα οποία είναι πολύ περισσότερα. Και αυτό ήρθε εκ των υστέρων. 
ΠΡΟΚΟΠΗΣ ΠΑΥΛΟΠΟΥΛΟΣ: Πώς δεν κατάλαβαν, κύριε Υπουργέ, το αυτονόητο;
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Κύριε Παυλόπουλε, μη με διακόπτετε. 
Εγώ νομίζω ότι πρέπει να είμαστε πολύ προσεκτικοί πριν φθάσουμε να αποδώσουμε δόλο. Ξέρετε, είναι πολύ εύκολο να το πούμε. Εσείς αμέσως αποδώσατε σε δόλο τις έστω...
ΠΡΟΚΟΠΗΣ ΠΑΥΛΟΠΟΥΛΟΣ: Όχι. Δεν είπαμε τέτοιο πράγμα. 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Με συγχωρείτε, η πράξη της απιστίας, που έτσι και αλλιώς περιγράφεται κατά τρόπο απαράδεκτα αόριστο και γενικό στον Κώδικα Ποινικής Δικονομίας...
ΠΡΟΚΟΠΗΣ ΠΑΥΛΟΠΟΥΛΟΣ: Ο εισαγγελέας τι να έκανε;
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Αυτή τη στιγμή μπορώ να πω ότι ασκώ κριτική στους "πατέρες" του Ποινικού Κώδικα. Εκλεκτοί μεν δάσκαλοι και της κας Μπενάκη και δικοί μου, ο Χωραφάς, ο Μπουρόπουλος κλπ., οι δύο, όμως, διατάξεις, η 256 και 390, για την απιστία, είναι απαράδεκτες. Ούτε σε αστικό νομοθέτημα δεν θα υπήρχε τέτοια γενικότητα. Απαράδεκτες. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τώρα το θυμηθήκατε; Επ' ευκαιρία του Κτηματολογίου το καταλάβατε; 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Δεν είχα ευκαιρία στη Βουλή να ξαναμιλήσω για την απιστία, κύριε Πρόεδρε. Αφήστε με να το πω τώρα. Τι θα πει, τώρα το θυμάμαι; Δηλώνω στη Βουλή ότι θεωρώ απαράδεκτη τη διάταξη για την απιστία και την 256 και την 390. Απαράδεκτη. Γενικότητα. Βέβαια, χάρη στη νομολογία μας και χάρη και στην ερμηνεία των ποινικολόγων έχει περιορισθεί. Πρέπει να υπάρχει παράβαση του νόμου, της χρηστής διοίκησης. Δεν μνημονεύει καν παρανομία. Λέει, όποιος ελαττώνει την περιουσία του δημοσίου για να ωφελήσει άλλον, τιμωρείται. Μα και οι νόμιμες δαπάνες είναι ελάττωση της περιουσίας.
Την ημέρα που είχα πάρει τη σχετική ενημέρωση, είχα έναν δικαστή στο γραφείο μου, ο οποίος θα πήγαινε σε μία αποστολή στην Ευρωπαϊκή ΄Ενωση. Και του λέω: Κύριε Πρόεδρε, ξέρετε τι κάνω αυτήν τη στιγμή; Απιστία. Γιατί, με ρωτάει. Διότι ελαττώνω την περιουσία του δημοσίου με νόμιμη δαπάνη και ωφελείσθε εσείς. Του διαβάζω τον Ποινικό Κώδικα και κατά το γράμμα ενέπιπτε εκεί μέσα. 
Αυτό το είπα παρεμπιπτόντως για να δείξω ότι πολύ εύκολα φθάνουμε να δεχόμαστε ότι υπάρχει έγκλημα βαρύ, άρα και δόλος. Διότι η απιστία προϋποθέτει και δόλο. 
Και άκουσα αγορητές της Νέας Δημοκρατίας, ανάμεσά τους και ο αγαπητός και αξιότιμος κ. Μαρκογιαννάκης, που είναι εισαγγελέας, αλλά και ο κ. Καραμανλής, ο Πρόεδρος της Νέας Δημοκρατίας, να λέει ότι τελέσθηκαν εγκλήματα. Αυτό είναι μία οξύτατη παράβαση του Συντάγματος και της νομοθεσίας μας, η οποία δέχεται σαν βασικό ανθρώπινο δικαίωμα το τεκμήριο της αθωότητας. Ξέρουν όμως και ο κ. Καραμανλής και ο κ. Μαρκογιαννάκης ότι τελέσθηκαν εγκλήματα. Και υποδεικνύουν και τους εγκληματίες. 
ΧΡΗΣΤΟΣ ΜΑΡΚΟΓΙΑΝΝΑΚΗΣ: Αυταπόδεικτα.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Είναι ή δεν είναι βαρύτατη παράβαση της έννομης τάξης μας, κύριε Μαρκογιαννάκη; Είπατε ότι τελέσθηκαν σοβαρότατα, βαρύτατα εγκλήματα κατά παράβαση του τεκμηρίου της αθωότητας. Το ξέρετε ως εισαγγελέας; 
ΧΡΗΣΤΟΣ ΜΑΡΚΟΓΙΑΝΝΑΚΗΣ: Αυταπόδεικτα.
ΦΟΙΒΟΣ ΙΩΑΝΝΙΔΗΣ: Από κεκτημένη εισαγγελική συνήθεια. 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Από κεκτημένη εισαγγελική συνήθεια. 
Εγώ το θεωρώ απαράδεκτο, κύριε Μαρκογιαννάκη, επειδή μου κάνατε οξύτατη κριτική -όχι για να σας το ανταποδώσω- από ένα δικαστικό λειτουργό να ποδοπατάει το τεκμήριο της αθωότητας και να έρχεται να μας λέει εδώ στη Βουλή των Ελλήνων ότι υπάρχουν βαριά εγκλήματα.
ΣΩΤΗΡΙΟΣ ΚΟΥΒΕΛΑΣ: Η τρομοκρατική πράξη δεν είναι έγκλημα; Τι τεκμήριο αθωότητας; Δεν ξέρουμε τους εγκληματίες. Να τους βρούμε. 
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε συνάδελφε.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Τελειώνω, λέγοντας ότι βεβαίως χρειάζεται να είμαστε προσεκτικοί όλοι, υπεύθυνοι λειτουργοί και της νομοθετικής εξουσίας και της εκτελεστικής και της δικαστικής. Και οι εισαγγελείς πρέπει να είναι προσεκτικοί ξέροντας ότι είναι πολύ εύκολο από τις ενέργειές τους να σπιλωθούν αθώοι. Και εκείνοι πρέπει να είναι προσεκτικοί. Και πρέπει να το πούμε αυτό. Βεβαίως όμως και εμείς και οι Υπουργοί πρέπει να είμαστε προσεκτικοί και να αποφεύγουμε κάποιες υπερβολές, που πράγματι έγιναν στις δύο γνωστές περιπτώσεις με τις οποίες, όπως σας είπα, δεν συμφωνώ. Νομίζω, όμως, ότι πρέπει να δείξουμε κατανόηση ειδικά για εκείνους, οι οποίοι παρουσιάζονται στα μάτια της κοινής γνώμης ως ένοχοι και εγκληματίες, ενώ αισθάνονται ότι είναι αθώοι και είναι αθώοι και έχουν αυτήν την πικρία και το αίσθημα της αδικίας. Συνεπώς νομίζω πως εξηγείται να γίνονται και μερικές υπερβάσεις στο λόγο, φραστικές.
Σας ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΣΩΤΗΡΙΟΣ ΚΟΥΒΕΛΑΣ: Για τις ύβρεις εναντίον των δικαστών θα μας πείτε;
ΝΙΚΟΛΑΟΣ ΓΚΕΛΕΣΤΑΘΗΣ: Εάν το έκαναν αυτό απλοί πολίτες ποια θα ήταν η μεταχείρισή τους;
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο επίτιμος Πρόεδρος της Νέας Δημοκρατίας κ. Κωνσταντίνος Μητσοτάκης. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρίες και κύριοι συνάδελφοι, δεν θέλω να αδικήσω τον κύριο Υπουργό της Δικαιοσύνης. 'Ίσως είναι το κύκνειο άσμα του απόψε...
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): 'Εχω και άλλα να κάνω, κύριε Πρόεδρε. Δεν είναι μόνο αυτό...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αναφέρομαι, κύριε Υπουργέ, στον επικείμενο ανασχηματισμό. Είναι σίγουρο ότι ήταν αχάριστος ο ρόλος του, απόψε πολύ αχάριστος. 
Εγώ στη διάρκεια των μηνών που είναι στο Υπουργείο, δεκαοκτώ μήνες, είχα πολλές φορές την ευκαιρία να συζητήσω μαζί του, να αντιδικήσω πολιτικά, εννοώ μαζί του. Αναγνωρίζω πολλές καλές προθέσεις και σε ορισμένα πράγματα συμφωνήσαμε κιόλας. Αλλά ένα πράγμα, κύριε Υπουργέ, είναι βέβαιο, ότι πολύ αγαπήσατε τον υπουργικό θώκο, γαντζωθήκατε καίτοι είσθε καθηγητής και δεν επράξατε το χρέος σας τη δύσκολη ώρα. 
Κύριοι συνάδελφοι του ΠΑΣΟΚ να μη γελιόμαστε. Η κα Μπενάκη είπε μερικά πράγματα ιστορικά. Θα μου επιτρέψετε να πω ότι καλύτερα απ' όλους τα γνωρίζω εγώ εδώ μέσα. Το ΠΑΣΟΚ πάντοτε στο παρελθόν, όχι πάντοτε στην αρχή, αμφισβήτησε ουσιαστικά τη δικαστική εξουσία, αμφισβητώντας έτσι τα θεμέλια του πολιτεύματος. Γρήγορα όμως ευτυχώς εγκατέλειψε αυτές τις θεωρίες και τυπικά τουλάχιστον, εβάδισε μέσα στα πλαίσια του Συντάγματος.
Η δικαιοσύνη ενοχλεί, κύριοι συνάδελφοι. Ενοχλεί πολλές φορές την εξουσία, αλλά αυτός είναι ο ρόλος της. Δεν φτάνει να λέμε όλοι ότι η δικαιοσύνη είναι το τελευταίο οχυρό της δημοκρατίας -είναι όντως το τελευταίο οχυρό- πρέπει και εμπράκτως να το αποδεικνύουμε, όχι μόνον όταν είμαστε εμείς αυτοί οι οποίοι κατηγορούμε, αλλά όταν είμαστε και αυτοί που κατηγορούνται, κύριε Υπουργέ.
Εγώ με την παλιά μακράν εμπειρία που έχω εξηγέρθην, όταν είδα Υπουργούς για τους οποίους δικαστικοί λειτουργοί, εισαγγελείς, έστειλαν την υπόθεση ως όφειλαν, διότι ανεμειγνύετο το όνομά τους σε ενδεχόμενες παράνομες πράξεις, στη Βουλή -διότι το απαιτεί το Σύνταγμα, όπως πολύ σωστά είπατε- που ύβρισαν, αυτοί οι οποίοι είναι ενδεχομένως κατηγορούμενοι, το δικαστή ο οποίος έστειλε την υπόθεση. 
Αυτό δεν έχει ξαναγίνει, κύριε Υπουργέ, στην πολιτική ιστορία της Ελλάδος δύο αιώνες σχεδόν ελεύθερου βίου. Και ύστερα είχαμε τα τελευταία δύο φαινόμενα στα οποία σωστά αναφέρθητε: Πρώτα η περίπτωση του Χρηματιστηρίου. Είναι το μεγαλύτερο σκάνδαλο των τελευταίων δεκαετιών. Τριάντα τρισεκατομμύρια -θέλετε είκοσι τρισεκατομμύρια;- η αποταμίευση μιας γενιάς ελεηλατήθηκε από τους επιτηδείους. Σ΄ αυτό συμφωνούμε όλοι εδώ μέσα και οι συνάδελφοι του ΠΑΣΟΚ. Και η δικαιοσύνη το ερευνά και φθάνει σε ένα σημείο, όπου πράγματι εμπλέκονται Υπουργοί. Διότι πολύ σωστά είπατε ο νόμος το λέει ότι υπογράφει ο Υπουργός εντολές, των ΔΕΚΑ όλες τις εντολές για χρηματιστηριακές πράξεις και ο εισαγγελεύς στο στέλνει, όπως είχε χρέος στη Βουλή.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Όχι αμέσως.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τι θα πει "όχι αμέσως"; Δεν καταλαβαίνω τι θα πει "όχι αμέσως". Τι εννοείτε, κύριε Υπουργέ; 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Αμέσως μόλις είδε ότι έχει υπογράψει ο Υπουργός, το στέλνει στη Βουλή. Το έστειλε μετά από ένα χρόνο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το στέλνει στη Βουλή. Μόλις διαπίστωσε αυτό το πράγμα, το στέλνει στη Βουλή. Το πότε το διαπίστωσε ο εισαγγελεύς, κύριε Υπουργέ, ελέγξετέ το, αν νομίζετε ότι δεν το διαπίστωσε εγκαίρως. Αλλά το στέλνει στη Βουλή. Και υβρίζετο γι΄ αυτό το λόγο σκαιώς από Υπουργούς, να μην πούμε τα ονόματα.
Αλλά το άκρον άωτον ήταν η υπόθεση του Κτηματολογίου. Τι έγινε στο Κτηματολόγιο, κύριοι συνάδελφοι του ΠΑΣΟΚ; Πιστοποίησε ο αρμοδιότερος άνθρωπος ο Επίτροπος της Ευρώπης ο κ. Μπαρνιέ- ο οποίος κατά σύμπτωση συμβαίνει να είναι και τεχνικός και ειδικός στα κτηματολόγια- καθυστερήσεις, σπατάλες, υπερβολική δαπάνη και αδιαφάνεια, κύριε Υπουργέ. Αυτά διαπίστωσε ο Μπαρνιέ στην έκθεσή του.
Στην πραγματικότητα χρησιμοποιήθηκαν διπλάσια χρήματα από όσα είχαν υπολογιστεί -η φράση είναι του κ. Μπαρνιέ- για να εκτελεστεί το 1/3 του έργου. Δηλαδή, τα χρήματα απέδωσαν το 1/6 του προγραμματισμένου. 
Αποτέλεσμα από τη μια μεριά, κατά πάσα βεβαιότητα πλέον, θα μας ζητηθεί να επιστρέψουμε ένα ποσό της τάξεως των είκοσι δισεκατομμυρίων περίπου και από την άλλη μεριά συνεχίζεται μεν το έργο με την κοινοτική χρηματοδότηση, αλλά υπό αυστηρούς όρους, ταπεινωτικούς -συγχωρείστε μου την έκφραση- για την Ελλάδα. Εν τω μεταξύ το έργο το οποίο είχε ήδη ανατεθεί και εκτελείται, δεν χρηματοδοτείται από το Γ΄ Κοινοτικό Πλαίσιο και πρέπει να χρηματοδοτηθεί από εθνικούς πόρους. Δηλαδή θα επιβληθεί νέο χαράτσι, που κανονικά θα έπρεπε να το πούμε λαλιωτόσημο, κατά το σπατόσημο, στον ελληνικό λαό για να πληρώσει την επιτυχία του κ. Λαλιώτη.
(Χειροκροτήματα από την πτέρυγα της Νέας Δημοκρατίας)
Κι όμως οι εισαγγελείς ορθώς, διότι δεν υπήρχαν στοιχεία για τον κ. Λαλιώτη ούτε ισχυρίζομαι εγώ ότι έκανε ποινική παράβαση ζητούν ποινική δίωξη υπηρεσιακών στελεχών. Αυτό είναι που εμένα με εξήγειρε, κύριε Υπουργέ. Κι ο κ. Λαλιώτης έρχεται και υβρίζει τους δικαστές, διότι ελέγχουν τους υφισταμένους τους, ενώ έπρεπε να χαίρεται. Και τους υβρίζει σκαιώς. 
Κι έρχεσθε σεις και καλύπτετε τους Υπουργούς για τους οποίους λέτε σήμερα ότι παρεξετράπησαν, αλλά εκείνη την κρίσιμη ώρα τους καλύπτετε. Εγώ λυπάμαι και ανακαλώ, αν θέλετε, μία δήλωσή μου όπου σας απεκάλεσα "ο απίθανος Υπουργός της δικαιοσύνης" και ευλόγως διαμαρτυρηθήκατε. Το είπα αυτό, διότι δεν έχω ξαναδεί Υπουργό της Δικαιοσύνης, ο οποίος να μη στέκεται στο πλευρό των δικαστών, που αδίκως βάλλονται. Την αρχή ότι και οι κρίνοντες κρίνονται είναι βέβαιο ότι τη δεχόμαστε όλοι και δεν είναι κάτι καινούριο αυτό που είπατε σήμερα, κύριε Υπουργέ. Το γεγονός ότι ο Υπουργός μπορεί να ασκήσει έλεγχο και των δικαστικών πράξεων μέσα στα πλαίσια του Συντάγματος και των νόμων, το γνωρίζουμε. 
Αλλά δεν πρόκειται περί αυτού. Εμείς δεν θα είχαμε καμία αντίρρηση, αν κάνετε χρήση των συνταγματικών σας δικαιωμάτων ως Υπουργός της Δικαιοσύνης. Δεν δεχόμαστε όμως να σιωπάτε, να μη μιλάτε και να μην παραιτείσθε. Με συγχωρείτε που θα σας το πω, αλλά δεν είχατε τίποτα να χάσετε. Θα μένατε στην ιστορία ως ένας Υπουργός Δικαιοσύνης, ο οποίος διαμαρτυρήθηκε γι΄ αυτό το οποίο σήμερα ομολογήσατε ότι ήταν λάθος. Αυτό το οποίο ομολογήσατε, έπρεπε εμπράκτως να το αποδοκιμάσετε ή να τους σταματήσετε ή να παραιτηθείτε και προπαντός δεν έπρεπε να είχατε αφήσει τον κύριο Πρωθυπουργό να κάνει αυτό το βαρύ ολίσθημα. Διότι οι Υπουργοί μπορεί να παρασύρονται, μπορεί να πουν και μια κουβέντα παραπάνω. Ένας άνθρωπος που αδικείται και αυτό θεωρείται ελαφρυντικό σε όλες τις περιπτώσεις, μπορεί να πει και μια κουβέντα παραπάνω. Αλλά ο Πρωθυπουργός της χώρας, αγαπητοί κύριοι συνάδελφοι, να δεχθεί να καλύψει με το κύρος του Πρωθυπουργού μια τέτοια πολιτική; Είναι βαρύτατο ολίσθημα, βαρύ λάθος και είχε απόλυτο δίκιο ο Πρόεδρος του κόμματός μας, κ. Κώστας Καραμανλής, όταν καυτηρίασε τόσο σκληρά, αλλά δίκαια αυτήν την πολιτική.
Από κει και πέρα θα ήθελα να σας πω, κύριε Υπουργέ, ότι εγώ προσωπικά πιστεύω -τα λέω αυτά για την ιστορία- ότι χάθηκε μια μεγάλη ευκαιρία, που ήταν η Αναθεώρηση του Συντάγματος, για να λυθούν ορισμένα θέματα. Υπήρξα ίσως μόνος, σε μια στιγμή που συμφωνήσατε κι εσείς, που υπεστήριξα την άποψη, κύριοι συνάδελφοι -το λέω για την ιστορία, το λέω για το μέλλον- ότι θα έλθουν νεότεροι άνθρωποι, οι οποίοι θα λειτουργήσουν σωστότερα απ΄ ό,τι λειτουργούμε εμείς, ότι ο Υπουργός δεν μπορεί να είναι υπεράνω της δικαιοσύνης και ο Βουλευτής βέβαια, αλλά γι΄ αυτό δεν μιλώ. Είναι χωριστό το θέμα της ασυλίας, γιατί τελικά ασυλία δεν σημαίνει απαλλαγή της ευθύνης, σημαίνει μετάθεση και δεν υπάρχει παραγραφή. Όταν δεν θα είναι Βουλευτής πλέον, μπορεί ενδεχομένως να διωχθεί και να τιμωρηθεί, αν έκανε αδίκημα. Αλλά προκειμένου περί Υπουργού δεν δύναται να παρέμβει σε καμία περίπτωση η δικαιοσύνη. 
ΠΑΝΑΓΙΩΤΗΣ Ν. ΚΡΗΤΙΚΟΣ: Δεν είστε ο μόνος που το λέτε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Χαίρομαι που το λέτε, κύριε Κρητικέ πράγματι και σεις συμφωνήσατε μαζί μας.
Κύριοι συνάδελφοι, έτσι όπως είναι τα πράγματα πιστεύω -και το λέω αυτό για να το μελετήσουμε σοβαρά- ότι παρά τη διατύπωση του Συντάγματος, ο νόμος περί ευθύνης Υπουργών μπορεί να δώσει ορισμένα δικαιώματα, δηλαδή να ερμηνεύσει το Σύνταγμα πιο ελεύθερα. Δεν σημαίνει δηλαδή ότι όπου παρουσιάζεται ένας Υπουργός εμπλεκόμενος σε ένα τεράστιο σκάνδαλο, στο οποίο εμπλέκονται ενδεχομένως πολλοί άνθρωποι, πολλοί υπηρεσιακοί παράγοντες, ιδιώτες, θα σταματήσει η ποινική δίωξη, θα πάψει να λειτουργεί η δικαιοσύνη εν ονόματι του Υπουργού και της αδικαιολόγητης προστασίας του Υπουργού, θα πάει στη Βουλή. Και είναι βέβαιο ότι η Βουλή κύριοι συνάδελφοι -μεταξύ μας χρειάζεται ειλικρίνεια- αν μεν είναι Υπουργός της Πλειοψηφίας δεν θα το εγκρίνει, εάν όμως έλθει εκ των υστέρων, είναι άλλη υπόθεση στην οποία δεν θέλω να μπω τώρα. Η νέα πλειοψηφία ενδεχομένως μπορεί να κυνηγήσει πολιτικά την Αντιπολίτευση πλέον και την τέως κυβέρνηση. Είναι βέβαιο ότι η Βουλή δεν θα εγκρίνει. Το αποτέλεσμα θα είναι να μείνει ατιμώρητος ο Υπουργός. Αυτό, όμως, είναι το λιγότερο. Θα μείνουν ατιμώρητοι και όλοι οι συνεργοί, όλοι οι άλλοι, οι οποίοι έπραξαν το αδίκημα. Αυτό είναι παντελώς απαράδεκτο.
Εγώ προσωπικά πιστεύω ότι μια που χάσαμε την ευκαιρία του Συντάγματος, θα πρέπει να μελετήσουμε -και αρμοδιότεροι εμού είναι ορισμένοι επιστήμονες, καθηγητές, που θα μελετήσουν- αν μπορούμε να βρούμε μία ρωγμή για να ελαφρύνουμε αυτήν την περίπτωση. 
Και συμφωνώ επίσης απόλυτα μαζί σας ότι, όταν απευθύνεται στη Βουλή κάθε αδικαιολόγητη ενδεχομένως μήνυση δεν είναι σωστό, διότι τα σοβαρά και τα μη σοβαρά μπαίνουν στον ίδιο παρανομαστή, το οποίο τελικά καταλήγει σε ουσιαστική ασυλία των Βουλευτών και των Υπουργών. Είμαστε δηλαδή υπεράνω των νόμων.
Πρέπει να ξέρετε, κύριοι συνάδελφοι, ότι αυτό που υπάρχει στην Ελλάδα σήμερα δεν υπάρχει πουθενά της γης. Έχουμε το δυσμενές προνόμιο να έχουμε αυτό το καθεστώς της απόλυτης προστασίας των Υπουργών, οι οποίοι στην ουσία είναι υπεράνω της δικαιοσύνης. 
Κύριοι συνάδελφοι, αυτές τις γενικές παρατηρήσεις θα ήθελα να κάνω σήμερα επιφυλασσόμενος ενδεχομένως σε άλλη ευκαιρία να πω πολύ περισσότερα για πολλά πράγματα. Θα τελειώσω μόνο με μία παρατήρηση.
Κύριε Υπουργέ, καυχηθήκατε ότι τηρήσατε την τάξη και την αξιοκρατία στις επιλογές των δικαστών. Αυτό το λέτε εσείς. Να ξεκαθαρίσουμε ότι εμείς δεν συμμεριζόμαστε καθόλου τη δική σας άποψη. Δεν απορρίπτουμε εξ ολοκλήρου τις επιλογές σας. Είναι βέβαιο, όμως, ότι κάνατε βαθιές τομές, προχωρήσατε πολύ χαμηλά στο Συμβούλιο της Επικρατείας, σε σημείο που ανατρέψατε ουσιαστικά την ιεραρχία και σκοτώσατε την ψυχική ηρεμία και ενότητα του Σώματος. 
Επ' αυτού θα ήθελα να προσθέσω ότι η Νέα Δημοκρατία, η οποία συνεργάστηκε με το ΠΑΣΟΚ πολύ καλά κατά τον καταρτισμό του Συντάγματος -ο φίλος και συμπατριώτης κ. Φοίβος Ιωαννίδης, πρόεδρος της επιτροπής μας, το θυμάται- είχε συμφωνήσει μαζί με το ΠΑΣΟΚ να μείνει το Υπουργικό Συμβούλιο να επιλέγει και ας βάλουμε θητεία. Είχε, όμως, η Νέα Δημοκρατία προσθέσει ότι η επιλογή πρέπει να γίνεται από τους αντιπροέδρους και ακόμη πιο σοβαρό είχε πει ότι οι αντιπρόεδροι πρέπει να εκλέγονται από την οικεία ολομέλεια. Γιατί δεν το δέχθηκε το ΠΑΣΟΚ; Ήταν και πρόταση των δικαστών και ομόφωνη πρόταση των δικηγορικών συλλόγων.
Κατά συνέπεια, κύριοι συνάδελφοι του ΠΑΣΟΚ, η Κυβέρνησή σας δεν έχει ιδιαίτερο λόγο να σεμνύνεται για τις επιλογές τις οποίες έκανε. Θέλω να ελπίζω ότι από εδώ και πέρα όποιος Υπουργός σας διαδεχθεί στο μέλλον και η Κυβέρνηση του κ. Σημίτη, η οποία πιθανότατα θα μείνει αρκετό καιρό ακόμα, θα κάνει καλύτερες επιλογές. 
Το συμπέρασμα, κύριοι συνάδελφοι, είναι ότι το θέμα είναι μέγα. Καλό είναι και όταν η δικαιοσύνη αναφέρεται σε εμάς τους ίδιους να έχουμε το ψυχικό περιθώριο και το ψυχικό θάρρος να δεχόμαστε τη δική της κρίση.
Θα τελειώσω με μία διαπίστωση. Ως παλαιός πολιτικός διαπιστώνω ότι σε αυτήν τη χώρα, αλλά ίσως και παντού -αυτά που λέω είναι συνδεδεμένα με την ανθρώπινη φύση- η καλύτερη προστασία του πολιτικού είναι η δικαιοσύνη. Η μόνη ασπίδα προστασίας του πολιτικού είναι η δικαιοσύνη. Οι τίμιοι πολιτικοί δεν έχουν τίποτα να φοβηθούν. Αυτοί οι οποίοι υβρίζουν τη δικαιοσύνη δεν έχουν τη συνείδησή τους ήσυχη.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας έχει το λόγο.
ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, θα ασχοληθώ λίγο με τις παρατηρήσεις που επεσήμανα από την αγόρευση του κυρίου Υπουργού.
Πρώτον, μας είπε ότι η Κυβέρνηση του κ. Σημίτη επιδεικνύει πλήρη σεβασμό προς τη δικαιοσύνη. Πώς; Με τις ύβρεις και του ιδίου του κ. Σημίτη;
Δεύτερον, μας έφτιαξε ένα πλαίσιο πολιτικής κριτικής των κρινομένων και συζητουμένων υποθέσεων σε σύμμειξη με άλλες, δηλαδή επικαλέστηκε τη δικομανία των Ελλήνων πολιτών. Μας είπε: "Τόσες υποθέσεις, μάλιστα εάν πρόκειται για πολιτικούς...". Μάλιστα επικαλέστηκε ένα επιχείρημα για κάποια μήνυση κατά του Προέδρου της Δημοκρατίας. Περί αυτών η συζήτηση; Γιατί το επικαλείσθε; Για να κάνετε μία σύγχυση ότι μιλάμε μέσα σε μία αοριστία; Ελέγχουμε και επερωτούμε εδώ αορίστως για κάποιες μηνύσεις που υποβάλλονται αβασίμως; 
Είχατε την αλληλογραφία με τον Πρόεδρο της Βουλής και σας απάντησε ο Εισαγγελέας του Αρείου Πάγου για το όταν εμπεριέχουν αξιολογική κρίση κλπ.
Εδώ εγκαλείσθε, κύριε Υπουργέ, και ο Πρωθυπουργός και εσείς ότι καθυβρίζετε τη δικαιοσύνη με τον Λαλιώτη, τον Ρέππα, τον Σημίτη και εσείς κωφεύετε. Τόσο εξηγημένοι είμαστε. Τόσο συγκεκριμένα είναι τα θέματα. Γιατί βρίζετε; Για να τρομοκρατήσετε τη δικαιοσύνη.
Λέτε: "Μπορεί να τρομοκρατηθεί ένας, ο οποίος έχει την ισοβιότητα;" Αυτά είναι δικολαβισμοί. Τρομοκρατείται, γιατί θίγεται η προσωπική και λειτουργική του ανεξαρτησία. Τρομοκρατείται γιατί δεν μπορεί να αμυνθεί. Του λένε ο κ. Λαλιώτης και ο κ. Σημίτης: "Έχεις σχέσεις με τη Νέα Δημοκρατία." Αυτός και αρνούμενος την αιτίαση, εκτίθεται. Κοιτάξτε τον εισαγγελέα της ισοβιότητας. Δεν μπορεί να αμυνθεί, γιατί πρέπει να είναι ουδέτερος και εμείς της Νέας Δημοκρατίας τον εννοούμε στη χρυσή ουδετερότητά του. 
Ο Εισαγγελέας του Αρείου Πάγου λέει: "Καμία αξιολογική κρίση" και εσείς επικαλείσθε ένα πολύ ελαφρύ επιχείρημα. Κάποιος Υφυπουργός έδωσε εντολή για εκποίηση μετοχών στον Πρόεδρο της ΔΕΚΑ. Μόλις είδε ο Εισαγγελέας την εντολή στο φάκελο της αλληλογραφίας έπρεπε να πει: "Στοπ! Στη Βουλή!" Και σας φωνάζω από κάτω: "In rem η εξέταση για να δούμε τι έχει μέσα η εντολή". Δεν το βλέπετε, δεν το παρακολουθείτε, γιατί θέλετε να οργανώσετε μια δικολαβίστικη σοφιστεία και εσείς και το ΠΑΣΟΚ από προηγούμενη συναφή συζήτηση που είχαμε.
Καμία αξιολογική κρίση δεν έκανε ο εισαγγελέας. Του πήρε κάμποσο καιρό να εξετάσει το πράγμα. Είδε ότι εμπλέκονται. Μόλις είδε ότι εμπλέκονται με την εντολή....αλλά για ποια πράξη....
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Διαβάσατε την έκθεση;
ΒΥΡΩΝ ΠΟΛΥΔΩΡΑΣ: Διαβάστε την εσείς τώρα. Αν δεν τη διαβάσετε τώρα δεν είστε έντιμος συνομιλητής.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Την έχω διαβάσει. Εσείς τη διαβάσατε; 
ΒΥΡΩΝ ΠΟΛΥΔΩΡΑΣ: Διαβάστε την στο Σώμα. Ασφαλώς και την έχουμε διαβάσει και σας λέμε ότι μόλις συνεπέρανε ότι υπάρχει εντολή του Υπουργού....
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Αφού δεν την έχετε διαβάσει. Είπατε ότι δεν περιέχει καμία αξιολόγηση, ενώ δεν την έχετε διαβάσει. Στη συνέχεια ομολογήσατε ότι δεν την έχετε διαβάσει. Αν αυτό δεν είναι αντίφαση!
ΒΥΡΩΝ ΠΟΛΥΔΩΡΑΣ: Σας προκάλεσα να τη διαβάσετε εσείς.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Για να ξεφύγετε.
ΒΥΡΩΝ ΠΟΛΥΔΩΡΑΣ: Η εντολή είναι κατ' αρχήν παράνομη; Θα είχε δίκιο ο Υπουργός εάν η εντολή από τον Υφυπουργό προς τη ΔΕΚΑ ήταν εξ ορισμού παράνομη. Αυτό δεν συντρέχει. Έχει δυνατότητα ο Υφυπουργός να δώσει εντολή. Αλλά εντολή για καταλήστευση του δημοσίου χρήματος; Εντολή για να κάνουμε κομματικά παιχνίδια προ των εκλογών; Ή θέλετε να μην υπάρχει σκάνδαλο και έγκλημα του Χρηματιστηρίου όταν έχουν καταληστευθεί από τη λαϊκή αποταμίευση τριάντα τρισεκατομμύρια δραχμές; Νομίζω ότι η καθεστωτική σας αντίληψη έχει κορυφωθεί. Εδώ έχουμε ένσταση υπέρ της δημοκρατίας. Οφείλατε να προστατεύσετε τους εισαγγελείς και όχι να οργανώνετε με σοφιστείες στήριξη των υβριστών Λαλιώτη, Ρέππα και Σημίτη.
Ύστερα λέτε, έγινε έγκλημα; Επικαλείστε το τεκμήριο της αθωότητας. 'Ετσι όπως επικαλείστε το τεκμήριο της αθωότητας, κύριε καθηγητά του Αστικού Δικαίου -πήρατε και ποινικό- ακυρώνει τελείως τη διαδικασία της ποινικής δίωξης διότι σε όλες τις ποινικές διώξεις με τις αποχρώσες ενδείξεις και όπως γίνεται η παραπομπή υπάρχει άρθρο πράγμα και άνθρωπος κατηγορούμενος. Άλλο είναι το τι θα γίνει με το τεκμήριο της αθωότητας στην ακροαματική διαδικασία. Έτσι όπως το επικαλείστε, μα, έχει το τεκμήριο της αθωότητας μη λες ότι έγινε έγκλημα τρομοκρατίας, μη λες ότι έγινε έγκλημα απιστίας, μη λες ότι έγινε έγκλημα καταλήστευσης στο Χρηματιστήριο, κάνετε σοφιστείες και ακυρώνεται όλη η διαδικασία της ποινικής δίωξης.
Η ποινική δίωξη λέει άρθρο, η μείζων πρόταση του συλλογισμού . Πράγμα η ελάσσων πρόταση του συλλογισμού. Συμπέρασμα, αυτός είναι ο κατηγορούμενος με τις αποχρώσες ενδείξεις. Ισχύει, δεν ταράσσεται το τεκμήριο της αθωότητας. Γι' αυτό μη λέτε σοφιστείες περί του τεκμηρίου της αθωότητας. Έγκλημα διεπράχθη και στη μία περίπτωση και στην άλλη μέχρι να καταρρεύσει ο ισχυρισμός της ποινικής δίωξη στο ακροατήριο. Οπότε αυτός επιμένει στην αθωότητά του. Εμείς όμως βλέπουμε και την ποινική δίωξη για την υπόθεση του Κτηματολογίου και την αναφορά του κ. Μπαρνιέ. Βλέπουμε επίσης τον κ. Λαλιώτη να λέει, κάποιος Κολώνας βγήκε από τα υπόγεια της Ρηγίλλης. Τίνος μιλάτε. Μέλος του ΠΑΣΟΚ είναι ο Κολώνας, νομίζω στη συνοικία Παπάγου.
ΚΙΜΩΝ ΚΟΥΛΟΥΡΗΣ: Το 1974 ήταν. Τον διαγράψαμε. 
ΒΥΡΩΝ ΠΟΛΥΔΩΡΑΣ: Και συνεταίρος του Ντέκα. Ντέκας εστί γαμπρός του Γεννηματά. 
Αυτό είναι το πραγματικό. Πώς εγώ θα σας ελέγξω κύριε Υπουργέ, κύριε Πρωθυπουργέ για τις ύβρεις; Σας ερωτώ, γιατί το κάνετε αυτό; Κλονίζετε τη θεσμική τάξη. Η δικαιοσύνη είναι το οχυρό της δημοκρατίας και πρέπει να την αφήσουμε ελεύθερη στην προσωπική και λειτουργική της ανεξαρτησία να πράττει το καθήκον της. Να είναι καταφύγιο και της πολιτικής και όχι να είναι θεραπαινίδα της πολιτικής και του καθεστώτος. Και σας είπα σεβαστείτε την αρχή της ουδετερότητας. Ο εισαγγελέας δεν μπορεί να πει καν ότι δεν έχει σχέση. 
ΚΙΜΩΝΑΣ ΚΟΥΛΟΥΡΗΣ: Θυμάμαι για τα τούβλα που μιλάγατε. 
ΒΥΡΩΝ ΠΟΛΥΔΩΡΑΣ: Κύριε Κουλούρη, μην ξαναμιλήσετε για τα τούβλα. Δεν κάνει. Πρέπει να ξέρετε ότι ένας μεγάλος αριθμός Βουλευτών του ΠΑΣΟΚ παρέπεμψε την υπόθεση στο Ειδικό Δικαστήριο τότε. 
(Χειροκροτήματα από την πτέρυγα της Νέας Δημοκρατίας)
Παρέπεμψε για τον Κουτσόγιωργα, ο οποίος έλεγε ότι πήρε δύο εκατομμύρια δολάρια για το κόμμα. Λοιπόν, αφήστε τώρα τα τούβλα. Δεύτερον, την εκίνησαν την υπόθεση οι βαρώνοι του Τύπου και μόλις έπιασε ο εκβιασμός τους και τα βρήκαν με σας, πήγαν στο δικαστήριο και έλεγαν άλλα αντ΄ άλλων. Σιωπή, λοιπόν, για την υπόθεση αυτή. Και στη συνέχεια κοιτάξατε να ανασυντάξετε τις δυνάμεις σας με μια παράξενη συσπείρωση συνενοχής, που δεν σας τιμά, κανένα δεν τιμά, βρήκατε να λέτε για βρώμικο 1989. Εγώ ήμουν εδώ και τότε και τώρα και συνεπώς δεν πρόκειται να δεχθώ είτε φοβισμένα είτε παθητικά τις όποιες ψευδολογίες σας, κύριε Κουλούρη. Ζήστε τις ψευδολογίες σας στις κομματικές σας συνελεύσεις, όχι εδώ, ενώπιόν μου. 
ΚΙΜΩΝ ΚΟΥΛΟΥΡΗΣ: Μιλήσατε για ψευδολογίες και ζητώ το λόγο επί προσωπικού, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Βρεττός): Κύριε Κουλούρη, δεν επιτρέπει η διαδικασία. 
ΙΩΑΝΝΗΣ ΚΕΦΑΛΟΓΙΑΝΝΗΣ: Είναι προτιμότερο να σιωπάτε, κύριε Κουλούρη. 
ΚΙΜΩΝ ΚΟΥΛΟΥΡΗΣ: Κύριε Κεφαλογιάννη, τέτοια πρόκληση δεν τη δέχομαι. Πάντως, για το 1989 κατέγραψε η ιστορία και η δημοκρατία ότι είσαστε κοινοί συκοφάντες του Ανδρέα Παπανδρέου. 
ΒΥΡΩΝ ΠΟΛΥΔΩΡΑΣ: Κύριε Κουλούρη, επί προσωπικού στο τέλος. 
ΠΡΟΕΔΡΕΥΩΝ (Κωνσταντίνος Βρεττός): Κύριε Κουλούρη, σας παρακαλώ. 
Δεν γράφεται τίποτε στα Πρακτικά. 
Κύριε Πολύδωρα, παρακαλώ συνεχίστε. 
ΒΥΡΩΝ ΠΟΛΥΔΩΡΑΣ: Κύριε Πρόεδρε, έχουμε δύο θέματα, τα οποία είναι τεραστίων διαστάσεων και στα οποία είναι εκτεθειμένη η παράταξη του ΠΑΣΟΚ. Η Κυβέρνηση είχε ένα δρόμο για να εξιλεωθεί, το δρόμο της δικαιοσύνης, να εμπιστευτεί τη δικαιοσύνη. Ταμπουρώθηκαν πίσω από μία κομματική και κυβερνητική αλληλεγγύη στην οποία συνέτρεξε και ο κύριος Υπουργός και τώρα υπάρχει θέμα τεράστιο. Και εγώ που λαμβάνω το λόγο ως συνήγορος της δημοκρατικής νομιμότητας, της ανεξαρτησίας της δικαιοσύνης και θέλω να είμαι και ένας ομιλητής που δεν μασάω τα λόγια μου, συναισθάνομαι την ίδια στιγμή ότι δεν πρέπει να είμαι τέτοιος υπέρμαχος της δικαιοσύνης και των θιγομένων εισαγγελέων, για το λόγο ότι τι είμαι εγώ ως κόμμα, ως Νέα Δημοκρατία, ως Κοινοβουλευτικός Εκπρόσωπος, κατ' εργολαβία συνήγορος της δικαιοσύνης; Των θεσμών θέλω να είμαι. Ούτε ονόματα, όπως Γεράκης και Ασπρογέρακας που ακούγονται συχνά. Η εισαγγελική αρχή είναι ενιαία και αδιαίρετη και δεν έχει ούτε το όνομα σημασία, για να προσωποποιούμε την υπόθεση, όσον αφορά την κίνηση μιας δικαστικής πράξεως ποινικού χαρακτήρα. Έκκληση κάνουμε σαν Νέα Δημοκρατία, αφήστε τη δικαιοσύνη να πράξει το καθήκον της. 
Διαβάσατε την αντίδραση του Αρείου Πάγου και δώσατε έμφαση μόνο στην παράγραφο που λέει δεκτική η κριτική. Όμως, υπάρχει και μια άλλη παράγραφος που πολύ ευγενικά με κοσμιότητα, αναφέρει πως δεν είναι σωστό να βάλλονται δικαστικοί λειτουργοί, οι οποίοι δεν μπορούν να μιλήσουν εν ονόματι της ουδετερότητάς τους και αυτό είναι το πρόβλημα. Σεις δεν πράξατε το παραδοσιακό, εθιμικό, ηθικό καθήκον του Υπουργού Δικαιοσύνης να σταθεί θώρακας και προασπιστής της λειτουργικής και προσωπικής ανεξαρτησίας των δικαστικών λειτουργών, στην προκειμένη περίπτωση των εισαγγελέων. Περίπου δράσατε ως συνήγορος ή νομικός σύμβουλος του κ. Λαλιώτη, του κ. Ρέππα και του κ. Σημίτη. Τι σημαίνει, έχουμε πολιτικό ζήτημα με τους δικαστές -λόγια του κ. Σημίτη- και θα το αντιμετωπίσουμε; Τι πολιτικό ζήτημα υπάρχει; Είναι τόσο επουσιώδες έτσι όπως το λογαριάζετε, ενενήντα τέσσερα δισεκατομμύρια που δαπανήθηκαν για οκτώ χιλιόμετρα στρέμματα; Είναι τόσο ασήμαντα αυτά τα πράγματα; Οι καθυστερήσεις, οι σπατάλες, η αδιαφάνεια, τι γίνονται; Εμείς θέλουμε να λειτουργήσει η αρχή της δημοκρατικής νομιμότητας και του κράτους δικαίου που λέει, ουδείς υπεράνω του νόμου και ιδιαίτερα στην περίπτωση του Κτηματολογίου δεν θίγεται ο Λαλιώτης προσωπικά, θίγεται το Δ.Σ. του Κτηματολογίου. Και κάνει επίδειξη και λέει ότι προστάτης των ανθρώπων του; Κομματική αλληλεγγύη και εδώ; Και ήσαν κακοί διαχειριστές και δεν καταλαβαίνω πώς παρεμβαίνει και λέει, μην τους πειράζετε αυτούς. Είναι οι πραιτωριανοί μου; Δηλαδή είναι πλήρες και χωρίς δισταγμούς το πνεύμα και το φρόνημα του καθεστώτος; Αυτό πρέπει να το πολεμήσουμε. Δεν μπορούμε να αφήσουμε τη δημοκρατία να ολισθαίνει σε καθεστώτα και το κυριότερο οι πολίτες τι θα πουν; Όταν δηλαδή οι πολιτικοί, οι πραιτοριανοί τίθενται στο απυρόβλητο, τι θα πουν οι πολίτες; Βέβαια μπαίνει ο Υπουργός μπροστά και λέει, αφήστε τους αυτούς στην ατιμωρησία ή για τους εμπλεκομένους Υπουργούς γίνεται ολόκληρος πόλεμος και μην τους θίγετε αυτούς. Δεν έγινε καμία αξιολογική κρίση. Οι πολίτες σκέφτονται αλίμονο, που δεν έχουν Υπουργό να τους προστατεύει ή που δεν είναι του καθεστώτος. Το σήμα αυτό έχει πολλούς παραλήπτες. Ελάτε στο καθεστώς για να βρείτε προστασία. Ελάτε στις εταιρείες, σ' αυτές που οργανώνουμε εμείς και θα είστε προστατευόμενοι. Καθεστώς. 
Ο Ελευθέριος Βενιζέλος το 1910 στον πρώτο λόγο του, εδώ στην πλατεία Συντάγματος, αναφερόμενος στη δικαιοσύνη είπε: Είναι ένας ιστός αράχνης χρόνια τώρα που συλλαμβάνει μόνο τα μικρά έντομα, ζωύφια και τα μεγάλα διαρρηγνύουν τον ιστό της αράχνης. Και είπαμε από το 1910 έχουμε κάνει κάποια βήματα δημοκρατίας και αυτό το πράγμα πρέπει να εκλείψει. Τώρα ξανάρχεται. Περνάνε, διαρρηγνύουν τον ιστό της αράχνης το λεπτό τα μεγάλα και μένουν οι μικροί, τα κουνούπια. Και θα είναι η δικαιοσύνη έτσι στο ύψος της; Δηλαδή κύριοι εισαγγελείς και αρεοπαγίτες, ασχοληθείτε με καμία μικροδιαφορά και αφήστε τις μεγαλοδιαφθορές εκτός δικαιοδοτικής λειτουργίας. Οι μεγάλες διαφθορές έχουν μεγάλους προστάτες και έχετε θεωρητικά την ισοβιότητα. 
Ελάτε στα πράγματα για τις διαστάσεις που παίρνει η δημοκρατία σήμερα, όταν λέει ο Πρωθυπουργός ότι υπάρχουν συγκεκριμένες σχέσεις στελεχών της Νέας Δημοκρατίας με δικαστικούς παράγοντες. Δεν νομίζω ότι αυτό τιμά τον Πρωθυπουργό, τον Υπουργό Δικαιοσύνης που δεν αντιδρά, τον κ. Λαλιώτη που φτιάχνει τη συμφωνία των Δολιανών.
Ήλθε εδώ σήμερα ο Πρόεδρος της Νέας Δημοκρατίας κ. Καραμανλής και είπε ότι θέλουμε την ανεξαρτησία της δικαιοσύνης να είναι οχυρό της δημοκρατίας, δεν θέλουμε να εμπλέκεται στην κομματική ή πολιτική αντιδικία η δικαιοσύνη. Και το εννοούμε! Αλλά δεν μπορούμε να φτιάξουμε δικαστές υπό φοβία, υπό τρομοκρατία Πρωθυπουργού, Λαλιώτη, Ρέππα και με την ένοχη σιωπή του Υπουργού της Δικαιοσύνης. Είναι κατάπτωση από τη δημοκρατία που θέλουμε αυτήν η νέα λειτουργική τάξη! Θα πάμε πάλι στο ένας βασιλεύει, ένας κυβερνά, ένας δικάζει, ένας νομοθετεί. Έχουμε τη διάκριση των εξουσιών κι εσείς είστε ο καθ' ύλην αρμόδιος για να φροντίζετε να μην μπαίνει ο ένας στα χωράφια του άλλου, με την αρχή της νομιμότητας να κυριαρχεί. Ουδείς υπεράνω του νόμου.
Πρώτον, θα σας έλεγα εν κατακλείδι οπωσδήποτε κάτω τα χέρια από τη δικαιοσύνη. Δεύτερον, θα σας έλεγα να παραιτηθείτε από τα πράγματα, αλλά γίνεται λόγος άνευ αντικειμένου. Τρίτον, σας ζητώ να σεβαστείτε και την ακαδημαϊκή σας ιδιότητα στη μάχη που πρέπει να δώσουμε όλοι υπέρ της ανεξαρτησίας της δικαιοσύνης χωρίς μισόλογα πάνω στην αλήθεια και στην ουσία των πραγμάτων. 
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑΣΟΚ κ. Ακριβάκης έχει το λόγο.
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, κατ' αρχήν θα θεωρήσω ότι μάλλον τυχαίο είναι το γεγονός ότι κύριος εισηγητής της Επερώτησης σήμερα, ο εκλεκτός συνάδελφος και φίλος Νίκος Κατσαρός, ήταν και τότε κατήγορος επί Ανδρέα Παπανδρέου. Πιστεύω ότι δεν συμβολίζει κάτι που επέρχεται!
Γιατί το λέω αυτό; Γιατί ενθυμείσθε, κύριε Κατσαρέ, και όλοι οι παλαιοί συνάδελφοι, ότι εγώ προσωπικά -καίτοι παθών το 1989- το 1993 και το 1994 που αντεστράφησαν οι όροι, δημόσια ήμουν εναντίον αυτής της ποινικοποίησης της πολιτικής ζωής του τόπου, η οποία έβλαψε τα μέγιστα και τον πολιτικό κόσμο, αλλά και γενικότερα τα συμφέροντα της χώρας. Θεωρώ ατυχές αυτό το περιστατικό που έγινε προ ολίγου, όταν μιλούσε ο κ. Πολύδωρας με τον κ. Κουλούρη, υπό την έννοια ότι θυμηθήκαμε κάποια παλαιά γεγονότα. 
Κύριοι συνάδελφοι, το θέμα μας είναι η δικαιοσύνη. Όλοι σε όλους τους τόνους μιλήσαμε για την ανάγκη σεβασμού της ανεξαρτησίας της δικαιοσύνης. Και δεν θα μπορούσαμε να κάνουμε διαφορετικά, γιατί αυτό το επιτάσσει το Σύνταγμα. Το θέμα είναι, εν τοις πράγμασι σεβόμαστε την ανεξαρτησία της δικαιοσύνης; 
Ας μην πάμε μακριά, ας πάμε εδώ μέσα σε αυτήν την Αίθουσα σε αυτά που ειπώθηκαν στις δύο-τρεις ώρες που μιλάμε σχετικά με το θέμα. Σεβόμαστε τη δικαιοσύνη, όταν στις εκκρεμείς υποθέσεις που υπάρχουν τώρα στη δικαιοσύνη του Κτηματολογίου και της ΔΕΚΑ οι μεν λένε, δεν είναι τίποτε, μπαίνουμε στην ουσία των υποθέσεων και λέμε, όχι δεν είναι έτσι, είναι αλλιώς κι εσείς από την άλλη πλευρά λέτε, εγκλήματα, αυταπόδεικτα εγκλήματα. 
Σεβόμαστε την ανεξαρτησία της δικαιοσύνης; Εσείς μ' αυτά που λέτε στις εκκρεμείς αυτές ποινικές υποθέσεις, αυτά που είπατε σήμερα για τα εγκλήματα -αν είναι εγκλήματα, δεν το ξέρω- δεν επηρεάζετε τη δικαιοσύνη; Όταν ένα μεγάλο κόμμα, η Νέα Δημοκρατία, όπως είσθε εσείς, εκκρεμουσών των ποινικών υποθέσεων στη διαδικασία τώρα που υπάρχουν, λέτε "τεράστια εγκλήματα" μόλις ασκήθηκαν οι ποινικές διώξεις πριν αρχίσει καν η κύρια ανάκριση, τότε κοπτόμαστε όλοι για το σεβασμό της ανεξαρτησίας της δικαιοσύνης;
Και εδώ μέσα στην Αίθουσα την ιδέα της δικαιοσύνης την καταρρακώνουμε εμείς οι ίδιοι με τη συζήτηση που κάναμε σήμερα, ενώ θα μπορούσαμε να πούμε, είναι στη δικαιοσύνη τα θέματα, θα τα ερευνήσει η δικαιοσύνη να βρει τους ενόχους αν υπάρχουν και να τους τιμωρήσει. Να ελέγξετε τους Υπουργούς, γιατί είπαν αυτές τις φράσεις εναντίον των εισαγγελικών λειτουργών. Αλλά, όταν μπαίνετε στην ουσία των υποθέσεων και μιλάτε για εγκλήματα και εγκληματίες, θα μου επιτρέψετε να σας πω ότι εσείς δεν σέβεσθε την ανεξαρτησία της δικαιοσύνης. 
Αλλά εγώ θα έρθω στο προκείμενο θέμα, στην ουσία της επερώτησής σας χωρίς να αναφερθώ καθόλου στην ουσία των υποθέσεων. Υπήρξαν κάποιες καταφρονητικές εκφράσεις Υπουργών επ' ευκαιρία αυτών των δύο υποθέσεων του Κτηματολογίου και της ΔΕΚΑ. Θα μιλήσω για τη ΔΕΚΑ, όχι επί της ουσίας της υποθέσεως, επαναλαμβάνω. Εάν ήταν δικαιολογημένες ή όχι -μπορεί να ήταν υπερβολικές- αλλά, εάν θέλετε να είσαστε έτοιμοι απέναντι σ' αυτά που λέτε, θα πρέπει να παραδεχθείτε και τι έκαναν οι εισαγγελείς, και συμφωνώ σ' αυτό με τον κ. Πολύδωρα, η εισαγγελία ενιαία και αδιαίρετη. 
Είπε ο κ. Πολύδωρας, προκαλών τον κύριο Υπουργό, διαβάστε μου το έγγραφο που εστάλη στον κύριο Πρόεδρο της Βουλής, που θα δείτε ότι δεν προβαίνει σε καμιά αξιολόγηση των πράξεων. Προκάλεσε τον κύριο Υπουργό να του διαβάσει το έγγραφο. Γιατί το έκανε αυτό; Διότι απλούστατα όλες οι πτέρυγες της Βουλής, όλοι οι εκλεκτοί νομικοί και της παρατάξεως της Νέας Δημοκρατίας ο κ. Λυκουρέζος, η κα Μπενάκη, ο κ. Μαρκογιαννάκης, ο κ. Πολύδωρας, ο κ. Κατσαρός και άλλοι έχουν πει κατά καιρούς ότι απαγορεύεται μετά το πέρας της προκαταρκτικής εξέτασης αυτός που διεξάγει την προκαταρκτική εξέταση να συντάξει πόρισμα. Δεν επιτρέπεται να εκφραστεί δικαιοδοτική κρίση.
ΒΥΡΩΝ ΠΟΛΥΔΩΡΑΣ: Το είπαμε αυτό. 
ΑΛΕΞΑΝΔΡΟΣ ΑΚΡΙΒΑΚΗΣ: Πολύ ωραία. Γι' αυτό, λοιπόν, ερωτώ τον κ. Πολύδωρα, αφού του αναγνώσω το έγγραφο του εισαγγελέως προς τον Πρόεδρο της Βουλής. Ακούστε λοιπόν, κύριε Πολύδωρα. 
ΒΥΡΩΝ ΠΟΛΥΔΩΡΑΣ: Μας το έχετε ξαναδιαβάσει. 
ΑΛΕΞΑΝΔΡΟΣ ΑΚΡΙΒΑΚΗΣ: Το διαβάζω: "Έχουμε την τιμή να σας διαβιβάσουμε σύμφωνα με το άρθρο 86 παράγραφος 2 του Συντάγματος τη συνημμένη δικογραφία που περιλαμβάνει το υλικό που συγκεντρώσαμε κατά τη διάρκεια άλλης προκαταρκτικής εξέτασης σε εκτέλεση ...του προϊσταμένου της Εισαγγελίας Αθηνών προκειμένου να διερευνηθούν τα καταγγελλόμενα με τις από τάδε μηνυτήριες αναφορές του Βουλευτή Μιλτιάδη Έβερτ σχετικές με την οικονομική δραστηριότητα και διαχείριση της ανώνυμης εταιρείας με την επωνυμία ΔΕΚΑ. Διότι προκύπτουν στοιχεία που σχετίζονται με μέλος της Κυβέρνησης και Υφυπουργούς για ποινικά αδικήματα που τέλεσαν κατά την άσκηση των καθηκόντων τους και σας γνωρίζουμε τα εξής:" 
Τα "εξής" λοιπόν, κύριε Πολύδωρα, είναι δέκα σελίδες πυκνογραφημένες, είναι πόρισμα. Δεν μπορώ να το διαβάσω όλο. Είναι στη διάθεσή σας. Μας το έδωσε ο κύριος Πρόεδρος της Βουλής. Πάρτε το να δείτε ότι είναι πόρισμα και όχι μόνο για τους Υπουργούς για όλους τους εμπλεκομένους. 
ΒΥΡΩΝ ΠΟΛΥΔΩΡΑΣ: Δεν είναι για τους εμπλεκομένους. 
ΑΛΕΞΑΝΔΡΟΣ ΑΚΡΙΒΑΚΗΣ: Για κανέναν δεν επιτρέπεται η σύνταξη πορίσματος. Όχι για τους Υπουργούς, για κανέναν. Είναι άποψη που την έχει πει και η κα Μπενάκη. 
ΑΝΝΑ ΜΠΕΝΑΚΗ ΨΑΡΟΥΔΑ (Δ' Αντιπρόεδρος της Βουλής): Όχι δεν την έχω πει. 
ΑΛΕΞΑΝΔΡΟΣ ΑΚΡΙΒΑΚΗΣ: Το ερώτημα, λοιπόν, είναι: Γιατί ο κύριος εισαγγελεύς -δεν αναφέρω το όνομά του- συνέταξε πορισματική αναφορά τη στιγμή κατά την οποία δεν επιτρέπεται; Και έχει λεχθεί αυτό το πράγμα επ' ευκαιρία άλλων υποθέσεων επαναλαμβάνω απ' όλους τους εκλεκτούς νομικούς όλων των πτερύγων της Βουλής. Και όμως συνέταξε πόρισμα. 
Προκαλέσατε, κύριε Πολύδωρα, τον κύριο Υπουργό. Το ανέγνωσα και το καταθέτω στα Πρακτικά να δείτε αν είναι πόρισμα αυτό ή όχι. 
ΒΥΡΩΝ ΠΟΛΥΔΩΡΑΣ: Δεν είναι πόρισμα.
ΑΛΕΞΑΝΔΡΟΣ ΑΚΡΙΒΑΚΗΣ: Επειδή δεν λέει τη λέξη πόρισμα, δεν είναι πόρισμα; Διαβάστε το και θα δείτε. 
ΒΥΡΩΝ ΠΟΛΥΔΩΡΑΣ: Δεν λέει "διά ταύτα". 
ΑΛΕΞΑΝΔΡΟΣ ΑΚΡΙΒΑΚΗΣ: Διαβάστε το, κύριε Πολύδωρα, κάντε μου τη χάρη. Δεν μπορώ να διαβάσω δέκα σελίδες.
ΒΥΡΩΝ ΠΟΛΥΔΩΡΑΣ: Μπλέκονται οι Υπουργοί και στέλνεται στη Βουλή.
Πώς θα το γράφατε εσείς; 
ΑΛΕΞΑΝΔΡΟΣ ΑΚΡΙΒΑΚΗΣ: Θα σταμάταγα στη φράση που σας διάβασα "προκύπτουν ευθύνες για τον κύριο Υπουργό και το αποστέλλω στη Βουλή". Αυτό λέει ο νόμος. 
ΒΥΡΩΝ ΠΟΛΥΔΩΡΑΣ: Το άλλο είναι το πραγματικό. 
ΑΛΕΞΑΝΔΡΟΣ ΑΚΡΙΒΑΚΗΣ: Έρχομαι τώρα στο θέμα του Κτηματολογίου, γιατί δεν προλαβαίνω. 
Είπε ο κ. Κατσαρός, ενενήντα δισεκατομμύρια, εκατό δισεκατομμύρια δεν ξέρω πόσα, διακόσια δισεκατομμύρια. Είπαν και άλλοι συνάδελφοι "εγκλήματα". Τόσο σοβαρό θέμα και θα σταθούμε -έτσι είπε ο κ. Κατσαρός- γιατί ο κ. Τσιτουρίδης προανήγγειλε προ διημέρου την άσκηση ποινικής διώξεως; 
ΝΙΚΟΛΑΟΣ ΚΑΤΣΑΡΟΣ: Δεν προανήγγειλε.
ΑΛΕΞΑΝΔΡΟΣ ΑΚΡΙΒΑΚΗΣ: Συμφωνώ ότι τα ενενήντα δισεκατομμύρια -προσέξτε, με κύριε Κατσαρέ- είναι μεγάλο θέμα. Δεν ξέρω αν είναι ποινικά κολάσιμο ή όχι. Εγώ δεν παίρνω θέση. Αλλ' όμως, δεν είναι μεγάλο θέμα όταν κάποιος πολιτικός εγώ, εσείς προαναγγέλλει την άσκηση ποινικής διώξεως; Είναι μεγάλο θέμα και αυτό. Δεν ξέρω ποιο είναι το μεγαλύτερο, αλλά και αυτό είναι εξίσου μεγάλο θέμα για τη λειτουργία και την αξιοπιστία της δικαιοσύνης. 
Ο απλός πολίτης είτε είναι οπαδός του ΠΑΣΟΚ είτε οπαδός της Νέας Δημοκρατίας όταν ακούει σήμερα από κάποιο πολιτικό πρόσωπο ότι ξέρετε σε δύο μέρες θα ασκηθεί ποινική δίωξη, γι' αυτό και πράγματι σε δύο μέρες ασκείται ποινική δίωξη -τα άλλα δεν τα ξέρω ούτε για τον κύριο που ανέφερε ο κ. Πολύδωρας- δημιουργείται πρόβλημα.
Εν' όψει, λοιπόν, όλων αυτών -γιατί πέρασε η ώρα- θα ήθελα να πω το εξής: Κύριοι συνάδελφοι, ο σεβασμός της δικαιοσύνης είναι όρος απαράβατος, μια καραμέλα που πρέπει να τη λέμε όλοι. Το θέμα είναι να την πιστεύουμε και να την κάνουμε πράξη. Θα μου επιτρέψετε, λοιπόν, να πω ότι σήμερα και σεις δεν προσφέρατε σοβαρή υπηρεσία υπέρ της δικαιοσύνης, μεταβληθέντες σε Ηρακλείς των εισαγγελέων και της δικαιοσύνης. Πιστεύω ότι και οι ίδιοι δεν θα ήθελα αυτό που κάνατε εσείς σήμερα. 
Και θα καταλήξω να πω σαν ευχή ότι ας αφήσουμε τη δικαιοσύνη να κάνει τη δουλειά της. Αφήστε την εσείς πρώτα. Ο κάποιος θιγόμενος Υπουργός που, αν θέλετε με κάποια στοιχεία που σας ανέφερα αυτήν τη στιγμή έχει έναν κόκκο δικαίου να διαμαρτύρεται εάν πράγματι συνέβησαν αυτά που συνέβησαν -γιατί συνέβησαν- θα έλεγα ότι είναι κάπως δικαιολογημένος ή επαρκώς δικαιολογημένος. Εσείς όμως με την επίθεση που κάνατε σήμερα κατά της δικαιοσύνης μπαίνοντας στην ουσία των υποθέσεων προσφέρατε πολύ κακή υπηρεσία και στον τόπο και στην δικαιοσύνη. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Η Αντιπρόεδρος κα Άννα Μπενάκη Ψαρούδα έχει το λόγο για να δευτερολογήσει. 
ΑΝΝΑ ΜΠΕΝΑΚΗ ΨΑΡΟΥΔΑ (Δ' Αντιπρόεδρος της Βουλής): Ευχαριστώ, πολύ, κύριε Πρόεδρε, να προηγηθώ με το τρίλεπτο. 
Κατ' αρχήν θεωρώ ότι είναι θετικό γεγονός ότι ο κύριος Υπουργός από του Βήματος της Βουλής αναγνώρισε και παρεδέχθη ότι οι Υπουργοί για τους οποίους γίνεται η επερώτηση και παρεξετράπησαν και υπερέβαλαν. Είναι αυτό ένα θετικό στοιχείο.
Το μόνο που τον βαρύνει είναι ότι αυτήν τη διαπίστωση δεν έπρεπε να την κάνει απόψε εδώ, προκαλούμενος από τη Νέα Δημοκρατία και ενδεχομένως την παραμονή της εγκαταλείψεως του Υπουργείου, αλλά έπρεπε να την κάνει απευθείας προς την Κυβέρνηση και με δημόσιο τρόπο. Έτσι θα τιμούσε και το αξίωμά του, το λειτούργημά του και το όνομά του βεβαίως.
Το δεύτερο λάθος που έκανε όμως εδώ είναι ότι δεν κατάλαβε πώς λειτουργεί ο εισαγγελέας. Ο εισαγγελέας όταν έχει μία καταγγελία αληθοφανή -αρκεί να είναι αληθοφανής- και η οποία, όπως λέει η δικονομία, δεν είναι "προφανώς κατ' ουσία ψευδής", είναι υποχρεωμένος να ασκήσει την ποινική δίωξη. Τελειώνει το θέμα και δεν είναι δυνατόν κανείς να προσάψει στον εισαγγελέα καμία σκοπιμότητα, διότι η σκοπιμότητα του απαγορεύεται, αφού ενεργεί μόνο με βάση τη νομιμότητα. Και φυσικά δεν μπορεί να πει ο κύριος Υπουργός ότι αυτή η τεράστια υπόθεση του Κτηματολογίου ήταν "προφανώς κατ' ουσίαν ψευδής". Εδώ ολόκληρος Επίτροπος ήρθε και καταλόγισε ευθύνες. Ούτε βεβαίως η περίπτωση της ΔΕΚΑ ήταν "προφανώς κατ' ουσίαν ψευδής".
Το άλλο ερώτημά του Υπουργού ήταν, γιατί συνέχισε ο Εισαγγελεύς την ανάκριση της ΔΕΚΑ ένα χρόνο και δεν έστειλε αμέσως τη δικογραφία, μόλις είδε την υπογραφή του κ. Χριστοδουλάκη; Μα, αν συνέχισε την έρευνα είναι κάτι για το οποίο έπρεπε να του πούμε "μπράβο" του εισαγγελέα, γιατί το θέμα δεν ήταν η υπογραφή του κ. Χριστοδουλάκη και η ευθύνη του, αλλά το θέμα ήταν, εάν η ΔΕΚΑ ενήργησε κατ΄ αυτόν τον επιλήψιμο τρόπο με τον οποίον ενήργησε. Και αυτό βέβαια, δεν μπορούσε να διαπιστωθεί από τη μία ημέρα στην άλλη.
Το τρίτο λάθος του Υπουργού είναι ότι μπήκε στην ουσία της υποθέσεως ως μη όφειλε, διότι άρχισε να μας αναπτύσσει ότι η υπογραφή του κ. Χριστοδουλάκη και του κυρίου Υφυπουργού, δεν ξέρω ποιου, στο θέμα της ΔΕΚΑ ήταν μία τυπική πράξη, την οποία θέτει παντού. Αυτό δεν είναι ουσία, κύριε Πρόεδρε, δεν είναι αντιμετώπιση της ουσιαστικής κατηγορίας και προκατάληψη της κατάληξης αυτής; 
Αυτό είναι και μία απάντηση προς τον κ. Ακριβάκη, ο οποίος μας είπε ότι δεν έπρεπε να συνταχτεί πόρισμα. Πού είδε το πόρισμα, δεν καταλαβαίνω. Μία αναφορά έκανε για το τι διαπίστωσε ο εισαγγελέας. Πόρισμα περί ευθύνης δεν έχει βγάλει ο εισαγγελέας. Ξέρετε τι θα συνέβαινε αν έκανε αυτό που λέει ο κ. Ακριβάκης; Αν ερχόταν αναφορά με πέντε λόγια θα σηκώνονταν ολόκληρο το ΠΑΣΟΚ και θα έλεγε, "σπιλώνονται Υπουργοί χωρίς αιτιολογία". Λοιπόν, με δύο μέτρα και με δύο σταθμά δεν μπορούμε να αντιμετωπίζουμε τη δικαιοσύνη!
Και το κυριότερο που δεν το κατάλαβε ούτε ο κύριος Υπουργός ούτε ο κ. Ακριβάκης είναι το εξής: Δεν δυσανασχέτησαν οι κύριοι Υπουργοί Λαλιώτης και Ρέππας, ισχυριζόμενοι ότι είναι αθώοι, δεν διέρρηξαν τα ιμάτιά τους λέγοντας, εμείς δεν έχουμε κάνει τίποτε και οι υποθέσεις αυτές είναι φανταστικές, αλλά είπαν ότι οι εισαγγελείς που έκαναν αυτά τα διαβήματα είχαν κρυφές διασυνδέσεις με τη Νέα Δημοκρατία και επομένως, αυτά που έστειλαν είναι προϊόντα πολιτικής σκοπιμότητας και πολιτικής συνεργασίας!
Κύριε Πρόεδρε, αυτά είναι αδιανόητα. Δηλαδή, εκεί που έχουμε φτάσει δεν ξέρω πώς μπορεί να κάνει πίσω αυτή η Κυβέρνηση στα θέματα της δικαιοσύνης. Οφείλω να σας δηλώσω -και το δηλώνουμε όλοι της Νέας Δημοκρατίας με πρώτο τον Αρχηγό μας- ότι δεν πρόκειται να ανεχθούμε επιθέσεις κατά της δικαιοσύνης με κανέναν τρόπο. Και όπου αντιλαμβανόμαστε τέτοιες περιπτώσεις, οι οποίες είναι κραυγαλέες, θα μας βρίσκει και το ΠΑΣΟΚ και ολόκληρος ο ελληνικός λαός στο πλάι της δικαιοσύνης!
ΠΡΟΕΔΡΕΥΩΝ (Κωνσταντίνος Βρεττός): Ο κ. Νικόλαος Κατσαρός έχει το λόγο.
ΝΙΚΟΛΑΟΣ ΚΑΤΣΑΡΟΣ: Θα δώσω κατ΄ αρχήν δύο, τρεις απαντήσεις στον κ. Ακριβάκη. Πρώτα απ' όλα για τη φύση αυτής της επιστολής των κυρίων Ασπρογέρακα και Γεράκη προς τον Πρόεδρο της Βουλής. 
Εάν διάβαζε καλύτερα ο κ. Ακριβάκης, αλλά και ο κύριος Υπουργός την επιστολή του Ασπρογέρακα, θα έβλεπε πολλές φορές μέσα να αναφέρει ότι επ' ευκαιρία ερεύνης άλλης υποθέσεως, στην οποία δεν κατονομάζονταν ούτε καταμηνύονταν Υπουργοί, άγγιξε κάποια κυβερνητικά στελέχη.
Η αιτιολογία της διακοπής της προκαταρκτικής εξέτασης, την οποίαν έκανε και της αποστολής όλης της δικογραφίας στον Πρόεδρο της Βουλής ήταν επιβεβλημένη. Έπρεπε οπωσδήποτε να εξηγήσει γιατί διακόπτει την προκαταρκτική του εξέταση. Και βεβαίως δεν μπορούσε έτσι γενικά και αόριστα να αναφερθεί, αν στην απάντησή του δεν περιελάμβανε και ορισμένα στοιχεία από εκείνα τα οποία επ' ευκαιρία της ερεύνης για τους απλούς ιδιώτες βρήκε για κυβερνητικά στελέχη.
Άλλωστε, κύριε Πρόεδρε, υπάρχει ένα θέμα πάρα πολύ ξεκάθαρο. Είναι η πρακτική, η οποία ακολουθείται. Μπορώ να έχω γνώμη για την πρακτική που ακολουθείται από το έτος 1988 και εντεύθεν.
Το πόρισμα των εφετών που επέλεξε η Ολομέλεια του Εφετείου Αθηνών, του Σκαρλάτου και του Κρουσταλάκη, στην επιστολή προς τον Πρόεδρο της Βουλής, που αναφερόταν σε ευθύνες δύο Υπουργών των τότε κυβερνήσεων του ΠΑ.ΣΟ.Κ. τους οποίους και κατονόμαζε, περιέχει και αποδεικτικά στοιχεία για να θεμελιώσει την άποψη, ότι "εδώ διακόπτω, γιατί έπεσα επάνω σε Υπουργούς".
Μέχρι εκείνη τη στιγμή, όπως σας εξήγησαν και η κα Μπενάκη και ο κ. Πολύδωρας, εξετάζεται η υπόθεση, αν υπάρχουν κάποια στοιχεία ενδείξεων, υπονοιών κ.λ.π. Αν, λοιπόν, πέσει επάνω σε κυβερνητικά στελέχη, πρέπει να αιτιολογήσει τη διακοπή. Και μόνο αυτήν την έννοια έχει η επιστολή.
Τώρα είπε ο κ. Ακριβάκης -αν με ακούει- για την ποινικοποίηση της πολιτικής ζωής και με ανέφερε διότι ήμουν Πρόεδρος της Προανακριτικής Επιτροπής και Κατήγορος Βουλευτής στο περίφημο Ειδικό Δικαστήριο.
Κύριε Πρόεδρε, θέλω να θυμίσω στον κ. Ακριβάκη ορισμένα πράγματα τα οποία δεν πρέπει να ξεχνούμε και να αναλαμβάνουμε όλοι τις ευθύνες μας. Η παραπομπή των δύο υπουργών που κατονόμαζαν οι Σκαρλάτος και Κρουσταλάκης δεν έγινε μόνον από τη Νέα Δημοκρατία. Μόνο δεκατρείς Βουλευτές του ΠΑ.ΣΟ.Κ. ήταν εκείνοι οι οποίοι δεν ψήφισαν την παραπομπή. Οι εκατόν δέκα εψήφισαν την παραπομπή. Τα τέσσερα μέλη στην προανακριτική επιτροπή, πρώην υπουργοί μάλιστα του ΠΑ.ΣΟ.Κ., είπαν ότι, ναι, πρέπει να προχωρήσει το θέμα, για να εξεταστεί αν υπάρχουν ή όχι ευθύνες. Και τελικώς παρεπέμφθησαν οι δύο υπουργοί με διακόσιους εβδομήντα έξι -και θυμάμαι τον αριθμό πάρα πολύ καλά- ψήφους. Μεταξύ αυτών ήταν οπωσδήποτε και οι ψήφοι μερικών που σήμερα διαμαρτύρονται.
( Στο σημείο αυτό την Προεδρική Έδρα καταλαμβάνει η Δ' Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ )
Έπειτα ήθελα να θυμίσω και κάτι άλλο: Ποιοι παρέπεμψαν τότε την υπόθεση στο Ειδικό Δικαστήριο. Να θυμηθείτε το φιλικό τύπο του ΠΑ.ΣΟ.Κ., να θυμηθείτε τον επίτροπο τον οποίο διόρισε το ΠΑ.ΣΟ.Κ. στην Τράπεζα Κρήτης, να θυμηθείτε την Εξεταστική Επιτροπή Παγουλόπουλου, η οποία συγκέντρωσε και όλο το προανακριτικό υλικό, στο οποίο στηρίχθηκε η προανακριτική επιτροπή, η οποία ουσιαστικά δεν έβγαλε τίποτε καινούριο. Αυτή είναι η πραγματικότητα.
Να θυμηθείτε τις παραιτήσεις Υπουργών του ΠΑΣΟΚ τότε εξαιτίας του σκανδάλου της Τράπεζας Κρήτης, την παραίτηση του κ. Γιώτα, του κ. Καρατζά, του κ. Παπαδημητρίου και πάρα πολλά άλλα, για να βγάλετε το συμπέρασμα ότι εν πάση περιπτώσει, δεν πρέπει να βγάζετε το χεράκι σας έξω απ΄ όλη αυτήν την ιστορία. 
Είπε ο κ. Ακριβάκης και κάτι άλλο, ότι ο κ. Τσιτουρίδης προανήγγειλε την άσκηση της ποινικής δίωξης. Δυστυχώς, κύριε Ακριβάκη, δεν με ακούσατε. Η άσκηση της ποινικής δίωξης έγινε προ της 28ης Σεπτεμβρίου του 2001. Στις 28 Σεπτεμβρίου με το έγγραφο με αριθμό πρωτοκόλλου 56936 της Εισαγγελίας Πρωτοδικών Αθηνών, γνωστοποιείται η άσκηση της ποινικής δίωξης στο ΥΠΕΧΩΔΕ, στο Υπουργείο Εθνικής Οικονομίας και στην Ευρωπαϊκή 'Ενωση. 
Η συνέντευξη του κ. Τσιτουρίδη, το λέω για να το ακούσετε κι εσείς, αλλά για να το ακούσει κι εκείνος ο οποίος διαστρέβλωσε τα πράγματα, για να σκεπάσει την αλήθεια, ήταν την 1η Οκτωβρίου του 2001, ύστερα από τρεις μέρες. Αυτή είναι η πραγματικότητα..
ΑΛΕΞΑΝΔΡΟΣ ΑΚΡΙΒΑΚΗΣ: Δεν το είχε μάθει κανείς άλλος;
ΝΙΚΟΛΑΟΣ ΚΑΤΣΑΡΟΣ: Αν κοιμούνται ορισμένοι, δε φταίει κανείς. Φαίνεται ότι υπάρχουν και μερικοί που είναι ξύπνιοι και τα μαθαίνουν.
Ως προς δε τις ποινικές διώξεις, αγαπητέ φίλε, κύριε Ακριβάκη, τρεισήμισι μήνες γρηγορότερα, στις 12 Ιουνίου 2001, δημοσίευμα του "ΒΗΜΑΤΟΣ" του δημοσιογράφου Βασίλη Λαμπρόπουλου αναφέρει, ότι ο κ. Γεράκης προχώρησε στην άσκηση ποινικών διώξεων σε βαθμό πλημμελήματος, όμως ύστερα από ένα έγγραφο του Τμήματος Οικονομικού Εγκλήματος της Ελληνικής Αστυνομίας θα μετατρέψει την κατηγορία σε κακουργηματικές πράξεις. 
Και μάλιστα αναφέρει το δημοσίευμα του Βήματος τρεισήμισι μήνες γρηγορότερα ότι και η Ευρωπαϊκή Ένωση θα μας διακόψει τη χρηματοδότηση. Τα αναφέρει το "ΒΗΜΑ" και δεν νομίζω ότι εδώ υπάρχει κανένας δάκτυλος της Νέας Δημοκρατίας. Ξέρετε πάρα πολύ καλά ποιες είναι οι σχέσεις μας ιδιαίτερα με την εφημερίδα αυτή.
Κύριε Υπουργέ, σε σας που κατά κάποιο τρόπο είπατε ότι δεν παρεμβαίνει το ΠΑΣΟΚ στη δικαιοσύνη, αλλά παρεμβαίνει η Νέα Δημοκρατία, θα σας πω ένα και μόνο περιστατικό, γιατί το θυμάμαι πάρα πολύ καλά, για να καταλάβετε αυτό που λέω. Μάλλον δεν θα σας πείσω, αλλά εν πάση περιπτώσει, είναι αρκετό να πείσει τον οποιονδήποτε για τις παρεμβάσεις τις οποίες κάνει το ΠΑΣΟΚ. 
Να θυμηθείτε την ιστορία που νομίζω ότι γελοιοποίησε και το θεσμό. Ο Ρώτης μόλις έξι μήνες Πρόεδρος του Συμβουλίου της Επικρατείας, έγινε για έξι μήνες Υπουργός Δικαιοσύνης. Αντικαταστάθηκε στους έξι μήνες και έγινε ο Κουβελάκης για λίγο, για να προετοιμαστεί η έλευση Μποτόπουλου και να μείνει έντεκα χρόνια. 
Και να σας πω και κάτι άλλο; Και στις πρόσφατες εκλογές στον Άρειο Πάγο, ανασύρατε από πολύ χαμηλά κάποιον και τον κάνατε αντιπρόεδρο, για να τον δούμε τον ερχόμενο Ιούνιο εισαγγελέα ή Πρόεδρο του Αρείου Πάγου. Και εδώ θα είμαστε και θα το δείτε. 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Έχετε τέτοιες πληροφορίες;
ΝΙΚΟΛΑΟΣ ΚΑΤΣΑΡΟΣ: Κύριε Υπουργέ, θα σας θυμίσω και κάτι άλλο: "Κοκκίνισαν" οι τοίχοι στην Αρχαιολογική Εταιρεία ακούγοντας τον Πρόεδρο του Αρείου Πάγου τον κ. Ματθία και τον πρώην Αντιπρόεδρο του Αρείου Πάγου τον κ. Βελή να λέγουν εκείνα τα οποία και εσείς ακούσατε, αλλά επειδή συνέπεσε να είμαι κι εγώ σε εκείνη τη συγκέντρωση, τα άκουσα κι εγώ. 
Θυμηθείτε τι είπε για τους τρεις, τέσσερις νόμους που άλλαξαν, για την επιθεώρηση των δικαστηρίων και για το πως η πολιτική εξουσία δια της επιθεωρήσεως ασκεί ασφυκτικό έλεγχο στους δικαστές. Ανέφερε μάλιστα και τους νόμους που ψηφίστηκαν και μάλιστα ανέφερε και πότε ψηφίστηκαν, για να εξαιρέσει εσάς κύριε Υπουργέ και βεβαίως να αναφερθεί στους άλλους συναδέλφους σας που έχουν προηγηθεί στο Υπουργείο Δικαιοσύνης.
Και το τελευταίο: Κύριε Υπουργέ, δεν είναι μια και δύο οι περιπτώσεις που εστάλησαν επιστολές προς τον Πρόεδρο της Βουλής για άρση της ασυλίας. Θόρυβο προκάλεσαν δυο-τρεις περιπτώσεις, οι δύο που συζητούμε και άλλη μια με τον κ. Ντογιάκο. Όλες οι άλλες, επτά-οκτώ περιπτώσεις, δεν προκάλεσαν κανέναν απολύτως θόρυβο. Διαβάστε και εκείνες. Θα δείτε ότι το ίδιο σύστημα ακολουθείται. Αιτιολογούν οι εισαγγελείς γιατί διακόπτουν το προανακριτικό έργο, το οποίο κάνουν οι ίδιοι. Επομένως είναι μια τακτική εφαρμόζεται πάρα πολλά χρόνια. Τώρα αν είπε κάτι ο κ. Δημόπουλος, εν πάση περιπτώσει, άποψή του είναι. Δεν αποτελεί νόμο, αποτελεί απλώς μια γνώμη του κ. Δημόπουλου. 
Θα ήθελα δε να πω ότι ειλικρινά αναρωτιέμαι: αν χωρίς καμία απολύτως σκέψη ο εισαγγελέας στείλει το φάκελο στον Πρόεδρο της Βουλής, τι θα κάνει ο Πρόεδρος της Βουλής; Θα πρέπει να τον διαβάσει ο ίδιος το φάκελο, και ενδεχομένως, αφού δεν αναφέρεται ούτε πρόσωπο ούτε τίποτε μέσα, θα το θέσει μάλλον στο αρχείο. Ούτε στη Βουλή θα έλθει με κανένα τρόπο, γιατί δεν θα προκύπτει κανένα στοιχείο. Τι θέλει να πει ο κύριος εισαγγελέας; Θα αναρωτηθεί ο Πρόεδρος της Βουλής, αφού δεν θα αναφέρεται πουθενά. Αυτή θα είναι η ιστορία. 
Νομίζω, λοιπόν, ότι η πρακτική η οποία ακολουθείται, λύνει το πρόβλημα ...
( Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή )
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κατσαρέ, συντομεύετε.
ΝΙΚΟΛΑΟΣ ΚΑΤΣΑΡΟΣ: Τελειώνω, κυρία Πρόεδρε.
Και αυτό σημαίνει ότι ορθώς ενήργησαν οι εισαγγελείς. Αλίμονο αν δεν μας έλεγαν, εν πάση περιπτώσει, ποιους αφορά αυτός ο τεράστιος φάκελος ο οποίος ήλθε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Μαρκογιαννάκης. 
ΧΡΗΣΤΟΣ ΜΑΡΚΟΓΙΑΝΝΑΚΗΣ: Παρεδέχθη, έστω και κομψά, ο κύριος Υπουργός ότι οι Υπουργοί της Κυβέρνησης και ο Πρωθυπουργός εξύβρισαν την δικαιοσύνη, τη συκοφάντησαν. Κομψά βέβαια το είπατε, μιλήσατε για κάποια υπερβολή. Αλλά είπατε και κάτι άλλο, τους δικαιολογήσατε πάλι, κύριε Υπουργέ. Είπατε ότι το αίσθημα αδικίας δικαιολογεί καμιά φορά κάποιες υπερβολές. Βλέπετε εσείς εδώ να υπάρχει δυνατότητα επίκλησης αισθήματος αδικίας; Και περί υπερβολών πρόκειται ή περί καθαρών συκοφαντιών και ύβρεων;
Εν πάση περιπτώσει, όμως, το ερώτημα είναι -και ακούστηκε από πολλούς ως ερώτημα- τι επιδιώκει η Κυβέρνηση του ΠΑΣΟΚ και οι Υπουργοί με αυτήν την ευθεία επίθεση εναντίον της Δικαιοσύνης. 
Κύριοι συνάδελφοι, δεν είναι μόνο η κατατρομοκράτηση. Και ας μην επικαλείσθε την ισοβιότητα, κύριε Υπουργέ, γιατί δεν κατατρομοκρατείται κάποιος μόνο όταν κινδυνεύει να χάσει τη δουλειά του, κατατρομοκρατείται και όταν υβρίζεται και όταν συκοφαντείται και δεν μπορεί να αμυνθεί. Όταν βλέπει το όνομά του στις εφημερίδες πρωτοσέλιδο ότι έχει διασυνδέσεις με κάποιο κόμμα, ασφαλώς κατατρομοκρατείται για πολλούς λόγους.
Αλλά υπάρχει, κυρία Πρόεδρε, και ένας άλλος λόγος. Η δικαιοσύνη, όπως δείχνουν πολλές δημοσκοπήσεις τελευταία, έχει υψηλή αξιοπιστία στη συνείδηση του ελληνικού λαού -δικαιοσύνη, στρατός και εκκλησία- και κάποιοι θέλουν αυτήν την αξιοπιστία να τη μειώσουν. Και ξέρετε γιατί, κύριε Υπουργέ; Γιατί ίσως μετά από λίγο, που ενδεχομένως ασχοληθεί η δικαιοσύνη με κάποια σοβαρά πράγματα, να έχει μειωμένη αξιοπιστία στη συνείδηση του ελληνικού λαού και έτσι οι όποιες αποφάσεις και τα όποια πορίσματα να περάσουν κάπως ανώδυνα. Εγώ πιστεύω ότι είναι και αυτός ο δεύτερος λόγος.
Θα ήθελα επίσης να επισημάνω ότι ο κύριος Υπουργός μας είπε και κάποια περίεργα πράγματα. Μας είπατε, κύριε Υπουργέ, ότι η Νέα Δημοκρατία γνώριζε περιέργως ανακριτικό υλικό. Οφείλετε τώρα στη δευτερολογία σας -και σας προκαλούμε- να μας πείτε σε ποια υπόθεση και ποιο προανακριτικό υλικό γνώριζε. Πιστεύω ότι, αν αυτό που μας είπατε είναι αλήθεια και το ξέρετε, θα πρέπει να μας το πείτε. Δεν μπορείτε να πετάτε έτσι μια κουβέντα.
Μας είπατε περαιτέρω ότι εμείς αρνούμαστε το δικαίωμα της δημοκρατικής κριτικής. Εμείς μιλήσαμε, κύριε Υπουργέ, στις πρωτολογίες μας για το δικαίωμα της κριτικής. Είναι θεμιτό και επιβεβλημένο. 'Άλλο όμως κριτική και άλλο ύβρις. Θεωρείτε κριτική αυτά τα οποία είπε ο κ. Λαλιώτης, αυτά πού είπε ο κ. Ρέππας, αυτά πού είπε ο κύριος Πρωθυπουργός; Αν τα θεωρείτε αυτά κριτική, τότε εντάξει, να συμφωνήσουμε. Αλλά αυτά είναι καθαρές ύβρεις.
Εμείς συμφωνούμε στην κριτική και σας είπα στην πρωτολογία μου πως μπορεί να γίνει η κριτική. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω, κυρία Πρόεδρε. 
Και ένα δεύτερο. Αρνούμαστε -λέει- το θεμελιώδες δικαίωμα των υφισταμένων δίωξη να απαντούν. Ποιος υπέστη δίωξη; Στην περίπτωση των ΔΕΚΑ, που βγήκε ο κ. Ρέππας ...
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Δίωξη ή καταγγελία είπα.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Με συγχωρείτε πάρα πολύ. Ουδείς κατηγγέλθη και δεν πρόκειται περί πορίσματος, όπως μας είπε ο κ. Ακριβάκης προηγουμένως, αυτό που έστειλαν οι εισαγγελείς. Συνόδευαν μια ογκώδη δικογραφία με μια αναφορά για το τι περίπου προέκυψε, χωρίς να αναφέρονται σε πολιτικά πρόσωπα. 
Και σε κάθε περίπτωση, τώρα στην υπόθεση του Κτηματολογίου, ποιος διώχθηκε; Ησκήθη ποινική δίωξη για κάποιους συγκεκριμένους υπαλλήλους. 'Οχι για πολιτικό πρόσωπο, ούτε καν διαβιβάστηκε η δικογραφία στη Βουλή.
Επομένως, κύριε Υπουργέ, αυτή η δικαιολογία περί δίωξης και αμύνης δεν ευσταθεί. Όπως προπάντων δεν ευσταθεί το ατυχές το οποίο επεκαλέσθη ο κ. Ακριβάκης προηγουμένως, ότι δηλαδή εξηγέρθησαν οι Υπουργοί του ΠΑΣΟΚ, διότι προανήγγειλαν δίωξη... 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Μαρκογιαννάκη, τελειώνετε. 
ΧΡΗΣΤΟΣ ΜΑΡΚΟΓΙΑΝΝΑΚΗΣ: Τελειώνω.
Οφείλετε και εσείς τώρα που θα σηκωθείτε να δευτερολογήσετε, να το διευκρινίσετε αυτό. Ότι η δίωξη είχε προηγηθεί κατά πολύ, διότι το έγγραφο που έχουμε στα χέρια μας είναι η αναγγελία της δίωξης ως οφείλει ο εισαγγελεύς, όταν πρόκειται περί δημοσίων υπαλλήλων προς τον αρμόδιο Υπουργό, η οποία έχει ημερομηνία 28 Σεπτεμβρίου που σημαίνει, ότι η δίωξη μπορεί να έχει γίνει πολύ πιο μπροστά. Απλά στις 28 του μηνός ανηγγέλθη η δίωξη και η συνέντευξη του κ. Τσιτουρίδη εδόθη την 1η Οκτωβρίου, ήτοι μετά τρεις μέρες. 'Αρα οποιαδήποτε προαναγγελία δεν υπήρχε. Το αν πληροφορήθηκε ο κ. Τσιτουρίδης ότι έχει ασκηθεί ποινική δίωξη, μακάρι να το είχα πληροφορηθεί και εγώ να έκανα το ίδιο πράγμα. Αλλά οπωσδήποτε δεν προανήγγειλε καμία δίωξη, αλλά έκανε μια συνέντευξη για κάποιο πράγμα που ήδη έχει γίνει. 
Επομένως, ας αφήσουμε να δικαιολογούμε τα αδικαιολόγητα. Και θα σας παραλούσα, κύριε Υπουργέ...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Μαρκογιαννάκη, ολοκληρώθηκε ο χρόνος σας.
ΧΡΗΣΤΟΣ ΜΑΡΚΟΓΙΑΝΝΑΚΗΣ: ...τώρα που τελειώνει ο χρόνος της θητείας σας, τουλάχιστον κάντε μια γενναία πράξη να αναγνωρίσετε ευθέως ότι πρόκειται περί ύβρεων αδικαιολογήτων. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Λυκουρέζος.
ΑΛΕΞΑΝΔΡΟΣ ΛΥΚΟΥΡΕΖΟΣ: Κύριε Υπουργέ, στην ημίωρη αγόρευσή σας δεν πείσατε. Και δεν πείσατε πιστεύω, διότι αμήχανος προσπαθήσατε να υπερασπιστείτε, να δικαιολογήσετε μεθόδους, τις οποίες δεν πιστεύετε, τις οποίες αν δεν ήσασταν σ' αυτήν τη θέση θα είχατε έντονα καταδικάσει. 
Μιλήσατε -και κρατώ αυτό από την αγόρευσή σας, διότι τα άλλα καλύφθηκαν- για δυο δικαιώματα: Το αναφαίρετο δικαίωμα να ασκούμε την κριτική και το δεύτερο αναφαίρετο δικαίωμα του ατόμου κατά του οποίου ασκείται η δίωξη να προστατεύει τον εαυτό του και να αποφεύγει το διασυρμό. 
Σας ερωτώ. Οι επιθέσεις, οι ύβρεις των Υπουργών κατά των συγκεκριμένων εισαγγελέων, εντάσσονται κατά την άποψή σας, στην άσκηση αυτών των δύο δικαιωμάτων τα οποία και εμείς αναγνωρίζουμε; 
Εάν εντάσσονται, όπως θελήσατε να το εμφανίσετε, στην άσκηση αυτών των δυο δικαιωμάτων, είτε του ενός, είτε του άλλου αναλόγως, ερωτώ: Γιατί εξηγέρθη η Ένωση Εισαγγελέων με δύο ανακοινώσεις και την προχθεσινή και αισθάνθηκε την ανάγκη να απευθυνθεί και να κοινοποιήσει τα προβλήματα και τις επιθέσεις που υφίσταται στη Διεθνή Ένωση Εισαγγελέων; 
Εάν εντάσσονταν η επίθεση αυτή στην άσκηση αυτών των δυο δικαιωμάτων που εσείς θελήσατε εδώ να μας αναπτύξετε, γιατί συνήλθε η Ολομέλεια του Αρείου Πάγου και είπε, ότι η αβασάνιστη και ατεκμηρίωση απόδοση στις εισαγγελικές ενέργειες ιδιοτελών κινήτρων είναι απαράδεκτη, διότι υποβαθμίζει το αξίωμα, την εμπιστοσύνη του λαού προς τους εσαγγελείς. 
Γιατί η ίδια η 'Ενωση Εισαγγελέων καταδικάζει το φαινόμενο, πολιτικοί παράγοντες να αποδίδουν δια των Μέσων Μαζικής Ενημερώσεως αβασανίστως και ατεκμηρίωτα πολιτικές σκοπιμότητες σε ενέργειες εισαγγελικών λειτουργών;
Γιατί αισθάνθηκε ο Δικηγορικός Σύλλογος την ανάγκη να καταδικάσει αυτήν τη μέθοδο; 'Ολοι αυτοί οι λειτουργοί της δικαιοσύνης, κύριε Υπουργέ της Δικαιοσύνης, δεν αντελήφθησαν, όπως θελήσατε εσείς να μεταδώσετε στη Βουλή, ότι όλα αυτά που εκτοξεύτηκαν από τους Υπουργούς και τον Πρωθυπουργό εντάσσοντο σ΄ αυτά τα δύο δικαιώματα όπως μας είπατε κάθε πολίτης πρέπει να διατηρεί και να τα ασκεί, όταν αισθάνεται την ανάγκη;
Θα ήθελα, λοιπόν, τελειώνοντας, να σας καλέσω στη δευτερολογία σας, κύριε Υπουργέ, να μου απαντήσετε στο εξής ερώτημα: Υιοθετείτε ναι ή όχι το περιεχόμενο της ανακοινώσεως της Ενώσεως Εισαγγελέων της 19ης Οκτωβρίου; Υιοθετείτε ή δεν υιοθετείτε το περιεχόμενο της αποφάσεως της Ολομελείας του Αρείου Πάγου; Απαντήστε ευθέως σ' αυτά τα δύο ερωτήματα. Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο συνάδελφος κ. Προκόπης Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κυρία Πρόεδρε.
Κύριε Υπουργέ, ήθελα να σας θέσω τρία ερωτήματα: 
Ερώτημα πρώτο, απευθυνόμενο στον Υπουργό Δικαιοσύνης, αλλά και καθηγητή του Αστικού Δικαίου στο Πανεπιστήμιο της Νομικής Σχολής του Πανεπιστημίου Αθηνών.
Τι θα πείτε στον φοιτητή που θέλει να μπει σε Ανώτατο Δικαστήριο, θέλει να μπει στο δικαστικό κλάδο, εσείς ως Υπουργός Δικαιοσύνης; Εσείς που είπατε προηγουμένως ότι επί των ημερών σας σεμνύνεσθε για την επιλογή στην ηγεσία της δικαιοσύνης, όταν για την ηγεσία της δικαιοσύνης σε Ανώτατο Δικαστήριο επιλέγετε το δωδέκατο και έχοντα υπηρετήσει κατά καιρούς σε διάφορα γραφεία Υπουργών και στο Γραφείο του Πρωθυπουργού; Και παραλείποντας άλλους, για τους οποίους δεν νομίζω ότι έχετε τίποτα απολύτως να πείτε; Γιατί έχω την εντύπωση ότι ένας Υπουργός Δικαιοσύνης που παραλείπει δικαστικούς λειτουργούς σε Ανώτατο Δικαστήριο οφείλει να πει, τι είναι εκείνο το οποίο τους καταλογίζει. Διαφορετικά, το μήνυμα που δίνει ως Υπουργός, αλλά και ως καθηγητής που διδάσκει ανθρώπους και που τους κατευθύνει να μπουν στη δικαιοσύνη, είναι ότι πρέπει να επιλέγουν τους καιρούς και τους ανέμους στο χώρο της πολιτικής και όχι να φροντίζουν την ικανότητά τους να απονέμουν το δίκαιο και τη δικαιοσύνη.
Εγώ θα περίμενα το Μιχάλη Σταθόπουλο, καθηγητή του Δικαίου στο Πανεπιστήμιο Αθηνών, να μου πει, όταν έκανε την επιλογή σε Ανώτατο Δικαστήριο σε επίπεδο αντιπροέδρων, τι έχει να καταλογίσει σε ανθρώπους τους οποίους παρέλειψε, σε ό,τι αφορά την άσκηση των καθηκόντων τους, επιλέγοντας άλλους οι οποίοι μάλιστα έχουν ασκήσει καθήκοντα σε κυβερνητικό επίπεδο, παρέχοντας έστω και συμβουλευτικές αρμοδιότητες.
Δεν τους καταλογίζω τίποτα, ρωτώ μόνο τον Μιχάλη Σταθόπουλο, τι καταλογίζει σε εκείνους τους οποίους παρέλειψε, προκειμένου να με πείσει, ότι η επιλογή που έκανε ως Υπουργος Δικαιοσύνης, ήταν εκείνη που τον κάνει σήμερα να σεμνύνεται. Αυτό είναι το πρώτο μου ερώτημα.
Δεύτερο ερώτημα. Απευθύνομαι πάλι στο νομικό, πέρα από τον Υπουργό Δικαιοσύνης.
΄Οταν έχετε έναν εισαγγελικό λειτουργό, ο οποίος βρίσκεται μπροστά σ' ένα σκάνδαλο, στο οποίο πάνω από 1.500.000 'Ελληνες έχουν χάσει 30 τρις και το έχουν καρπωθεί ολίγοι, κατά καταγγελία μέσα σε κορυφαίο πολιτικό όργανο του κυβερνώντος κόμματος -και μιλώ για τον κ. Παναγιωτακόπουλο, υπάρχει αυτή η καταγγελία- και ένας εισαγγελικός λειτουργός έρχεται και λέει ότι πρέπει να ερευνηθεί αυτή η υπόθεση, αυτό αποτελεί επέμβαση του εισαγγελικού λειτουργού στη δικαιοσύνη και τον βγάζει έξω από το πλαίσιο των καθηκόντων του; 
Ερώτημα δεύτερο: ΄Οταν βρισκόμαστε μπροστά στο φαινόμενο στην ιστορία του Κτηματολογίου να αποδεικνύεται, πέρα από τις δηλώσεις Μπαρνιέ, ότι έχει αναλωθεί το 80% των πόρων και έχει γίνει μόνο το 20% του έργου, δεν έχει υποχρέωση ο εισαγγελικός λειτουργός, πέρα από το τεκμήριο αθωότητας που το σέβομαι, να πει ότι πρέπει να ερευνηθεί αυτή η υπόθεση περαιτέρω; Τι πρέπει να κάνει; Να κλείσει τα μάτια; Και ο Υπουργός Δικαιοσύνης δεν οφείλει να υπερασπισθεί τον εισαγγελικό λειτουργό που και σε ό,τι αφορά το χρηματιστήριο και σε ό,τι αφορά το Κτηματολόγιο;
Ερώτημα τρίτο. Ερωτώ ευθέως και πάλι τον Υπουργό Δικαιοσύνης και καθηγητή της Νομικής Σχολής. 'Όταν ο Πρωθυπουργός λέει στο Εκτελεστικό Γραφείο του κυβερνώντος κόμματος, ότι έχει αρχίσει πόλεμος φθοράς από εισαγγελικούς λειτουργούς εναντίον της Κυβέρνησης και ότι εισαγγελικοί λειτουργοί σε συνεννόηση με τη Νέα Δημοκρατία επιτίθενται κατά της Κυβέρνησης, εσείς, κύριε Σταθόπουλε, ως Υπουργός Δικαιοσύνης, ως καθηγητής της Νομικής Σχολής που κάποια στιγμή, όποτε και αν έρθει αυτή η ώρα -μπορεί να μην είναι αύριο, μπορεί να είναι αργότερα- θα ξαναγυρίσετε όπως και πολλοί από μας στα έδρανα αυτά, καλύπτετε τον Πρωθυπουργό, άσχετα αν είναι πολιτικός προϊστάμενός σας αυτήν τη στιγμή;
Τον καλύπτετε σε αυτήν τη φράση έναντι των εισαγγελέων που προσπάθησαν να ασκήσουν όπως εκείνοι νόμιζαν τα καθήκοντά τους. 
Κατά τα λοιπά, τελειώνω, λέγοντάς σας: Κι εσείς κι εγώ γνωρίζουμε με ποιες διόδους ασκείται κριτική στους δικαστικούς λειτουργούς και στους εισαγγελείς, όταν εκείνοι δεν πράττουν το καθήκον τους. Πάντως σε καμμία περίπτωση δεν ασκείται η κριτική με το να λέει ο Πρωθυπουργός αυτά που είπε, ούτε βεβαίως ο Υπουργός ΠΕΧΩΔΕ να τους καταλογίσει αυτά που τους καταλόγισε. 
Αποδεχθείτε, τον τελευταίο καιρό, ότι υφίσταται η δικαιοσύνη μια απρόκλητη και απροκάλυπτη επίθεση. Πρέπει να την προστατεύσουμε, εάν θέλουμε να την έχουμε ανεξάρτητη. Εάν θέλουμε να την έχουμε ισότιμη στο πάνθεον της διάκρισης των εξουσιών ως τρίτη μεν εξουσία, αλλά ως εκείνη η οποία μπορεί να ελέγχει και την εκτελεστική εξουσία, όταν σφάλει, και τη νομοθετική εξουσία, όταν παραβιάζει το Σύνταγμα. 
Ευχαριστώ, κύριε Πρόεδρε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εξηντλήθησαν οι δευτερολογίες.
Ορίστε, κύριε Υπουργέ, έχετε το λόγο.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Ευχαριστώ, κυρία Πρόεδρε.
Διευκρινίζω ότι δεν χρησιμοποίησα τις φράσεις που μου αποδόθηκαν, ότι παρεξετράπησαν Υπουργοί ή εξύβρισαν ή συκοφάντησαν. Είπα -και μέτρησα τα λόγια μου- ότι υπερέβαλαν, ότι προχώρησαν σε φραστικές υπερβολές με τις οποίες δεν συμφωνώ κι εξήγησα -είπα εξήγηση, όχι δικαιολογία, διαφέρει- ότι αυτό οφειλόταν στο αίσθημα της αδικίας που υφίσταντο. Διότι, διαβάστε τον Τύπο των ημερών εκείνων να δείτε ότι πίσω απ' όλα αυτά τα οποία λέγονταν, κρύβονται καταγγελίες για συμμετοχή των Υπουργών, για συμμετοχή της Κυβέρνησης σε σκάνδαλα, αυτό καταλάβαινε ο Έλληνας πολίτης και υπήρχε το αίσθημα της αδικίας με ατεκμηρίωτες, αυθαίρετες τέτοιες καταγγελίες.
(Θόρυβος από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, παρακαλώ, αφήστε τον κύριο Υπουργό να μιλήσει. 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Νομίζω ότι, αν διαβάσουμε τις εφημερίδες, θα δούμε την πολιτική, κομματική εκμετάλλευση που έγινε από πολλές πλευρές της Νέας Δημοκρατίας. Προσπάθεια κομματικής εκμετάλλευσης σε βάρος της Κυβέρνησης. Και θέλατε να μείνουν άφωνοι; Νομίζω ότι είναι ευεξήγητο πως υπήρξαν κάποιες υπερβολές. Μόνο αυτό είπα. 
Τώρα ακούστηκαν φράσεις, όπως: οι εισαγγελείς γενικά, η εισαγγελική λειτουργία, η εισαγγελία ως ενιαίος φορέας ουδέποτε κάνει λάθος, ότι τελούν πάντοτε εις το ακέραιο το καθήκον τους. Κι επειδή ρωτήθηκα, συμφωνείτε με τις δηλώσεις, διακηρύξεις, αποφάσεις, είτε της Διοικητικής Ολομέλειας του Αρείου Πάγου, είτε της Ένωσης Εισαγγελέων κλπ., θα σας πω απλούστατα ότι σε μια δημοκρατία, όπου υπάρχει λόγος, αντίλογος και η δυνατότητα διαφωνίας, όχι, δεν θα προσυπέγραφα απ' αρχής μέχρι τέλους όλες τις απόψεις. Σε πολλά συμφωνώ. Νομίζω ότι είναι αυτονόητο. Πρέπει σε όλες τις ανακοινώσεις και δηλώσεις να πούμε ότι, επειδή ο υπογραφέας είναι δικαστικός λειτουργός, συμφωνούμε; Έκφραση γνώμης είναι. 
ΑΛΕΞΑΝΔΡΟΣ ΛΥΚΟΥΡΕΖΟΣ: Έχετε δει πολλές φορές να εκφράζει τέτοιες απόψεις η Ένωση Εισαγγελέων;
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Σας παρακαλώ, κύριε Λυκουρέζο. Με ρωτήσατε, αν συμφωνώ. Εάν διαβάσουμε από την αρχή μέχρι το τέλος τη δισέλιδη ή τετρασέλιδη ανακοίνωση της Ένωσης Εισαγγελέων, μπορώ να σας πω ότι με τα περισσότερα συμφωνώ, αυτό το σημείο το θεωρώ πάλι υπερβολικό, το άλλο με βρίσκει αντίθετο κλπ. Γνώμες είναι. Δεν είναι δικαστική απόφαση. Αν με ρωτούσατε για μια δικαστική απόφαση, θα σας πω, τη σέβομαι και πρέπει να εφαρμοστεί. Αυτό επιτάσσει η αρχή του κράτους δικαίου. Αλλά, όταν είναι έκφραση γνώμης ή δήλωση ή ανακοίνωση, εκεί υπάρχει η δυνατότητα διαφοροποίησης ή διαφωνίας....
ΣΩΤΗΡΙΟΣ ΚΟΥΒΕΛΑΣ: Συμφωνείτε με τους Υπουργούς και διαφωνείτε με τους δικαστές. 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Κύριε Κούβελα, δεν είπα αυτό. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, μη δίνετε απαντήσεις στις παρατηρήσεις που παρεμβάλλονται. Να απαντήσετε σε όσα ελέχθησαν επισήμως. 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Μην αλλάζετε τα λόγια μου. Δεν συμφωνώ με τη γενίκευση, την οποία ακούσαμε επανειλημμένα από πολλούς αγορητές, ότι οι εισαγγελείς ουδέποτε σφάλλουν, πάντα πράττουν το καθήκον τους. Μια τέτοια γενικευμένη διατύπωση και στις ανακοινώσεις των εισαγγελέων και στη γνωμοδότηση της Διοικητικής Ολομέλειας του Αρείου Πάγου δεν με βρίσκει σύμφωνο.
Τι θα πει πάντοτε πράττουν το καθήκον τους. Γι΄αυτό ακριβώς υπάρχει η δυνατότητα, η συνταγματικά προβλεπόμενη δυνατότητα ελέγχου και των δικαστικών λειτουργών. Αυτές οι γενικεύσεις δεν με βρίσκουν σύμφωνο. Τις θεωρώ απαράδεκτες.
Έρχομαι στο θέμα το οποίο είναι πράγματι ένα πρόβλημα δημοκρατίας αλλά και προστασίας των ανθρωπίνων δικαιωμάτων. Η ευκολία με την οποία ασκούνται οι ποινικές διώξεις. Δεν υπάρχει αυτή η αρχή της νομιμότητας σε άλλες χώρες. Στις περισσότερες δημοκρατικές χώρες της Ευρώπης υπάρχει η αρχή της σκοπιμότητας για να μπορεί να προστατεύεται και ο πολίτης. Δεν υπάρχει μόνο ο εισαγγελέας ο φρουρός της νομιμότητας, υπάρχει και ο πολίτης ο οποίος μπορεί χωρίς καν σοβαρές ενδείξεις -είπατε απλές ενδείξεις- είναι υποχρεωμένος ο εισαγγελέας με την παραμικρή μήνυση να προχωρήσει στην άσκηση ποινικής δίωξης. Και θα σας πω το εξής. Ρώτησα κάποτε τους εισαγγελείς διακόσιες χιλιάδες μηνύσεις το χρόνο και αμέσως ποινική δίωξη. Δεν βάζετε και κάποιες στο αρχείο; Είναι ελάχιστο το ποσοστό των μηνύσεων που μπαίνουν στο αρχείο. Θα σας πω ότι ευθαρσώς μου είπαν το εξής. Για να εξετάσουμε εάν είναι αβάσιμη και ενδεχομένως ώριμη για το αρχείο, χρειαζόμαστε ένα τέταρτο, είκοσι λεπτά ή μισή ώρα. Ενώ για να ασκήσουμε την ποινική δίωξη, χρειάζεται μια σημείωση στο φάκελο που θα λέει παραγγελία προς τον ανακριτή και αρκεί ένα ή δύο λεπτά. Όταν έχω όγκο μηνύσεων προτιμώ το γρήγορο. Μετά βεβαίως δεν θίγεται ο πολίτης , θα αθωωθεί ίσως δεν θα παραβρεθεί καν στο ακροατήριο, θα απαλλαγεί με το απαλλακτικό βούλευμα. Όταν όμως πρόκειται για επώνυμους, για πολιτικούς αυτή η ευκολία με την οποία ασκείται η ποινική δίωξη προκαλεί όλον αυτόν τον διασυρμό και για την κοινή γνώμη υπάρχει ήδη μια μείωση, ηθική μείωση γι΄ αυτό το πρόσωπο. Είναι μια κύρωση αυτό, δεν μπορούμε να το αγνοήσουμε. 
ΝΙΚΟΛΑΟΣ ΚΑΤΣΑΡΟΣ : (Δεν ακούστηκε). 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Μιλάω γενικά για όλους σας και πρέπει να σκεφθείτε και τον εαυτόν σας σε αυτήν τη θέση. 
Υπάρχουν επώνυμοι και σοβαρότατοι πολικοί, δεν θα αναφερθώ της παρατάξεώς σας που διατάχθηκε μια προκαταρκτική εξέταση και μπορεί να είναι αβάσιμη τελείως. Όμως περνάει σε μερίδα του Τύπου ότι αυτός εμπλέκεται σε σκάνδαλα κλπ. Νομίζω ότι δεν μπορούμε να υποβαθμίσουμε την ανάγκη προστασίας των ανθρωπίνων δικαιωμάτων. Εγώ σκέφτομαι σοβαρά ότι ίσως η αρχή της σκοπιμότητας που θα επέβαλε στους εισαγγελείς να μελετούν λίγο περισσότερο την υπόθεση για να δουν αν πράγματι υπάρχουν επαρκή στοιχεία , ίσως να είναι καλύτερη για τη προστασία των ανθρωπίνων δικαιωμάτων από την αρχή της νομιμότητας.
ΠΡΟΚΟΠΗΣ ΠΑΥΛΟΠΟΥΛΟΣ: 'Οταν αφορά πολιτικούς, όταν αφορά διοικητικό συμβούλιο ανωνύμων εταιρειών...
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Επειδή είπατε σαν ενδείξεις σοβαρές τις δύο περιπτώσεις που μας απασχολούν Κτηματολόγιο και χρηματιστήριο, το σκάνδαλο των σκανδάλων, το σκάνδαλο του αιώνα, 1.300.000 'Ελληνες έχασαν τρισεκατομμύρια. Για εμένα αυτό και μόνο το γεγονός δεν σημαίνει ότι υπάρχει αξιόποινη πράξη ούτε καν ενδείξεις διότι στο χρηματιστήριο μπορούμε να παίζουμε και να χάνουμε. Άρα χρειάζονται και παραπέρα στοιχεία. Όμως αυτό σε εσας αρκούσε για να πείτε μεγάλο σκάνδαλο. ΄Οτι 1.300.000 συμπολίτες μας έχασαν .
Ρωτήθηκα από τον κ. Μαρκογιαννάκη αλλά λείπει για να του δώσω απάντηση πού ξέρω αν απόρρητο υλικό -δεν είπα συγκεκριμένα παραδείγματα, καταθέσεις μαρτυρικές, είπα απόρρητο ανακριτικό υλικό- έχει φθάσει σε εφημερίδες ή και σε Βουλευτές της Νέας Δημοκρατίας. Θα σας πω σαν ένα μόνο παράδειγμα η άσκηση της ποινικής δίωξης για το Κτηματολόγιο ...
ΠΡΟΚΟΠΗΣ ΠΑΥΛΟΠΟΥΛΟΣ : Έχει πάει στην Ευρωπαϊκή Ένωση, κύριε Υπουργέ. 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Η άσκηση της ποινικής δίωξης που δεν έγινε τον Αύγουστο αλλά τέλη Σεπτεμβρίου διότι μια εβδομάδα πριν είχε πάει στον αρμόδιο εισαγγελέα ο φάκελος από τους προανακριτικούς υπαλλήλους που ήταν η ΣΔΟΕ, αστυνομικοί με ένα κείμενο των τεσσάρων - πέντε γραμμών, παραγγέλλεται άσκηση ποινικής δίωξης κατά των τάδε in personam όχι in rem όλα τα μέλη του διοικητικού συμβουλίου για απιστία σε βαθμό κακουργήματος τάδε και τάδε τίποτε άλλο. Αυτό είναι ή δεν είναι μέρος της απόρρητης ανάκρισης η άσκηση ποινικής δίωξης. Μπορείτε να πάτε να ρωτήσετε ως Βουλευτής ή ως πολίτης την εισαγγελία αν έχει ασκηθεί ποινική δίωξη κατά του Σταθόπουλου; Ο κατηγορούμενος ο πολιτικός ενάγων με αίτηση προς τον εισαγγελέα μπορεί να ζητήσει αυτήν την πληροφορία. Νομίζω ότι συμφωνείτε μαζί μου πως διέπεται από το απόρρητο της ανάκρισης.
ΠΡΟΚΟΠΗΣ ΠΑΥΛΟΠΟΥΛΟΣ: Για είκοσι τέσσερις ώρες.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Εν πάση περιπτώσει εγώ ξέρω ότι ένα απόρρητο...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Παυλόπουλε, μην διακόπτετε, αφήστε τον κύριο Υπουργό να ολοκληρώσει. Δώστε τα αν θέλετε στον κ. Πολύδωρα να τα αξιοποιήσει.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Κύριε Παυλόπουλε, αν ο Εισαγγελέας το έστειλε στην Ευρωπαϊκή 'Ενωση ή στα προϊστάμενα αρμόδια Υπουργεία κατά καθήκον, αυτό δε σημαίνει ότι χάνεται ο απόρρητος χαρακτήρας...
ΠΡΟΚΟΠΗΣ ΠΑΥΛΟΠΟΥΛΟΣ: Το ξέραμε όλοι.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): ....άρα, και αν περιήλθε εις γνώσιν κάποιου Βουλευτή, δεν θα το δώσει στη δημοσιότητα. Νομίζω ότι παραβιάστηκε κατά τρόπο βίαιο η αρχή του απορρήτου της ανακριτικής διαδικασίας.
Μιλήσατε και το πρώτο ερώτημα ήταν για τους πρωτοετείς φοιτητές, κύριε Παυλόπουλε, το πώς θα δικαιολογήσω ότι έγινε άλμα ...
ΠΡΟΚΟΠΗΣ ΠΑΥΛΟΠΟΥΛΟΣ: Ο δωδέκατος!
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Θέλετε να αναφέρω και πρόσωπα, ανώτατους δικαστικούς, προέδρους ανωτάτων δικαστηρίων πού επίσης ήταν δέκατοι ή δέκατοι πέμπτοι, αλλά πού έγιναν με μεγάλο άλμα και πού επίσης έμειναν για πολλά χρόνια; 
Μην τα βλέπετε μόνο μονόπλευρα...
ΠΡΟΚΟΠΗΣ ΠΑΥΛΟΠΟΥΛΟΣ: Πέστε μας ονόματα.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Θέλετε να πω όνομα; Δεν λέω όνομα, όπως είπατε εσείς. Αλλά υπάρχουν και ανώτατοι δικαστικοί που έχουν επιλεγεί από το δικό σας κόμμα και ήταν πολύ κάτω στην επετηρίδα. Αλλά θα σας πω το εξής: Η νοοτροπία της επετηρίδας εμένα δεν μου αρέσει. Δεν μπορούμε να τα ισοπεδώσουμε όλα. Επετηρίδα και αξιοκρατία δεν πάνε μαζί πάντοτε. Βεβαίως σε περίπτωση ισότητας προσόντων ή περίπου ισότητας, ναι, η αρχαιότητα προηγείται. Αυτό το δέχομαι. Αλλά υπάρχει πάντοτε πλήρης ισοδυναμία; 'Ολοι οι δικαστές ή οι ανώτατοι δικαστές μας είναι το ίδιο σε βάθος νομικής κατάρτισης σε άλλα προσόντα; Είναι το ίδιο; 
ΠΡΟΚΟΠΗΣ ΠΑΥΛΟΠΟΥΛΟΣ: Ούτε καθηγητής Πανεπιστημίου δεν σας έκανε ως Αντιπρόεδρος του Συμβουλίου της Επικρατείας;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Παυλόπουλε. Μην διακόπτετε. Πέστε τα στον Κοινοβουλευτικό σας Εκπρόσωπο τον κ. Πολύδωρα.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Θα πω στους φοιτητές και αν εσείς δεν το πείτε κακώς δεν θα το πείτε, ότι το πρώτο κριτήριο για την επιλογή της ηγεσίας είναι η αξιοσύνη στα προσόντα και όχι η επετηρίδα. 
Δεύτερον θα πω στους φοιτητές ότι στην Ελλάδα υπάρχει πολύ μεγαλύτερη θεσμική κατοχύρωση της ανεξαρτησίας των δικαστών απ' ό,τι σε άλλες δημοκρατικές χώρες της Ευρώπης. Δηλαδή οι πράξεις οι οποίες αποφασίζονται από την πολιτική εξουσία, οι αρμοδιότητες της πολιτικής εξουσίας, είναι πολύ μικρότερες. Περιορίζονται μόνο στην επιλογή της δικαστικής ηγεσίας. Σε άλλες χώρες και τα ανώτατα δικαστικά συμβούλια που κρίνουν, αυτά ελέγχουν, την πορεία των δικαστών. Απ' αυτούς εξαρτώνται οι δικαστές. Τα ανώτατα δικαστικά συμβούλια που σε εμάς έχουν αμιγή δικαστική σύνθεση, σε άλλες χώρες απαρτίζονται και από εξωτικούς, από μέλη τα οποία εκλέγονται από τα κοινοβούλια. Το ξέρετε αυτό; Αυτό θα πω, λοιπόν, στους φοιτητές ότι στην Ελλάδα έχουμε πολύ μεγαλύτερη θεσμική κατοχύρωση της ανεξαρτησίας των δικαστών απ΄ ό,τι σε άλλες μεγάλες χώρες.
ΠΡΟΚΟΠΗΣ ΠΑΥΛΟΠΟΥΛΟΣ: Να δω πώς θα πείτε στους φοιτητές ότι παραλείπετε καθηγητή πανεπιστημίου για έλλειψη προσόντων...
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Μη με διακόπτετε. Και δεν καταλογίζω τίποτα σε έναν ανώτατο δικαστικό που παραλείπεται. Απλώς λέγω ότι ο επόμενος μπορεί να έχει περισσότερα προσόντα. Εκλεκτός και ο παραλειπόμενος, αλλά ακόμα πιο εκλεκτός ο επόμενος. 
ΠΡΟΚΟΠΗΣ ΠΑΥΛΟΠΟΥΛΟΣ: Επαναλαμβάνω τι θα πείτε στους φοιτητές...
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Κύριε Παυλόπουλε, θέλετε να κάνουμε διάλογο; 
ΠΡΟΚΟΠΗΣ ΠΑΥΛΟΠΟΥΛΟΣ: Εγώ απλώς ρωτώ.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Επειδή και ο κ. Κατσαρός ρώτησε απαντώ, ότι ναι ήσασταν και εσείς ήμουν και εγώ σε εκείνη την εκδήλωση στην Αρχαιολογική Εταιρεία όπου μίλησε και ο κ. Βελλής και ο κ. Ματθίας και είπαν πολλά για την εκτελεστική και νομοθετική εξουσία, αλλά είπαν επίσης πολλά -και πολλά στραβά- ιδίως ο κ.Βελλής και για τους δικαστές. Μη ξεκινάμε από τη μονόπλευρη αντίληψη ότι οι πολιτικοί είναι τα μαύρα πρόβατα και οι δικαστές πάντοτε υπεράνω υποψίας. Αδικείτε τους εαυτούς σας. Εσείς είστε περισσότερο πολιτικοί από εμένα. Και ο Πρόεδρος, λοιπόν, του Αρείου Πάγου και ο Αντιπρόεδρος, νομίζω ότι ήσκησαν μεγάλη και οξύτατη κριτική και για το δικαστικό σώμα και τους επήνεσα γι' αυτό. Είπα ότι τους συγχαίρω για την αυτοκριτική που κάνουν. 
Θα τελειώσω, με μια τελευταία σκέψη που δείχνει που αλλού διαφωνώ λίγο, ή απλώς διαφωνώ με την ανακοίνωση και της 'Ενωσης Εισαγγελέων αλλά και με τη γνωμοδότηση της Ολομέλειας του Αρείου Πάγου.
Λένε ότι δεν είναι σωστό να γίνεται κριτική ή επίθεση κατά των δικαστικών λειτουργών που δεν μπορούν να απαντήσουν. Λάθος. Έχουμε μερικά ταμπού τα οποία μας έχουν παραδοθεί και νομίζουμε ότι ποτέ δεν μπορεί να μιλάει κανένας. Γιατί; 
Πρώτον, μπορούν να απαντούν οι ενώσεις των εισαγγελέων για το όνομά τους. Και το έπραξαν. 
Δεύτερον, νομίζω ότι ο οποιοσδήποτε "κατηγορούμενος", καταγγελλόμενος δικαστικός λειτουργός για έλλειψη αντικειμενικότητας, διαφυλάσσει την ουδετερότητά του αν δώσει μια σωστή, σεμνή απάντηση. Εξαρτάται από το τι απάντηση θα δώσει. Δηλαδή εάν μου πουν ότι ως εισαγγελικός λειτουργός έχω διασυνδέσεις με ένα κόμμα, θα κάνω μια ξερή ωραία δήλωση ότι κύριοι είναι ανακριβέστατο και το θεωρώ αυθαίρετη καταγγελία, η οποία μάλιστα μπορεί να είναι και αξιόποινη πράξη, αλλά δεν ... Ή το τελευταίο μπορεί να το παραλείψει. Θα κερδίσει σε ουδετερότητα αυτός οποίος θα αρνηθεί την κατηγορία. 
Από πού το βρήκατε ότι ο δικαστικός λειτουργός που καταγγέλλεται ονομαστικά δεν μπορεί να διαψεύσει κάτι. Μα, είναι ανθρώπινο δικαίωμα. Δεν χρειάζεται να το δείτε γραμμένο πουθενά. Είναι ανθρώπινο δικαίωμα, συνταγματική αρχή να μπορεί κάποιος ο οποίος κατηγορείται ότι έχει διασυνδέσεις κομματικής φύσεως να απαντήσει διαψεύδοντας. Έτσι κερδίζει σε ουδετερότητα. Επομένως δεν συμφωνώ με τη διατύπωση ότι δεν μπορεί, είναι ανυπεράσπιστος, είναι χωρίς δυνατότητα άμυνας. Αυτό που είπα προηγουμένως για τους πολιτικούς ότι πρέπει να μπορούν να απαντούν και να αμύνονται όταν αδίκως και ατεκμηρίωτα κατηγορούνται ισχύει για οποιοδήποτε Έλληνα πολίτη, για οποιοδήποτε Έλληνα λειτουργό συμπεριλαμβανομένων και των εισαγγελέων. Την ουδετερότητά του δεν τη χάνει. Εξαρτάται πώς θα απαντήσει. Εάν απαντήσει βέβαια με επιθετικό τρόπο ή με τρόπο με τον οποίο χάνει την ουδετερότητά του, βέβαια σε αυτήν την περίπτωση θα ήταν κάτι που δεν ταιριάζει ή δεν αρμόζει, είναι ανάρμοστο για δικαστικό λειτουργό. 
Θα ήθελα να προσθέσω και να τελειώσω με αυτό ότι ο πολιτικός λόγος και ο δημόσιος λόγος ίσως καμιά φορά υπό την επήρεια των Μέσων Μαζικής Ενημέρωσης -ξέρετε πώς υπερβάλλουν και με πηχυαίους τίτλους προσπαθούν να εντυπωσιάσουν την κοινή γνώμη- έχει ανάγκη, χρειάζεται από όλους τους δημόσιους άνδρες και γυναίκες, από μεγάλη ψυχραιμία, μεγαλύτερη αυτοσυγκράτηση από όλες τις πλευρές. Και δεν πρέπει να είμαστε μονόπλευροι. Να μη νομίζουμε ότι ένα κόμμα μόνο ή ένας χώρος μόνο, η εκτελεστική εξουσία, η νομοθετική εξουσία βαρύνεται με αυτήν την τάση να υπερβάλλουμε. Νομίζω ότι σε όλες τις πλευρές θα ήταν δίκαιο από μέρους σας να απευθύνετε αυτήν την προτροπή και στους εκπροσώπους του δικαστικού σώματος. Όλοι πρέπει να αυτοσυγκρατούμεθα. Σας ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Πολύδωρας έχει το λόγο.
ΒΥΡΩΝ ΠΟΛΥΔΩΡΑΣ: Δεν προσέθεσε κατά τη γνώμη μου τίποτα στη δευτερολογία του ο κύριος Υπουργός, κυρία Πρόεδρε. Ενεφανίσθη ως χειριστής χαμένης υποθέσεως και για την υπόθεση των ύβρεων και των χαρακτηρισμών που διετύπωσε ο Πρωθυπουργός, ο κ. Λαλιώτης και ο κ. Ρέππας κατά δικαστικών λειτουργών και όσον αφορά τη συνηγορία που παρέσχε προς αυτούς ο κύριος Υπουργός. Είναι χαμένη υπόθεση. 
Κάπου θέλησε να ασχοληθεί με το απόρρητο και τη μυστικότητα στην οποία περιλαμβάνεται και η άσκηση της ποινικής διώξεως.
Έχετε απόλυτο λάθος, γιατί δεν μας προσέχετε, διότι σας είπε και ο κ. Κατσαρός και ο κ. Μαρκογιαννάκης, ότι πριν από τις 28 Σεπτεμβρίου είχε ασκηθεί η ποινική δίωξη. 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Εκείνες τις ημέρες σας ήλθε.
ΒΥΡΩΝ ΠΟΛΥΔΩΡΑΣ: Και αυτό συμπεραίνετε, γιατί υπάρχει έγγραφο προς το Υπουργείο. 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Κύριε Πολύδωρα, έχω δει το ίδιο το έγγραφο της άσκησης της ποινικής δίωξης. Είναι παραγγελία προς τον ανακριτή που το υπογράφει ο αρμόδιος εισαγγελέας. 
ΒΥΡΩΝ ΠΟΛΥΔΩΡΑΣ: Χαίρω που συμφωνούμε για να σας πω ότι πριν από τις 28 είχε ασκηθεί. Πριν από τις 28, ναι;
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Τέλη Σεπτεμβρίου ήταν, δεν θυμάμαι ακριβώς.
ΒΥΡΩΝ ΠΟΛΥΔΩΡΑΣ: Μα, λέω, 28 είναι το έγγραφο, αυτό που έχουμε οι δυο μας, εσείς και εγώ, προς το Υπουργείο Εθνικής Οικονομίας:
"Προς το Υπουργείο Εθνικής Οικονομίας, το οποίο γνωστοποιεί ο Eισαγγελέας κ. Γεράκης ότι ησκήθη ποινική δίωξη κατ' αυτών των προσώπων του Κτηματολογίου γι' αυτές τις πράξεις". 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Πότε; Πολλές μέρες πριν;
ΒΥΡΩΝ ΠΟΛΥΔΩΡΑΣ: Δεν λέει πότε.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Μία μέρα πριν.
ΒΥΡΩΝ ΠΟΛΥΔΩΡΑΣ: Μία μέρα, έστω. 
Μετά από μερικές μέρες δίνει συνέντευξη Τύπου ο κ. Τσιτουρίδης και λέει τα καθέκαστα. 
Εσείς ισχυρίζεσθε, με αυτή τη χρονική αλληλουχία των γεγονότων ότι έχει παραβιαστεί πουθενά; Έχετε μέγα λάθος. Και ξέρετε, το μέγα λάθος σας συνδέει με την κακή προαίρεση. Ξέρετε γιατί; Διότι αυτή η αλληλογραφία δεν θα μαθευτεί από το Υπουργείο Οικονομικών, από παντού, από την Ευρωπαϊκή Ένωση; Τόσα πρόσωπα εμπλεκόμενα; Ούτε το εννοεί κανένας νόμος την άσκηση της ποινικής διώξεως...
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Το δικό σας λάθος είναι ότι αυτό το έγγραφο το θεωρείτε δημόσιο ενώ είναι απόρρητο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, αν θέλετε να παρέμβετε, θα ζητήσετε το λόγο.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Συγγνώμη. 
ΒΥΡΩΝ ΠΟΛΥΔΩΡΑΣ: Πουθενά δεν φαίνεται αυτό, ούτε ο νόμος το προβλέπει έτσι όπως το διατυπώνει ο κύριος Υπουργός. Χαμένη υπόθεση υποστηρίζει. Και ενώ έτσι έχουν τα πράγματα όσον αφορά την αλληλογραφία του κ. Γεράκη προς το Υπουργείο Εθνικής Οικονομίας και τη συνέντευξη του κ. Τσιτουρίδη, σας είπε ο κ. Κατσαρός και το υποτιμάτε, ότι υπάρχει δημοσίευμα του "ΒΗΜΑΤΟΣ" εδώ, στις 12 Ιουνίου, που λέει αναλυτικά ότι εδώ ασκείται ποινική δίωξη από τον εισαγγελέα για το Κτηματολόγιο, αναλυτικά, τα πάντα.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Ασκείται; 
ΒΥΡΩΝ ΠΟΛΥΔΩΡΑΣ: Ναι.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Ασκήθηκε ή θα ασκηθεί;
ΒΥΡΩΝ ΠΟΛΥΔΩΡΑΣ: Ασκείται. Το έγραψε τον Ιούνιο.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Είναι η άσκηση ποινικής δίωξης διαρκής πράξη;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, παρακαλώ. Εάν θέλετε να παρέμβετε΄, θα ζητήσετε το λόγο. Μην κάνετε παρατηρήσεις. Θα βρουν το δημοσίευμα και θα σας το δώσουν.
ΒΥΡΩΝ ΠΟΛΥΔΩΡΑΣ: Λέει το δημοσίευμα στις 12 Ιουνίου. Είναι του συντάκτη Β. Λαμπρόπουλου: "Από την Εισαγγελία Αθηνών για τις διαδικασίες σύνταξης του Κτηματολογίου. Σε άσκηση ποινικών διώξεων για τις διαδικασίες σύνταξης του Κτηματολογίου, προχώρησε ..." και μην παίζουμε με τα ρήματα αν είναι ασκείται ή ησκήθη.-
"Η Εισαγγελία Πρωτοδικών Αθηνών μάλιστα για την ίδια υπόθεση και ύστερα από εισαγγελική παραγγελία, πραγματοποίησε πολύμηνη έρευνα το Τμήμα Οικονομικού Εγκλήματος της Ελληνικής Αστυνομίας. Η έρευνα πραγματοποιήθηκε μετά την αποστολή στην Εισαγγελία Αθηνών πολυσέλιδης αναλυτικής επιστολής όπου καταγγέλλονταν μη σύννομες ενέργειες σε διαγωνισμούς αλλά και ετίθεντο ζητήματα κατά τη διαχείριση από στελέχη της εταιρείας "Κτηματολόγιο Α.Ε." όπως ατόμων που συμμετείχαν στην Κοινοπραξία που συμμετείχε στο σύμβουλο διαχείρισης. Μάλιστα με βάση το περιεχόμενο της επιστολής αρχικώς, ο εισαγγελέας κ. Γεράκης προχώρησε σε άσκηση ποινικών διώξεων σε βαθμό πλημμελήματος. Όμως από την πρόοδο της έρευνας από αξιωματικούς της Ασφάλειας Αττικής προέκυψαν ευθύνες κακουργηματικής μορφής". 
Αυτά τον Ιούνιο. Δηλαδή για τη δημοσιογραφία θα πάμε να εγκαλέσουμε τον συντάκτη ότι παρεβίασε το απόρρητο για την άσκηση της ποινικής δίωξης; Αυτά είναι από τον Ιούνιο επαναλαμβάνω. 
Και ήταν στην πολιτική αγορά. Για τον κ. Τσιτουρίδη μιλάω, όχι για τον εισαγγελέα. Ο εισαγγελέας είχε υλικό, το οποίο το εσπούδασε, το εμελέτησε και ήσκησε ποινική δίωξη κατά νόμο. Και αντί να πει ο προϊστάμενος Υπουργός -στο πολιτικό μέρος τώρα- "εδώ πέρα εγώ πρέπει να διαχωρίσω τις ευθύνες μου απ' αυτούς τους κακοδιαχειριστές, εις βάρος των οποίων ασκείται ποινική δίωξη", για να καταδειχθεί η πραιτοριανή αντίληψη όλων σας, η καθεστωτική, ότι είσαστε προστάτες σε μια αλληλεγγύη συνενοχής. Όλοι σας. Κι εσείς που αναλαμβάνετε ως συνήγορος και φεύγετε αύριο. 
Και είναι ψυχολογικό πρόβλημα αυτή η απέραντη αλληλεγγύη στη συνενοχή. Δεν καθαίρεται έτσι ο δημόσιος βίος. Να τα βάλουμε με τους εισαγγελείς, να τους εξοντώσουμε, να τους τρομοκρατήσουμε, ότι εδώ είναι το καθεστώς. 'Όχι, κύριε Υπουργέ. Εάν ήμουν Υπουργός θα έλεγα: "Εις το πυρ το εξώτερον". Να δώσουν λόγο των πράξεών τους. Και υπάρχουν και τα είκοσι δισεκατομμύρια (20.000.000.000) δραχμές που πρέπει να πληρώσει η χώρα. Και οι πάντες καταγγέλλουν ότι παρήχθη με το διπλάσιο κόστος το 1/3 του έργου. Και πιο συγκεκριμένα, ότι δαπανήθησαν ενενήντα τέσσερα δισεκατομμύρια (94.000.000.000) δραχμές για οκτώ χιλιάδες στρέμματα. Και όχι πλήρους κτηματολόγησης, αλλά απλής χαρτογράφησης! 
Διαχειριστές του δημοσίου χρήματος! Ηρωικό ΠΑΣΟΚ του εκσυγχρονισμού! Με ήρωες μέσα εκεί τον έναν, άνδρα της Γεννηματά, σύζυγο και τον άλλο συνεταίρο του συζύγου της Βουλευτίνας! Και θέλουν σιωπή από μας! Για να μας τρομοκρατήσετε εσείς με τους αντιπερισπασμούς εν συνεχεία του Λαλιώτη! Ντροπή σας! Κύριοι του καθεστώτος! Και θα φύγουμε με σοφίσματα και με δικολαβίστικα επιχειρήματα, αν παρεβιάσθη το απόρρητον με την άσκηση της ποινικής δίωξης, για την οποία λέει ο εισαγγελέας: "Άσκησα ποινική δίωξη προς το Υπουργείο Εθνικής Οικονομίας".
Τι είναι αυτά; 'Ερχεται το έγκυρον "ΒΗΜΑ", η εφημερίς της Κυβερνήσεως τον Ιούνιο και λέει όλα τα γιγνόμενα εις το ποινικόν μέρος της εταιρείας του Κτηματολογίου. Αιδώς αργείοις! Αυτό έχω να πω μόνο. 
Εμείς ως Νέα Δημοκρατία δεσμευόμαστε εις το διηνεκές ότι λέξεις σαν αυτές που είπε ο κ. Σημίτης ή ο κ. Λαλιώτης -είναι το ελάχιστο που μπορούμε να καταθέσουμε ως δέσμευση για τη συμπεριφορά μας εν δημοκρατία- δεν πρόκειται ποτέ να πούμε με οποιοδήποτε ατυχές σκεπτικό παραθέτει ή στηρίζει ο κύριος Υπουργός. Ποτέ. Να τρομοκρατήσουμε εισαγγελείς και δικαστές. Και προσθέτει και το επιχείρημα ακόμη ότι να απαντήσει ο εισαγγελέας. Θαρρείς και δεν ξέρουμε εδώ το συσχετισμό των δυνάμεων σ' αυτό το παιχνίδι ισχύος που παίζεται, το επικοινωνιακό, αλλά και το ουσιαστικό: Προαγωγές, μεταθέσεις, χίλια δύο.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Ποιος τις κάνει τις προαγωγές και τις μεταθέσεις;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριε Υπουργέ, μην τροφοδοτείτε τώρα συνέχεια. 
ΒΥΡΩΝ ΠΟΛΥΔΩΡΑΣ: Χαρείτε τη σοφιστεία των νομικισμών σας. Χαίρομαι την αξία του πολιτικού επιχειρήματος που σας λέω και δεν πρόκειται να παρακολουθήσω το ψυχογράφημα, ότι αύριο απολύεται, έκανε όλη τη βρώμικη δουλειά και τώρα παραμένει, επιμένει συνήγορος μιας χαμένης υποθέσεως. Δεν μπορώ να το αναγνώσω αυτό το ψυχογράφημα. Και για το δωδέκατο που προηγάγατε μια απλή απάντηση: Είναι όλοι ανάξιοι οι ενδιάμεσοι ή είναι θεσμική θωράκιση, όπως λέτε, το να επιλέγεις ασκώντας τα συνταγματικά σου δικαιώματα όποιον θέλεις; Γιατί δεν δίνεις και εξήγηση γιατί παραλείπεις τους ενδιαμέσους. Αυτό είναι το μεγάλο κενό σ' αυτήν την υπόθεση των κρίσεων της ηγεσίας.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Πολύδωρα, τελεία παρακαλώ.
ΒΥΡΩΝ ΠΟΛΥΔΩΡΑΣ: Συμπέρασμα: Εμείς λέμε ότι και τώρα που κάνουμε την άμυνά μας υπέρ των θεσμών και όχι υπέρ προσώπων στενοχωρούμεθα, διότι κατά συλλογισμό φαινόμαστε εμείς ότι έχουμε με τα πρόσωπα μια διάθεση να δώσουμε την αλληλεγγύη. Τη δίνουμε στους θεσμούς και αντικρούουμε το καθεστώς σας, κύριε Υπουργέ. Και θα το αντικρούσουμε γιατί είναι υποχρέωσή μας εν ονόματι της δημοκρατίας, εν ονόματι της αρχής της νομιμότητας και του κράτους δικαίου.
Κυρία Πρόεδρε, θα καταθέσω για τα Πρακτικά αυτό το δημοσίευμα το οποίο ανέγνωσα προ ολίγου.
(Στο σημείο αυτό ο Βουλευτής κ. Βύρων Πολύδωρας καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, έχετε το λόγο για να κλείσετε, χωρίς να τροφοδοτήσετε και άλλη συνέχεια.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Ο αγαπητός κ. Πολύδωρας ρητόρευσε χρησιμοποιώντας φωνές και λόγο συνθηματικό, λόγο που φανατίζει. Εμένα δεν μου πάει αυτός ο λόγος. Εγώ ομιλώ με επιχειρήματα. 
ΝΙΚΟΛΑΟΣ ΚΑΤΣΑΡΟΣ: Εσάς δεν θα σας φανάτιζε οπωσδήποτε.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Εμένα όχι. Άλλους, όμως, ίσως καταφέρνει και τους φανατίζει.
Επίσης, χρησιμοποίησε και μερικές ανακρίβειες συγγνωστές, διότι ξέρει πάρα πολλά. 
ΒΥΡΩΝ ΠΟΛΥΔΩΡΑΣ: Ποιες; Πείτε μου μία-δύο.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Εκτιμώ πολύ τις εγκυκλοπαιδικές του γνώσεις. Είπατε, όμως, για προαγωγές, μεταθέσεις που ήρθαν στα χέρια μας και μέσω των οποίων τρομοκρατούμε, ενώ για τους προέδρους...
ΒΥΡΩΝ ΠΟΛΥΔΩΡΑΣ: Κύριε Υπουργέ... 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Το διόρθωσε μετά. Ξέρετε ότι είμαστε η μόνη χώρα στην Ευρώπη που όλες τις υπηρεσιακές μεταβολές των δικαστών τις έχει αφήσει σε...
ΒΥΡΩΝ ΠΟΛΥΔΩΡΑΣ: Μιλάω για την ουσία, ότι κάνατε κατάχρηση εξουσίας ποικιλοτρόπως. Τα παραδείγματα τα ανακαλώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Πολύδωρα, σας παρακαλώ.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Ως προς τους προέδρους και τους αντιπροέδρους των Ανωτάτων Δικαστηρίων μόνο εκεί υπάρχει δυνατότητα προαγωγής από την Κυβέρνηση. Εξήγησα προηγουμένως γιατί είναι πολύ σωστή αυτή η ρύθμιση.
ΝΙΚΟΛΑΟΣ ΚΑΤΣΑΡΟΣ: Ποιοι προεδρεύουν στα συμβούλια;
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Μα στα συμβούλια είναι μόνο δικαστές. Νομίζετε ότι δεν έχουν την ανεξαρτησία της γνώμης τους οι δεκαπέντε δικαστές που μετέχουν σε ένα ανώτατο δικαστικό συμβούλιο; Υποτιμάτε πολύ τους δικαστές μας.
Είπατε για το δωδέκατο. Επιμείνατε στο δωδέκατο. Εννοούσατε προφανώς στον Άρειο Πάγο, ότι ο δωδέκατος, αν ήταν δωδέκατος, έγινε αντιπρόεδρος. Παραλείπετε όμως και δεν μου φαίνεται αθώα η παράλειψή σας, αγαπητέ κύριε Πολύδωρα, ότι από τον πρώτο μέχρι το δωδέκατο προήχθησαν άλλοι τρεις. Ο δεύτερος, ο πέμπτος, ο όγδοος και ο δωδέκατος ή κάπως έτσι. 
ΒΥΡΩΝ ΠΟΛΥΔΩΡΑΣ: Αθώα η παράλειψη.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Δεν ήταν ο μόνος ο δωδέκατος, κατευθείαν άλμα στο δωδέκατο. 
ΒΥΡΩΝ ΠΟΛΥΔΩΡΑΣ: Η ένσταση ήταν για τον δωδέκατο.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Σας παρακαλώ πάρα πολύ.
Ο δωδέκατος δεν ήταν ο μόνος. Δεν παραλείφθηκαν έντεκα. Έγιναν άλλοι τρεις. Και σας είπα προηγουμένως, απαντώντας και στον κ. Παυλόπουλο, ότι τα κριτήρια ήταν αξιοκρατικά. Αλίμονο εάν ακολουθούσαμε τυφλά την επετηρίδα.
Κάτι ακόμη. Μιλήσατε για τις ημερομηνίες, πότε ασκήθηκε η ποινική δίωξη. Κατά την ενημέρωσή μου, γιατί όπως σας είπα ζήτησα και έλαβα την ενημέρωση από τον τότε προϊστάμενο της εισαγγελίας -ήταν οι μέρες που άλλαζε και στη θέση του ήρθε ο κ. Μπάγιας- και μου είπε ότι ασκήθηκε αν όχι στις 28, στις 27 Σεπτεμβρίου η ποινική δίωξη. Όχι τον Ιούνιο. Ήταν ανακριβές το δημοσίευμα του "ΒΗΜΑΤΟΣ". 
ΒΥΡΩΝ ΠΟΛΥΔΩΡΑΣ: Τα όσα ακολούθησαν πέφτουν πάνω στο δημοσίευμα.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Όχι. Ποιο δημοσίευμα; Ο κ. Τσιτουρίδης δεν επικαλέστηκε το δημοσίευμα του "ΒΗΜΑΤΟΣ". Δεν το ήξερε από εκεί. Θα ήταν και ανακριβές γιατί τότε δεν είχε ασκηθεί ποινική δίωξη. Ο εισαγγελέας που πράγματι είχε στα χέρια του την υπόθεση είχε στείλει στους προανακριτικούς υπαλλήλους το φάκελο για να διενεργήσουν προκαταρκτική εξέταση. Μια εβδομάδα πριν την άσκηση της ποινικής δίωξης επανήλθε ο φάκελος κατά την ενημέρωσή μου. Και σας ενημερώνω επίσημα και υπεύθυνα. Δηλαδή περίπου στις 20 Σεπτεμβρίου επανήλθε ο φάκελος από την προκαταρκτική εξέταση στον εισαγγελέα και τότε ασκήθηκε η ποινική δίωξη. Και το ήξερε -μολονότι είναι απόρρητη αυτή η πράξη- ο κύριος Βουλευτής.
ΒΥΡΩΝ ΠΟΛΥΔΩΡΑΣ: Το δημοσίευμα ήταν πάντως πολύ προφητικό, πολύ εύστοχο.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Εγώ νομίζω -δεν θέλω να αναφερθώ σε προθέσεις- ότι αντικειμενικά υπήρχε μια πολιτική, κομματική εκμετάλλευση του θέματος χωρίς σεβασμό του τεκμηρίου της αθωότητας. 
Και θα κλείσω με αυτό. Φοβούμαι...
ΝΙΚΟΛΑΟΣ ΚΑΤΣΑΡΟΣ: Δεν θα το εκμεταλλευόταν το ΠΑΣΟΚ;
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Όχι, θα σεβόταν το τεκμήριο της αθωότητας.
Κύριοι Βουλευτές, νομίζω ex bona mente, εκ καλής προαιρέσεως, όχι εκ κακής προαιρέσεως, ο κ. Πολύδωρας παρασύρθηκε στο να ποδοπατήσει πράγματι το τεκμήριο της αθωότητας.
Κύριε Πολύδωρα, μιλούσατε συνεχώς όχι μόνο σαν εισαγγελέας, αλλά σαν δικαστής. 
ΒΥΡΩΝ ΠΟΛΥΔΩΡΑΣ: Αυτή είναι η ακαδημαϊκή μου συνεισφορά στη συζήτηση. Επικαλεστήκατε το τεκμήριο της αθωότητας για την ακύρωση όλων των διαδικασιών της ποινικής δίωξης. Επιστημονικά έχετε άδικο. 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Γνωρίζατε ότι έγιναν κακουργήματα, τους παρουσιάσατε ενόχους όλους. Το ποδοπατήσατε. Προσέξτε κύριε Πολύδωρα, γίνατε χωρίς να το καταλάβετε, σας επαναλαμβάνω, όχι μόνο εισαγγελέας, αλλά και δικαστής και καταδικάσατε ανθρώπους οι οποίοι καταλαμβάνονται από το τεκμήριο της αθωότητας. Αυτό νομίζω ότι είναι μέγα ολίσθημα. Και σεις είπατε το μέγα ολίσθημα ίσως συνδέεται και με προθέσεις.
ΒΥΡΩΝ ΠΟΛΥΔΩΡΑΣ: Σας ήλεγξα. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Πολύδωρα. Να μην γράφονται στα Πρακτικά οι διακοπές. 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Είπατε σεις, ο δικός σας λόγος, το μέγα ολίσθημα ίσως συνδέεται και με προθέσεις. Ευχαριστώ. 
ΒΥΡΩΝ ΠΟΛΥΔΩΡΑΣ: ......
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κηρύσσεται περαιωμένη η συζήτηση επί της υπ' αριθμ. 8/9-10-2001 επερώτησης των Βουλευτών της Νέας Δημοκρατίας κυρίων Νικόλαου Κατσαρού, Άννας Ψαρούδα-Μπενάκη, Χρήστου Μαρκογιαννάκη, Αλέξανδρου Λυκουρέζου, Θεόδωρου Κατσίκη, Χρήστου Ζώη, Ζωής Μακρή, Κωνσταντίνου Τσιπλάκη, Βασιλείου Τσίπρα, Γεωργίου Τσούρνου, Πέτρου Μαντούβαλου, Βύρωνα Πολύδωρα, Προκόπη Παυλόπουλου και Νικόλαου Γκελεστάθη προς τον Υπουργό Δικαιοσύνης, σχετικά με την κυβερνητική συμπεριφορά έναντι του θεσμού της δικαιοσύνης. 
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
Με τη συναίνεση του Σώματος και ώρα 22.28΄, λύεται η συνεδρίαση για αύριο 23 Οκτωβρίου 2001, ημέρα Τρίτη και ώρα 18.00΄, με αντικείμενο εργασιών του Σώματος: νομοθετική εργασία, σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

