ΠΙΝΑΚΑΣ ΠΕΡΙΕΧΟΜΕΝΩΝ
Η’ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ’
ΣΥΝΟΔΟΣ Α’
ΣΥΝΕΔΡΙΑΣΗ ΜΘ’


Τρίτη 11 Δεκεμβρίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές, από το 3ο Τ.Ε.Ε.  Αγίων Αναργύρων Αττικής, σελ.
3. Επί Προσωπικού θέματος, σελ.
4. Επί Διαδικαστικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων:
Προς τον Υπουργό Υγείας και Κοινωνικής Αλληλεγγύης, σχετικά με την κατασκευή ξενώνων νοσηλείας για ασθενείς που βρίσκονται στο τελικό στάδιο ασθένειας, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Υγείας και Κοινωνικής Αλληλεγγύης: «Κύρωση α) Σύμβασης Δωρεάς του Σωματείου «ΕΛΠΙΔΑ-Σύλλογος Φίλων Παιδιών με Καρκίνο» υπέρ του Ελληνικού Δημοσίου και του Ν.Π.Δ.Δ. «Νοσοκομείο Παίδων-Η Αγία Σοφία» και β) Σύμβασης μεταξύ του Σωματείου «Ελληνικός Ερυθρός Σταυρός και του Υπουργείου Υγείας και Κοινωνικής Αλληλεγγύης και άλλες διατάξεις», σελ.
2. Κατάθεση Εκθέσεως Διαρκούς Επιτροπής:
Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την ‘Εκθεσή της στο σχέδιο νόμου του Υπουργείου Δικαιοσύνης: «Αποχώρηση από την υπηρεσία δικαστικών λειτουργών», σελ.
3. Κατάθεση Σχεδίου Νόμου:
Οι Υπουργοί Εξωτερικών, Εσωτερικών, Οικονομίας και Οικονομικών, Εθνικής ‘Αμυνας, Υγείας και Κοινωνικής Αλληλεγγύης, Δικαιοσύνης, Μεταφορών και Επικοινωνιών και Εμπορικής Ναυτιλίας, Αιγαίου και Νησιωτικής Πολιτικής κατέθεσαν σχέδιο νόμου: «Κύρωση της Συμφωνίας μεταξύ της Ευρωπαϊκής ‘Ενωσης, της Ευρωπαϊκής Κοινότητας και της Ελβετικής Συνομοσπονδίας, σχετικά με την σύνδεση της Ελβετικής Συνομοσπονδίας προς τη θέση σε ισχύ, την εφαρμογή και την ανάπτυξη του κεκτημένου του Σένγκεν», σελ.

ΟΜΙΛΗΤΕΣ
Α. Επί Προσωπικού θέματος:
ΠΕΤΣΑΛΝΙΚΟΣ Φ., σελ.
ΣΚΟΥΛΑΚΗΣ Ε., σελ.

Β. Επί Διαδικαστικού θέματος:

ΚΑΚΛΑΜΑΝΗΣ Α., σελ.
ΠΑΠΑΓΕΩΡΓΙΟΥ Γ. (Ν. ‘Αρτας), σελ.
ΠΕΤΣΑΛΝΙΚΟΣ Φ., σελ.
ΣΙΟΥΦΑΣ Δ., σελ.
ΣΚΟΥΛΑΚΗΣ Ε., σελ.
ΤΣΙΑΡΑΣ Κ., σελ.
ΧΑΙΔΟΣ Χ., σελ.
ΧΑΡΑΛΑΜΠΟΥΣ Χ., σελ.

Γ. Επί της αναφοράς και ερώτησης:

ΚΩΝΣΤΑΝΤΟΠΟΥΛΟΣ Γ., σελ.
ΣΚΟΥΛΑΣ Ι., σελ.

Δ. Επί του σχεδίου νόμου του Υπουργείου Υγείας και Κοινωνικής Αλληλεγγύης:

ΑΒΡΑΜΟΠΟΥΛΟΣ Δ., σελ.
 ΑΠΟΣΤΟΛΑΤΟΣ Β., σελ.
ΓΕΙΤΟΝΑΣ Κ., σελ.
ΓΕΡΟΝΤΟΠΟΥΛΟΣ Κ., σελ.
ΓΙΑΝΝΟΠΟΥΛΟΣ Α., σελ.
ΚΑΚΛΑΜΑΝΗΣ Α., σελ.
ΚΑΡΑΤΖΑΦΕΡΗΣ Γ., σελ.
ΚΟΣΜΙΔΗΣ Ι., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΑΜΠΙΡΗΣ Η., σελ.
ΛΕΒΕΝΤΗΣ Α., σελ.
ΜΕΛΑΣ Π., σελ.
ΜΕΡΕΝΤΙΤΗ Α., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΠΑΓΕΩΡΓΙΟΥ Γ. (Ν. ‘Αρτας), σελ.
ΣΓΟΥΡΙΔΗΣ Π., σελ.
ΣΚΟΥΛΑΚΗΣ Ε., σελ.
ΣΚΟΥΛΑΣ Ι., σελ.
ΤΣΙΑΡΑΣ Κ., σελ.
ΧΑΙΔΟΣ Χ., σελ.
ΧΑΡΑΛΑΜΠΟΥΣ Χ., σελ.
      
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΜΘ΄
      Τρίτη 11 Δεκεμβρίου 2007-12-16
      Αθήνα, σήμερα στις 19 Δεκεμβρίου 2007, ημέρα Τρίτη και ώρα 18.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Β’ Αντιπροέδρου αυτής κ. ΕΛΣΑΣ ΠΑΠΑΔΗΜΗΤΡΙΟΥ.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κ. Σταϊκούρας, Βουλευτής Φθιώτιδας, να ανακοινώσει τις αναφορές προς το Σώμα. 
      (Ανακοινώνονται προς το Σώμα από το  κ. Χρήστο Σταϊκούρα, Βουλευτή Φθιώτιδας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αχαΐας κ. Κωνσταντίνος  Σπηλιόπουλος κατέθεσε αναφορά με την οποία  ο Δήμος Δύμης Αχαίας ζητεί την ένταξη του έργου «Επέκταση του φράγματος Πηνειού» στο ταμειακό πρόγραμμα του Υπουργείου Αγροτικής Ανάπτυξης.
      2) Ο Βουλευτής Λαρίσης κ. Μάξιμος  Χαρακόπουλος  κατέθεσε αναφορά με την οποία  o Iατρικός Σύλλογος Λάρισας «Ο ΙΠΠΟΚΡΑΤΗΣ» ζητεί την άμεση καταβολή δεδουλευμένων αποδοχών στα μέλη του από τον Ο.Π.Α.Δ..
      3) Ο Βουλευτής Αχαΐας κ. Απόστολος  Κατσιφάρας  κατέθεσε δημοσίευμα εφημερίδας το οποίο αναφέρεται στην έλλειψη εκπαιδευτικού προσωπικού στο 61ο Δημοτικό Σχολείο Πατρών.
      4) Ο Βουλευτής Καρδίτσης κ. Κωνσταντίνος  Ρόβλιας κατέθεσε αναφορά με την οποία  ο κ. Καρτσιδήμας Ιωάννης ζητεί γονική άδεια ανατροφής παιδιού.
      5) Ο Βουλευτής Λέσβου κ. Νικόλαος Σηφουνάκης  κατέθεσε αναφορά με την οποία  ο Σύλλογος Εκπαιδευτικών και το Συνδικαλιστικό Όργανο των Εκπαιδευτικών της Πρωτοβάθμιας Εκπαίδευσης του Νομού Λέσβου ζητούν την αποστολή βιβλίων, την κάλυψη των κενών θέσεων διδακτικού προσωπικού στα σχολεία της Λέσβου κ.λπ..
      6) Ο Βουλευτής Χανίων κ. Εμμανουήλ  Σκουλάκης  κατέθεσε αναφορά με την οποία  ο Δήμαρχος Βουκολίων Νομού Χανίων ζητεί την ενίσχυση με προσωπικό των Περιφερειακών Ιατρείων και των Κέντρων Υγείας του Νομού Χανίων.
      7) Οι Βουλευτές Λαρίσης κ. Δημήτριος  Τσιόγκας, Μαγνησίας κ. Νικόλαος  Γκατζής και Τρικάλων κ. Αχιλλέας Κανταρτζής κατέθεσαν αναφορά με την οποία  οι συνταξιούχοι Ι.Κ.Α. – Τ.Ε.Β.Ε. – Τ.Σ.Α. – Τ.Α.Ε. και Δημοσίου Θεσσαλίας και Φθιώτιδας ζητούν κατώτερη σύνταξη για όλα τα ταμεία 1.120 ευρώ κ.λπ..
      8) Οι Βουλευτές Λαρίσης κ. Δημήτριος  Τσιόγκας, Μαγνησίας κ. Νικόλαος  Γκατζής και Τρικάλων κ. Αχιλλέας Κανταρτζής κατέθεσαν αναφορά με την οποία  ο Δήμαρχος Τυρνάβου Λάρισας ζητεί χρηματοδότηση για την ολοκλήρωση και τον εξοπλισμό του Κλειστού Κολυμβητηρίου Τυρνάβου.
      9) Ο Βουλευτής Λασιθίου κ. Μιχαήλ  Καρχιμάκης  κατέθεσε αναφορά με την οποία  η Εθνική Συνομοσπονδία Ατόμων με Αναπηρία ζητεί την εξαίρεση των μελών του από τις υπέρογκες αυξήσεις της Δ.Ε.Η. και τη θέσπιση ειδικού τιμολογίου για αυτά.
      10) Ο Βουλευτής Λασιθίου κ. Μιχαήλ  Καρχιμάκης  κατέθεσε δημοσίευμα εφημερίδας με το οποίο διαμαρτύρεται για τον τρόπο επιλογής του προσωπικού της Α.Σ.Τ.Ε.Α.Ν..
      11) Ο Βουλευτής Λασιθίου κ. Μιχαήλ  Καρχιμάκης  κατέθεσε δημοσίευμα εφημερίδας σχετικά με τις σχέσεις του κ. Αράπογλου με τον πολυεθνικό όμιλο «DIXONS».
      12) Ο Βουλευτής Λασιθίου κ. Μιχαήλ Καρχιμάκης κατέθεσε δημοσίευμα εφημερίδας σχετικά με το πρόβλημα στέγασης των σχολείων της ειδικής εκπαίδευσης στη Σητεία.
      13) Ο Βουλευτής Λασιθίου κ. Μιχαήλ Καρχιμάκης κατέθεσε δημοσίευμα εφημερίδας το οποίο αναφέρεται στην ανάγκη αναστολής της εφαρμογής του νέου πολεδομικού σχεδίου του Δήμου Σητείας μέχρι την έναρξη της λειτουργίας του βιοτεχνικού πάρκου.
      14) Ο Βουλευτής Λασιθίου κ. Μιχαήλ Καρχιμάκης κατέθεσε αναφορά με την οποία  ο κ. Καραβίδας Σπύρος, κάτοικος Σητείας ζητεί την επίλυση συνταξιοδοτικού του προβλήματος.
      15) Ο Βουλευτής Αχαΐας κ. Νικόλαος Τσούκαλης κατέθεσε αναφορά με την οποία το Εργατοϋπαλληλικό Κέντρο Πάτρας ζητεί τη λήψη μέτρων για τη σωστή διαχείρηση της παραλιακής ζώνης της περιοχής του από τον Οργανισμό Λιμένα Πάτρας κ.λπ..
      16) Ο Βουλευτής Β΄ Αθηνών κ. Απόστολος Κακλαμάνης κατέθεσε αναφορά με την οποία  η Εθνική Συνομοσπονδία Ατόμων με Αναπηρία ζητεί τη θέσπιση ειδικού τιμολογίου της Δ.Ε.Η. για τα άτομα με αναπηρία.
      17) Ο Βουλευτής Β΄ Αθηνών κ. Απόστολος Κακλαμάνης κατέθεσε αναφορά με την οποία  η κ. Καλλιώρα Μαρία διαμαρτύρεται για τη μεταβολή των προϋποθέσεων εισαγωγής στις στρατιωτικές σχολές.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1125/25.10.07 ερώτηση του Βουλευτή κ. Σπυρίδωνος-Άδωνη Γεωργιάδη δόθηκε με το υπ’ αριθμ. 121548/ΙΗ/13.11.07 έγγραφο από τον Yπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση. με αριθμό 1125/25-10-07, την οποία κατέθεσε ο Βουλευτής κ. Γεωργιάδης Σπυρίδων - Άδωνις σχετικά με τη σύνθεση της Μικτής Επιτροπής Εμπειρογνωμόνων για την εξέταση των σχολικών εγχειριδίων Ελλάδας-Τουρκίας, σας γνωρίζουμε τα ακόλουθα:
      Α. 1η Συνάντηση της Μικτής Επιτροπής Εμπειρογνωμόνων στην Άγκυρα (28-29 lουνίου 2005). Σύνθεση Επιτροπής:
      Ελληνική Ομάδα:
      1) Νεζερίτης Δημήτριος, πρέσβης,
      2) Κολιόπουλος Ιωάννης, καθηγητής του Αριστοτελείου Πανεπιστημίου Θεσσαλονίκης, 
      3) Κατσιαρδή Όλγα, καθηγήτρια του Πανεπιστημίου Αθηνών,
      4) Κυρκίνη- Κούτουλα Αναστασία, Σύμβουλος Φιλολόγων του Παιδαγωγικού Ινστιτούτου,
      5) Κονόρτας Παρασκευάς, Αναπληρωτής Καθηγητής του Πανεπιστημίου Θεσσαλίας,
      6) Μελπομένη Παπαδάκη -Παπαγρηγοράκη, Δ/ντρια της Δ!νσης ΔΕΣ του ΥΠΕΠΘ,
      7) Διακοφωτάκης Γεώργιος, Σύμβουλος Πρεσβείας Α' της Α4 Διευθύνσεως Τουρκίας του ΥΠΕΞ
      Τουρκική Ομάδα:
      1) Prof. IIber OrtayIi, Πανεπιστήμιο Bilkent,
      2) Prof. Mustafa Safran, Πανεπιστήμιο Gazi,
      3) Prof. Omer DeveciogIu, Πανεπιστήμιο Κωνσταντινούπολης,
      4) Omer Ozcan, Υπουργείο Εθνικής Παιδείας της Τουρκίας,
      5) ZuhaI Gokcesu, Υπουργείο Εθνικής Παιδείας της Τουρκίας
      Β. 2η Συνάντηση της Μικτής Επιτροπής Εμπειρογνωμόνων στην Αθήνα (16-17 Φεβρουαρίου 2006). Σύνθεση Επιτροπής:
      Ελληνική Ομάδα:
      1) Νεζερίτης Δημήτριος, πρέσβης,
      2) Κατσιαρδή Όλγα, καθηγήτρια του Πανεπιστημίου Αθηνών,
      3) Κυρκίνη- Κούτουλα Αναστασία, Σύμβουλος Φιλολόγων του Παιδαγωγικού Ινστιτούτου,
      4) Κονόρτας Παρασκευάς, Αναπληρωτής Καθηγητής του Πανεπιστημίου Θεσσαλίας, 
      5) Μελπομένη Παπαδάκη -Παπαγρηγοράκη, Δ/ντρια της Δ/νσης ΔΕΣ του ΥΠΕΠΘ,
      6) Διακοφωτάκης Γεώργιος, Σύμβουλος Πρεσβείας Α' της Α4 Διευθύνσεως Τουρκίας του ΥΠΕΞ
      	Τουρκική Ομάδα:
      1) Dr. Ilber Ortayli, Δ/ντής του Μουσείου Topkapi,
      2) Emine Birgen Kesoglu, αναπληρώτρια Γενική Διευθύντρια Διμερών Πολιτιστικών
      Σχέσεων, Τουρκικό Υπουργείο Εξωτερικών
      3) Enis Tulca, Επίκουρος Καθηγητής στο Πανεπιστήμιο Galatasaray,
      4) Merdan Tufan, μέλος της Επιτροπής Ύλης των σχολικών βιβλίων (Education and Discipline Board) του Τουρκικού Yπoυργείoυ Εθνικής Παιδείας,
      	5) Omer Ozcan, μέλος της Επιτροπής Ύλης των σχολικών βιβλίων (Education and Discipline Board) του Τουρκικού Υπουργείου Εθνικής Παιδείας,
      	6) Kadir Yildirim, Εμπειρογνώμων της Επιτροπής Ύλης των σχολικών βιβλίων (Education and Discipline Board) του Τουρκικού Υπουργείου Εθνικής Παιδείας
      Γ. 3 η Συνάντηση της Μικτής Επιτροπής Εμπειρογνωμόνων στην Κωνσταντινούπολη (8-9 Φεβρουαρίου 2007). Σύνθεση Επιτροπής:
      Ελληνική Ομάδα:
      1) Νεζερίτης Δημήτριος, πρέσβης,
      2) Κονόρτας Παρασκευάς, αναπληρωτής καθηγητής του Πανεπιστημίου Αθηνών,
      3) Κυρκίνη - Κούτουλα Αναστασία, Σύμβουλος Φιλολόγων του Παιδαγωγικού Ινστιτούτου,
      4) Παπαδάκη-Παπαγρηγοράκη Μελπομένη, Δ/ντρια της Δ/νσης Δ.Ε.Σ. του ΥΠΕΠΘ, 
      5)Μητράρας Αριστοτέλης, Φιλόλογος, αποσπασμένος εκπαιδευτικός στο Παιδαγωγικό Ινστιτούτο,
      6) Διακοφωτάκης Γεώργιος, Σύμβουλος Πρεσβείας Α΄ της Α4 Διευθύνσεως Τουρκίας του ΥΠΕΞ
      Τουρκική Ομάδα:
      1) Dr. Ilber Ortayli, Δ/ντής του Μουσείου Topkapi,
      2) Emine Birgen Kesoglu, αναπληρώτρια Γενική Διευθύντρια Διμερών Πολιτιστικών Σχέσεων, Τουρκικό Υπουργείο Εξωτερικών,
      3) Merdan Tufan, Αναπληρωτής Προϊστάμενος της Επιτροπής Ύλης των σχολικών βιβλίων (Education and Discipline Board) του Τουρκικού Υπουργείου Εθνικής Παιδείας,
      4) Omer Ozcan, μέλος της Επιτροπής Ύλης των σχολικών βιβλίων (Education and Discipline Board) του Τουρκικού Υπουργείου Εθνικής Παιδείας,
      5) Kadir Yildirim, μέλος της Επιτροπής Ύλης των σχολικών βιβλίων (Education and Discipline Board) του Τουρκικού Υπουργείου Εθνικής Παιδείας,
      6) Korhan Karakoc, Πρώτος Γραμματέας, Γενική Δ/νση Διμερών Πολιτιστικών Σχέσεων, Τουρκικό Υπουργείο Εξωτερικών
      Τέλος, σας γνωρίζουμε ότι δεν προβλέπεται ουδεμία αμοιβή για τα μέλη της  Επιτροπής.
      Ο Υπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»
     2. Στην με αριθμό 1161/25.10.07 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 121561/ΙΗ/12.11.07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1161/25-10-07, την οποία κατέθεσε ο Βουλευτής κ. Β. Κεγκέρογλου και αφορά στην αναβάθμιση της Τεχνικής Επαγγελματικής Εκπαίδευσης, σας γνωρίζουμε τα ακόλουθα:
      Α. Σύμφωνα με τις διατάξεις του άρθρου 24 του Ν.1566/1985, το Παιδαγωγικό Ινστιτούτο έχει την αρμοδιότητα των παρακάτω θεμάτων:
      1. «γνωμοδοτεί για το περιεχόμενο σχεδίων νόμων, προεδρικών διαταγμάτων και κανονιστικών αποφάσεων που ρυθμίζουν εκπαιδευτικά θέματα, όταν παραπέμπονται σε αυτό από τον Υπουργό Εθνικής Παιδείας και Θρησκευμάτων και μελετά κάθε εκπαιδευτικό θέμα που αναφέρεται στην δομή, την διάρθρωση, τη λειτουργία και το περιεχόμενο της πρωτοβάθμιας και της δευτεροβάθμιας εκπαίδευσης και παραπέμπεται σε αυτό από τον Υπουργό Εθνικής Παιδείας και Θρησκευμάτων».
      . Σύμφωνα με τις προτάσεις του Παιδαγωγικού Ινστιτούτου, έχουν εκδοθεί δύο Υπουργικές Αποφάσεις που αφορούν στους τομείς και τις ειδικότητες α) των ΕΠΑΛ (Υ.Α.366181Γ2/Α25/12-3-2007,ΦΕΚ 940/ΤΒ/12-6-2007) και β) τις ειδικότητες των ΕΠΑΣ (Υ.Α 56645/Γ2/1-06-2007,ΦΕΚ947/ΤΒ/13-6-2007).
      Β. Στην παρ.2, αρθ.14 του Ν.3475/2006 (ΦΕΚ146Α) ορίζεται σαφώς ότι πλην του Υπουργείου Εθνικής Παιδείας και Θρησκευμάτων, Δημόσιες Επαγγελματικές Σχολές μπορούν να ιδρύονται και να λειτουργούν υπό την εποπτεία και την ευθύνη και άλλων υπουργείων. Οι ειδικότητες που έχουν καθοριστεί ότι θα λειτουργήσουν στις ΕΠΑΣ του ΟΑΕΔ με την κοινή Υπουργική Απόφαση 40052/20-7-2007 είναι οι εξής:
      . Τεχνιτών Αμαξωμάτων
      · Τεχνιτών Εργαλειομηχανών
      . Τεχνιτών Θερμικών και Υδραυλικών Εγκαταστάσεων
      . Τεχνιτών Μεταλλικών Κατασκευών
      . Τεχνιτών Μηχανών και Συστημάτων Αυτοκινήτου
      . Τεχνιτών Ναυπηγικής Βιομηχανίας
      . Τεχνιτών Ηλεκτρολογικών Εργασιών
      . Τεχνιτών Ηλεκτρολογικών Συστημάτων Αυτοκινήτου
      . Τεχνιτών Ηλεκτρονικών Συσκευών, Εγκαταστάσεων και Υπολογιστικών Μονάδων . Αργυροχρυσοχοΐας
      . Γραφικών Τεχνών-Εκτυπώσεων
      . Γραφικών Τεχνών-Ηλεκτρονικής Σχεδίασης Εντύπου . Κεραμικής-Αγγειοπλαστικής
      . Ξυλουργών-Επιπλοποιών .
      . Σχεδιαστών Εσωτερικών Χώρων
      .Σχεδιαστών Επίπλου
      . Συντηρητών Έργων Τέχνης-Αποκατάστασης
      . Ωρολογοποιίας
      . Αισθητικής Τέχνης
      . Κομμωτικής Τέχνης
      . Αρτοποιίας -Ζαχαροπλαστικής
      . Μαγειρικής Τέχνης
      . Φυτοτεχνικών Επιχειρήσεων-Αρχιτεκτονικής Τοπίου . Καλλιτεχνικής Επεξεργασίας Μαρμάρου
      · Μαρμαροτεχνίας
      . Υφάσματος-Ένδυσης
      . Σχεδιαστές Ενδύματος
      . Επεξεργασίας Γούνας
      . Υδρόβιας Παραγωγής Ψαριών
      . Ξενοδοχειακών Επιχειρήσεων
      . Τεχνίτες Υποστήριξης Συστημάτων Υπολογιστών
      . Κοινωνικών Φροντιστών
      . Κτιριακών Έργων
      . Βοηθών Φαρμακείου
      . Σύμφωνα με την Κοινή Υπουργική Απόφαση Μετατροπής Σχολικών Μονάδων Τ.Ε.Ε.
      Α΄ κύκλου Βοηθών Νοσηλευτών(αρμοδιότητας Υπουργείου Υγείας και Κοινωνικής Αλληλεγγύης) σε ΕΠΑΣ,(αρ.πρωτ.10531ΟΙ4-9-2007) η ειδικότητα Βοηθού Νοσηλευτή δύναται να λειτουργεί σε συγκεκριμένες ΕΠΑΣ συγκεκριμένων νοσοκομείων, όπως στην ΕΠΑΣ .Γ.Ν. Χίου (Σκυλίτσειο).
      Γ. Στην παρ.1γ, του άρθρου 7 της Υπουργικής Απόφασης 80033/Γ2/4-8-2006 (ΦΕΚ1286ΙΤΒ/12-9-2006), προβλέπεται ότι οι μαθητές της Α΄ και Β΄ τάξης του 1 ου κύκλου Τ.Ε.Ε. γράφονται στην Α΄ ΕΠΑΛ και στην Α΄ ΕΠΑΣ.
      Η πολιτική ηγεσία παρακολουθεί κάθε τομέα του εκπαιδευτικού της συστήματος, αξιολογεί τα αποτελέσματα από την εφαρμογή των νόμων, ενδιαφέρεται για της προτάσεις των εταίρων της εκπαιδευτικής κοινότητας και, στο πλαίσιο της ανοικτού και ελεύθερου διαλόγου, εργάζεται για την εξαγωγή συμπερασμάτων, τα οποία, σε κάθε περίπτωση, θα εφαρμοσθούν με σκοπό την περαιτέρω βελτίωση της παρεχόμενης μάθησης της νέες και νέους της χώρας της. Συνεπώς, και στην περίπτωση της Επαγγελματικής Εκπαίδευσης, παρακολουθούμε με συστηματικό τρόπο την εφαρμογή του νόμου, συνεχίζουμε τη διαδικασία διαλόγου και, εντός εύλογου χρονικού διαστήματος, θα καταλήξουμε σε νέες επιλογές, όπου αυτό κριθεί αναγκαίο.
      Ο Υφυπουργός
      ΑΝΔΡΕΑΣ Θ.ΛΥΚΟΥΡΕΝΤΖΟΣ»
      3. Στην με αριθμό 669/15.10.07 ερώτηση του Βουλευτή κ. Κων/νου Καρτάλη δόθηκε με το υπ’ αριθμ. 154Β/5.11.07 έγγραφο από τον Yφυπουργό ΠΕ.ΧΩ.Δ.Ε.  η ακόλουθη απάντηση:
      «Σε απάντηση της ανωτέρω σχετικής Ερώτησης και όσον αφορά στις αρμοδιότητες του ΥΠΕΧΩΔΕ, σας πληροφορούμε τα εξής:
      . Έχει δημοσιευθεί στην εφημερίδα της Κυβερνήσεως, η υπ’ αριθμ. 23537 ΚΥΑ «Χαρακτηρισμός της χερσαίας και θαλάσσιας περιοχής των Β. Σποράδων», ως Εθνικού θαλάσσιου Πάρκου (ΦΕΚ 621Δ/19.6.03), οι ρυθμίσεις του οποίου αποσκοπούν στην προστασία και διαχείριση των φυσικών πόρων της προστατευόμενης περιοχής.
      Στην ως άνω ΚΥΑ, περιλαμβάνονται και οι ζώνες προστασίας του Πάρκου και οι προβλεπόμενες κατά ζώνη ρυθμίσεις.
      Με την ίδια ΚΥ Α, έχει συσταθεί και το ΔΣ του Φορέα Διαχείρισης του ΕΘΠΑΒΣ, ενώ έχουν εγκριθεί και δημοσιευτεί σε ΦΕΚ οι κανονισμοί λειτουργίας του.
      . Βάσει του άρθρου 5 της ως άνω ΚΥΑ, για τη διαχείριση του Πάρκου, με σκοπό την επίτευξη της προστασίας του, προβλέπεται να καταρτιστεί από το Φορέα διαχείρισης «Σχέδιο Διαχείρισης» και εξειδικευμένα διαχειριστικά προγράμματα δράσης. Έχει κινηθεί η διαδικασία σύνταξης διαχειριστικού σχεδίου από τον αρμόδιο Φορέα Διαχείρισης, με στόχο τα όποια προβλήματα υπάρχουν, να αντιμετωπιστούν βάσει επιστημονικά τεκμηριωμένων λύσεων.
      ·Η αναφερόμενη ΚΥ Α του ΕΘΠΑΒΣ, θα πρέπει να εφαρμόζεται από όλους τους αρμόδιους φορείς (υπηρεσίες, παραγωγικούς φορείς, πολίτες κλπ), υπό την εποπτεία των καθ' ύλη αρμόδιων υπηρεσιών (π.χ Λιμενική Αρχή, Περιφερειακές και Κεντρικές υπηρεσίες κλπ), προκειμένου να διασφαλιστεί η αειφορία των φυσικών πόρων και η προστασία του φυσικού περιβάλλοντος του Πάρκου. Το υπάρχον νομοθετικό πλαίσιο είναι ξεκάθαρο, προσφέροντας στο Φορέα διαχείρισης τη δυνατότητα ουσιαστικής και επιστημονικά τεκμηριωμένης παρέμβασης, όπου αυτό απαιτείται για την περιοχή ευθύνης του, και δεν δημιουργεί σύγχυση αρμοδιοτήτων διαφόρων υπηρεσιών.
      . Επανεξέταση και ενδεχόμενη τροποποίηση των ζωνών που καθορίζονται με την εκδοθείσα ΚΥΑ του ΕΘΠΑΒΣ προβλέπεται σύμφωνα με το υφιστάμενο θεσμικό πλαίσιο (Ν. 2742/1999, άρθρο 16, παρ. 4α και 4β, Ν. 1650/86, αρθ. 21, παρ. 4, Ν. 3044/2002, αρθ.13).
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
     4. Στην με αριθμό 1422/1.11.07 ερώτηση της Βουλευτού κ. Κρινιώς Κανελλοπούλου δόθηκε με το υπ’ αριθμ. 124665/ΙΗ/19.11.07 έγγραφο από τον Yπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1422/1-11-07, την οποία κατέθεσε η Βουλευτής κ. Κρινιώ Κανελλοπούλου, και αφορά στην Ίδρυση νέου Τμήματος ΤΕΙ, καθώς και λειτουργία Τεχνικού Επαγγελματικού Λυκείου στη Ζαχάρω Ν. Ηλείας, σας γνωρίζουμε τα ακόλουθα:
      Για την ίδρυση νέου Τμήματος ΤΕΙ σύμφωνα με τον ιδρυτικό νόμο των ΤΕΙ 1404/1983 (ΦΕΚ 173 Α΄), όπως συμπληρώθηκε με τον πρόσφατο νόμο 3549/2007 (ΦΕΚ 69 Α΄) και σύμφωνα με τα νέα κριτήρια που το Συμβούλιο Ανώτατης Τεχνολογικής Εκπαίδευσης (ΣΑΤΕ) έχει ορίσει στην από 7/16-05-2007 συνεδρίαση της Ολομέλειάς του, απαιτείται η υποβολή πλήρους και τεκμηριωμένης πρότασης από τις Συνελεύσεις των ίδιων των ιδρυμάτων, που θα πρέπει να περιλαμβάνει ειδικές μελέτες σκοπιμότητας και βιωσιμότητας καθώς και οικονομοτεχνική μελέτη και ειδικότερα στοιχεία όπως:
      Το γενικότερο στρατηγικό σχεδιασμό ανάπτυξης κάθε ΤΕΙ και ένταξη του προτεινόμενου Τμήματος σ' αυτόν.
      * Κάθε πληροφορία σχετικά με τα αντίστοιχα-με το προτεινόμενο-Τμήματα που ήδη λειτουργούν σε άλλα Τεχνολογικά Εκπαιδευτικά Ιδρύματα ή Πανεπιστήμια της χώρας και το λόγο δημιουργίας του νέου Τμήματος.
      *  Τις τάσεις που επικρατούν ή διαμορφώνονται στο διεθνή επιστημονικό χώρο.
      * Τη γνώση των σημερινών και την πρόβλεψη των μελλοντικών αναγκών της οικονομίας κοινωνίας σε στελέχη-πτυχιούχους του προτεινόμενου Τμήματος με βάση συγκεκριμένα στοιχεία και τεκμηριωμένη μελέτη.
      * Την εκτίμηση του κόστους λειτουργίας.
      * Τη δυνατότητα εύρυθμης λειτουργίας, με την εξεύρεση των απαραίτητων χώρων λειτουργίας, με την απόκτηση του απαραίτητου εξοπλισμού, την εξασφάλιση της απαιτούμενης χρηματοδότησης και με την εξεύρεση κατάλληλου και απαραίτητου Εκπαιδευτικού και Διοικητικού προσωπικού.
      * Τη δυνατότητα προσφοράς από τις τοπικές κοινωνίες κτιριακών εγκαταστάσεων και διευκολύνσεων στέγασης των σπουδαστών.
      * Το περιεχόμενο σπουδών με την αποστολή και το γνωστικό αντικείμενο του Τμήματος, το πρόγραμμα σπουδών καθώς επίσης και τον αριθμό εισακτέων.
      *  Τις επαγγελματικές δραστηριότητες και προοπτικές των πτυχιούχων του προτεινόμενου Τμήματος.
      * Κάθε άλλη πληροφορία που μπορεί να ενισχύσει την υποβαλλόμενη πρόταση.
      Τα ανωτέρω στοιχεία είναι απαραίτητα, ώστε η ολομέλεια του ΣΑΤΕ να μπορεί να αξιολογεί, να συνεκτιμά τις προτάσεις και να διατυπώνει γνώμες επιστημονικά τεκμηριωμένες, λαμβάνοντας υπόψη της τόσο τις παραμέτρους του εκπαιδευτικού-ακαδημαϊκού χώρου όσο και τις οικονομικές και κοινωνικές ανάγκες της χώρας.
      Σύμφωνα με το αρ. 5/18-6-2007 απόσπασμα πρακτικού της Συνέλευσης του ΤΕΙ Πάτρας, υπήρξε εισήγηση για ίδρυση 4 νέων Τμημάτων στο ΤΕΙ Πάτρας και ενός Τμήματος στο Παράρτημα Αμαλιάδας. Όλες οι προτάσεις ετέθησαν άμεσα στη διαδικασία αξιολόγησης από το ΣΑΤΕ και η Ομάδα Χωροταξικού Σχεδιασμού με εισήγησή της που έγινε δεκτή από το ΣΑΤΕ, έδωσε προτεραιότητα στην ίδρυση ενός νέου Τμήματος στο Παράρτημα Αμαλιάδας με 	τίτλο Εμπορίας και Διαφήμισης.
      Όσον αφορά στην ίδρυση νέου Τμήματος ΤΕΙ στο Δήμο Ζάχάρως, σας ενημερώνουμε ότι στο ΥΠΕΠΘ δεν έχει υποβληθεί σχετική πρόταση από το ΤΕΙ Πάτρας.
      Σχετικά με την ίδρυση και λειτουργία Τεχνικού Επαγγελματικού Λυκείου, σας γνωρίζουμε ότι η διαδικασία για την έγκαιρη κατάρτιση και έκδοση των κοινών Υπουργικών Αποφάσεων που αφορούν ιδρύσεις σχολικών μονάδων όπως το Επαγγελματικό Λύκειο, έχει ως εξής:
      * Οι προϊστάμενοι των Διευθύνσεων σε συνεργασία με τους προϊσταμένους των Γραφείων και τους σχολικούς συμβούλους πρέπει να συντάξουν σχετική πρόταση εισήγηση προς τα αρμόδια όργανα του Ν. 1566/1985, άρθρο 49.
      * Σε συνέχεια, οι προτάσεις των ως άνω θα πρέπει να έχουν συνταχθεί σύμφωνα με τον Ν.1566/1985, άρθρο 5, παράγραφοι 6,7, & 8.
      * Οι προτάσεις για τις ιδρύσεις θα πρέπει να συνοδεύονται' από την γνωμοδότηση του οικείου Νομαρχιακού Συμβουλίου και την πρόταση της Νομαρχιακής Επιτροπής Παιδείας (άρθρο 5, άρθρο 8 και άρθρο 49 του Ν. 1566/85) και άρθρο 4 του Ν.264ΟΙ1998).
      * Οι προτάσεις αυτές θα πρέπει να έχουν υποβληθεί προς το ΥΠΕΠΘ μέχρι τις 31-122007, ώστε η αρμόδια υπηρεσία του να προχωρήσει στην επεξεργασία των προτάσεων και την έκδοση των σχετικών κανονιστικών Υπουργικών Αποφάσεων μέσα στο πρώτο τρίμηνο του καινούργιου έτους.
      Μέχρι τώρα στην αρμόδια υπηρεσία του ΥΠΕΠΘ δεν έχει κοινοποιηθεί τέτοια πρόταση ίδρυσης Επαγγελματικού Λυκείου στη Ζαχάρω Ν.Ηλείας για το σχολικό έτος 2008-2009.
      Ο Υπουργός
      ΕΥΡΥΠΙΔΗΣ ΣΤΥΛΙΑΝΙΔΗΣ»
      5. Στην με αριθμό 783/16-10-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Β13-515/5-11-07 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Μ. Στρατάκης, με θέμα «Ανάγκη εντατικοποίησης των ελέγχων στην αγορά καυσίμων για την εξάλειψη της κερδοσκοπίας», σας γνωστοποιούμε τα ακόλουθα:
      Από το 1992 (Ν. 2008) οι τιμές των πετρελαιοειδών προϊόντων διαμορφώνονται ελεύθερα σε όλα τα στάδια διακίνησης και εμπορίας στα πλαίσια του νόμου της προσφοράς και της ζήτησης.
      Είναι γεγονός ότι υπάρχει ανοδική τάση στις τιμές των πετρελαιοειδών προϊόντων αποτέλεσμα κατά κύριο λόγο των συνεχώς διαμορφούμενων υψηλών τιμών του αργού πετρελαίου στις διεθνείς αγορές.
      Η Γ.Γ. Εμπορίου -Γ.Γ. Καταναλωτή του Υπουργείου Ανάπτυξης παρακολουθεί: α) Σε εβδομαδιαία βάση την εξέλιξη των λιανικών τιμών πώλησης των υγρών καυσίμων. β) Διενεργεί αγορανομικούς ελέγχους μέσω των υπηρεσιών του αλλά και των αρμοδίων υπηρεσιών των Νομαρχιακών Αυτοδιοικήσεων και παρεμβαίνει με τους ελεγκτικούς μηχανισμούς που διαθέτει για την κατά το δυνατόν συγκράτηση των τιμών σε λογικά πλαίσια σύμφωνα με τις εκάστοτε διαμορφούμενες συνθήκες της αγοράς για την αποφυγή των φαινομένων κερδοσκοπίας.
      Επιπλέον σε ισχύ ευρίσκεται το νομικό πλαίσιο του Ν. 703/77 «Περί προστασίας του ελεύθερου Ανταγωνισμού» όπως τροποποιήθηκε και ισχύει, που εφαρμόζεται από την αρμόδια Επιτροπή Ανταγωνισμού, νόμος που θεσπίζει κανόνες περί της λειτουργίας της αγοράς μέσα από υγιείς συνθήκες ανταγωνισμού και επιβάλλει κυρώσεις σε επιχειρήσεις που για ίδιο και μόνο οικονομικό όφελος εφαρμόζουν συμπεριφορές και πρακτικές που διαστρεβλώνουν τον ανταγωνισμό (κατάχρηση δεσπόζουσας θέσης, εναρμονισμένες πρακτικές τιμές, ολιγοπωλιακές ή μονοπωλιακές καταστάσεις κλπ.).
      Πρόσφατα για τη εύρυθμη λειτουργία της αγοράς των πετρελαιοειδών προϊόντων εκδόθηκε απόφαση του Υπουργού Ανάπτυξης με αριθμ. 3006/2007 (ΦΕΚ 554/18-4-2007) για την μετά την από 2-10-2006 «Δημόσια Διαβούλευση της Επιτροπής Ανταγωνισμού για την διαπίστωση συνθηκών αποτελεσματικού ανταγωνισμού στον κλάδο Αγοράς και Εμπορίας Πετρελαιοειδών σύμφωνα με ης διατάξεις του άρθρου 5 του Ν. 703/1977 όπως ισχύει».
      Κατά ακολουθία των ανωτέρω, ο ανταγωνισμός υπαγορεύει στον καταναλωτή την ανάγκη όπως για την προστασία του και διασφάλιση των οικονομικών του συμφερόντων να ερευνά την αγορά για την προμήθεια καυσίμων.
      Το Υπουργείο Aνάπτυξης, στην προσπάθεια να προστατευτεί το καταναλωτικό κοινό από τυχόν καταδολιεύσεις (ελλιπείς παραδόσεις) κατά τις παραλαβές πετρελαίου θέρμανσης, διενεργεί καθημερινούς ελέγχους σε βυτιοφόρα διανομής, δια κλιμακίων ελέγχου που έχει συστήσει.
      Ανάλογα συνεργεία ελέγχου δραστηριοποιούνται, μετά από εντολή της Διεύθυνσης Μετρολογίας της Γ.Γ. Εμπορίου, σ' όλες τις Νομαρχιακές Αυτοδιοικήσεις της χώρας, ώστε οι έλεγχοι να μην περιορίζονται στην περιοχή της πρωτεύουσας.
      Παράλληλα, με τη νέα Αγορανομική Διάταξη 2/2007 (ΦΕΚ 1685 8 123-8-2007) που έχει εκδώσει το Υπουργείο Ανάπτυξης, τροποποιήθηκε το ισχύον καθεστώς που διέπει την εμπορία και παράδοση του πετρελαίου θέρμανσης με σκοπό να περιορισθούν, κατά το δυνατόν, φαινόμενα ελλιπών παραδόσεων σε βάρος των καταναλωτών.
      Σε κάθε περίπτωση κατά των παραβατών ασκούνται ποινικές κυρώσεις, επιβάλλονται δε και διοικητικά (χρηματικά) πρόστιμα από τους κατά τόπους Νομάρχες.
      Επιπλέον σας επισυνάπτουμε το με αριθ. πρωτ. 6097/24-10-2007 Έγγραφο της Επιτροπής Ανταγωνισμού.
      Ο Υφυπουργός
      ΓΕΩΡΓΙΟΣ ΒΛΑΧΟΣ»
      6. Στην με αριθμό 832/17-10-07 ερώτηση των Βουλευτών κυρίων Τάκη Τσιόγκα, Γεώργιου Μαυρίκου και Δήμου Καμπούρη δόθηκε με το υπ’ αριθμ. Φ. 10035/28383/1240/8-11-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην παραπάνω σχετική ερώτηση, που κατατέθηκε στη Βουλή από τους Βουλευτές κ.κ. Τάκη Τσιόγκα, Γιώργο Μαυρίκο και Δήμο Κουμπούρη, σχετικά με την διακοπή, καταβολής των συντάξεων λόγω αναπηρίας του Ο.Α.Ε.Ε, κατά την διαδικασία επανεξέτασης από την αρμόδια Υγειονομική Επιτροπή, σας γνωρίζουμε τα παρακάτω:
      Σύμφωνα με την παρ. 5 του άρθρου 22 του Π.Δ.258/28-12-2005 (ΦΕΚ 316, Α΄) «Καταστατικό του Οργανισμού Ασφάλισης Ελευθέρων Επαγγελματιών (Ο.Α.Ε.Ε)» και την Υ.Α.:Φ.80000/7228/308/07-09-2006 (ΦΕΚ 1397, Β΄) «Κανονισμός Ασφαλιστικής Λειτουργίας του Ο.Α.Ε.Ε.)), ο ασφαλισμένος που συνταξιοδοτήθηκε λόγω αναπηρίας για ορισμένο χρονικό διάστημα, δικαιούται παράτασης της συνταξιοδοτήσεώς του, μετά από νέα κρίση της υγειονομικής επιτροπής, στην οποία παραπέμπεται από το αρμόδιο όργανο του ΟΑΕΕ, τουλάχιστον τρεις μήνες προ της λήξεως της αναπηρίας του.
      Όπως μας γνώρισε ο Ο.Α.Ε.Ε με το Α.Π.: ΔΙΠΣΥΝ/011/41/101094/30-10-2007 έγγραφό του, με την, Α.Π.: 37/23-01-2007 εγκύκλιο του Οργανισμού, δεν απαιτείται πλέον από τους συνταξιούχους η υποβολή αίτησης παράτασης της συνταξιοδότησής τους.
      Από τη Μηχανογραφική Υπηρεσία τηρείται αρχείο λήξεων των παροχών αναπηρίας και τρεις μήνες νωρίτερα γίνονται οι απαραίτητες ενέργειες για διαπίστωση αναπηρίας και παράταση των συντάξεων.
      Ως εκ τούτου, έχει παύσει να υφίσταται η προηγούμενη διαδικασία που ακολουθείτο από το πρώην ΤΕΒΕ και οι συντάξεις παρατείνονται χωρίς να προηγηθεί η διακοπή τους.
      Μεμονωμένες περιπτώσεις καθυστερήσεων οφείλονται σε επιμέρους λειτουργικά προβλήματα λόγω ενοποίησης των τριών Ταμείων (ΤΕΒΕ, ΤΑΕ και ΤΣΑ) που συγκροτούν πλέον τον ΟΑΕΕ.
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
      7. Στην με αριθμό 543/11-10-07 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. 130542/6-11-07 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Αναφερόμενοι στη με αριθμ. 543/11.10.2007 ερώτηση, που κατατέθηκε στη Βουλή από το Βουλευτή κ. Θ. Καράογλου, με θέμα: «Απουσία υποδομών για τους παραπληγικούς στη Θεσσαλονίκη», σας γνωρίζουμε τα εξής:
      1. Σχετικά με τα προβλήματα προσβασιμότητας των ΑμεΑ στα Δημόσια κτίρια, το Υπουργείο μας λόγω και της ιδιαίτερης αποστολής του είναι το πρώτο που εκπόνησε και εφάρμοσε τον Κανονισμό άρσης αρχιτεκτονικών εμποδίων από τα κτίρια υγείας και πρόνοιας για διευκόλυνση της χρήσης τους από ανάπηρους και άτομα μειωμένης κινητικότητας.
      Σε όλες δε τις νέες δομές οι οποίες κατασκευάζονται ή κατασκευάσθηκαν τα τελευταία χρόνια με ευθύνη του Υπουργείου Υγείας και Κοινωνικής Αλληλεγγύης τηρούνται όλοι οι κανόνες για την Προσβασιμότητα των ΑμεΑ.
      Στα πλαίσια δε του Β΄ Κ.Π.Σ. και του Ε.π. «Καταπολέμηση του Αποκλεισμού από την αγορά εργασίας» το Υπουργείο μας, μέσω της Δ/νσης Προστασίας ΑμεΑ, υλοποίησε το πρόγραμμα «Εργονομικές διευθετήσεις σε χώρους που στεγάζουν Δημόσιες και Δημοτικές Υπηρεσίες» μέσω του οποίου χρηματοδοτήθηκαν 13 Νομαρχιακές Αυτοδιοικήσεις και 5 Περιφερειακές Διοικήσεις με το ποσό του -1.600.000- ευρώ προκειμένου να υλοποιήσουν παρεμβάσεις σε κτίρια της αρμοδιότητας τους ώστε να καταστούν προσβάσιμα στα ΑμεΑ. Στα πλαίσια επίσης του ίδιου Ε.Π. και συμπληρωματικά με το ανωτέρω πρόγραμμα το Υπουργείο μας, μέσω της Δ/νσης Αγωγής Υγείας και Πληροφόρησης, εξέδωσε Ειδικό Οδηγό, σε έντυπη και ηλεκτρονική μορφή, με τις απαραίτητες προδιαγραφές που πρέπει να πληροί ένα Δημόσιο κτίριο ώστε να είναι προσβάσιμο και φιλικό για όλους τους πολίτες . Το περιεχόμενο του οδηγού παρουσιάσθηκε σε δύο ημερίδες που διεξήχθησαν στην Αθήνα και Θεσσαλονίκη και έχει καταχωρηθεί στη ηλεκτρονική διεύθυνση του Υπουργείου μας www.mohaw.gr και στον τομέα «ΠΡΟΝΟΙΑ».
      Ο νέος Γενικός Οικοδομικός Κανονισμός (ΓΟΚ) Ν. 2831/2000 περιλαμβάνει ειδικές ρυθμίσεις για την εξασφάλιση της πρόσβασης των ΑμεΑ στα Δημόσια κτίρια και στους κοινόχρηστους χώρους επιβάλλοντας την εξασφάλιση τόσο της οριζόντιας όσο και της κατακόρυφης προσπέλασης αυτών από ΑμεΑ.
      Η παρακολούθηση της εφαρμογής των υφιστάμενων υποχρεώσεων του Δημοσίου Τομέα, για την προσβασιμότητα των ΑμεΑ στους χώρους του, ανήκει στις αρμοδιότητες του ΥΠΕΣΔΔΑ.
      2. Αναφορικά με την αντιμετώπιση των ελλείψεων στο θέμα της αποκατάστασης των ατόμων με κινητικές και άλλες αναπηρίες, το Υπουργείο υγείας και Κοινωνικής Αλληλεγγύης έχει προχωρήσει στην ανέγερση, ίδρυση και λειτουργία 7 Κέντρων Αποθεραπείας Φυσικής και Κοινωνικής Αποκατάστασης (ΚΑΦΚΑ) καθώς και 2 Κέντρων Αποθεραπείας Αποκατάστασης και Κοινωνικής Υποστήριξης Ατόμων με Αναπηρίες (ΚΑΑΚΥΑΜΕΑ) (Ν.Π.Δ.Δ.), σε διάφορες περιοχές της χώρας. Στόχος των Κέντρων αυτών είναι η λειτουργική αποκατάσταση και η κοινωνική ένταξη των Ατόμων με Αναπηρίες μέσα από την εφαρμογή προγραμμάτων και την παροχή υπηρεσιών από εξειδικευμένο προσωπικό.
      Στα πλαίσια επίσης του Β΄ Κ.Π.Σ. ολοκληρώθηκε η δημιουργία ενός δικτύου Κέντρων Κοινωνικής Υποστήριξης και Κατάρτισης για άτομα με αναπηρίες (24 ΚΕΚΥΚΑΜΕΑ σε αντίστοιχους Νομούς της χώρας) (Ν.Π.Δ.Δ), στα οποία εκτός των άλλων παρέχονται και υπηρεσίες Λειτουργικής Αποκατάστασης.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      8. Στην με αριθμό 544/11-10-07 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. 21/117/ΑΣ2902δις/5-11-07 έγγραφο από την Υπουργό  Εξωτερικών η ακόλουθη απάντηση:
      «Στις 04-09-2004 υπεγράφη στα Σκόπια, μεταξύ Ελλάδος και ΠΓΔΜ Μνημόνιο Κατανοήσεως και Συνεργασίας για την Βιώσιμη Ανάπτυξη και το Περιβάλλον. Το εν λόγω Μνημόνιο δεν έχει κυρωθεί από την Ελλάδα, λόγω της γνωστής εκκρεμότητας περί το όνομα της γειτονικής μας χώρας.
      Τα ζητήματα που απασχολούν την ελληνική πλευρά είναι η ρύπανση του ποταμού Αξιού και της λίμνης Δοϊράνης. Στο πλαίσιο του προγράμματος της Κοινοτικής Πρωτοβουλίας Interreg IIIA/CARDS Ελλάς-ΠΓΔΜ. προβλέπεται η χρηματοδότηση και η υλοποίηση έργου με τίτλο «Μελέτη για την ολοκληρωμένη διαχείριση της υδρολογικής λεκάνης του ποταμού Αξιού και της λίμνης Δοϊράνης». Επιπροσθέτως, έχει υπάρξει συνεργασία των δύο χωρών, για την εγκατάσταση αυτομάτων διασυνοριακών σταθμών on-line παρακολουθήσεως της ποιότητας των υδάτων του ποταμού Αξιού.
      Αναφορικώς με την λίμνη της Αχρίδας, βάσει πληροφοριών του Υ.ΠΕ.ΧΩ.Δ.Ε, η Αλβανία και η ΠΓΔΜ θέλουν οπωσδήποτε οι λίμνες της Αχρίδας και των Πρεσπών να αντιμετωπίζονται ως ενιαίο σύστημα, γεγονός που δεν αποδέχεται η ελληνική πλευρά. Η Αλβανία και η ΠΓΔΜ προχωρούν σε Συμφωνία σχετικά με τον υγρότοπο της λίμνης Αχρίδας. Η προσχώρηση της Ελλάδος στην Συμφωνία αυτή δεν θεωρείται σκόπιμη από το Υ.ΠΕ.ΧΩ.Δ.Ε, διότι θα σήμαινε αποδοχή από την χώρα μας μέρους της ευθύνης για τη ρύπανση της Αχρίδας, γεγονός που δεν είναι αληθές.
      Επίσης, η ΠΓΔΜ έχει προσχωρήσει, από 31-08-1999 στην Σύμβαση για την Εκτίμηση των Περιβαλλοντικών Επιπτώσεων σε Διασυνοριακά Πλαίσια (ESPOO,1991) και υπέγραψε στις 21-05-2003, το Πρωτόκολλο για την Στρατηγική Περιβαλλοντική Εκτίμηση (SEA). Η χώρα μας έχει υπογράψει και επικυρώσει την Σύμβαση ESPOO, ενώ έχει μεν υπογράψει, αλλά δεν έχει επικυρώσει το Πρωτόκολλο SEA.
      Καθ’ όσον αφορά την Βουλγαρία, ανάμεσα στις δύο χώρες υπεγράφη την 01-11-2002 Μνημόνιο Συνεργασίας στον Τομέα Προστασίας του Περιβάλλοντος. Το Μνημόνιο αυτό κυρώθηκε από ελληνικής πλευράς με τον Ν. 3367 (ΦΕΚ 169 Α΄/06-07-05).
      Επειδή η Ελλάδα είναι χώρα κατάντης, τα σημαντικότερα θέματα τα οποία την απασχολούν είναι τα προκαλούμενα από τους διασυνοριακούς ποταμούς και ειδικότερα η ρύπανση των ποταμών Νέστου και Στρυμώνα από στερεά απορρίμματα, τα οποία μεταφέρονται από την Βουλγαρία προς την Ελλάδα.
      Η Βουλγαρία έχει υπογράψει και έχει επικυρώσει την Σύμβαση ESPOO, την Σύμβαση για την Προστασία και Χρήση των Διασυνοριακών Υδάτων και των Διεθνών Λιμνών (Ελσίνκι 1992) και την Σύμβαση για τις Διασυνοριακές Επιπτώσεις των Βιομηχανικών Ατυχημάτων (Ελσίνκι 1992), ενώ έχει μεν υπογράψει, χωρίς όμως να έχει επικυρώσει το Πρωτόκολλο SEA, το Πρωτόκολλο για το Νερό και την Υγεία (1999) και το Πρωτόκολλο για την Αστική Ευθύνη και την αποζημίωση για Ζημιές (1992). Και η χώρα μας έχει υπογράψει και έχει επικυρώσει τις ανωτέρω Συμβάσεις, ενώ έχει μεν υπογράψει, αλλά δεν έχει επικυρώσει τα εν λόγω Πρωτόκολλα.
      Καθ’ όσον αφορά την Τουρκία, έχει υπογραφεί με αυτήν, στις 20-01-2000, διμερές «Μνημόνιο Κατανοήσεως μεταξύ της Ελληνικής Δημοκρατίας και της Τουρκικής Δημοκρατίας σχετικά με τη συνεργασία για την Προστασία του Περιβάλλοντος», το οποίο έχει κυρωθή από τις δύο χώρες και έχει τεθή σε ισχύ την 30-06-2001 (ΦΕΚ 77Α/2001).
      Ως προς την ειδικότερη συνεργασία μεταξύ των δύο χωρών για την πρόληψη της ρυπάνσεως του Έβρου, έλαβε χώρα στην Άγκυρα, στις 02/0812002, συνάντηση επιτροπής εμπειρογνωμόνων, κατόπιν συστάσεως των τότε Υπουργών Εξωτερικών των δύο χωρών (Συμφωνία Παπανδρέου-Τζεμ). Στην τελευταία σύνοδο της Μικτής Επιτροπής Περιβάλλοντος (Αθήνα, 04-12-2003) και σε συνέχεια της συστάσεως της ως άνω επιτροπής, οι εκπρόσωποι του ΥΠΕΧΩΔΕ παρουσίασαν ολοκληρωμένο σχέδιο για την αντιμετώπιση της ρυπάνσεως του Έβρου, το οποίο πρότειναν να εξετασθεί από ομάδα εμπειρογνωμόνων.
      Το θέμα δεν έχει προχωρήσει λόγω επιφυλακτικότητος της τουρκικής πλευράς, η οποία έχει παρατηρήσει ευθέως ότι το θέμα του Έβρου είναι ιδιαιτέρως ευαίσθητο, δεδομένου ότι ο ποταμός αποτελεί κοινό σύνορο των δύο χωρών και ότι βαρύνοντα λόγω έχει εν προκειμένω και το Υπουργείο Αμύνης.
      Η τουρκική πλευρά έχει, επίσης, εκφράσει την άποψη ότι οιαδήποτε προσπάθεια θα είναι ατελέσφορος χωρίς την συμμετοχή και της Βουλγαρίας. Εν κατακλείδι, η τουρκική πλευρά έχει μείνει στην διατύπωση ότι (Turkey will give its views in α suitable time». Από πλευράς μας, καθόσον αφορά την συμμετοχή της Βουλγαρίας που πρότεινε η τουρκική πλευρά, θεωρείται σκόπιμο όπως στην παρούσα φάση, προχωρήση η συνεργασία διμερώς και μόνον όταν και εάν σημειωθή πρόοδος, να εξετασθή η προοπτική διευρύνσεώς της.
      Όσον αφορά την Σύμβαση για την Εκτίμηση των Περιβαλλοντικών Επιπτώσεων σε Διασυνοριακά Πλαίσια (ESPOΟ 1991), την Σύμβαση για την Προστασία και Χρήση των Διασυνοριακών Υδάτων και των Διεθνών Λιμνών (Ελσίνκι, 1992) και την Σύμβαση για τις Διασυνοριακές Επιπτώσεις των Βιομηχανικών Ατυχημάτων (Ελσίνκι, 1992). δηλαδή τις συμβάσεις οι οποίες αφορούν την προστασία των διασυνοριακών υδάτων, η Τουρκία δεν τις έχει υπογράψει.
      Το Υπουργείο Εξωτερικών παρακολουθεί την τήρηση των διεθνών Συμβάσεων και Πρωτοκόλλων, επί του εν λόγω θέματος, από πλευράς των ομόρων μας χωρών, οι οποίες τις έχουν υπογράψει.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»)
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμαστε στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου:
      Η πρώτη με αριθμό 1278/30-10-2007 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Υγείας και Κοινωνικής Αλληλεγγύης, σχετικά με τη λειτουργία Ειδικού Περιφερειακού Ιατρείου στον αερολιμένα «Ν. Καζαντζάκης», διαγράφεται και δεν θα συζητηθεί λόγω κωλύματος του κυρίου Υπουργού και σε συνεννόηση με τον ερωτώντα Βουλευτή.
      Επίσης, η δεύτερη με αριθμό 1694/8-11-2007 ερώτηση του Βουλευτή του Κομμουνιστικού Κόμματος Ελλάδος κ. Δήμου Κουμπούρη προς τον Υπουργό Υγείας και Κοινωνικής Αλληλεγγύης, σχετικά με την τήρηση των Συλλογικών Συμβάσεων και της εργατικής νομοθεσίας στο Θριάσιο Νοσοκομείο, διαγράφεται και δεν θα συζητηθεί λόγω κωλύματος του κυρίου Υπουργού και σε συνεννόηση με τον ερωτώντα Βουλευτή.
      Αναφορές και ερωτήσεις δεύτερου κύκλου:
      Θα συζητηθεί η με αριθμό 689/15-10-2007 ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Σκουλά προς τον Υπουργό Υγείας και Κοινωνικής Αλληλεγγύης, σχετικά με την κατασκευή ξενώνων νοσηλείας για ασθενείς που βρίσκονται στο τελικό στάδιο ασθένειας.
      Αναλυτικότερα, η ερώτηση του κυρίου συναδέλφου έχει ως εξής:
      «Παγκοσμίως, ένας στους πέντε ανθρώπους ηλικίας σαράντα έως εξήντα ετών υποφέρει από μέτριο έως έντονο χρόνιο πόνο και ένας στους τρεις από αυτούς αδυνατεί, λόγω των ισχυρών πόνων, να ζήσει μια φυσιολογική ζωή. Από ισχυρούς πόνους ταλαιπωρούνται και όσοι ασθενείς με καρκίνο βρίσκονται στο τελικό στάδιο, χωρίς να μπορούν να υπολογίζουν στη συνδρομή της πολιτείας.
      Η πλήρης έλλειψη ξενώνων νοσηλείας για ασθενείς τελικού σταδίου, ενώ παράλληλα ψηφίζονται υπουργικές αποφάσεις για τη μελλοντική τους λειτουργία, χωρίς τη συμβουλευτική γνώμη των αρμόδιων επιστημονικών εταιρειών, καταδεικνύει το μέγεθος της ανοργανωσιάς και της προχειρότητας. Είναι προφανές ότι η απουσία της επιστημονικής κοινότητας από τέτοιες αποφάσεις δημιουργεί ερωτηματικά και δεν βοηθάει σε τίποτα την καλύτερη μελλοντική λειτουργία των ξενώνων νοσηλείας.
      Κατόπιν τούτων, ερωτάται ο αρμόδιος Υπουργός:
      1. Για ποιο λόγο η συμβουλευτική γνώμη των επιστημονικών εταιρειών δεν λήφθηκε υπ’ όψιν στη διαδικασία για τη λειτουργία ξενώνων νοσηλείας για τους ασθενείς που βρίσκονται στο τελικό στάδιο.
      2. Πότε αναμένεται να ολοκληρωθεί η κατασκευή των ξενώνων νοσηλείας για τους ασθενείς που βρίσκονται στο τελικό στάδιο και πότε θα ξεκινήσει η λειτουργία τους».
      Στην ερώτηση του κυρίου συναδέλφου, θα απαντήσει ο Υφυπουργός Υγείας και Κοινωνικής Αλληλεγγύης κ. Γεώργιος Κωνσταντόπουλος.
      Κύριε Υπουργέ, έχετε το λόγο για τρία λεπτά.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Πρόεδρε, απλώς για την τάξη, αναφέρω ότι στις προηγούμενες ερωτήσεις είμαστε εδώ, η πολιτική ηγεσία και ο Υπουργός και εγώ. Για τις δύο προηγούμενες ερωτήσεις, δεν ξέρω τι συνεννόηση έγινε και δεν έγινε η συζήτησή τους. Θα προχωρήσω, όμως, στην απάντηση της ερώτησης για τους ξενώνες νοσηλείας.
      Ήθελα να πω στον κύριο συνάδελφο, ότι λειτουργούν φυσικά ιατρεία πόνου και Μονάδες Ανακουφιστικής Θεραπείας σε μία πλειάδα νοσοκομείων, όπου δεν απαιτείται ειδικό θεσμικό πλαίσιο για τη λειτουργία τόσο των ιατρείων πόνου, όσο και για τις Μονάδες Ανακούφισης Χρόνιου Πόνου ή τις ειδικές μονάδες αντιμετώπισης χρόνιου πόνου σε ορισμένα νοσοκομεία.
      Με απόφαση του διοικητικού συμβουλίου, δημιουργούνται τα ιατρεία πόνου και σε δεκαπέντε νοσοκομεία στην Αθήνα και σε δεκαεπτά στην επαρχία, λειτουργούν ήδη ιατρεία πόνου.
      Επίσης, θέλω να πω ότι Μονάδες Ανακούφισης Πόνου λειτουργούν, επειδή είναι στο οργανόγραμμά τους, στο Γενικό Νοσοκομείο Πατησίων, στο Σισμανόγλειο, στο Γενικό Νοσοκομείο της Πάτρας και στο Γενικό Νοσοκομείο του Ηρακλείου.
      Επίσης, Μονάδα Ανακούφισης Πόνου και Παρηγορητικής Αγωγής λειτουργεί στο Νοσοκομείο Αρεταίειο. Με την κοινή υπουργική απόφαση, η οποία υπεγράφη στις 17 Σεπτεμβρίου του 2007 από τα Υπουργεία Περιβάλλοντος Χωροταξίας και Δημοσίων Έργων και Υγείας, καθορίστηκαν οι όροι και οι προϋποθέσεις για την ίδρυση και λειτουργία ξενώνων νοσηλευτικής φροντίδας και ανακουφιστικής αγωγής ασθενών. Είναι, δηλαδή, πρόσφατο αυτό το οποίο έγινε σε συνεννόηση τόσο μέσα στην επιστημονική κοινότητα, όσο κυρίως -και αυτό πρέπει να το πούμε- με τον χώρο της λεγόμενης κοινωνικής οικονομίας, δηλαδή με τον τρίτο πόλο της οικονομίας, με τις οργανώσεις που ασχολούνται, με τις μη κυβερνητικές οργανώσεις, όπου μία πλειάδα τέτοιων οργανώσεων και ένας ολόκληρος -μπορώ να πω- στρατός ανθρώπων οι οποίοι κινούνται στο χώρο αυτό, δηλαδή στο χώρο της κοινωνικής οικονομίας έκαναν τις προτάσεις τους, οι οποίες ελήφθησαν σοβαρά υπ' όψιν για τη δημιουργία της κοινής υπουργικής απόφασης, η οποία είναι πρόσφατη, για τη δημιουργία και στο χώρο της οικονομίας τέτοιων ξενώνων.
      Παράλληλα, το Εθνικό Κέντρο Κοινωνικής Αλληλεγγύης, το Ε.Κ.Κ.Α., που εποπτεύεται από το Υπουργείο Υγείας και Κοινωνικής Αλληλεγγύης, προκειμένου να καλύψει τις κοινωνικές ανάγκες φιλοξενίας συγγενών ασθενών που νοσηλεύονται από την επαρχία σε νοσοκομεία της Αττικής και δεν μπορούν, λόγω οικονομικών προβλημάτων, να καλύψουν τα έξοδα διαμονής των συγγενών τους, λειτουργεί σε πιλοτική βάση ξενώνα προσωρινής φιλοξενίας για συγγενείς ασθενών στην περιοχή της Αττικής.
      Καταβάλλεται προσπάθεια για ανάπτυξη παρόμοιων προγραμμάτων και σε άλλες περιοχές φυσικά, όπως, επίσης, προβλέπεται σύντομα να λειτουργήσει και στο χώρο του Νοσοκομείου Σωτηρία, σε συνεργασία με το Εθνικό Κέντρο Κοινωνικής Αλληλεγγύης, ξενώνας φιλοξενίας ασθενών και συγγενών στο χώρο του νοσοκομείου.
      Είναι κάτι καινούργιο, όπως καταλαβαίνετε και μας απασχολεί πάρα πολύ. Ήδη το θεσμικό πλαίσιο έχει δημιουργηθεί, ώστε να έχουμε και ξενώνες ανακουφιστικής παρηγορητικής αγωγής στο μεγάλο αυτό πρόβλημα, στο τεράστιο αυτό θέμα του καρκίνου που μαστίζει όλον τον κόσμο και όλο και πιο πολλοί ασθενείς χρειάζονται παρηγορητική αγωγή στα τελικά στάδια του καρκίνου.
      Σας ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, έχετε το λόγο για δύο λεπτά.
      ΙΩΑΝΝΗΣ ΣΚΟΥΛΑΣ: Κυρία Πρόεδρε, κύριε Υπουργέ, κυρίες και κύριοι συνάδελφοι, η ερώτηση υπεβλήθη με αφορμή την Παγκόσμια Ημέρα Παρηγορητικής Φροντίδας στις 6 Οκτωβρίου, το θέμα, όμως, είναι άμεσα συνδεδεμένο με τη λειτουργία των ογκολογικών κλινικών και των ιατρείων πόνου που υπάρχουν στα δημόσια νοσοκομεία. 
      Δυστυχώς, απ’ ό,τι φαίνεται, υπάρχει κενό ενημέρωσης και πληροφόρησης, τόσο στην κοινή γνώμη, όσο και σε σημαντική μερίδα της ιατρικής κοινότητας, όπως τεράστιο έλλειμμα παρέμβασης παρατηρείται από την πολιτεία και από το Υπουργείο Υγείας.
      Όπως τονίζει η Ελληνική Εταιρεία Παρηγορητικής και Συμπτωματικής Φροντίδας Καρκινοπαθών και μη Ασθενών, η παρηγορητική φροντίδα βασίζεται σε αρχές που έχουν ως στόχο να ανακουφίσουν τους ασθενείς από τον πόνο, να υποστηρίξουν ψυχολογικά, πνευματικά, κοινωνικά και ηθικά τους ασθενείς, αλλά κυρίως να προσθέσουν στις τελευταίες μέρες της ζωής τους ποιότητα ζωής.
      Και τίθεται το ερώτημα: Γίνονται όλα αυτά στην Ελλάδα σήμερα; Η απάντηση είναι κατηγορηματικά όχι. Αντιμετωπίζουμε τους ασθενείς αυτούς ως πολίτες δεύτερης κατηγορίας, νοσηλευόμενους σε ράντζα, σε ογκολογικές κλινικές, χωρίς ψυχολογική υποστήριξη, χωρίς ξενώνες τελικού σταδίου και με ιατρεία πόνου που δεν εντάσσονται στους οργανισμούς των νοσοκομείων. 
      Συγκεκριμένα, στο Πανεπιστημιακό Νοσοκομείο Ηρακλείου καθημερινά νοσηλεύονται πενήντα περίπου ασθενείς σε σαράντα δύο κρεβάτια, νοσηλεύονται δηλαδή σε ράντζα, με ό,τι αυτό συνεπάγεται για τυχόν λοιμώξεις και με μια κάλυψη που φτάνει στο 104% των κρεβατιών. Ξενώνας δεν υπάρχει για τα άτομα τελικού σταδίου, ενώ το τμήμα ακτινοθεραπείας, το μοναδικό στην Κρήτη, δεν διαθέτει κλινική ακτινοθεραπείας και νοσηλεύει τους ασθενείς στην ογκολογική κλινική.
      Η κατάσταση στο Βενιζέλειο Νοσοκομείο είναι χειρότερη, με ιατρείο πόνου με τέσσερις γιατρούς και μία νοσηλεύτρια σε ένα χώρο τελείως ακατάλληλο που λειτουργεί μόνο με την αυτοθυσία του προσωπικού.
      Η Ελληνική Εταιρεία Παρηγορητικής Φροντίδας τονίζει την ανάγκη δημιουργίας θέσεων εργασίας στα νοσοκομεία για στελέχωση των κέντρων πόνου και παρηγορητικής αγωγής, τονίζει την ανάγκη ύπαρξης κλινών στα νοσοκομεία για ασθενείς τελικού σταδίου, διότι δεν μπορούν να νοσηλεύονται στους ίδιους θαλάμους με τους ασθενείς που έχουν νοσηλεία. Επίσης, τονίζει την αλλαγή του αναχρονιστικού πλαισίου συνταγογράφησης των ναρκωτικών και πρόβλεψη για νέες θέσεις ιατρικού και νοσηλευτικού προσωπικού για τη δημιουργία και στελέχωση ξενώνα.
      Η ποιότητα της ζωής των βαριά πασχόντων και η αξιοπρέπεια στο θάνατο είναι βασικό ανθρώπινο δικαίωμα και είναι και ελάχιστη υποχρέωση της κοινωνίας και της πολιτείας. Δυστυχώς, ο Προϋπολογισμός του 2008, με δεδομένα τα κονδύλια για την υγεία, δεν νομίζω ότι προκαλεί αισιοδοξία, προκειμένου τέτοιες παροχές οι οποίες, ενδεχομένως, είναι πρωτοποριακές για την Ελλάδα να μπορούν να υποστηριχθούν.
      Εάν, όμως, η Ελλάδα θέλει να λέγεται ένα προοδευμένο κράτος, οφείλει η Κυβέρνηση να καλύψει τα κενά που υπάρχουν στις παροχές αυτές στους ασθενείς τελικού σταδίου. Και εσείς εύχεστε να γίνει, αλλά δεν ξέρω αν μπορείτε να το κάνετε. 
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε.
      Ο κύριος Υπουργός έχει το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, θα σας το επαναλάβω και πάλι, ότι στο νοσοκομείο για το οποίο προδήλως ενδιαφέρεστε, στο Πανεπιστημιακό Γενικό Νοσοκομείο του Ηρακλείου είναι στο οργανόγραμμά του, προβλέπεται και λειτουργεί Ειδική Μονάδα Ανακούφισης Χρόνιου Πόνου. Λειτουργεί, λοιπόν, στο πανεπιστημιακό νοσοκομείο στο ΠΕ.ΠΑ.Γ.Ν.H. του Ηρακλείου. Επιπλέον, έχω μια ολόκληρη λίστα από τριάντα έξι νοσοκομεία στα οποία λειτουργούν ιατρεία πόνου.
      Επιπλέον, ενώ για χρόνια υπήρχε σιγή ιχθύος γύρω από το τεράστιο αυτό θέμα της παρηγορητικής αγωγής και των ξενώνων για την ανακούφιση αυτών των ασθενών, επιτέλους βγήκε η κοινή υπουργική απόφαση η οποία δεν βγήκε τυχαία. Επί τρία χρόνια εργάστηκαν ειδικοί επιστήμονες, τόσο από το χώρο της ιατρικής, όσο -επαναλαμβάνω- και από το χώρο της κοινωνικής οικονομίας, από την Κοινωνία των Πολιτών, από τις μη κυβερνητικές οργανώσεις και πλέον υπάρχει η κοινή υπουργική απόφαση των δύο Υπουργείων που σας ανέφερα για τους ξενώνες αυτούς νοσηλευτικής φροντίδας και ανακουφιστικής αγωγής ασθενών. 
      Δημιουργήθηκε, λοιπόν, αυτό το νομοθετικό πλαίσιο πριν από λίγους μήνες. Υπογράφηκε μόλις στις 17 Σεπτεμβρίου 2007. Η ομάδα εργασίας, όμως, δημιουργήθηκε ήδη μετά τις εκλογές του 2004, αμέσως και δούλεψαν επί τρία χρόνια για να είναι πλέον νόμος του κράτους.
      Περιμένετε, λοιπόν, να δούμε τα αποτελέσματα αυτής της κοινής υπουργικής απόφασης. Έχουμε δώσει πλέον το θεσμοθετημένο πλαίσιο, ώστε να δημιουργηθούν αυτοί οι ξενώνες. Μέχρι τότε, λειτουργεί ο ξενώνας που σας είπα, δηλαδή ο ξενώνας του Εθνικού Κέντρου Κοινωνικής Αλληλεγγύης και δημιουργείται κι άλλος ξενώνας, επίσης, στο Νοσοκομείο Σωτηρία. 
      Είναι μία τεράστια προσπάθεια αυτή η οποία γίνεται. Παράλληλα με τα ιατρεία πόνου, δίνουμε ουσιαστική αγωγή και είμαστε κοντά, στο μέτρο του δυνατού πάντοτε. Ξέρετε, είναι ένας ευαίσθητος χώρος και θέλει απόθεμα ψυχής και καρδιάς και από τους γιατρούς μας και από το νοσηλευτικό προσωπικό, από όλους τους επαγγελματίες της υγείας, οι οποίοι εργάζονται σ’ αυτόν τον ευαίσθητο χώρο.
      Με προσωπική εντολή του Υπουργού Υγείας, αυτή η κοινή υπουργική απόφαση πλέον έγινε νόμος. Υπήρχε όντως ένα τεράστιο χρονικό διάστημα κατά το οποίο καρκινοβατούσε η εν λόγω κοινή υπουργική απόφαση. Έγινε νόμος του κράτους πλέον και πολύ σύντομα θα δούμε τα αποτελέσματα αυτής της κοινής υπουργικής απόφασης, ώστε να βλέπουμε ξενώνες ανακουφιστικής αγωγής σε όλο και περισσότερες περιοχές της χώρας μας.
      Σας ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ. Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Η ημερήσια διάταξη της Ολομέλειας αυτήν την εβδομάδα, εκτός από τη σημερινή ημέρα, έχει συνεδρίαση αύριο το πρωί στις 10.30΄ και αύριο το απόγευμα εμβόλιμη συνεδρίαση στις 18.00΄ και την Πέμπτη στις 10.30.
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Υγείας και Κοινωνικής Αλληλεγγύης:
      Συνέχιση της συζήτησης επί των άρθρων και του συνόλου του σχεδίου νόμου: «Κύρωση α) Σύμβασης Δωρεάς του Σωματείου «ΕΛΠΙΔΑ-Σύλλογος Φίλων Παιδιών με Καρκίνο» υπέρ του Ελληνικού Δημοσίου και του Ν.Π.Δ.Δ. «Νοσοκομείο Παίδων-Η Αγία Σοφία» και β) Σύμβασης μεταξύ του Σωματείου «Ελληνικός Ερυθρός Σταυρός και του Υπουργείου Υγείας και Κοινωνικής Αλληλεγγύης και άλλες διατάξεις».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Δικαιοσύνης:
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση, εφαρμογή του Προαιρετικού Πρωτοκόλλου στη Σύμβαση για τα Δικαιώματα του Παιδιού, σχετικά με την εμπορία παιδιών, την παιδική πορνεία και παιδική πορνογραφία και άλλες διατάξεις».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΟΥΣΑ (Έλσα Παπαδημητρίου): Το νομοσχέδιο κρατήθηκε και θα συζητηθεί κατά τον Κανονισμό. 
      Η Διάσκεψη των Προέδρων αποφάσισε στη συνεδρίασή της στις 6 Δεκεμβρίου τη συζήτηση του νομοσχεδίου σε τρεις συνεδριάσεις.
      Κυρίες και κύριοι συνάδελφοι, επανερχόμαστε στο νομοσχέδιο του Υπουργείου Υγείας και Κοινωνικής Αλληλεγγύης: «Κύρωση α) Σύμβασης Δωρεάς του Σωματείου «ΕΛΠΙΔΑ-Σύλλογος Φίλων Παιδιών με Καρκίνο» υπέρ του Ελληνικού Δημοσίου και του Ν.Π.Δ.Δ. «Νοσοκομείο Παίδων-Η Αγία Σοφία» και β) Σύμβασης μεταξύ του Σωματείου «Ελληνικός Ερυθρός Σταυρός και του Υπουργείου Υγείας και Κοινωνικής Αλληλεγγύης και άλλες διατάξεις».
      Το νομοσχέδιο αυτό ψηφίστηκε επί της αρχής στη συνεδρίαση της Πέμπτης 6 Δεκεμβρίου 2007. Στη σημερινή συνεδρίαση θα συζητηθούν τα άρθρα του νομοσχεδίου και οι τροπολογίες ως μια ενότητα.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κυρία Πρόεδρε, μπορώ να έχω το λόγο για κάποιες βελτιώσεις;
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Υπουργέ.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ, κυρία Πρόεδρε.
      Στο άρθρο 5 του νομοσχεδίου –όχι της σύμβασης, της μίας ή της άλλης- γίνεται η εξής διόρθωση. Εκφωνώ πώς είναι η καινούργια διατύπωση.
      Άρθρο 5, παράγραφος 1. «Οι άδειες λειτουργίας ιδιωτικών κλινικών που παραχωρήθηκαν ή εκμισθώθηκαν σε οργανισμούς παροχής δημοσίων υπηρεσιών υγείας και οι οποίες ανακλήθηκαν κατά τη διάρκεια της παραχώρησης ή εκμίσθωσης αυτής, επαναχορηγούνται στους αρχικούς δικαιούχους, εφόσον αυτές δεν λειτουργούν κατά την ημέρα δημοσίευσης του παρόντος.»
      Ακόμη, η παράγραφος 4 του άρθρου 6 του νομοσχεδίου αντικαθίσταται ως εξής: «Η περίπτωση ε΄ της παραγράφου 2 του άρθρου 14 του προεδρικού διατάγματος 841/2001 καταργείται.»
      Επίσης, η παράγραφος 3 του άρθρου 6 διαγράφεται. 
      Ευχαριστώ πολύ, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ και σας παρακαλώ να κατατεθούν στα  Πρακτικά για να διανεμηθούν οι βελτιώσεις.
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Γεώργιος Παπαγεωργίου καταθέτει τις προαναφερθείσες βελτιώσεις, οι οποίες έχουν ως εξής:
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο εισηγητής της Νέας Δημοκρατίας κ. Ιωάννης Κοσμίδης. 
      ΙΩΑΝΝΗΣ ΚΟΣΜΙΔΗΣ: Κυρία Πρόεδρε, κυρίες και κύριοι συνάδελφοι, στην κατ’ άρθρο συζήτηση του άρθρου 1 του σχεδίου νόμου αναφέρεται ότι κυρώνεται και έχει ισχύ νόμου η Σύμβαση Δωρεάς του Σωματείου «ΕΛΠΙΔΑ - Σύλλογος Φίλων Παιδιών με Καρκίνο» υπέρ του Ελληνικού Δημοσίου και του Ν.Π.Δ.Δ. Νοσοκομείο Παίδων «Η Αγία Σοφία». 
      Στο άρθρο 2, που αποτελεί το παράρτημα (Ι) του σχεδίου νόμου, περιλαμβάνεται η Σύμβαση Δωρεάς μεταξύ του Σωματείου «ΕΛΠΙΔΑ - Σύλλογος Φίλων Παιδιών με Καρκίνο» και του Υπουργού Οικονομίας και Οικονομικών, του Υπουργού ΠΕ.ΧΩ.Δ.Ε., του Υπουργού Υγείας και Κοινωνικής Αλληλεγγύης, της 1ης Υ.ΠΕ. Αττικής και του Ν.Π.Δ.Δ. με την επωνυμία «Νοσοκομείο Παίδων - Η Αγία Σοφία».
      Στο πρώτο άρθρο της συμβάσεως περιγράφεται ο σκοπός και το αντικείμενο της συμβάσεως, σύμφωνα με το οποίο ο δωρητής αναλαμβάνει την υποχρέωση να κατασκευάσει και να εξοπλίσει ξενοδοχειακά με δικές του δαπάνες μια Ογκολογική Μονάδα Παίδων δυναμικότητας εκατόν επτά κλινών, εκτεινόμενη σε πέντε κτήρια, με συνολικό μεικτό εμβαδόν δεκατεσσάρων χιλιάδων εννιακοσίων ένδεκα τετραγωνικών μέτρων, η οποία θα περιλαμβάνει εκτός των κλινών νοσηλείας και μεταμόσχευσης μυελού των οστών, εξωτερικά ιατρεία, εργαστήρια, σχολείο, αμφιθέατρο και χώρους ψυχολογικής υποστήριξης των νοσηλευομένων παιδιών και των γονέων τους και θα ονομάζεται «Ογκολογική Μονάδα Παίδων - Η ΕΛΠΙΔΑ».
      Στα πλαίσια της ογκολογικής μονάδας θα μεταφερθούν και θα συστεγασθούν υφιστάμενα ογκολογικά και αιματολογικά τμήματα, μονάδες και υπηρεσίες του «Νοσοκομείου Παίδων - Η Αγία Σοφία και Αγλαΐα Κυριακού».
      Η ογκολογική μονάδα θα ανεγερθεί εν μέρει στο παραχωρηθέν αποκλειστικά για το σκοπό αυτό από το Υπουργείο Εθνικής Αμύνης γήπεδο επιφάνειας εννιά χιλιάδων εξακοσίων τετραγωνικών μέτρων και εν μέρει επί του ομόρου οικοπέδου επί του οποίου είναι χτισμένο το νοσοκομείο, σύμφωνα με τους όρους δόμησης, οι οποίοι έχουν εγκριθεί και τη συνημμένη μελέτη, η οποία θεωρήθηκε από τη Διεύθυνση Τεχνικών Υπηρεσιών του Υπουργείου Υγείας και Κοινωνικής Αλληλεγγύης.
      Η ογκολογική μονάδα, μετά την αποπεράτωση των κτηρίων της και την απόκτηση του ξενοδοχειακού εξοπλισμού της, θα παραδοθεί στο «Νοσοκομείο Παίδων - Η Αγία Σοφία», αφού συνταχθεί ειδικό πρωτόκολλο. Το Υπουργείο και το νοσοκομείο θα μεριμνήσουν για την εγκατάσταση του απαραίτητου ιατρικού εξοπλισμού για την επαρκή στελέχωση και την εύρυθμη λειτουργία του τμήματος.
      Η ογκολογική μονάδα θα ενταχθεί διοικητικά και λειτουργικά στο «Νοσοκομείο Παίδων - Η Αγία Σοφία» και θα αποτελεί ένα ενιαίο σύνολο με τα υπόλοιπα τμήματα και τις κλινικές του νοσοκομείου. 
      Στις περιπτώσεις κατά τις οποίες η ημερήσια διάταξη του διοικητικού συμβουλίου του νοσοκομείου περιλαμβάνει θέματα που αφορούν την ογκολογική μονάδα, εξαιρουμένων των υποθέσεων προσωπικού αυτής, θα καλείται στη συνεδρίαση χωρίς δικαίωμα ψήφου και εκπρόσωπος του δωρητή, ο οποίος θα ορίζεται από αυτόν και τα στοιχεία του θα γνωστοποιούνται εγγράφως στο νοσοκομείο.
      Η Ογκολογική Μονάδα Παίδων θα παρέχει ιατρικές υπηρεσίες και νοσηλεία σε παιδιά πάσχοντα από κακοήθεις νεοπλασίες και κακοήθεις αιματοπάθειες, θα διαθέτει χώρους αφιερωμένους στην έρευνα για τη θεραπεία των ανωτέρω παθήσεων, θα εφαρμόζει νέες μεθόδους και μορφές νοσηλείας και ιατρικής εν γένει περίθαλψης και θα υποστηρίζει ψυχολογικά τα πάσχοντα παιδιά και τις οικογένειές τους.
      Στο δεύτερο άρθρο της συμβάσεως αναφέρονται το ποσό της δωρεάς και οι χώροι του έργου. Η δαπάνη ολοκληρώσεως του έργου υπολογίζεται στο ποσό των 23.730.000 ευρώ, το οποίο επιμερίζεται στο ποσό των 22.000.000 ευρώ για την κατασκευή των κτηρίων και στο ποσό 1.730.000 ευρώ για τον ξενοδοχειακό εξοπλισμό. Η εν λόγω δαπάνη υλοποίησης του έργου θα καλυφθεί από κεφάλαια τα οποία έχει συγκεντρώσει ο δωρητής, καθώς και από κάθε άλλο ποσό που θα περιέλθει σ’ αυτόν με οποιονδήποτε τρόπο για το σκοπό αυτό, όπως και από κοινοτικούς πόρους, κοινοτικά προγράμματα, δωρεές, κληρονομιές που θα διατεθούν για την ανέγερση της μονάδας.
      Σε κάθε περίπτωση, ο δωρητής αναλαμβάνει να καλύψει τη δαπάνη για την ανέγερση των κτηρίων και την απόκτηση του ξενοδοχειακού εξοπλισμού της ογκολογικής μονάδας, ανεξαρτήτως ύψους ποσού.
      Στο τρίτο άρθρο της συμβάσεως περιγράφονται τα τεχνικά δεδομένα του έργου. Το κτήριο θα κατασκευαστεί με βάση τους όρους της παρούσας Σύμβασης, τα συνημμένα αρχιτεκτονικά προσχέδια για την τεχνική έκθεση στατικής και Η/Μ μελέτης των κτηρίων και του περιβάλλοντος χώρου, όπως αυτή εγκρίθηκε από τη Διεύθυνση Τεχνικών Υπηρεσιών του Υπουργείου Υγείας και Κοινωνικής Αλληλεγγύης, τους ισχύοντες όρους δόμησης και την εγκεκριμένη Προμελέτη Περιβαλλοντικών Επιπτώσεων.
      Στο τέταρτο άρθρο αναφέρονται οι απαιτούμενες άδειες και εγκρίσεις που είναι απαραίτητες για την υλοποίηση του αντικειμένου της Σύμβασης. Πρόκειται για την οικοδομική άδεια που θα εκδοθεί ατελώς από τη Διεύθυνση Τεχνικών Υπηρεσιών του Υπουργείου Υγείας και Κοινωνικής Αλληλεγγύης. Όλες οι πρόσθετες μελέτες που θα απαιτηθούν, θα γίνουν με μέριμνα και δαπάνη του δωρητή.
      Στο πέμπτο άρθρο περιγράφονται οι ειδικοί όροι για την ολοκλήρωση της δωρεάς. Οι ειδικοί αυτοί όροι τίθενται για τη διευκόλυνση του δωρητή και την ταχύτερη διεκπεραίωση όλων των διαδικασιών για την ολοκλήρωση του έργου. Η μελέτη και η κατασκευή του έργου μέχρι του χρόνου παραδόσεώς του είναι έργο ιδιωτικό και δεν έχει επ’ αυτού εφαρμογή η νομοθεσία που διέπει τα έργα που χρηματοδοτούνται από το δημόσιο. 
      Στο έκτο άρθρο της συμβάσεως προβλέπεται ότι η αποπεράτωση του έργου θα πραγματοποιηθεί εντός τριάντα έξι μηνών από την έναρξη των εργασιών. Το έργο θα παραδοθεί στο νοσοκομείο και στο Υπουργείο Υγείας και Κοινωνικής Αλληλεγγύης με πρωτόκολλο παράδοσης-παραλαβής, το οποίο θα συνοδεύεται από τα κατασκευαστικά σχέδια και τα σχέδια Η/Μ εγκαταστάσεων και τις προδιαγραφές λειτουργίας τους. 
      Στο έβδομο άρθρο αναφέρονται οι υποχρεώσεις του δωρεοδόχου. Σε αυτές αναφέρονται ότι τα κτίρια τα οποία θα ανεγερθούν θα αποτελούν ενιαίο σύνολο και θα λειτουργούν αποκλειστικά ως Ογκολογική Μονάδα Παίδων. Το δημόσιο υποχρεούται να παράσχει κάθε διοικητική συνδρομή προς τον δωρητή για την αποπεράτωση του έργου της δωρεάς. Το Υπουργείο Υγείας και Κοινωνικής Αλληλεγγύης και το νοσοκομείο αναλαμβάνουν την υποχρέωση μετά την παράδοση της ογκολογικής μονάδας να μεριμνήσουν για την εγκατάσταση του απαραίτητου ιατρικού εξοπλισμού, την επαρκή στελέχωση και την άμεση λειτουργία της μονάδας. 
      Στο άρθρο όγδοο αναφέρονται οι ευθύνες του δωρητή και του δωρεοδόχου. 
      Στο άρθρο ένατο περιγράφονται οι φορολογικές και λοιπές απαλλαγές. 
      Στο άρθρο δέκατο περιλαμβάνονται οι πρόνοιες για την αναστολή των εργασιών και τις συνέπειες που απορρέουν απ’ αυτή. 
      Στο άρθρο ενδέκατο αναφέρεται ότι ο δωρητής απαλλάσσεται της ευθύνης εάν η εκτέλεση του έργου και η ολοκλήρωση αυτού καταστεί αδύνατη εκ λόγων ανωτέρας βίας. 
      Στο άρθρο δωδέκατο αναφέρονται οι διαδικασίες επίλυσης των διαφορών. 
      Στο άρθρο δέκατο τρίτο αναφέρεται ότι το δημόσιο και το νοσοκομείο διά των εκπροσώπων του αποδέχονται τη δωρεά με τους αναφερόμενους ως άνω όρους. 
      Το άρθρο δέκατο τέταρτο αναφέρεται στην ισχύ της συμβάσεως. Η σύμβαση ισχύει από τη δημοσίευση στο Φ.Ε.Κ. του κυρωτικού νόμου. 
      Στο άρθρο 3 του σχεδίου νόμου κυρώνεται και έχει ισχύ νόμου η σύμβαση μεταξύ του Σωματείου «Ελληνικός Ερυθρός Σταυρός» και του Υπουργείου Υγείας και Κοινωνικής Αλληλεγγύης. 
      Το άρθρο 4, με τη μορφή του παραρτήματος, αναφέρεται λεπτομερώς στη σύμβαση μεταξύ του Ελληνικού Ερυθρού Σταυρού και του Υπουργείου Υγείας και Κοινωνικής Αλληλεγγύης. 
      Στο ιστορικό αναφέρεται όλη η σειρά των γεγονότων από την υπογραφή της συμβάσεως της 28ης Μαΐου 1985, που κυρώθηκε με το άρθρο 1 του ν. 1821/1988 μέχρι και της υπό συζήτηση σήμερα συμβάσεως. Αναφέρεται όλη η σειρά των νομοθετημάτων που μέχρι σήμερα ορίζουν τα της διοίκησης και λειτουργίας των νοσοκομείων του Ελληνικού Ερυθρού Σταυρού. 
      Στο άρθρο πρώτο της συμβάσεως ορίζονται τα Νοσοκομεία Κοργιαλένειο – Μπενάκειο και Ασκληπιείο Βούλας του Ελληνικού Ερυθρού Σταυρού, που έχουν ενταχθεί στο Ε.Σ.Υ. και αποτελούν Νομικά Πρόσωπα Δημοσίου Δικαίου, διοικούνται από εννεαμελή διοικητικά συμβούλια και είναι Νομικά Πρόσωπα Δημοσίου Δικαίου ενταγμένα στο Ε.ΣΥ.. 
      Το άρθρο αυτό είναι ίδιο με την παράγραφο 2 του άρθρου 1 του ν. 1821/1988 εκτός από την πρόβλεψη ότι οι διοικητές και υποδιοικητές των εν λόγω δύο νοσοκομείων ορίζονται από τον Υπουργό Υγείας και Κοινωνικής Αλληλεγγύης και είναι μέλη των εννεαμελών Διοικητικών Συμβουλίων. 
      Στο άρθρο δεύτερο της συμβάσεως αναγράφεται ότι το ελληνικό δημόσιο αναλαμβάνει την κάλυψη των χρεών του Ελληνικού Ερυθρού Σταυρού προς τα ασφαλιστικά ταμεία μέχρι του ποσού των 5.000.000 ευρώ. 
      Στο άρθρο τρίτο της συμβάσεως ορίζεται ότι για την εκπλήρωση του σκοπού και της αποστολής του Ελληνικού  Ερυθρού Σταυρού εγγράφεται στον κρατικό προϋπολογισμό, από το έτος 2008 και έπειτα, ετήσια επιχορήγηση υπέρ του Ε.Ε.Σ. ποσού ύψους 12.000.000 ευρώ, αναπροσαρμοζόμενου με τον πληθωρισμό και προσαυξημένου κατά 2%. 
      Στο άρθρο πέμπτο της συμβάσεως περιγράφονται οι οικοπεδικές εκτάσεις, οι κτηριακές εγκαταστάσεις, τα συστατικά και παρακολουθήματα αυτών ως και ο πάσης φύσεως επιστημονικός, τροχαίος και λοιπός εξοπλισμός που χρησιμοποιούνται ή θα χρησιμοποιηθούν στο μέλλον από τα Νοσοκομεία Κοργιαλένειο – Μπενάκειο και Ασκληπιείο Βούλας, οι διοικήσεις των οποίων δικαιούνται να προβαίνουν σε κάθε μετατροπή, βελτίωση, επέκταση, διαρρύθμιση και αντικατάσταση που κρίνουν αναγκαία για τη λειτουργία τους. Η κυριότητα του συνόλου των προαναφερομένων εκτάσεων, εγκαταστάσεων και εξοπλισμού παραμένει στον Ελληνικό Ερυθρό Σταυρό, με εξαίρεση τον εξοπλισμό που έχει αποκτηθεί ή θα αποκτηθεί με κάθε τρόπο από το ελληνικό δημόσιο και τα λειτουργούντα δύο νοσοκομεία. 
      Στο άρθρο έκτο της συμβάσεως ορίζεται ότι η σύμβαση ισχύει υπό την προϋπόθεση ότι τα Νοσοκομεία Κοργιαλένειο -  Μπενάκειο και Ασκληπιείο Βούλας είναι ενταγμένα στο Εθνικό Σύστημα Υγείας και η διοίκηση και διαχείρισή τους ασκούνται από όργανα του ελληνικού δημοσίου. 
      Στο άρθρο έβδομο της συμβάσεως αναφέρεται ότι ο πανελλήνιος έρανος του Ε.Ε.Σ. διατηρείται όπως έχει σήμερα. 
      Στο άρθρο όγδοο αναφέρεται ότι όλα τα κληροδοτήματα και οι δωρεές στον Ε.Ε.Σ. μέχρι τις 28 Μαΐου 1985 ανήκουν στο Σωματείο «Ελληνικός Ερυθρός Σταυρός». 
      Στο άρθρο 5 του σχεδίου νόμου η πρώτη παράγραφος διορθώθηκε από τον κύριο Υφυπουργό. 
      Στην παράγραφο δύο αναφέρεται ότι η προβλεπόμενη από τις διατάξεις της παραγράφου 2 του άρθρου 19 του π.δ. 235/2000 προθεσμία προσαρμογής των ιδιωτικών κλινικών παρατείνεται μέχρι τις 31 Δεκεμβρίου 2008. 
      Στο άρθρο 6 στην παράγραφο 1 αναφέρεται ότι στο τέλος της παραγράφου 7 του άρθρου 7 του ν. 3329, όπως αυτό τροποποιήθηκε από το τρίτο άρθρο περίπτωση 22 του ν. 3527, προστίθεται το ακόλουθο εδάφιο: 
      «Δεν δύναται να κατέχει θέση διοικητή, αναπληρωτή διοικητή νοσοκομείου όποιος είχε ή έχει εργαστεί ή υπηρετήσει στο νοσοκομείο αυτό.».
     Το άρθρο 3 του ν. 3527 τροποποιεί τις διατάξεις του ν. 3329/2005. Στην παράγραφο αυτή αναφέρεται ότι στο τελευταίο άρθρο της παραγράφου 1 του άρθρου 5 του ν. 3418/2005 διαγράφεται. Ο ν. 3418/2005 είναι ο Κώδικας Ιατρικής Δεοντολογίας και το άρθρο 5 αφορά στην έκδοση ιατρικών πιστοποιητικών και ιατρικών γνωματεύσεων και εισάγει την ισοτιμία υπογραφής των ιατρών. Η φράση «τυχόν ειδικότερες ρυθμίσεις εξακολουθούν να ισχύουν» που υπάρχει στο τελευταίο εδάφιο της παραγράφου 1 του άρθρου 5 διαγράφεται. 
     Η παράγραφος 3 του άρθρου 6 του σχεδίου νόμου έχει αποσυρθεί. Επίσης, η παράγραφος 4 του άρθρου 6 τροποποιήθηκε όπως τη διευκρίνισε ο κύριος Υπουργός.
     Στην παράγραφο 5 του άρθρου 6 του σχεδίου νόμου η περίπτωση γ΄ της παραγράφου 2 του άρθρου 21 του ν. 3580/2007 αντικαθίσταται ως εξής: «Κατ’ εξαίρεση των οριζομένων στην παράγραφο β΄ του άρθρου 21 του ν. 3580/2007 και της εγγραφής του ιατρού στον κατάλογο επικουρικών ιατρών στην παράγραφο 22 του άρθρου 11 του ν. 2889/2001 επιτρέπεται με αιτιολογημένη απόφαση του Υπουργού Υγείας και Κοινωνικής Αλληλεγγύης κατόπιν αιτήσεως ενδιαφερομένου ιατρού και γνώμης του Κ.Ε.Σ.Υ. η πρόσληψή του ως επικουρικού ιατρού σε υγειονομική μονάδα των περιοχών Αττικής ή Θεσσαλονίκης. Μετά την ολοκλήρωση της ετήσιας υπηρεσίας του, είναι δυνατή η ανανέωση της πρόσληψης ή του διορισμού του, σύμφωνα με την ισχύουσα νομοθεσία, σε υγειονομικές μονάδες των περιοχών Αττικής και Θεσσαλονίκης.»
     Με αυτά κλείνω και εισηγούμαι την κατ’ άρθρο υπερψήφιση του σχεδίου νόμου.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε.
      Το λόγο έχει ο κ. Χρήστος Χάϊδος, Βουλευτής του ΠΑ.ΣΟ.Κ..
     ΧΡΗΣΤΟΣ ΧΑΪΔΟΣ: Ευχαριστώ, κυρία Πρόεδρε.
     Κύριε Υπουργέ, κυρίες και κύριοι συνάδελφοι, σήμερα η μέρα είναι αφιερωμένη παγκόσμια στα παιδιά και είναι σημαδιακό ότι συζητούμε για μια δωρεά ενός συλλόγου για την ίδρυση παιδιατρικού ογκολογικού νοσοκομείου. Αυτό, όμως, σήμερα που η μέρα είναι αφιερωμένη στα παιδιά, δεν απαλλάσσει την Κυβέρνηση από τις δικές της ευθύνες για τη στήριξη των παιδιατρικών νοσοκομείων, για τη χρηματοδότηση όλων των δομών και των υπηρεσιών που έχουν σχέση με την ευαίσθητη αυτή κατηγορία του πληθυσμού μας, έτσι ώστε πέρα από τις ευχές και πέρα από τα καθιερωμένα μηνύματα να είμαστε και στην πράξη συνεπείς απέναντι στις υποχρεώσεις που έχουμε προς τα παιδιά μας.
     Κύριοι συνάδελφοι, όπως είπαμε και στην πρώτη συνεδρίαση της Βουλής για το σημερινό νομοσχέδιο, το καταψηφίζουμε επί της αρχής. Εξάλλου ποια κοινή αρχή μπορεί να υπάρξει μεταξύ μιας δωρεάς, μιας σύμβασης και δύο τροπολογιών που τακτοποιούν ρουσφετολογικά διάφορες υποθέσεις;
     Καταψηφίζουμε αυτό το νομοσχέδιο επί της αρχής γιατί δεν θίγονται σοβαρά ζητήματα και προβλήματα του Ε.Σ.Υ. όπως οι ελλείψεις, η υποχρηματοδότηση και πολλά άλλα, καθώς και επείγοντα ζητήματα όπως αυτό των εφημεριών. 
     Φθάσαμε στα μέσα του Δεκεμβρίου και τα προγράμματα των εφημεριών πρέπει να υπογραφούν από τις διοικήσεις των νοσοκομείων, οι γιατροί πρέπει να ξέρουν πότε θα εφημερεύσουν από την 1η του μηνός, αν θα εφημερεύσουν παράνομα για να λειτουργήσουν τα νοσοκομεία ή αν θα εφημερεύσουν νόμιμα για να κλείσουν τμήματα. Ήδη υπάρχει μια εκκρεμότητα: Πώς θα λειτουργήσουν από την 1η του έτους τα νοσοκομεία; Αυτό είναι ένα επείγον ζήτημα και σ’ αυτό πρέπει σήμερα να ξεκαθαρίσετε τη θέση σας για να μπορέσουν και οι γιατροί του Ε.Σ.Υ. να προγραμματίσουν τη ζωή τους από την 1η Ιανουαρίου και μετά.
     Είπαμε ότι καταψηφίζουμε αυτό το νομοσχέδιο γιατί περιλαμβάνει πολλές αποσπασματικές και ρουσφετολογικές ρυθμίσεις καθώς και φωτογραφικές διατάξεις επιφυλασσόμενοι να τοποθετηθούμε στη συζήτηση επί των άρθρων για το καθένα απ’ αυτά ξεχωριστά.
     Έρχομαι στο άρθρο 1 που αναφέρεται στη σύμβαση δωρεάς μεταξύ του Σωματείου «Ελπίδα» και του ελληνικού δημοσίου για την ανέγερση και λειτουργία ογκολογικού νοσοκομείου στο Νοσοκομείο Παίδων «Η Αγία Σοφία».
     Κυρίες και κύριοι συνάδελφοι, καλές και ευπρόσδεκτες είναι οι δωρεές προς το Ε.Σ.Υ. αρκεί να μη θέτουν απεχθείς όρους.
Γι’ αυτό χαιρετίζουμε την αξιέπαινη προσπάθεια του σωματείου «Ελπίδα» γι’ αυτήν τη δωρεά προς το ελληνικό δημόσιο έτσι ώστε να χτιστεί το ογκολογικό νοσοκομείο παίδων στον προαύλιο χώρο του Αγία Σοφία. 
      Οι δωρεές όμως δεν απαλλάσσουν την πολιτεία από τις υποχρεώσεις της απέναντι στο Ε.Σ.Υ.. Δεν φτάνουν για να καλύψουν τα κενά από την υποχρηματοδότηση που επιβάλλει η Κυβέρνηση στα νοσοκομεία. Η δημιουργία και η στήριξη ενός δημόσιου συστήματος υγείας το οποίο θα παρέχει υψηλού επιπέδου υπηρεσίες σε όλους τους Έλληνες είναι ευθύνη του κράτους και δεν μπορεί να την υποκαταστήσει η φιλανθρωπία, ούτε να δώσει ελπίδες στους πάσχοντες συνανθρώπους μας, όσα λαμπερά χαμόγελα και αν τους χαρίζει. Ο εθελοντισμός και η φιλανθρωπία, πράξεις ανθρωπιάς και αλληλεγγύης, μόνο συμπληρωματικό με την πολιτεία ρόλο μπορούν να έχουν γιατί σε διαφορετική περίπτωση μας θυμίζουν παλιές, αλήστου μνήμης εποχές σαν αυτήν της προίκισης των απόρων κορασίδων από τη βασιλομήτορα. 
      Μ’ αυτές τις παρατηρήσεις υπερψηφίζουμε τη σύμβαση δωρεάς, δηλαδή υπερψηφίζουμε το άρθρο 1, αλλά δυστυχώς δεν μπορούμε να κάνουμε το ίδιο και για το άρθρο 2 που αναφέρεται στη σύμβαση του σωματείου «Ελληνικός Ερυθρός Σταυρός» και του Υπουργείου Υγείας διότι αυτή η σύμβαση παρά την άτακτη υποχώρηση της Κυβέρνησης μετά από τη δική μας αντίδραση, αλλά και των άλλων φορέων, μετά από την ομόθυμη αντίδραση στην επιτροπή, εξακολουθεί να είναι λεόντεια και να εξυπηρετεί έμμεσα ή και άμεσα ιδιωτικά συμφέροντα. Αποτρέπει προς το παρόν τη δημιουργία ιδιωτικού θεραπευτηρίου στο Ασκληπιείο Βούλας, αλλά επιχορηγεί τον Ελληνικό Ερυθρό Σταυρό με 12.000.000 ευρώ το χρόνο αναπροσαρμοζόμενα με ετήσιο επιτόκιο 2% και καταβάλλει 5.000.000 ευρώ εφάπαξ χωρίς αντισταθμιστικά οφέλη. 
      Ποια η αναγκαιότητα, ποιος ο λόγος της βιασύνης της τακτοποίησης αυτού του ζητήματος; Με το ποσό αυτό αν συμπληρώνονταν οι επιχορηγήσεις των πέντε χρόνων, θα μπορούσε να κατασκευαστεί ένα νέο νοσοκομείο στη Βούλα από το κράτος το οποίο με τον παρόντα νόμο δεν προβλέπεται να κατασκευάσει σύντομα νοσοκομείο σ’ αυτήν την περιοχή και έτσι αυτό το ζήτημα παραπέμπεται στις καλένδες. 
	Βέβαια, μετά από τη σημερινή ρύθμιση τίποτα δεν απαγορεύει στον Ελληνικό Ερυθρό Σταυρό ένα σύνολο για κοινωφελείς σκοπούς να συνάψει συμφωνίες με ιδιωτικά συμφέροντα όπως το έκανε ή τουλάχιστον επιχείρησε να το κάνει με τον όμιλο «Υγεία Μαρφίν» ο οποίος αξιοποίησε αυτήν τη διαβούλευση, την χαρακτήρισε ως συμφωνία και την ανακοίνωσε μέσω των εντύπων του Χρηματιστηρίου, δηλαδή απεκόμισε οφέλη. Η αξία της μετοχής αυξήθηκε, είχε κέρδος απ’ αυτήν την ιστορία. 
      Κατέθεσα για τα Πρακτικά της Βουλής αυτές τις ανακοινώσεις. Αυτές οι ανακοινώσεις έπρεπε να διαψευστούν είτε από τον Ερυθρό Σταυρό είτε από την πολιτεία. Όταν κάποιος ιδιώτης πλουτίζει εις βάρος ενός συλλόγου ή εις βάρος της πολιτείας, τότε κάποιος θεσμός αν δεν συμμετέχει, οφείλει κατηγορηματικά να το διαψεύδει.
	Ακούγοντας κατά τη διάρκεια της συζήτησης στην επιτροπή τον πρόεδρο του Ερυθρού Σταυρού προβληματίστηκα γιατί χρησιμοποίησε κατά κόρον και πολλές φορές τις λέξεις «χρωστάνε, κρατάνε, μας οφείλει το κράτος», σαν να επρόκειτο για κάποιον σκληρό επιχειρηματικό όμιλο ή σαν το θέμα να αφορούσε μία κερδοσκοπική εταιρεία. Αν λοιπόν αυτοί σκέφτονται και ενεργούν μ’ αυτόν τον τρόπο, πρέπει και η πολιτεία, το Υπουργείο, η Κυβέρνηση να υπερασπίζονται τα συμφέροντα του δημοσίου και κυρίως τα συμφέροντα του Ε.Σ.Υ.. 
	Με αφορμή αυτήν την υπόθεση, επιτρέψτε μου να τονίσω την αντίθεσή μας στις συμπράξεις δημοσίου και ιδιωτικού τομέα οι οποίες δοκιμάστηκαν στην Αγγλία και απέτυχαν, δηλαδή δεν απέδωσαν τα αναμενόμενα και κυρίως απορρίπτουμε κατηγορηματικά αυτές τις συμβάσεις στο χώρο της υγείας.
	Κύριοι συνάδελφοι, πολλές από τις άλλες διατάξεις του σχεδίου νόμου, αλλά και οι τροπολογίες που έγιναν άρθρα, είναι κραυγαλέες περιπτώσεις ρουσφετολογικών εξυπηρετήσεων, αποσπασματικών τακτοποιήσεων και επιμέρους ρυθμίσεων ενώ, όπως προείπα, δεν θίγονται μεγάλα, σημαντικά και επείγοντα προβλήματα που αντιμετωπίζουν τα νοσοκομεία και οι υπηρεσίες υγείας γενικότερα. 	
	Συγκεκριμένα στο άρθρο 5 προβλέπεται η επαναχορήγηση στους αρχικούς δικαιούχους των αδειών λειτουργίας των ιδιωτικών κλινικών που παραχωρήθηκαν ή εκμισθώθηκαν σε οργανισμούς. Μας είπε ο κ. Υφυπουργός ότι έκανε μία διόρθωση που αναφέρεται στις κλινικές οι οποίες τώρα δεν λειτουργούν. Κατά τη γνώμη μου δεν αλλάζει ουσιαστικά το ζήτημα. Το ερώτημα που σας θέσαμε επιτακτικά δεν απαντήθηκε. Ποιες είναι αυτές οι κλινικές, πόσες είναι, ποια σκοπιμότητα εξυπηρετείται; Εμείς πάντως καταψηφίζουμε αυτήν την παράγραφο του άρθρου 5.
	Η δεύτερη παράγραφος του άρθρου 5 που αναφέρεται στη λειτουργία των ψυχιατρικών κλινικών κινείται προς τη σωστή κατεύθυνση, γι’ αυτό συμφωνούμε μ’ αυτήν και την υπερψηφίζουμε. Δεν συμφωνούμε όμως με τη νέα παράταση για τη λειτουργία των παλιών ιδιωτικών κλινικών. Σε κάθε παράταση που φέρνετε δεσμεύεστε ότι δεν θα φέρετε νέα και κάθε εξάμηνο, κάθε χρόνο έρχεται και νέα παράταση.
    Κάποια στιγμή πρέπει να σταματήσει αυτό. Και γι’ αυτό και μόνο το λόγο όχι ότι δεν κινείται προς την σωστή κατεύθυνση, αλλά κάποια στιγμή πρέπει να σταματήσει. Και κυρίως το Υπουργείο πρέπει να είναι συνεπές στις δεσμεύσεις που αναλαμβάνει. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Ένα λεπτό, κυρία Πρόεδρε.
    Όσον αφορά στο άρθρο 6 καταψηφίζουμε και διαφωνούμε με την παράγραφο 1 η οποία λέει ότι «δεν δύναται να κατέχει θέση διοικητή ή αναπληρωτή διοικητή στο νοσοκομείο όποιος έχει εργαστεί ή υπηρετεί τώρα ή υπηρέτησε παλιότερα στο νοσοκομείο αυτό». Ακούγεται θετικά αυτή η διάταξη. Όμως αν εισάγεται από κάποιους οι οποίοι κατήργησαν τη μη εντοπιότητα, κατήργησαν την προκήρυξη και συνδυαστεί με τα σχόλια που έχουν γραφτεί στον Τύπο για συγκεκριμένες περιπτώσεις διοικητών που θέλετε να αποπέμψετε με εύσχημο τρόπο, τότε σας καλούμε να μας απαντήσετε αν αληθεύουν αφ’ ενός μεν αυτά που γράφονται στις εφημερίδες και αφ’ ετέρου αν εξυπηρετεί κάποιες συγκεκριμένες σκοπιμότητες, γιατί αφού δεν γίνεται ούτε προκήρυξη αφού δεν υπάρχει συγκεκριμένος χρόνος στη σύμβαση για ποιο λόγο να υπάρχει νομοθετική ρύθμιση γι’ αυτό το θέμα. Μπορείτε και να μην τους προσλάβετε χωρίς να αναφέρεται στο νόμο. 
    Όσον αφορά στην παράγραφο 4, άρθρο 6, που αναφέρεται στην λειτουργία των ιατρείων μέσα στις κατοικίες συμφωνήσαμε για τις περιπτώσεις που αυτές αφορούσαν παλιά ιατρεία. Αλλά διαφωνούμε με την εκ νέου εφαρμογή αυτού του μέτρου, κυρίως γιατί ανησυχούμε ότι είναι δυνατόν να εφαρμοστεί αν επιτραπεί στους νοσοκομειακούς γιατρούς η λειτουργία και ιδιωτικού ιατρείου μέσω του θεσμού της πλήρους αλλά μη αποκλειστικής απασχόλησης γεγονός που μας βρίσκει κατηγορηματικά αντίθετους. 
    Τέλος στο άρθρο 5 που αναφέρεται στην δυνατότητα πρόσληψης επικουρικών γιατρών στα νοσοκομεία της Αττικής και της Θεσσαλονίκης εκφράζουμε την κατηγορηματική μας διαφωνία. 
    Κύριε Υπουργέ, θέλω να αναφερθώ στην ομιλία σας κατά την συζήτηση επί της αρχής. Είπατε ότι εμείς αμφισβητούμε τις ικανότητες των επικουρικών γιατρών και ότι μειώνουμε αυτούς τους γιατρούς. Δεν αμφισβητούμε τις ικανότητές τους. Δεν μειώνουμε τους συνανθρώπους μας. Απλώς αναφέρουμε ότι προσλαμβάνονται ρουσφετολογικά χωρίς κριτήρια και ότι παίρνουν τις θέσεις άλλων, πιθανώς ικανότερων και εμπειρότερων συναδέλφων. Και βέβαια μέσα απ’ αυτή τη διαδικασία αποκτούν και προϋπηρεσία έτσι ώστε μετά όταν θα γίνουν οι κρίσεις από τα Σ.Κ.Ε.Ι.Ο.Π.Ν.Ι. θα καταλάβουν εις βάρος άλλων συναδέλφων, που κατ’ αρχάς είχαν περισσότερα προσόντα, αυτές τις θέσεις. 
    Και βέβαια δεν μπορεί να αντιμετωπιστεί το πρόβλημα των νοσοκομείων και της έλλειψης προσωπικού και κυρίως ιατρικού προσωπικού με τους επικουρικούς γιατρούς γιατί αφ’ ενός οι επικουρικοί γιατροί προσλαμβάνονται μόνο για ένα έτος και αφ’ ετέρου είναι μια λύση ανάγκης την οποία και εμείς εφαρμόσαμε όπως είπατε σωστά παλιότερα, αλλά μόνο για τα νησιά και τις απομακρυσμένες περιοχές της πατρίδας και μόνο για να εξυπηρετηθούν έκτακτες ανάγκες και όχι για να εξυπηρετήσουν σκοπιμότητες και να τακτοποιούνται «γαλάζια» παιδιά. 
    Με αυτόν τον τρόπο δεν αντιμετωπίζονται τα προβλήματα στον χώρο της υγείας. Χρειάζονται πόροι, χρειάζονται κονδύλια και κυρίως χρειάζεται αξιοκρατία και διαφάνεια. 
    Ευχαριστώ. 
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε. 
    Ο κ. Χαράλαμπος Χαραλάμπους έχει το λόγο.
    ΧΑΡΑΛΑΜΠΟΣ ΧΑΡΑΛΑΜΠΟΥΣ: Κύριοι συνάδελφοι, εμείς δεν θα κουραστούμε ποτέ να επαναλαμβάνουμε ότι είμαστε υπέρ ενός δημόσιου συστήματος, αποκλειστικά δημόσιου συστήματος υγείας, το οποίο θα παρέχει υψηλής στάθμης δωρεάν υπηρεσίες υγείας. Ένα σύστημα που θα είναι ενιαίο και καθολικό. Και μόνο απ’ αυτή τη θέση αντιλαμβάνεστε ότι εμείς καταψηφίσαμε και καταψηφίζουμε βέβαια και τα άρθρα του νομοσχεδίου αυτού.
      Επίσης, είμαστε αντίθετοι με τον καινούργιο τρόπο που προσπαθεί και νομοθετικά πια η πολιτεία να φτιάξει για τις δωρεές. Οι δωρεές, αγαπητοί συνάδελφοι, όπως δίνονται τώρα, ιδιαίτερα στον ευαίσθητο χώρο της υγείας, δεν είναι ανιδιοτελείς. Μέσω αυτών των δωρεών βαθύνει η ιδιωτικοποίηση και η εμπορευματοποίηση της υγείας, εξαγνίζονται οι καπιταλιστές.
      Μιλήσαμε την προηγούμενη φορά για τη φιλανθρωπία των καπιταλιστών, με αποτέλεσμα να προκαλέσουμε τη μήνι ενός συναδέλφου Βουλευτή από το ΛΑ.Ο.Σ., ο οποίος βέβαια δεν καταλάβαμε γιατί εξανέστη, λαϊκίζοντας ίσως, όταν συνέχεια και μόνιμα αναφέρει ότι πρέπει να φορολογηθούν οι έχοντες και κατέχοντες, οι βιομήχανοι, οι τραπεζίτες κ.λπ..
      «Φιλανθρωπία», λοιπόν, των καπιταλιστών είναι δύο λέξεις, που αν ο κύριος συνάδελφος θέλει να τις αλλάξουμε, θα τις πούμε «κερδοσκοπία των κεφαλαιοκρατών». Επίσης, σε περιορισμένες ίσως περιπτώσεις μέσω των δωρεών γίνεται και ξέπλυμα χρήματος.
      Εμείς, σαν Κομμουνιστικό Κόμμα της Ελλάδας λέμε ότι για να γίνουν δεκτές δωρεές από το κράτος πρέπει να γίνονται μόνον από ιδιώτες αποκλειστικά μόνο σε κρατικό φορέα, ο οποίος αποκλειστικά θα διαχειρίζεται τις δωρεές. Επίσης, οι δωρεές αυτές δεν πρέπει να έχουν φορολογικές απαλλαγές, ειδάλλως δεν είναι δωρεές.
      Τώρα, στη σύμβαση την πρώτη με το Σωματείο «Ελπίδα» και το Νοσοκομείο Παίδων κάθετα είμαστε αντίθετοι, διότι όπως θα δείτε, αγαπητοί συνάδελφοι, καθ’ όλη τη διάρκεια της ανέγερσης του έργου, αυτό κινείται μέσα σε ιδιωτικοοικονομικά κριτήρια.
      Όταν θα ανεγερθεί η ογκολογική μονάδα, το διοικητικό συμβούλιο του Νοσοκομείου Παίδων δεν θα μπορεί να αλλάξει καν το σχεδιασμό λειτουργίας, δεν θα μπορεί μέσα στο οικόπεδο, το οποίο παραχωρείται από το Υπουργείο Άμυνας, να κτίσει άλλα κτήρια, όπως επίσης, για να χτιστεί αυτή η μονάδα θα κατεδαφιστούν κτήρια από το Νοσοκομείο Παίδων Αγία Σοφία, χωρίς να μας λένε ποια και τι χρήση έχουν τώρα.
      Καθ’ όλη τη διάρκεια, όπως είπαμε, θα κινείται σαν να είναι ένα έργο ιδιωτικό, θα υπάρχει μια σειρά φοροαπαλλαγών και άλλων χαριστικών ρυθμίσεων. Και, το κυριότερο, δεν μας λένε από πουθενά με ποιον τρόπο τα χρήματα αυτά περιήλθαν στο Σωματείο «Ελπίδα» και βέβαια αναφέρεται μέσα ότι με οποιονδήποτε τρόπο μπορούν να τα εισπράξουν, όπως επίσης και ότι η Κυβέρνηση υποχρεούται να τους βοηθήσει να εξασφαλίσουν χρήματα.
      Τώρα, όσον αφορά το δεύτερο μέρος, τη σύμβαση με τον Ελληνικό Ερυθρό Σταυρό, κατ’ αρχάς, εκφράσαμε την απορία μας γιατί ακόμη εξακολουθεί μέσα από τη σύμβαση να μας λέει ότι πρώτιστη αποστολή του Σωματείου «Ελληνικός Ερυθρός Σταυρός» είναι η προσφορά στο κοινωνικό σύνολο.
      Όσοι, αγαπητοί συνάδελφοι, ακούσατε τον κ. Μαρτίνη στην Επιτροπή των Κοινωνικών Υποθέσεων θα σας έδινε την εντύπωση ότι δεν ήταν ο πρόεδρος ενός κοινωφελούς ιδρύματος, αλλά ο πρόεδρος μιας τράπεζας, που κατέχει πάρα πολλά, ίσως και δισεκατομμύρια ευρώ και συναλλάσσεται και συνομιλεί με τον υπ’ αριθμόν ένα, αν θέλετε, ιδιώτη στο χώρο της υγείας, τη «MARFIN», που είναι κάτοχος αυτή τη στιγμή του Νοσοκομείου «Υγεία» και όχι μόνο.
      Κάτω, λοιπόν, από την πίεση του κόσμου και όλων των φορέων απεσύρθη ένα μέρος της σύμβασης αυτής, η οποία αφορούσε το φιλέτο του οικοπέδου του Ασκληπιείου Βούλας. Παρ’ όλα αυτά, έμεναν όσα ο Ελληνικός Ερυθρός Σταυρός ήθελε. Το είπε ο προηγούμενος συνάδελφος. Έμειναν απαράδεκτα προνόμια στον Ελληνικό Ερυθρό Σταυρό όσον αφορά τα διοικητικά συμβούλια, αλλά και τις περιουσίες του Κοργιαλενείου–Μπενακείου και του Ασκληπιείου Βούλας. Επιχορηγείται με τεράστια ποσά, 12.000.000 ευρώ, τα οποία κάθε χρόνο θα αναπροσαρμόζονται ανάλογα με τον πληθωρισμό συν 2% επιπλέον.
Πληρώνει η Κυβέρνηση 5.000.000 ευρώ για ασφαλιστικές οφειλές του Ελληνικού Ερυθρού Σταυρού. Διατηρείται με τη μορφή που έχει τώρα ο έρανος του Ελληνικού Ερυθρού Σταυρού. Σας είπα πριν ότι πραγματικά είναι θέατρο του παραλόγου ο Ελληνικός Ερυθρός Σταυρός να ζητά το υστέρημα και του τελευταίου Έλληνα, όταν διαθέτει δισεκατομμύρια ευρώ, όταν διαθέτει ιδιωτικά νοσοκομεία που κατ’ όνομα μόνο είναι μη κερδοσκοπικά. Καταψηφίζουμε, λοιπόν, και τη σύμβαση αυτή και στην ολότητά της και κατ’ άρθρον.
      Στις τροπολογίες, κύριε Υπουργέ, παρά το ότι κάνετε πάλι μια τακτική υποχώρησης όσον αφορά τις ιδιωτικές κλινικές, αυτό δεν αλλάζει το νόημα. Εδώ και πάρα πολλά χρόνια –υπάρχουν δημοσιεύματα στον Τύπο- έχει αρχίσει μια επιχείρηση, η οποία αφορά τις ιδιωτικές αυτές κλινικές που περιήλθαν στο δημόσιο για να επανέλθουν στους ιδιώτες. Ιδιαίτερα για το Α΄ Θεραπευτήριο του Ι.Κ.Α., εμείς σας ρωτήσαμε και σας ξαναρωτήσαμε πώς θα πάρει άδεια πάλι ο καινούργιος ιδιοκτήτης, όταν τότε που υπήρχε μια άδεια αυτού του ιδιωτικού νοσοκομείου ήταν άλλος ιδιοκτήτης και πουλήθηκε σε καινούργιο. Ουσιαστικά αφορά το φιλέτο του οικοπέδου μέσα στο οποίο βρίσκεται το Νοσοκομείο Παπαδημητρίου, που είναι περίπου είκοσι στρέμματα, αλλά και το γύρω πευκοδάσος, που είναι εκατόν τρία στρέμματα. Έχω πληροφορηθεί ότι ήδη σύσσωμη η περιοχή, οι κάτοικοι και οι φορείς θα έλθουν στη Βουλή για να διαμαρτυρηθούν. Είναι βέβαιο ότι κάτι τέτοιο δεν θα σας το επιτρέψει ο ελληνικός λαός.
	Στη δεύτερη τροπολογία που ουσιαστικά αφορά τους επικουρικούς γιατρούς, εμείς από την αρχή είμαστε ενάντια. Είμαστε ενάντια στην καταστρατήγηση κάθε μορφής μόνιμης, σταθερής, αποκλειστικής εργασίας. Αυτός ήταν ένας ακόμη τρόπος για να κατεδαφιστεί το σύστημα της μόνιμης και σταθερής εργασίας. Γι’ αυτό, λοιπόν, είμαστε ενάντια και στην τροπολογία αυτή.
	Σας ευχαριστώ.
	ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε. 
	Κυρίες και κύριοι συνάδελφοι, η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης: «Αποχώρηση από την υπηρεσία δικαστικών λειτουργών». 
	Ο κ. Λεβέντης από το Συνασπισμό Ριζοσπαστικής Αριστεράς έχει το λόγο.
	ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κυρία Πρόεδρε.
	Κυρίες και κύριοι συνάδελφοι, κατά τη συζήτηση επί της αρχής εμείς τοποθετηθήκαμε και είπαμε γιατί καταψηφίζουμε αυτό το νομοσχέδιο που περιλαμβάνει τις δύο συμβάσεις, μία μεταξύ του Υπουργείου Υγείας και του Σωματείου «Ελπίδα» και μία μεταξύ του Υπουργείου Υγείας και του Ελληνικού  Ερυθρού  Σταυρού.
	Συγκεκριμένα, λέμε ότι πάει στο Νοσοκομείο Παίδων να δημιουργηθεί μια ογκολογική μονάδα, που είναι προσφορά αυτού του σωματείου. Εμείς είμαστε υπέρ της προσφοράς όλων όσων έχουν τη δυνατότητα και μάλιστα είναι οικονομικά ισχυροί. Αυτό θα ήταν ευχής έργον. Βέβαια, μπαίνει ένα ερωτηματικό: Αυτά από πού και πώς αποκτήθηκαν, γιατί ξέρουμε ότι η συγκεκριμένη οικογένεια είναι μια από τις μεγάλες οικονομικά ισχυρές οικογένειες της χώρας και οι επιχειρήσεις που έχει μεταξύ των άλλων ρυπαίνουν με ένα απαράδεκτο τρόπο το περιβάλλον. Έχουν γίνει πάρα πολλά ατυχήματα στην περιοχή και αυτό έχει  συνέπεια και για τους κατοίκους και για το περιβάλλον συνολικά.
	Ειδικότερα, όμως, αυτό για το οποίο εμείς έχουμε ένσταση, είναι πρώτον, όσον αφορά το χώρο. Αναφέρθηκε και από τον προηγούμενο συνάδελφο ότι θα κατεδαφιστούν μια σειρά οικοδομήματα που ανήκουν τώρα στο Νοσοκομείο Παίδων Αγία Σοφία, θα καταληφθούν ελεύθεροι χώροι και θα καταληφθούν εννιά χιλιάδες οκτακόσια τετραγωνικά μέτρα, σχεδόν δέκα στρέμματα, από το πάρκο στο Γουδί.
    Είναι ένας πνεύμονας απαραίτητος για την περιοχή. Αυτό το πάρκο έχει ήδη αρκετά κουτσουρευτεί και δεν έχει άλλα περιθώρια.
    Το άλλο είναι ότι ενώ εμφανίζεται εδώ σαν μια δωρεά, για να δημιουργηθεί αυτή η ογκολογική μονάδα, αυτή η δωρεά δεν προσδιορίζεται τελικά, δηλαδή τι θα καταβάλλει ο δωρητής. Λέει ότι θα καταβάλλει πρώτον, ένα ποσό που έχει συγκεντρώσει -δεν προσδιορίζεται πώς, από εράνους, από όλο τον ελληνικό λαό;- δεύτερον, με οποιονδήποτε τρόπο περιέλθουν σε αυτόν τα χρήματα αυτά και τρίτον, από επιδοτήσεις, επιχορηγήσεις και της Ευρωπαϊκής Ένωσης και μάλιστα ότι το κράτος αναλαμβάνει την υποχρέωση να διευκολύνει το δωρητή να αποκτήσει αυτά τα χρήματα, τα οποία κανονικά, εφόσον έρχονται από την Ευρωπαϊκή Ένωση, έρχονται για το Υπουργείο Υγείας και για την υγεία του ελληνικού λαού συνολικά. Τα παίρνει λοιπόν, ο δωρητής και εμφανίζεται ως δωρητής. Αυτό για εμάς είναι απαράδεκτο. 
    Κάτι άλλο τώρα. Στο πέμπτο άρθρο λέει ότι το έργο αυτό είναι έργο ιδιωτικό και δεν έχουν επ’ αυτού εφαρμογή οι διατάξεις των σχετικών νόμων, διαταγμάτων, υπουργικών αποφάσεων ή άλλων διατάξεων και δεν υπάγεται στους σχετικούς νόμους περί έργων ή προμηθειών χρηματοδοτουμένων από το δημόσιο ή άλλους δημόσιους οργανισμούς. Αυτό τι σημαίνει; Και αυτό επίσης είναι απαράδεκτο και δεν μπορούμε να το δεχθούμε. 
    Λέει και κάτι άλλο, ότι το Υπουργείο Υγείας και Κοινωνικής Αλληλεγγύης, στο έβδομο άρθρο, παράγραφος 3, αναλαμβάνει την υποχρέωση μετά την παράδοση της ογκολογικής μονάδας, να μεριμνήσει για την εγκατάσταση του απαραίτητου ιατρικού εξοπλισμού, την επαρκή στελέχωση και την άμεση λειτουργία της. Είπαμε ότι ασφαλώς χρειαζόμαστε και ογκολογικές μονάδες, όχι ανεξάρτητα ογκολογικά νοσοκομεία, δεν ξέρουμε όμως γιατί εδώ υπάρχουν ήδη δυο ογκολογικές μονάδες και απ’ ό,τι πληροφορήθηκα τα κρεβάτια που υπάρχουν τώρα είναι ίσως περισσότερα απ’ αυτά που θα δημιουργηθούν. Άλλο ένα ερωτηματικό. Συν το ότι υπάρχουν και διαμαρτυρίες και από τους συλλόγους των παιδιών με καρκίνο, με τον τρόπο που έγινε ο όλος χειρισμός.
    Κατόπιν αυτών, εμείς δεν μπορούμε να ψηφίσουμε αυτή τη σύμβαση. 
    Έρχομαι τώρα στην άλλη σύμβαση, του Ελληνικού Ερυθρού Σταυρού με το ελληνικό δημόσιο. Αναφερθήκαμε και επί της αρχής και θα επαναλάβω μερικά πράγματα όσον αφορά τα άρθρα. 
    Στο άρθρο πρώτο, αναφέρεται η σύνθεση του διοικητικού συμβουλίου, τέσσερα μέλη ο Ερυθρός Σταυρός, πέντε το Υπουργείο Υγείας, αλλά η ανατροπή εδώ είναι εύκολη, αν σκεφθεί κανένας ότι κάποια από τα μέλη που έχουν διορισθεί από το Υπουργείο Υγείας είναι υπέρ το δέον φίλα προσκείμενα προς τη διοίκηση του Ερυθρού Σταυρού. 
    Στο άρθρο δεύτερο, το ελληνικό δημόσιο θα πληρώσει 5.000.000 ευρώ στα ασφαλιστικά ταμεία για ποσά που οφείλει ο Ελληνικός Ερυθρός Σταυρός και θα του δίνει 12.000.000 το χρόνο, με προσαύξηση επιπλέον του πληθωρισμού κατά 2%. Εάν σ’ αυτά τα χρήματα που έχουν δοθεί τώρα υπολογίσουμε και αυτά που δόθηκαν όταν ξεχρεώθηκε ο Ελληνικός Ερυθρός Σταυρός, όταν θεσμοθετήθηκε το Ε.Σ.Υ., θα μπορούσε να είχε αγοραστεί αυτός ο χώρος πολλές φορές από τότε και του Κοργιαλενείου και της Βούλας.
    Χρηματοδοτείται ο Ελληνικός Ερυθρός Σταυρός γιατί προσφέρει κοινωφελές έργο. Κανένας δεν αμφισβητεί τη μεγάλη προσφορά του Ελληνικού Ερυθρού Σταυρού και όσων ήταν μέσα στις υπηρεσίες του. Πλην όμως, αυτό ανήκει στο παρελθόν. Ήδη ο Ελληνικός Ερυθρός Σταυρός δεν προσφέρει αυτό το έργο που προσέφερε κάποτε, ούτε η ελληνική πολιτεία βασίζεται ή πρέπει να βασίζεται πια σ’ αυτές τις υπηρεσίες φιλανθρωπίας, ουσιαστικά, γιατί τώρα η ελληνική πολιτεία έχει τη δυνατότητα να καλύπτει όλο τον ελληνικό λαό, όσον αφορά τις υγειονομικές του ανάγκες. Και είδαμε ότι ο Ελληνικός Ερυθρός Σταυρός προσπάθησε να εμπορευτεί την υπόθεση της Βούλας και ο γενικός ξεσηκωμός, οι αντιδράσεις απ’ όλες τις πτέρυγες εδώ στη Βουλή, ακόμη και από κυβερνητικούς Βουλευτές, οδήγησαν –και χαιρόμαστε γι’ αυτό- την Κυβέρνηση να αποσύρει το σχετικό άρθρο που έδινε τη δυνατότητα σε ιδιωτικές επιχειρήσεις να μπουν στο χώρο της Βούλας και να πάρουν το μισό του χώρου, συν να φτιάξουν ένα νοσοκομείο το οποίο θα ανήκε στον Ελληνικό Ερυθρό Σταυρό, αλλά θα το ενοικίαζε το ελληνικό δημόσιο για να το χρησιμοποιεί για το Ε.Σ.Υ..
      Εμείς τέτοια άρθρα δεν μπορούμε να τα ψηφίσουμε. Μας κάνει όμως εντύπωση, στο άρθρο 4, παράρτημα ΙΙ, στη Σύμβαση μεταξύ του Ελληνικού Δημοσίου και του Ελληνικού Ερυθρού Σταυρού και συγκεκριμένα στο τέταρτο άρθρο που λέει ότι: «Οι οικοπεδικές εκτάσεις ή κτηριακές εγκαταστάσεις …που χρησιμοποιούνται ή θα χρησιμοποιηθούν στο μέλλον από τα Νοσοκομεία Κοργιαλένειο – Μπενάκειο και Ασκληπιείο Βούλας ανήκουν κατά χρήση στα νοσοκομεία, οι διοικήσεις των οποίων δικαιούνται να προβαίνουν σε κάθε μετατροπή, βελτίωση, επέκταση, διαρρύθμιση και αντικατάσταση, που κρίνουν αναγκαία για τη λειτουργία τους. Η κυριότητα του συνόλου των προαναφερομένων εκτάσεων, εγκαταστάσεων και εξοπλισμού παραμένει στον Ελληνικό Ερυθρό Σταυρό…». Εδώ δημιουργούνται πολλά ερωτηματικά. Γιατί πρέπει ειδικά για τον Ελληνικό Ερυθρό Σταυρό να περιληφθεί μία τέτοια διάταξη. Εάν είναι αναγκαίο να γίνουν κάποιες επεκτάσεις και σε άλλα νοσοκομεία, που ενδεχομένως, θα πει κάποιος, ότι έχει ανάγκη ο Ευαγγελισμός ή το Γεννηματάς ή κάποιο άλλο να κάνει κάποιες επεκτάσεις, αυτή η δυνατότητα υπάρχει. Γιατί πρέπει κατ’ εξαίρεση να περιληφθεί εδώ αυτή η διάταξη σε αυτό το νομοσχέδιο για τον Ελληνικό Ερυθρό Σταυρό; Δημιουργεί πάρα πολλά ερωτηματικά και δεν ξέρουμε πού μπορεί να οδηγήσει. 
      Έρχομαι στο άρθρο 5 που λέει ότι «οι άδειες λειτουργίας ιδιωτικών κλινικών που παραχωρήθηκαν ή εκμισθώθηκαν, αυτές μπορούν να επιστραφούν». Αναφέρθηκε και από άλλους συναδέλφους, αλλά και εμείς συμφωνούμε και επαυξάνουμε, ότι έτσι μπορεί παραδείγματος χάριν το Παπαδημητρίου ή η Κλινική Δανιηλίδη, Λιακουνάκου τώρα, στην οποία στεγάζεται το Ι.Κ.Α. Θεσσαλονίκης, να περιέλθουν πάλι στους ιδιώτες και από εκεί και πέρα να βρεθούν στον δρόμο τα νοσοκομεία του Ι.Κ.Α..
      Βέβαια, έγινε μία διόρθωση με την παρέμβαση που έκανε ο κύριος Υπουργός, αλλά εμάς δεν μας πείθει και έχουμε πάρα πολλές επιφυλάξεις.
      Τώρα το άρθρο 6 λέει ότι «για τις ιδιωτικές κλινικές δύναται να παρατείνεται εσαεί η δυνατότητα προσαρμογής». Τώρα πάει μέχρι το τέλος του 2008. Αυτό έχει γίνει άπειρες φορές και δεν συμφωνούμε να συνεχίζεται αυτή η κατάσταση. 
      Επίσης στο ίδιο άρθρο και στην παράγραφο 1 λέει ότι: «Δεν δύναται να κατέχει θέση Διοικητή ή Αναπληρωτή Διοικητή νοσοκομείου, όποιος είχε ή έχει εργασθεί ή υπηρετήσει στο νοσοκομείο αυτό».
      Αυτή η διάταξη, κύριε Υπουργέ, είναι φωτογραφική και ξέρουμε όλοι ότι πρώτα και κύρια αφορά ένα συγκεκριμένο πρόσωπο που είναι Διοικητής στο μεγαλύτερο νοσοκομείο της χώρας. Δεν συμφωνούμε και θα πρέπει αυτή η διάταξη να απαλειφθεί. 
      Συμφωνούμε με την απάλειψη της παραγράφου 3, αναφορικά με την πώληση φαρμακευτικών προϊόντων, γιατί πρέπει να ρυθμιστεί μία σειρά από θέματα πριν φτάσουμε σε αυτήν την εφαρμογή, που κάποτε είναι αναγκαία να γίνει, δηλαδή τα φάρμακα να χορηγούνται με ιατρική συνταγή. Όμως χρειάζεται και άλλη διάρθρωση, που αυτή τη στιγμή δεν υπάρχει. 
      Τώρα, για τη λειτουργία των φορέων στα σπίτια, είναι ένα θέμα με το οποίο δεν μπορούμε να συμφωνήσουμε. Δεν συμφωνούμε επίσης και με το θέμα των επικουρικών γιατρών. Εξηγήσαμε και άλλες φορές τους λόγους και  στην επί της αρχής συζήτηση. 
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, κύριε συνάδελφε, τελειώνετε.
      ΑΘΑΝΑΣΙΟΣ ΛΕΒΕΝΤΗΣ: Ολοκληρώνω, κυρία Πρόεδρε.
      Κύριε Υφυπουργέ, κύριε Παπαγεωργίου, θα παρακαλέσω να μας δώσετε μία εξήγηση σχετικά με την επίκαιρη ερώτηση που είχαμε εχθές αναφορικά με το νοσοκομείο Κυπαρισσίας και όπου είπατε ότι εγώ ήρθα αδιάβαστος κατά κάποιον τρόπο και μετέφερα ψέματα ότι δεν έγινε τίποτε στο νοσοκομείο της Κυπαρισσίας. 
      Κύριε Υφυπουργέ, συνηθίζω πάντα να είμαι συνεπής…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Λεβέντη, ήδη είσαστε εκτός χρόνου, αλλά και εκτός νομοσχεδίου. Θα παρακαλέσω να τελειώσετε. 
      ΑΘΑΝΑΣΙΟΣ ΛΕΒΕΝΤΗΣ: Σας λέγω, κύριε Υφυπουργέ, ότι έγινε μία ανάφλεξη στον πίνακα. Η ανάφλεξη αυτή μάλιστα μαύρισε και τους τοίχους και αυτό έχει σαν συνέπεια να καταστραφούν και όλα τα μηχανήματα που εργάζονταν εκείνη την ώρα. Επομένως, κάτι συνέβη. Όμως για εμάς δεν είναι αυτό το κύριο. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, επιτέλους! Ήδη φτάσατε τα 11 λεπτά!
      ΑΘΑΝΑΣΙΟΣ ΛΕΒΕΝΤΗΣ: Τελειώνω, κυρία Πρόεδρε, με μια φράση.
      Αυτός που ανέφερε αυτό το γεγονός θεωρήθηκε ότι έπρεπε να φύγει από αυτή τη θέση για τιμωρία. Αυτό εμείς κυρίως θέλαμε να κρίνουμε. 
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο συνάδελφος κ. Μελάς.
      ΠΑΝΑΓΙΩΤΗΣ ΜΕΛΑΣ: Κυρίες και κύριοι συνάδελφοι. Ζήτησα να λάβω τον λόγο σήμερα διότι όταν συζητείτο το νομοσχέδιο επί της αρχής την Πέμπτη, 6 Δεκεμβρίου, ήταν του Αγίου Νικολάου και δεν μπόρεσα να παρευρεθώ εδώ όλη την ώρα, λόγω των εορταστικών εκδηλώσεων που είχαμε στον Πειραιά, μια και γιόρταζε το μεγαλύτερο λιμάνι της χώρας, ο Πειραιάς.
      Πληροφορήθηκα όμως -αλλά συγχρόνως διάβασα και στα Πρακτικά- ότι από ορισμένους συναδέλφους της Αντιπολίτευσης ελέχθησαν πράγματα αλλοιωμένα, διαστρεβλωμένα, παραποιημένα ως προς τη στάση τη δική μου στην πρόσκληση φορέων στη Διαρκή Επιτροπή. Κάποιοι όμως -πρέπει να πούμε την αλήθεια, διότι εδώ στην Εθνική Αντιπροσωπεία πρέπει να λέγεται η αλήθεια- είπαν την αλήθεια. Ο συνάδελφος ο κ. Σκουλάς είπε ότι, παρά τις προσπάθειες του Προέδρου της Επιτροπής να μην καλέσουμε φορείς, οι φορείς ήρθαν. Ουδέν ανακριβέστερο τούτου, ουδέν αναληθέστερο τούτου, γι’ αυτό θα πρέπει ο καθένας μας να προσέχει τι λέει. Πρέπει εδώ μέσα να λέμε την αλήθεια. Καμμία προσπάθεια δεν έγινε από εμένα για να μην έρθουν οι φορείς και αυτό που σας λέω εγώ το είπε στην Αίθουσα αυτή -είναι γραμμένο στα Πρακτικά ακριβώς- ο κ. Σκουλάκης διαβάζοντας τα Πρακτικά της Διαρκούς Επιτροπής. Εγώ τι είπα; Είπα ότι νομίζω ότι, επειδή πρόκειται για θέμα δύο συμβάσεων, δεν υπάρχει λόγος πρόσκλησης φορέων, όπως καλούμε άλλες φορές. Και στη συνέχεια ο κ. Σκουλάκης -και είναι προς τιμή του- ανέφερε ότι, «αφού ζητήσαμε να υπάρξει ακρόαση φορέων, ο Πρόεδρος το απεδέχθη». Άλλο, λοιπόν, «ο Πρόεδρος απεδέχθη» και άλλο «παρά τις προσπάθειες του Προέδρου να μην καλέσουμε φορείς, οι φορείς ήρθαν».
      Επιβάλλεται, λοιπόν, να λέμε τα πράγματα με τ’ όνομά τους. Προσωπικά το λέω: Πίστευα ότι, εφόσον είναι μία κύρωση δύο συμβάσεων, δεν υπήρχε λόγος να καλέσουμε φορείς. Όταν όμως οι συνάδελφοι της Αντιπολίτευσης ζήτησαν την πρόσκληση φορέων για να διευκρινιστούν κάποια πράγματα, αμέσως το αποδέχθηκα, διότι και εγώ ήθελα στη Διαρκή Επιτροπή να λεχθεί η αλήθεια από όλες τις πλευρές και να σχηματίσει ο καθένας εξ ημών την άποψή του. Αυτή είναι η δημοκρατία, αυτή είναι η δημοκρατία της Βουλής, αυτό λέει ο Κανονισμός της Βουλής και αυτό εφήρμοσα. Εκλήθησαν, λοιπόν, όλοι οι φορείς και ο Νομάρχης και Δήμαρχος και ο εκπρόσωπος των εργαζομένων του Νοσοκομείου και ο εκπρόσωπος των νοσοκομειακών γιατρών και ο κ. Μαρτίνης και ακούσαμε κατά τον πλέον δημοκρατικό τρόπο όλους τους συναδέλφους. Άρα, λοιπόν, δεν θα πρέπει να λέμε άλλα πράγματα, δεν θα πρέπει, όπως είπα, να τα αλλοιώνουμε, να τα παραποιούμε για λόγους εντυπωσιασμού ή για λόγους αντιπολιτευτικούς. 
      Έρχομαι τώρα στην κύρωση των δύο συμβάσεων. Η πρώτη σύμβαση γίνεται μεταξύ του Σωματείου «ΕΛΠΙΔΑ» -που γνωρίζουμε όλοι ποιο είναι το Σωματείο αυτό, ο Σύλλογος παιδιών με καρκίνο- και του αρμόδιου Υπουργείου για τη δημιουργία ενός παιδιατρικού νοσοκομείου για τη θεραπεία των πασχόντων παιδιών από καρκίνο. Η σύμβαση αυτή -και το λέω από καρδιάς- δείχνει την ευαισθησία κάποιων ανθρώπων και κυρίως της κ. Μαριάννας Βαρδινογιάννη για να προσφέρουν αγάπη στα παιδιά που πάσχουν δυστυχώς από καρκίνο. Είναι ένα δείγμα ευαισθησίας, αγάπης και προσφοράς και πρέπει να συγχαίρουμε όλοι  ανθρώπους που προβαίνουν σε τέτοιες ενέργειες, σε τέτοιου είδους δωρεές και όχι για λόγους -δεν ξέρω, μου έκανε εντύπωση- και πάλι αντιπολιτευτικούς ορισμένοι συνάδελφοι να είναι αντίθετοι. 
      Ναι, μεν, το κράτος είναι υπεύθυνο για τη δημιουργία νοσοκομείων παροχής υπηρεσιών υγείας, αλλά η ιστορία μας διαχρονικά καταγράφει ευεργέτες οι οποίοι προσέφεραν πολλά και βοήθησαν το κοινωνικό σύνολο. Νομίζω ότι, εάν αρχίσουμε να αναφέρουμε διαχρονικά τους δωρητές αυτούς, θα γράψουμε ένα βιβλίο. Κάτι παρόμοιο, λοιπόν, υφίσταται και με τη σύμβαση αυτή, με την οποία τα παιδιά θα εξυπηρετούνται πολύ καλύτερα και θα έχουν καλύτερες υπηρεσίες υγείας. Θα έρχονται εδώ στην Αθήνα απ’ όλη την Ελλάδα. Θα δημιουργηθεί μια πτέρυγα δίπλα στα δύο μεγάλα Νοσοκομεία, το Αγία Σοφία και το Αγλαΐα Κυριακού και νομίζω ότι στην πορεία, βλέποντας την προσφορά αυτής της πτέρυγας, αυτοί οι οποίοι έχουν εκφράσει αντίθεση, θα πρέπει να πάρουν τα λόγια τους πίσω. 
      Η δεύτερη σύμβαση είναι κύρωση μεταξύ του σωματείου Ελληνικός Ερυθρός Σταυρός και του Υπουργείου Υγείας, που αποσκοπεί στην αξιοποίηση των υποδομών του Ελληνικού Ερυθρού Σταυρού και στην παροχή υπηρεσιών υγείας υψηλού επιπέδου στο κοινωνικό σύνολο. 
      Ελέχθησαν πάρα πολλά επ’ αυτού. Δεν πρόκειται εγώ να μιλήσω. Ελέχθη ακόμη για την δημιουργία ή όχι νοσοκομείου. Εγώ ως Πειραιώτης θα σας πω διότι ενδιαφέρομαι για την παροχή υγείας στον Πειραϊκό λαό ότι σήμερα αν λειτουργούσε ένα τέλειο νοσοκομείο στην περιοχή της Βούλας θα εξυπηρετούσε και τα νότια προάστια και τα παραλιακά ακόμη και τον Πειραιά. Διότι κάθε τρίτη ημέρα εφημερεύει το νοσοκομείο της Βούλας μαζί με το Θριάσιο για την περιοχή του Πειραιά και ο κόσμος ταλαιπωρείται. Φυσικά, όταν λειτουργήσει το Αττικό Νοσοκομείο θα ζητήσω από τον παριστάμενο Υπουργό κάθε τρίτη ημέρα να εφημερεύει το Αττικό Νοσοκομείο για την περιοχή του Πειραιά για να εξυπηρετείται καλύτερα ο Πειραιάς αφού θα έχουν καλύτερη πρόσβαση οι ασθενείς της μείζονας περιφέρειάς του. 
      Τελειώνοντας, θα ήθελα να σταθώ λίγο στο άρθρο 5 στην παράγραφο 1, που αφορά τις άδειες λειτουργίας των ιδιωτικών κλινικών, που παραχωρήθηκαν ή εκμισθώθηκαν σε οργανισμούς παροχής δημοσίων υπηρεσιών υγείας και οι οποίες αφού ανακλήθηκαν κατά την διάρκεια της παραχώρησης ή της εκμίσθωσης, επαναχορηγούνται στους αρχικούς δικαιούχους. Επειδή έγιναν κάποια σχόλια και ελέχθησαν πάρα πολλά ότι η διάταξη αυτή εξυπηρετεί σκοπιμότητες –αναφέρεται και το Νοσοκομείο Παπαδημητρίου- και ότι δεν θα πρέπει να περάσει αυτή η διάταξη θα σας πω –προηγουμένως ο κ. Παπαγεωργίου προσέθεσε κάτι- κάτι που απαλύνει όλα αυτά που λέγονται εναντίον αυτής της διάταξης. Εφ’ όσον οι κλινικές δεν λειτούργησαν μέχρι σήμερα μετά την ανάκληση της αδείας τους από το δημόσιο. Δηλαδή αυτές οι οποίες ενοικιάστηκαν από το δημόσιο τομέα, κάποτε σταμάτησαν τελείως να λειτουργούν, σήμερα δεν λειτουργούν καθόλου για αρκετά χρόνια σε αυτές μόνο τις κλινικές που είχαν εκμισθωθεί από το δημόσιο, να μπορεί να δοθεί άδεια. Και αυτές νομίζω ότι είναι 2-3 σε όλη την Ελλάδα. Και δεν συμπεριλαμβάνεται μέσα σε αυτές το νοσοκομείο Παπαδημητρίου. Ή αν θέλετε να εξαιρέσουμε και ονομαστικά το Ι.Κ.Α., θα μπορούμε να το κάνουμε και αυτό. 
      Νομίζω ότι με αυτό που ανέφερε ο κ. Παπαγεωργίου, καλυπτόμεθα σε αυτή την τροπολογία. Να σταματήσουν τα σχόλια και οι υπερβολές. Απλώς πάμε να εξυπηρετήσουμε κάποιους ανθρώπους που όπως σας είπα είναι ελαχιστότατοι, χωρίς να μπαίνει μέσα σε αυτή τη διαδικασία το Νοσοκομείο Παπαδημητρίου. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ο ειδικός αγορητής του ΛΑ.Ο.Σ. κ. Αποστολάτος έχει το λόγο.
      ΒΑΪΤΣΗΣ ΑΠΟΣΤΟΛΑΤΟΣ: Καλησπέρα σας, κυρία Πρόεδρε, καλησπέρα σας, κύριε Υπουργέ. 
      Δεδομένων όλων αυτών που άκουσα από τον πρόεδρο της επιτροπής μας τον κ. Μελά θυμίζω ότι με τη δική μας αντιπολιτευτική θέση ήμασταν κατά του νομοσχεδίου. Στο άρθρο 1 επικροτήσαμε από την πρώτη στιγμή αυτήν τη γενναιόδωρη προσφορά της οικογένειας Βαρδινογιάννη, της Μαριάννας Βαρδινογιάννη, της Προέδρου της «ΜΕΡΙΜΝΑΣ» για τα παιδιά με καρκίνο. Είπαμε από την πρώτη στιγμή ότι εφ’ όσον αφαιρέθηκε το επίμαχο άρθρο 4 για την υπόθεση του Ασκληπιείου Βούλας, το θέμα θα ήταν οκέϋ.
      Σήμερα γι’ αυτήν την παράγραφο των κλινικών που εξαιρέθηκε το Νοσοκομείο Παπαδημητρίου και συγκεκριμένα το Ι.Κ.Α. όπως είπατε και δεδομένου ότι είναι πάρα πολύ καλό να λειτουργήσουν οι κλινικές για το δημόσιο συμφέρον, για να δουλέψουν άνθρωποι, για να γίνουν άνθρωποι καλά, νομίζω ότι τα πράγματα είναι σε πάρα πολύ καλό δρόμο. Υπερψηφίζουμε κατά πλειοψηφία ούτως ή άλλως. 
      Δεν έχω να πω τίποτα άλλο, εκτός από το ότι χαίρομαι ως Πειραιώτης γι’ αυτό που σημειώσατε, ότι υπάρχει πιθανότητα κάποτε στη Βούλα να πραγματοποιηθεί η λειτουργία ενός νέου νοσοκομειακού δημόσιου τομέα που θα  καλύψει τις τεράστιες ανάγκες που έχει η Νότια Αττική, ο Πειραιάς, τα νησιά και ακόμη πάρα  πέρα.  Αυτά τα λίγα είχα να πω. 
      Σας ευχαριστώ πάρα πολύ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ και για τη συντομία, κύριε Αποστολάτο. 
      Το λόγο έχει ο κ. Γείτονας. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κυρία Πρόεδρε. 
      Κυρία Πρόεδρε, κατά την ομιλία μου επί της αρχής έθεσα ορισμένα ερωτήματα προς τον Υπουργό. Ιδιαίτερα όσον αφορά τη σύμβαση όπως είχε στην αρχή υπογραφεί, αλλά και στη συνέχεια μετά την αφαίρεση των σχετικών άρθρων. Αναφέρομαι στη σύμβαση του ελληνικού δημοσίου, του Υπουργείου Υγείας με τον Ελληνικό Ερυθρό Σταυρό. Απάντηση δεν πήρα. Και επανέρχομαι σήμερα με λίγα λόγια. Πιστεύω ότι ίσως με την ευκαιρία παρουσίας του κ. Αβραμόπουλου, του Υπουργού Υγείας  να απαντηθούν ερωτηματικά, να διαλυθούν οι αμφιβολίες και υποψίες αν θέλετε, που υπάρχουν σε σχέση με την ανάγκη να γίνει αναθεώρηση αυτής της σύμβασης. Εγώ δεν την κατανοώ ακόμη αυτή την ανάγκη. Τουναντίον, κύριε Υπουργέ, από τη συζήτηση και στην επιτροπή και στην Ολομέλεια μέχρι τώρα κατεδείχθη ότι δεν υπήρξε, παρ’ ότι το λέτε στην εισηγητική έκθεση, καμμία ανάγκη επικαιροποίησης της σύμβασης. Κανένας λόγος ουσίας δεν το υπαγόρευσε αυτό. 
      Τουναντίον, εκείνο που για μένα απεδείχθη είναι ότι επιχειρήθηκε ανεπιτυχώς φυσικά –ευτυχώς το πήρατε πίσω- η είσοδος της «κερδοσκοπικής επιχειρηματικότητας», στο χώρο της υγείας και μάλιστα με όχημα τον Ελληνικό Ερυθρό Σταυρό. Και αυτό είναι ολίσθημα να μην πω άλλη λέξη. Είναι ολίσθημα, γιατί εγώ πιστεύω στις εποικοδομητικές σχέσεις του Υπουργείου Υγείας με τον Ελληνικό Ερυθρό Σταυρό και πιστεύω στις δυνατότητες που έχει και μπορεί να αξιοποιήσει ο Ελληνικός Ερυθρός Σταυρός και στα θέματα υγείας. Αλλά οι σχέσεις θα πρέπει να είναι καθαρές. Δεν μπορεί δε ο Ελληνικός Ερυθρός Σταυρός να «πατάει σε δύο βάρκες» και με το δημόσιο και με τους ιδιώτες με συμπράξεις. Και αυτό θα πρέπει να είναι ξεκάθαρο. 
      Άρα, αυτή η απόπειρα αλλαγής της σύμβασης του 1985 η οποία κυρώθηκε με το ν.1821 του 1988, πέραν αυτής καθ’ αυτής της ρύθμισης που ήταν απαράδεκτη, εννοώ το άρθρο 4 και την παράγραφο 4 του άρθρου 2, δημιουργεί και ένα νέο προηγούμενο που μπορεί να ανατρέψει μία πολυετή πορεία εξομάλυνσης των σχέσεων Υπουργείου, με τον Ελληνικό Ερυθρό Σταυρό. Γι’ αυτό μίλησα για καθαρές σχέσεις. Δεν πήρα λοιπόν απαντήσεις, κύριε Υπουργέ. Ελπίζω εσείς να απαντήσετε και να είσαστε πειστικός στις απαντήσεις σας. 
      Δεν επέτυχε βέβαια το εγχείρημα, αλλά για μένα ο κίνδυνος, κύριε Υπουργέ, παραμένει. Και χρειάζεται σήμερα εδώ να ξεκαθαρίσουμε ορισμένα πράγματα. Γιατί η Κυβέρνηση και σεις προσωπικά, αλλά και όλη η ηγεσία κόπτεστε στα λόγια για το δημόσιο χαρακτήρα του συστήματος υγείας, αλλά στην πράξη άλλα απεργάζεσθε. Και κάθε μέρα αποκαλύπτεται κρυφή ατζέντα, που έχετε και στο χώρο της υγείας. Που υπηρετεί την εμπορευματοποίηση του αγαθού της υγείας. 
      Κύριε Υπουργέ, αυτό δείχνει η απόπειρα που έγινε με τη συγκεκριμένη σύμβαση. Αυτό δείχνει, εάν θέλετε και η παράγραφος 1 του άρθρου 5. Άκουσα  προηγουμένως τον συνάδελφο τον κ. Μελά να διερωτάται γιατί ανησυχούμε. Τι απλούστερο, κύριε Υπουργέ, να μας πείτε ποιες κλινικές αφορά η παράγραφος 1 του άρθρου 5, ονομαστικά. Καταθέστε τον κατάλογο. Εάν δεν τις ξέρετε, τότε τι κάνετε; Ρυθμίζετε «γουρούνι στο σακί»; Εάν τις ξέρετε γιατί δεν τις λέτε στη Βουλή; Τις αποκρύπτετε; Είναι δυνατόν να μην ενημερώνετε τη Βουλή και να κατηγορείτε μάλιστα Βουλευτές ότι εκφράζουν υπόνοιες, εκδηλώνουν κακοπιστία; Εγώ δεν έχω καμμία σχέση με κακοπιστία και το ξέρετε. 
      Σας έχω πει επανειλημμένα ότι σε κάθε κίνηση που θα κάνετε στο Υπουργείο προς τη σωστή κατεύθυνση, θα είμαστε συμπαραστάτες και αρωγοί. Είναι σοβαρό το θέμα της υγείας για να γίνεται αντικείμενο μικροκομματικής αντιπαράθεσης και αντιπολίτευσης. Πείτε μας, λοιπόν, την αλήθεια για το άρθρο 5. 
      Επίσης, θα πρέπει να ξεκαθαρίσουμε και αυτά που λέτε. Γιατί και εσείς, κύριε Υπουργέ, χρησιμοποιείτε διαφορετικές εκφράσεις, και εκφράζετε διαφορετικές θέσεις -όπως και ο πρώην Υφυπουργός ο κ. Γιαννόπουλος –είναι εδώ, γι’ αυτό και τον αναφέρω- ανάλογα με το ακροατήριο που έχετε. 
      Εσείς προχθές, όσον αφορά την πρωτοβάθμια φροντίδα, μιλήσατε για συνεργασία δημόσιου και ιδιωτικού τομέα. Το νομοσχέδιο ακόμη δεν το είδαμε. Επιβεβαιώνετε έτσι κάποιους φόβους μας. Να μας ξεκαθαρίσετε και εδώ ποια θα είναι αυτή η συνεργασία του δημόσιου με τον ιδιωτικό τομέα στην πρωτοβάθμια φροντίδα. 
      Ο κ. Γιαννόπουλος το πρωί σε κάποιο ραδιοφωνικό σταθμό είπε ότι σε δύο χρόνια το μάνατζμεντ των νοσοκομείων θα το πάρουν ιδιωτικοί όμιλοι. Σας ρωτώ, κύριε Υπουργέ –εσείς εκφράζετε το Υπουργείο αυτήν τη στιγμή- πείτε μου αν είναι θέση της Κυβέρνησης αυτό, ότι θα πάει δηλαδή σε ιδιωτικούς ομίλους το μάνατζμεντ των δημόσιων νοσοκομείων, των νοσοκομείων του Ε.Σ.Υ.; 
      Είναι ορισμένα ζητήματα τα οποία θα πρέπει να ξεκαθαριστούν, κύριε Υπουργέ. Αναφέρομαι σε πράξεις σας, όπως με την εν λόγω σύμβαση και το άρθρο 4 που αποσύρατε, ακόμα στην παράγραφο 1 του άρθρου 5, αλλά και σε άλλες προηγούμενες πράξεις σας. Καθώς και σε δηλώσεις σας σε διάφορα ακροατήρια. Πραγματικά όλες οι πράξεις και παραλείψεις σας στο χώρο της υγείας, όπου υπάρχει υποχρηματοδότηση, το σύστημα κακοδιοικείται και αυξάνουν πραγματικά τα χρέη των νοσοκομείων, μας πείθει ότι ουσιαστικά απεργάζεστε την «ευθανασία» του Ε.Σ.Υ.. 
      Γυρίζετε –θα το έλεγα έτσι- συνεχώς στον τόπο του εγκλήματος, δηλαδή της «ευθανασίας» του Εθνικού Συστήματος Υγείας, παρ’ όλα τα μεγάλα λόγια σας. Χρειάζεται να ξεκαθαρίσουμε επιτέλους -από την αρχή μάλιστα της δεύτερης θητείας σας, κύριε Υπουργέ- τη θέση της Κυβέρνησης. 
      Τελειώνω, κυρία Πρόεδρε, με την τροπολογία, που ενσωματώθηκε ως παράγραφος 5 –νομίζω- στο άρθρο 6, όσον αφορά τους επικουρικούς. Κύριοι Υπουργοί -χαίρομαι που βλέπω όλη την ηγεσία του Υπουργείου να βρίσκεται στα έδρανα- ο θεσμός του επικουρικού ξεκίνησε επί των ημερών μου στο Υπουργείο Υγείας, με το εξάμηνο. Προέκυψε ως ανάγκη για να καλυφθούν θέσεις, όταν η προκήρυξη δεν είχε δώσει αποτέλεσμα σε άγονες περιοχές. Είχαμε άγονες προκηρύξεις. 
      Έκτοτε ο θεσμός επεκτάθηκε με διάφορες ρυθμίσεις πολύ σωστά. Όμως εσείς προχωρήσατε σε καταχρηστική εφαρμογή του θεσμού. Το κάνατε από το παράθυρο και τώρα το θεσμοθετείτε από την πόρτα, για επικουρικούς γιατρούς στην Αθήνα και στη Θεσσαλονίκη. 
      Διάβασα την αιτιολογική έκθεση. Εκεί επικαλείστε ως άλλοθι τη χρονοβόρα διαδικασία κρίσεων. Μα, δεν πείθετε κανέναν. Πρώτον, εάν θεωρούσατε ότι είναι χρονοβόρα η διαδικασία κρίσεων των γιατρών, τότε μπορούσατε να την αλλάξετε. Δεύτερον, η αλήθεια είναι ότι εσείς δεν προκηρύσσετε τις θέσεις. Δεν προκηρύσσετε θέσεις μονίμων και αυτό είναι λάθος έγκλημα για το σύστημα. 
      Με την τροπολογία δηλαδή ουσιαστικά στήνετε και στον ευαίσθητο χώρο της υγείας πελατειακό κράτος, το οποίο επανιδρύετε παντού με όλη σας την πολιτική ως Κυβέρνηση. Εγώ πιστεύω ότι είναι λάθος, γιατί κρατάτε γιατρούς σε εξάρτηση και σε ανασφάλεια, αυτούς τους επικουρικούς. Καταπατάτε κάθε έννοια αντικειμενικότητας και αξιοκρατίας, διότι οι γιατροί αυτοί παίρνουν μόρια έναντι των άλλων. 
      Εκεί είναι το θέμα, κύριε Υφυπουργέ. Και μην λέτε προς το ΠΑ.ΣΟ.Κ. ότι αμφισβητεί την ικανότητα των επικουρικών γιατρών. Δεν αμφισβητεί αυτό, αλλά δεν θέλουμε να βάζει το σύστημα τους επικουρικούς γιατρούς, με βάση το ρουσφέτι, μπροστά από άλλους εξίσου ή περισσότερο αξιόλογους γιατρούς. 
      Προχωρήστε, λοιπόν, σε προκήρυξη μονίμων θέσεων και σε κρίσεις. Μην κάνετε καταχρηστική εφαρμογή και επέκταση των προηγουμένων διατάξεων. Ουσιαστικά καταχρηστική είναι η νομοθετική πρωτοβουλία σας που, όπως είπα, υπονομεύει συνολικά και την αξιοκρατία και την αξιοπιστία του συστήματος. 
      Σ’ αυτά τα ζητήματα που έθεσα, κυρία Πρόεδρε, περιμένω συγκεκριμένες απαντήσεις από τον Υπουργό. Για να ξεκαθαριστούν ορισμένα ζητήματα και να υπάρχουν μεταξύ μας –παρά τις διαφορές μας- καθαρές και εποικοδομητικές σχέσεις, οι οποίες επιβάλλονται, γιατί όλοι, πιστεύω, θέλουμε να υπηρετήσουμε και να στηρίξουμε το σημαντικό αγαθό της υγείας. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Αθανάσιος Γιαννόπουλος. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Κυρία Πρόεδρε, κύριοι συνάδελφοι, κατ΄αρχάς θα απαντήσω στον κ. Γείτονα στον πρώην Υπουργό Υγείας για να μην έχει την οποιαδήποτε δέσμευση ο Υπουργός να καλύψει εμένα. Ως Βουλευτής έχω δικαίωμα, κύριε Γείτονα, να τεκμηριώσω τις απόψεις μου και τις θέσεις μου. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Γιαννόπουλε, απευθύνεστε στο Προεδρείο. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Στο Προεδρείο βέβαια, αλλά ήταν προσωπική αναφορά του κ. Γείτονα, οπότε θα πρέπει να πάρει και την απάντησή  του. 
      Είχα πει και στην κατ’ αρχήν συζήτηση ότι δεν είναι αφελείς οι Γερμανοί που έχουν δώσει εκατό νοσοκομεία και δη τα περισσότερα πανεπιστημιακά σε ιδιωτικούς ομίλους όπως είναι ο Ασκληπιός ,ο οποίος δραστηριοποιείται και στη χώρα μας με τη συνεργασία που έχει κάνει με το Ιατρικό Κέντρο που μανατζάρει εκατόν είκοσι νοσοκομεία. Το ίδιο είναι και στην Πορτογαλία, το ίδιο είναι και στην Ισπανία. Και μη νομίζετε ότι το ελληνικό δημόσιο μπορεί κάθε τόσο να έρχεται και να περνάει μέσω της Βουλής χρέη 3.000.000.000 που αθροίζονται κάθε τρία χρόνια, διότι όποια κυβέρνηση και να είναι δεν έχει μαγικές ιδιότητες για να κάνει περιστολή όλων αυτών των λειτουργικών εξόδων και δαπανών που είναι  μια άλλη υπόθεση για να την αναφέρω. 
      Όσον αφορά το θέμα ακριβώς της σύμβασης με το Ίδρυμα ΕΛΠΙΔΑ: Είναι πάρα πολύ καλή το είπα στην κατ’ αρχήν συζήτηση  και δεν έχω καμμία αντίρρηση. Έκανα μία αναφορά και ένα σχόλιο. Στο άρθρο έβδομο όμως, στις υποχρεώσεις του δωρεοδόχου θα ήθελα να πω ότι μέσα σε αυτόν τον πλούτο που διατίθεται για το ογκολογικό τμήμα, όπως παράλληλα και για τις οποιεσδήποτε άλλες οικονομικές παρεμβάσεις στον ξενοδοχειακό εξοπλισμό, νομίζω ότι η σύμβαση θα έπρεπε να περιλάβει σε όλα τα έξοδα και τον ιατρικό εξοπλισμό. Ο ιατρικός εξοπλισμός είναι της τάξεως των 1,7 εκατομμυρίων ευρώ και νομίζω ότι μπορείτε, κύριε Υπουργέ, με τη δυνατότητα την οποία έχετε και την καλή θέληση της κ. Βαρδινογιάννη και αυτό το ποσό να το συμπεριλάβετε στην δωρεά, διότι όπως αντιλαμβάνεστε θα υπάρχει και ένας πλούτος ολόκληρος από το φιλοδώρεο χαρακτήρα που  έχουν οι Έλληνες να προσφέρουν. Και θα έλεγα ότι για να μη βρεθούμε να μην έχουμε οργανισμό, αφού γίνει το ογκολογικό τμήμα, παράλληλα κατά τη διάρκεια της ανοικοδόμησής του να γίνει και ένας συμπληρωματικός οργανισμός από το Αγία Σοφία, για να λειτουργήσει άμεσα μόλις θα  έχει ολοκληρωθεί. 
      Ερχόμαστε στη σύμβαση μεταξύ του ελληνικού δημοσίου και του Ελληνικού Ερυθρού Σταυρού. Βλέπουμε από την Αντιπολίτευση να χύνονται κροκοδίλια δάκρυα, επειδή έγινε τώρα και γιατί έχουμε την τιμή αυτή κ.λπ.. Το είπαμε και άλλες φορές ότι δεν είναι αυθαίρετη η τιμή αυτή, η οποία αναφέρεται στο νομοσχέδιο. Υπάρχουν εκτιμητές και εκεί φθάνει το ποσό. Είχα πει και την άλλη φορά ότι δεν  μπορεί το ελληνικό δημόσιο να συνάπτει αποικιοκρατικές συμβάσεις με οργανισμούς, με νομικά πρόσωπα δημοσίου δικαίου και να μη συμπεριφέρεται όπως θα έπρεπε να συμπεριφέρεται και συμπεριφέρεται ένας απλός πολίτης. Και αν δε γινόταν αυτό ο Πρόεδρος του Ερυθρού Σταυρού πιθανόν να εγκαλείτο για απιστία προς το Ίδρυμά του, όπως επίσης διατρέχει τον κίνδυνο και ο Πρύτανης του Πανεπιστημίου Αθηνών εφόσον δεν υπάρχει αναπροσαρμογή του μισθίου για το νοσοκομείο Τσαγκάρη να μπλεχθεί μέσα σε τέτοιες προϋποθέσεις μιας απιστίας προς το δημόσιο, εάν υπάρξει κάποιος κακόβουλος. 
      Στο άρθρο 5 δεν αναφέρεται τίποτα άλλο παρά μόνο η δυνατότητα που έχουν οι παλιές κλινικές, οι οποίες είχαν ένα ιδιοκτησιακό καθεστώς και ενοικιοστασιακά θα έλεγα ιδιαίτερα με το Ι.Κ.Α. βρίσκονται σ’ αυτές τις δεσμεύσεις, με το 235 να κάνουν οποιεσδήποτε παρεμβάσεις ανάπλασης. Το νοσοκομείο Παπαδημητρίου, το ξέρετε, κύριοι συνάδελφοι, και γνωρίζετε πολύ καλά το τι αχούρι είναι. Αν νομίζετε ότι θα πρέπει οι συμπατριώτες μας επειδή είναι ασφαλισμένοι στο Ι.Κ.Α. να νοσηλεύονται  υπό αυτές τις συνθήκες, είναι μία δικιά σας λογική. 
      Στο άρθρο 6 η παράγραφος 1 είναι πολύ σωστή. Δεν μπορεί να κατέχει θέση Διοικητή ή Υποδιοικητή κάποιος ο οποίος υπηρέτησε σ’ ένα νοσοκομείο. Γιατί ξέρουμε πολύ καλά όλοι όσοι έχουμε κάνει σε νοσοκομεία, τις διαπροσωπικές σχέσεις που έχει ο καθένας μας και τις οποιεσδήποτε παρεμβάσεις, θετικές ή αρνητικές, στην εκπλήρωση των διοικητικών καθηκόντων κατά την ενασχόληση στο νοσοκομείο. Και θα έλεγα, κύριε Υπουργέ –το είχα σχολιάσει και με τον κύριο Υφυπουργό- ότι θα πρέπει να προστεθεί και το «μεταθετό». Δηλαδή σε περίπτωση κατά την οποία ένας Διοικητής ή Υποδιοικητής απέδωσε σ’ ένα νοσοκομείο, να υπάρχει η δυνατότητα –διότι δεν υπάρχει απόλυτα η δυνατότητα της μετακίνησης, μετάθεσης- να πάει σ’ ένα άλλο νοσοκομείο που υπολείπεται λειτουργικά και να προσφέρει εκεί τις υπηρεσίες του, αφού είχε αυτήν την ευδόκιμη χρονική διάρκεια της υπηρεσίας σ’ ένα μεγάλο νοσοκομείο. 
      Επίσης στην παράγραφο 3, είναι σωστή η θέση να υπάρχει ιατρική συνταγή, αλλά εδώ, όπως είχα σχολιάσει, θα πρέπει να φυλάσσεται και η ιατρική συνταγή. Αλλιώς αναιρείται, από τη στιγμή που δεν θα φυλάσσεται στο φαρμακείο.
      Όσον αφορά την παράγραφο 4, θα πρέπει να το δείτε έστω και τώρα, διότι το π.δ. 84/2001 έχει δεσμεύσεις, όπως η κύρια κατοικία. Ναι στα ιατρεία, οδοντιατρεία τα οποία υπάρχουν, αλλά δεν μπορεί να γίνονται νέα ιατρεία εκεί που υπάρχει δέσμευση κυρίας κατοικίας, διότι αυτό αποτελεί ένα στοιχείο το οποίο δεσμεύεται από το Υ.ΠΕ.ΧΩ.Δ.Ε.. 
      Όσον αφορά την παράγραφο 5 για τους επικουρικούς γιατρούς, είχαμε σχολιάσει στον ν.3580, τον πρόσφατο νόμο περί προμηθειών, για τους επικουρικούς γιατρούς και μάλιστα ήμουν εγώ που είχα τότε ασχοληθεί λέγοντας ότι οι επικουρικοί γιατροί πρέπει να πηγαίνουν στην επαρχία. Είναι όμως κάποιες ειδικότητες εντελώς εξειδικευμένες, όπου οι συνάδελφοι δεν μπορούν να πηγαίνουν στα περιφερειακά νοσοκομεία, διότι δεν υπάρχουν αντίστοιχα και ανάλογα τμήματα. Γι’ αυτό λοιπόν οι ενδοκρινολόγοι, οι νευροχειρουργοί, οι αγγειοχειρουργοί, οι καρδιοχειρουργοί κ.λπ. θα πρέπει με αιτιολογημένη καθαρώς απόφαση του Υπουργού να μπορούν να πηγαίνουν. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, παρακαλώ να μου δώσετε ένα λεπτό, για να μιλήσω για τις τροπολογίες, εφόσον τις συζητάμε όλες μαζί. 
      Η τροπολογία με γενικό αριθμό 63 και ειδικό 5 είναι ακριβώς η περίπτωση συναδέλφου ο οποίος ήταν καθηγητής, πήρε θέση διευθυντού, έγινε παρέμβαση στο Διοικητικό Εφετείο, έχασε τη θέση του και λόγω ηλικίας είναι μετέωρος. Ούτε στο Ε.Σ.Υ. μπορεί να πάρει θέση ούτε και ως πανεπιστημιακός. 
      Η με γενικό αριθμό 64 και ειδικό αριθμό 6 τροπολογία είναι για τους γιατρούς που κατά τη διάρκεια της υπηρεσίας υπαίθρου έκαναν υπηρεσία σε νοσοκομείο. Είναι λεκτική η διατύπωση και υπάρχει αυτή η παράγραφος στον ν. 3527, οι Υπηρεσίες όμως δεν μπορούν να καταλάβουν τον ενεστώτα διαρκείας. Γι’ αυτό λοιπόν κάνουμε αυτή την παρέμβαση.  
      Επίσης, η με γενικό αριθμό 70 και ειδικό 12 τροπολογία είναι ακριβώς για το να μην έχει ο Υπουργός τη δυνατότητα να μετονομάζει νοσοκομεία πανεπιστημιακά, για να υπάρχει μία εύρυθμη λειτουργία μεταξύ της πανεπιστημιακής κοινότητος. Ήταν η τελευταία διάταξη του 3329/2005.
      Υπάρχει μία αδικία, κύριε Υπουργέ, όσον αφορά έξι μόνιμους υπαλλήλους του Υπουργείου Υγείας, οι οποίοι ανήκουν στο Κεντρικό Εργαστήριο Δημόσιας Υγείας και με τις νέες ρυθμίσεις ανήκουν στο ΚΕ.ΕΛ.Π.ΝΟ. και καταλαβαίνετε ότι έχουν μεγάλες επιπτώσεις όσον αφορά τις οικονομικές δαπάνες, οι οποίες βέβαια επιβάρυναν το Υπουργείο. 
      Επίσης είναι και η τροπολογία με γενικό αριθμό 62 και ειδικό 4 όσον αφορά το θέμα –και το είχαμε σχολιάσει πολλές φορές- της Κεντρικής Υπηρεσίας του Υπουργείου στο επίπεδο των κατηγοριών ΠΕ, ΤΕ, ΔΕ, ΥΕ, με ένα επίδομα το οποίο θα προέλθει από τα έσοδα του Ε.Ο.Φ., εφόσον είναι οργανισμός που επιτηρείται από το Υπουργείο Υγείας, για να μπορέσουν κι αυτοί οι υπάλληλοι, όπως και σε άλλα Υπουργεία, να έχουν έναν επιπλέον μισθό και κατ’ αυτό τον τρόπο να είναι παραγωγικότεροι. 
      Επίσης, είναι η τροπολογία με γενικό αριθμό 66 και ειδικό 8, σε περίπτωση μεταφοράς φαρμακείου που λειτουργεί ή λειτουργούσε στο ίδιο κατάστημα περισσότερο από πέντε χρόνια, όταν η μεταφορά αυτή γίνεται λόγω τελεσίδικης εξωστικής δικαστικής αποφάσεως διά ανοικοδόμηση, ιδιόχρηση ή κατεδάφιση να πρέπει να απέχει κατά το χρόνο της μεταφοράς από τα λειτουργούντα φαρμακεία, συστεγασμένα και μη, τουλάχιστον είκοσι μέτρα.
      Τέλος έχουμε την τροπολογία με γενικό αριθμό 67 και ειδικό 9 για γιατρούς που κατά τη διάρκεια του π.δ. 228/2000 είχαν ολοκληρώσει την απαιτούμενη εκπαίδευση να τους δοθεί η δυνατότητα, εφόσον εξ αμελείας ή παραλείψεως δεν υπέβαλαν τα χαρτιά τους. Επίσης, άδεια εκτέλεσης υπερηχογραφημάτων, αγγειολογικών παθήσεων να χορηγείται και σε καρδιολόγους γιατρούς, που μέχρι την έναρξη της ισχύος του δεν είχαν υποβάλει τα χαρτιά τους εγκαίρως.
      Επειδή πιστεύω ότι αυτές οι τροπολογίες δεν έχουν κανένα κόστος και είναι ρυθμιστικές του συστήματος, θα ήθελα, κύριοι Υπουργοί, να τις βλέπατε και κατ’ αυτόν τον τρόπο να γίνουν και αποδεκτές.
      Σας ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Η κ. Μερεντίτη έχει το λόγο.
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κυρία Πρόεδρε.
      Συζητάμε σήμερα ένα νομοσχέδιο για τη δημόσια υγεία. Η δημόσια υγεία, η πρόνοια, η αλληλεγγύη δεν είναι τίτλοι. Είναι πολιτική, πρακτική, επιλογές και δράσεις. Και λυπάμαι που σ’ αυτόν τον τομέα η Κυβέρνηση της Νέας Δημοκρατίας μέχρι τώρα δεν έχει να επιδείξει τίποτα. Απαξιώνεται συστηματικά, κύριε Υπουργέ, το σύστημα της δημόσιας υγείας για λόγους που με αυτό το νομοσχέδιο είναι πλέον φανεροί. 
      Εμείς, το ΠΑ.ΣΟ.Κ., πιστέψαμε και ενισχύσαμε τη δημόσια υγεία διαχρονικά και είχαμε και έχουμε σαν στόχο την αναβάθμιση της προσφοράς υπηρεσιών υγείας, όσο μπορούμε σεβόμενοι τον ασθενή, αλλά και τον εργαζόμενο.
      Σ’ αυτό το πλαίσιο θεωρούμε ότι είναι καλοδεχούμενες οι δωρεές, όταν προέρχονται από τους Έλληνες πολίτες, αλλά σε καμμιά περίπτωση αυτό δεν μπορεί να υποκαθιστά το ρόλο και τη δράση του κράτους. Επικουρικά ναι, όχι όμως αυτό να είναι το κυρίαρχο.
      Σχετικά με αυτή τη σύμβαση με το Σύλλογο «Ελπίδα» –σας είπε και ο κ. Γιαννόπουλος κάποια λόγια- επιτρέψτε και σε μένα να πω δυο λόγια. Καλοδεχούμενη, αλλά να καταλάβουμε ποια είναι η προσφορά. Έγιναν τηλεμαραθώνιοι, συγκεντρώθηκαν χρήματα και τώρα έρχεται να κάνει την προσφορά η κ. Βαρδινογιάννη. Όμως δεσμεύεται η πολιτεία –και δεν κατανοώ το γιατί- ότι θα βοηθήσει, ώστε να εξευρεθούν τα χρήματα από κοινοτικά προγράμματα και άλλα. 
      Αυτά τα κοινοτικά προγράμματα μπορεί να τα πάρει η πολιτεία και να διαδραματίσει σωστά και πολύ πιο γρήγορα το ρόλο, τον οποίο καλείται να υπηρετεί και όχι να εξυπηρετούνται δωρητές, οι οποίοι –αν αναλύσουμε το νομοσχέδιο- δεν κατανοώ ποιο τελικά θα είναι το ποσό το οποίο θα προσφέρουν, πέρα από το όνομά τους και πιθανότατα και άλλες τυχόν διευκολύνσεις. Να δεχόμαστε, να εξετάζουμε όμως πάνω απ’ όλα την τελική προσφορά.
      Πάμε τώρα στη δεύτερη σύμβαση. Λυπάμαι, κύριε Υπουργέ, αλλά αυτό δεν είναι νομοσχέδιο –επιτρέψτε μου- είναι φωτογραφικές διατάξεις, φωτογραφίες πότε πιο θολές, πότε πιο καθαρές, πότε να φαίνεται σε βάθος ή γκρο-πλαν, αλλά πάντως φωτογραφίες. Έτσι δεν μπορούμε να κάνουμε δημόσια υγεία και πολύ περισσότερο να την αναβαθμίσουμε.
      Είναι μία λεόντειος συμφωνία και χρυσοπληρώνεται ο Ερυθρός Σταυρός, ο πρόεδρος του οποίου –διαβάζοντας τα Πρακτικά, γιατί δεν μετέχω στην επιτροπή- μιλώντας στην επιτροπή χρησιμοποίησε κανονικά φράσεις όπως χρωστάμε, κρατάμε, σαν ένας σκληρός επιχειρηματικός όμιλος που σκέπτεται τα έσοδά του, που όμως εμείς σαν πολιτεία δεν ελέγξαμε ποτέ και δεν περιορίσαμε, παρά μόνο ερχόμαστε και τώρα πάλι να τους δώσουμε, να τους χαρίσουμε. 
      Μπορεί να αποσύρθηκε η παράγραφος 4, κύριε Υπουργέ –και βέβαια τότε λείπατε, σήμερα είσθε εδώ- κάτω από την κατακραυγή όλων, από την τοπική κοινωνία, τη Νομαρχιακή Αυτοδιοίκηση, τους φορείς, εμάς τους Βουλευτές, δεν παύει όμως η φιλοσοφία σας να είναι συγκεκριμένη. Αλήθεια, τους Βουλευτές σας –διάβασα τα Πρακτικά στην αρμόδια επιτροπή- δεν τους είδα να μιλάνε όσο θα έπρεπε. 
      Η φιλοσοφία σας, όμως, ήταν αυτή, να ενισχύσετε με υπέρογκα ποσά τον ελληνικό Ερυθρό Σταυρό, βάζοντάς του μάλιστα και δέσμευση 2% και δεν συζητάμε πότε, πώς και μέχρι πότε, ωσάν να μην υπάρχουν δεσμεύσεις, παρά μόνο υποχρεώσεις απέναντι στον Ερυθρό Σταυρό.
      Ο Ερυθρός Σταυρός συνεχίζει όλα τα χρόνια να κάνει έναν έρανο που και από εκεί εισπράττει, όμως, παράλληλα, λειτουργεί σαν ένας επιχειρηματίας. Εγώ δεν μπορώ να κατανοήσω, γιατί ένα νομικό πρόσωπο ιδιωτικού δικαίου, το οποίο λέει ότι προσφέρει υπηρεσίες υγείας, θα πρέπει να επιχορηγείται και μάλιστα, με τέτοια ποσά από το κράτος, όταν διαβάζουμε ότι παράλληλα, κάνει συζητήσεις με άλλου είδους ιδιώτες, χωρίς να ξέρουμε πού και πότε θα καταλήξουν. Δεν υπάρχει καμμία δέσμευση τι θα ζητηθεί και πότε από τον Ερυθρό Σταυρό, αλλά μόνο οι υποχρεώσεις του κράτους προς τον Ερυθρό Σταυρό.
      Ποια είναι τα χρέη του Ερυθρού Σταυρού; Δεν πρέπει εδώ πέρα να τα συζητήσουμε; Δεν πρέπει, κύριε Υπουργέ, όταν έρχεστε στη Βουλή των Ελλήνων και φέρνετε μία τέτοια σύμβαση και ζητάτε να την ψηφίσουμε, να φέρνετε και τα στοιχεία ακριβώς για ποια ποσά μιλάμε, για ποιες υποχρεώσεις μιλάμε, που προχωράμε και σε τι λύσεις; Μιλάμε για ένα φιλέτο -αφού έχουμε απαξιώσει, βέβαια, το νοσοκομείο που υπάρχει- για κέρδη που όλοι κατανοούμε, άλλο αν δεν τα λέμε εδώ μέσα.
      Θεωρώ ότι η υγεία αφορά όλους μας, εμάς εδώ περισσότερο από όλους, αλλά περισσότερο αυτούς που την περιμένουν, την προσδοκούν και δυστυχώς, όλο και περισσότερο την χρειάζονται.
      Κύριε Υπουργέ, οφείλετε και οφείλουμε και εμείς να προσπαθούμε να παρέχουμε όσο το δυνατόν μεγαλύτερες και καλύτερες υπηρεσίες υγείας, πρώτα σαν πολιτεία και μετά, βοηθώντας και τον ιδιωτικό τομέα. Όχι έχοντας στραμμένα συνεχώς τα βλέμματά μας στον ιδιωτικό τομέα και χωρίς να παίρνουμε τις δεσμεύσεις που χρειάζονται από αυτόν τον φορέα.
      Γι’ αυτό, καταψηφίζω τη Σύμβαση για τον Ερυθρό Σταυρό, αλλά παράλληλα, ζητώ, κύριε Υπουργέ, έστω και τώρα, να επανεξετάσετε και τη Σύμβαση με το Σωματείο «ΕΛΠΙΔΑ», ειδικά και για τα ποσά που δεσμεύεστε να βοηθήσετε να εξασφαλίσουν, αλλά και για τον ιατρικό εξοπλισμό, τον οποίο και αυτόν επιβαρύνεται η πολιτεία να αγοράσει.
      Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, τον κ. Σκουλά να πάρει το λόγο.
      ΙΩΑΝΝΗΣ ΣΚΟΥΛΑΣ: Κυρία Πρόεδρε, κύριε Υπουργέ, κυρίες και κύριοι συνάδελφοι, όσον αφορά την πρώτη σύμβαση, η συγκεκριμένη σύμβαση μας βρίσκει σύμφωνους, δεδομένου ότι η ανέγερση του πρώτου παιδιατρικού ογκολογικού νοσοκομείου αποτελεί μία μεγάλη προσφορά του Σωματείου «ΕΛΠΙΔΑ» και ιδιαίτερα, της κ. Βαρδινογιάννη. Πιστεύω ότι πραγματικά θα προωθήσει την έρευνα και τη θεραπεία των παραπάνω ασθενειών και θα παρέχει μία συνεχή, συστηματική, θεραπευτική, κοινωνική υποστήριξη σε αυτά τα παιδιά που την έχουν ανάγκη.
      Όμως και η πολιτεία θα πρέπει να κάνει αυτό που οφείλει να κάνει, δηλαδή, μετά την ολοκλήρωση του νοσοκομείου, οφείλει να φροντίσει για την άψογη λειτουργία, καθώς επίσης και για τον εξοπλισμό.
      Όσον αφορά το άρθρο 3 σχετικά με τον Ερυθρό Σταυρό και το ελληνικό δημόσιο, το καταψηφίζουμε. Είπα και στην ομιλία μου την προηγούμενη εβδομάδα, ότι είναι μια «λεόντειος» συμφωνία, έστω και αν αποσύρθηκε το άρθρο 4. Είναι μία συμφωνία, η οποία είναι θολή, χωρίς δικλίδες ασφαλείας. Συμφωνώ απόλυτα με το συνάδελφο κ. Γείτονα, ότι επιχειρήθηκε μία άλωση του Ε.Σ.Υ. στα ιδιωτικά συμφέροντα, επιχειρήθηκε σιγά-σιγά να ξεκληρίσουμε το Εθνικό Σύστημα Υγείας, ενώ το Ασκληπιείο Βούλας από την άλλη μεριά έχει αφεθεί στην τύχη του, όπως καταγγέλλουν οι εργαζόμενοι.
      Στο άρθρο 5, βεβαίως και εδώ έχουμε ερωτηματικά. Ποιες είναι αυτές οι κλινικές; Δεν μας έχετε απαντήσει ακόμα. Γιατί να δοθούν πάλι οι άδειες πίσω; Εν πάση περιπτώσει, υπάρχει όφελος για το ελληνικό δημόσιο; Υπάρχει όφελος για τον Έλληνα πολίτη; Υπάρχει όφελος για τον ασθενή ή υπάρχει όφελος για τους κλινικάρχες; Αυτά τα ερωτήματα θα πρέπει να απαντηθούν. Θα πρέπει να ξέρουμε τι γίνεται ακριβώς.
      Όσον αφορά το άρθρο 6, σήμερα καταγγέλλεται στα «ΝΕΑ» από το διοικητή του Ευαγγελισμού, ότι το άρθρο αυτό, η παράγραφος 1, είναι φωτογραφική διάταξη για τον ίδιο και καταγγέλλει συγκεκριμένα ότι δεν υποχώρησε σε πιέσεις παραγόντων του Υπουργείου, προκειμένου να γίνουν προαγωγές γιατρών στον Ευαγγελισμό.
      Καταψηφίζουμε, λοιπόν και αυτό το άρθρο.
      Και φτάνουμε στο άρθρο για τους επικουρικούς γιατρούς που σε καμμία περίπτωση δεν μπορεί να υπερψηφισθεί, όταν ξέρουμε ότι ο συγκεκριμένος νόμος 2889/2001 προέβλεπε την κάλυψη προσωρινά των αναγκών στα νοσοκομεία της περιφέρειας, υπό την προϋπόθεση ότι δεν είχαν υποβληθεί υποψηφιότητες για την κάλυψη των θέσεων που είχαν προκηρυχθεί είτε καθυστερούσαν εκείνες των γιατρών. 
      Γιατί δεν υπάρχουν αυτή τη στιγμή θέσεις επιμελητών, γιατρών του Ε.Σ.Υ. σε κρίση; Γιατί δεν δίνονται θέσεις σε άνεργους γιατρούς, παρά δίνουμε θέσεις σε επικουρικούς γιατρούς; Ξέρουμε πολύ καλά ότι οι επικουρικοί γιατροί παίρνουν μόρια και μετά, με αυτά τα μόρια, καταλαμβάνουν θέσεις που ενδεχομένως δεν θα τις έπαιρναν αλλιώς. 
      Από την άλλη μεριά, έχει φτάσει το Εθνικό Σύστημα Υγείας μας να είναι αυτή τη στιγμή στην 22η θέση στην Ευρώπη. Έχουμε κατρακυλήσει πέντε θέσεις, απουσιάζουν 15.000 νοσηλευτές, ενώ χρειαζόμαστε 30.000. Έχουμε εκατόν πενήντα κρεβάτια Μ.Ε.Θ. κλειστά ακόμη, ενώ εφέτος, στον προϋπολογισμό, δίνεται το 2,77% του Α.Ε.Π. για την υγεία, ποσοστό λιγότερο από αυτό που δόθηκε πέρυσι.
      Πιστεύω, λοιπόν, ότι η Νέα Δημοκρατία ξεκάθαρα, κάθε ημέρα, προσπαθεί να αποδιοργανώσει, να αποσυντονίσει το Εθνικό Σύστημα Υγείας για το οποίο εμείς παλέψαμε και είμαστε υπερήφανοι γι’ αυτό, γιατί το υπηρετήσαμε και σε καμμία περίπτωση δεν θα το αφήσουμε να φτάσει εκεί που εσείς θέλετε να το φτάσετε.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ τον κ. Σκουλά.
      Το λόγο έχει ο κ. Λαμπίρης.
      ΗΛΙΑΣ ΛΑΜΠΙΡΗΣ: Κυρία Πρόεδρε, κύριε Υπουργέ, κυρίες και κύριοι συνάδελφοι, παίρνω αφορμή από το σχόλιο που έκανε ο εκλεκτός συνάδελφος κ. Μελάς που είπε ότι το Νοσοκομείο Αττικόν ακόμη δεν εφημερεύει και ερωτώ:
      Το 1996 αυτό το νοσοκομείο θεμελιώθηκε από τον τότε Υπουργό, τον κ. Κρεμαστινό. Το 2003 παραδόθηκε με τριακόσια πενήντα κρεβάτια. Τέσσερα χρόνια αργότερα, κύριε Υπουργέ, έχουν προστεθεί διακόσια πενήντα κρεβάτια, όπως εσείς ισχυρίζεστε, και το νοσοκομείο αυτό δεν είναι ακόμη σε θέση να εφημερεύσει; Δηλαδή, ένα νοσοκομείο το οποίο ξεκινάει να λειτουργεί πριν από τέσσερα-πέντε χρόνια δεν είναι ακόμη σε θέση να εφημερεύσει; Αυτό είναι ένα ερώτημα στο οποίο θα πρέπει να απαντήσετε.
      Σε ό,τι αφορά τώρα την πρώτη Σύμβαση που αναφέρεται στη δωρεά του Σωματείου «ΕΛΠΙΔΑ» Σύλλογος Φίλων Παιδιών με Καρκίνο υπέρ του ελληνικού δημοσίου έχω ήδη θετικά τοποθετηθεί στη συζήτηση επί της αρχής. Εύχομαι και στο μέλλον να υπάρξουν ανάλογες δωρεές, ώστε να μπορέσει και η περιφέρεια να αποκτήσει ανάλογες νοσηλευτικές μονάδες.
      Ενθυμούμαι πολλές φορές στο Πανεπιστήμιο Πατρών που έρχονταν γονείς παιδιών με ογκολογικά προβλήματα και ζητούσαν πιστοποιητικό για να πάνε στο εξωτερικό για να νοσηλευτούν. Αυτό και μόνο λέει πάρα πολλά. Ενώ άλλα πιστοποιητικά δεν έχω υπογράψει ποτέ στη σταδιοδρομία μου, σε αυτές τις περιπτώσεις, πρέπει να πω ότι υπέγραφα αρκετά τέτοια πιστοποιητικά.
      Οπωσδήποτε, η δημιουργία μιας μονάδας στα πλαίσια λειτουργίας ενός δημόσιου παιδιατρικού νοσοκομείου που αφορά παιδιατρικά ογκολογικά περιστατικά είναι προς την σωστή κατεύθυνση, γι’ αυτό και ψηφίζω υπέρ της κύρωσης της Σύμβασης. Και δεν μπορώ να μη συγχαρώ -και θα συγχαίρω και στο μέλλον- όλους εκείνους οι οποίοι με την ενεργό στάση τους συμβάλουν στη δημιουργία ανάλογων μονάδων που έχει ανάγκη ο τόπος μας.
      Σε ό,τι αφορά τώρα τη Σύμβαση μεταξύ του ελληνικού δημοσίου και του Ελληνικού Ερυθρού Σταυρού θέλω να κάνω ορισμένες παρατηρήσεις.
      Αρχικά, είναι θετικό ότι κατά τη διάρκεια της συζήτησης στην Επιτροπή Κοινωνικών Υποθέσεων ο Υπουργός ανταποκρίθηκε στο αίτημα της Αντιπολίτευσης και απέσυρε το άρθρο 4. Το ζητούμενο, όμως, ήταν και παραμένει η δημιουργία ενός σύγχρονου γενικού νοσοκομείου που να εξυπηρετεί τον πληθυσμό αυτής της μεγάλης περιφέρειας που ουσιαστικά είναι ακάλυπτη, κάτι που είναι επιτακτική ανάγκη και δεν μπορεί να αναβάλλεται σε βάθος χρόνου.
      Χρειάζονται χρονοδιαγράμματα και αυτά θα τα περιμένουμε σε εύλογο χρονικό διάστημα, κύριε Υπουργέ.
      Όσον αφορά αυτό το νοσοκομείο, είναι δυνατή η ολοκλήρωσή του εντός τεσσάρων χρόνων, ώστε να ενταχθεί στη συνέχεια στο Εθνικό Σύστημα Υγείας, για να αναπνεύσει η περιοχή και να αποσυμφορηθούν και τα νοσοκομεία του κέντρου. Θα είναι ένα νοσοκομείο σύγχρονο, στο οποίο θα έχουν πρόσβαση όλοι οι πολίτες, ανεξάρτητα από την οικονομική τους κατάσταση. 
      Κάτι τέτοιο ασφαλώς και δεν θα είναι εφικτό εάν ο Ελληνικός Ερυθρός Σταυρός κάνει μία συμφωνία με κάποιον ιδιωτικό φορέα. Ο Ελληνικός Ερυθρός Σταυρός έχει προσφέρει και εξακολουθεί να προσφέρει αρκετά στην ελληνική κοινωνία, αλλά τη σκοπιμότητα αυτής της Σύμβασης δεν την αντιλαμβάνομαι. Δεν αντιλαμβάνομαι, επίσης, την καταβολή των 12.000.000.000 ευρώ, συν τον ετήσιο πληθωρισμό, συν 2% επί του πληθωρισμού για την εκπλήρωση του σκοπού, όπως αναφέρεται στο άρθρο 3. Αν το δημόσιο έχει χρέος στον Ελληνικό Ερυθρό Σταυρό, οφείλει να το εξοφλήσει και όχι σε επίπεδο ανταλλαγμάτων.
      Η πολιτική ηγεσία του Υπουργείου οφείλει να εξηγήσει στον ελληνικό λαό ότι δεν διατίθενται χρήματα για την υγεία, για την ανέγερση νοσοκομείων, όπως αυτό για το οποίο συζητάμε και γι’ αυτό καταφεύγει στην ανέγερση νοσοκομείων από ιδιώτες. Αυτό, όμως, οδηγεί στην υποβάθμιση του Εθνικού Συστήματος Υγείας. Γι’ αυτό και δεν μπορώ να ψηφίσω αυτή τη Σύμβαση, όπως και κάθε άλλη που θα οδηγεί προς αυτήν την κατεύθυνση.
      Τρίτον, σε ό,τι αφορά την τροπολογία για τους επικουρικούς γιατρούς που τόσα ήδη ελέχθησαν και την επέκταση του θεσμού σε Αθήνα και Θεσσαλονίκη, έχω να προσθέσω τα εξής: Ο θεσμός του επικουρικού γιατρού δημιουργήθηκε με το ν. 2889/2001 για να καλύψει έκτακτες και επείγουσες ανάγκες σε δυσπρόσιτες, απομονωμένες και νησιώτικες περιοχές. Τώρα, μ’ αυτήν την τροπολογία, προτείνετε –μετά από την τροποποίηση που εσείς κάνατε πριν από δύο χρόνια, το 2005 και απαλείψατε ορισμένα από τα προηγούμενα, αντικαθιστώντας τα με τη φράση, «κάλυψη επιτακτικών αναγκών». Τώρα επεκτείνετε το θεσμό σε Αθήνα και Θεσσαλονίκη. 
      Εμείς θα σας προτείνουμε να ισχύσει ο ν. 2889/2001, με την εξής προσθήκη: Με την πρόσληψη του επικουρικού γιατρού, να ξεκινάει η διαδικασία της προκήρυξης θέσης και όλη η διαδικασία μέχρι την ορκωμοσία του δεσμευτικά να μην ξεπερνά τα δύο χρόνια.
      Μην ξεχνάμε ότι σε μία θέση η οποία προκηρύσσεται σε Αθήνα και Θεσσαλονίκη, οι υποψήφιοι μπορεί να φτάνουν και τους τριάντα. Όμως, με αξιοκρατικές διαδικασίες θα επιλέξετε τον καλύτερο. Αυτό συμβάλλει στην αναβάθμιση της ποιότητας των υπηρεσιών υγείας. Όταν, όμως, τα συμβόλαια των επικουρικών γιατρών ανανεώνονται επί τρία συνεχόμενα έτη, κάτι που σημαίνει τέσσερα χρόνια θητεία, ο καθένας αντιλαμβάνεται ότι δεν πρόκειται πια για επιτακτική επείγουσα ανάγκη, αλλά για μία μόνιμη κατάσταση. Και όταν δεν περιορίζεται η εφαρμογή του θεσμού στις ευαίσθητες περιοχές της χώρας, αλλά αποτελεί γενικευμένο κανόνα, ποιος θα επιδιώξει πλέον να πάει σε ακριτικές περιοχές ή σε περιοχές της περιφέρειας, αφού του δίνεται η δυνατότητα να τοποθετηθεί στην Αθήνα και τη Θεσσαλονίκη; 
      Μάλλον, άλλον σκοπό επιτελούν, παρά τα όσα ορίζει ο νόμος.
    Έχετε αντιληφθεί, κύριε Υπουργέ, τις συνέπειες αυτής της πολιτικής για το γιατρό, για τον εκάστοτε καθηγητή ή διευθυντή κλινικής, αλλά και για το Σύστημα Υγείας ευρύτερα; 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Προσωπικά, είμαι σε θέση να γνωρίζω πολύ καλά, τις επιπτώσεις της τροπολογίας και ως πανεπιστημιακός και ως γιατρός που υπηρέτησε το Ε.Σ.Υ. είκοσι δύο χρόνια. 
    Γιατί ο επικουρικός γιατρός που λήγει το συμβόλαιό του πρέπει να υφίσταται αυτή τη γραφειοκρατία, να είναι δηλαδή στο Ταμείο Ανεργίας για τρεις μήνες, να αισθάνεται ανασφάλεια για το επαγγελματικό του μέλλον και να είναι όμηρος του Υπουργείου Υγείας, τη  στιγμή που υπάρχει ανάγκη κάλυψης μόνιμων θέσεων; Γιατί ο καθηγητής της πανεπιστημιακής κλινικής ή ο διευθυντής του Ε.Σ.Υ. που θέλει να σχεδιάσει επιστημονική στρατηγική στον τομέα του και που έχει ανάγκη από μόνιμα στελέχη, να παρεμποδίζεται από τέτοιες πολιτικές; 
    Η κάλυψη των κενών οργανικών θέσεων των νοσοκομείων από επικουρικούς γιατρούς, όπως επιχειρεί να κάνει με μαζικές προσλήψεις η σημερινή Κυβέρνηση, σε καμμιά περίπτωση δεν λύνει το πρόβλημα έλλειψης προσωπικού, από το οποίο πάσχουν σήμερα τα περισσότερα νοσοκομεία της χώρας. 
    Μ’ αυτόν τον τρόπο, η Κυβέρνηση παραπλανεί και μόνο παρατείνει ή ακόμα εντείνει το πρόβλημα, απαξιώνοντας το Εθνικό Σύστημα Υγείας, αφού προσλαμβάνει γιατρούς για τέσσερα χρόνια χωρίς κρίση. 
    Και φυσικά, δεν μπορούμε να εννοήσουμε πώς ο Υπουργός, όταν μιλάει για προσλήψεις ιατρικού προσωπικού, αντί να προχωρεί σε προκηρύξεις θέσεων, προσλαμβάνει με συμβάσεις εργασίας ορισμένου χρόνου γιατρούς, οδηγώντας σε φαύλο κύκλο όλο το Σύστημα Υγείας. 
    ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κύριε συνάδελφε, σας παρακαλώ. 
    ΗΛΙΑΣ ΛΑΜΠΙΡΗΣ: Ολοκληρώνω, κυρία Πρόεδρε, σε μισό λεπτό. 
    Είναι, όπως φαίνεται, το καθεστώς προσωρινότητας, αφού το ίδιο συμβαίνει και στο χώρο της παιδείας με τους εκπαιδευτικούς, ακυρώνοντας έτσι το ανθρώπινο δυναμικό και τους επιστημονικούς στόχους κάθε επιστήμονα. 
    Γι’ αυτούς τους λόγους, καταψηφίζω την τροπολογία. 
    Σας ευχαριστώ. 
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε συνάδελφε. 
Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία τη συνεδρίασή μας παρακολουθούν, αφού πρώτα ξεναγήθηκαν στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά 15ος -21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης», καθώς και τους λοιπούς χώρους του Μεγάρου της Βουλής των Ελλήνων, τριάντα δύο μαθητές και μαθήτριες και δύο συνοδοί καθηγητές από το 3ο Τ.Ε.Ε. Αγίων Αναργύρων Αττικής.
    Η Βουλή τους καλωσορίζει.
    (Χειροκροτήματα από όλες τις πτέρυγες της Βουλής)
    Το λόγο έχει ο συνάδελφος κ. Γεροντόπουλος για οκτώ λεπτά.
    ΚΥΡΙΑΚΟΣ ΓΕΡΟΝΤΟΠΟΥΛΟΣ: Ευχαριστώ, κυρία Πρόεδρε. 
    Η συζήτηση για τις συνθήκες αυτές ήταν τόσο λεπτομερής και έδειξε πόσα μπορούμε να πετύχουμε, όταν στην επιτροπή και στην Ολομέλεια μπορούμε να συζητήσουμε.
    Κύριε Υπουργέ, ειλικρινά σας ευχαριστούμε πολύ, γιατί η ηγεσία του Υπουργείου έδωσε τη δυνατότητα να γίνει αυτή η συζήτηση και συγχρόνως αποδέχθηκε πολλές από τις κρίσιμες παρατηρήσεις που έγιναν από συναδέλφους. Νομίζω ειλικρινά ότι από τις καλύτερες στιγμές του Κοινοβουλίου μας είναι η συζήτηση για τις σημερινές συμβάσεις.
    Εγώ δεν θέλω να πω πολλά πράγματα, παρά μόνο να μιλήσω για δύο τροπολογίες τις οποίες έχω καταθέσει. Μία είναι η υπ’ αριθμόν 76, με την οποία λαμβάνεται μέριμνα προκειμένου να αντιμετωπιστούν ζητήματα αποζημίωσης και διοικητικής μέριμνας του προσωπικού του Ε.Κ.Α.Β. για αποστολές που πραγματοποιεί για την εξυπηρέτηση αναγκών της υπηρεσίας. Πρόκειται για ένα ζήτημα το οποίο μας καίει εδώ και πολύ καιρό, γιατί οι άνθρωποι αυτοί πραγματικά  πολλές φορές με προσωπικές θυσίες αναλαμβάνουν κρίσιμες αποστολές και νομίζω ότι αυτό το οποίο ζητάμε είναι το λιγότερο γι’ αυτούς. 
    Επίσης, θα ήθελα να μιλήσω για την υπ’ αριθμόν 77 τροπολογία που είναι καθαρά κοινωνικού περιεχομένου. Με τη διάταξη αυτή, λοιπόν, λαμβάνεται ολοκληρωμένη μέριμνα για την ενίσχυση πασχόντων συνανθρώπων μας με εξαιρετικά σημαντικά προβλήματα υγείας, σύμφωνα με τη σχετική συνταγματική επιταγή και καθ’ υπέρβαση διαδικαστικών και αναντιστοίχων με τα σύγχρονα κοινωνικά δεδομένα, όρων. 
      Θέλω, επίσης, να πω ότι στην τροπολογία αυτή υπάρχει ακόμη ένα τμήμα, με το οποίο δίδεται η δυνατότητα σε γιατρούς του κλάδου Ε.Σ.Υ., που έχουν συγκεκριμένα κοινωνικά προβλήματα στην οικογένειά τους, μετά από μακρά –δεκαπενταετή- υπηρεσία σε μονάδες υγείας άγονων περιοχών να μπορούν να μετατίθενται σε νοσοκομεία της Αττικής και της Θεσσαλονίκης και βεβαίως, εφόσον αυτό είναι εφικτό. Θα παρακαλούσα, κύριε Υπουργέ, να γίνουν δεκτές αυτές οι δύο τροπολογίες. 
      Θα ήθελα, επίσης, να τοποθετηθώ σε μία ακόμη τροπολογία που έχει να κάνει με το ζήτημα των συναδέλφων γιατρών που έχουν κάνει αγροτικό σε διάφορα νοσοκομεία. Θέλω να πω ότι είναι μία τροπολογία που θέλει πολλή συζήτηση. Εγώ κρατώ επιφυλάξεις πριν την υπερψηφίσω, διότι οι συνάδελφοι αυτοί είχαν την ευκαιρία να κάνουν το αγροτικό τους κάτω από συνθήκες ωραίες και ως επιβράβευση τους δίνουμε τη δυνατότητα να καταγράψουν τμήμα του αγροτικού τους και στην ειδικότητά τους. Δεν ξέρω αν αυτό θα ήταν ό,τι καλύτερο για συναδέλφους που σήμερα περιμένουν στην ουρά, για να κάνουν ειδικότητα. Καταλαβαίνουν το αίσθημα της αδικίας. Γι’ αυτό θα ήθελα να το ξανασυζητήσουμε και να το ξαναδούμε, κύριε Υπουργέ. 
      Αυτά θα ήθελα εγώ να πω. Και πάλι θα ήθελα να σας ευχαριστήσω και να σας συγχαρώ, γιατί μας δώσατε τη δυνατότητα να κάνουμε μία συζήτηση και να κάνετε αποδεκτές πολλές από τις παρατηρήσεις του Σώματος. 
      Σας ευχαριστώ πολύ. 
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε. 
    Εξαντλήθηκε ο κατάλογος των πρωτολογιών. Θέλετε να πάρετε το λόγο, κύριε Υπουργέ; 
    ΠΑΝΑΓΙΩΤΗΣ ΣΓΟΥΡΙΔΗΣ: Κυρία Πρόεδρε, είναι και άλλοι δύο συνάδελφοι να μιλήσουν. 
    ΠΡΟΕΔΡΕΥΟΥΣΑ (Έλσα Παπαδημητρίου): Υπάρχουν προτασσόμενες δευτερολογίες. Μπορούν να προηγηθούν. 
    Ο συνάδελφος, κ. Τσιάρας έχει το λόγο για τέσσερα λεπτά. 
    ΚΩΝΣΤΑΝΤΙΝΟΣ ΤΣΙΑΡΑΣ: Ευχαριστώ, κυρία Πρόεδρε. 
    Κυρίες και κύριοι συνάδελφοι, η συζήτηση για το προτεινόμενο νομοσχέδιο για άλλη μία φορά επιβεβαιώνει μία πρακτική που, κατά τη δική μου τουλάχιστον άποψη, δεν βοηθά στην όποια προσπάθεια αναβάθμισης του Κοινοβουλίου. 
    Το λέω, γιατί αφ’ ενός μεν δίνεται η ευκαιρία στον κάθε συνάδελφο να τοποθετείται επί παντός επιστητού -κάτι που τελικά μάλλον κανείς δεν αποφεύγει-και αφ’ετέρου, γιατί για πράγματα ή γεγονότα για τα οποία όλοι δεχόμαστε μία πραγματικότητα, κρυβόμαστε πίσω από το δάκτυλό μας, προσπαθώντας πολύ απλά να κερδίσουμε ό,τι μπορούμε μέσα από τον πολιτικό χώρο τον οποίο υπηρετούμε. 
    Δύο βασικά πράγματα έχει αυτό το νομοσχέδιο. Ήταν οι δύο προτεινόμενες από τον Υπουργό συμβάσεις, τις οποίες καλούμαστε να επικυρώσουμε ως ελληνικό Κοινοβούλιο. Για την μεν πρώτη κατανοώ τις θέσεις των μικροτέρων Κομμάτων της Αντιπολίτευσης. Όμως, τη θέση της Αξιωματικής Αντιπολίτευσης νομίζω πως πολύ δύσκολα μπορεί κάποιος να την αιτιολογήσει. 
    Σας το λέω αυτό, γιατί, αγαπητοί κύριοι συνάδελφοι, από συστάσεως του ελληνικού κράτους ξέρετε πολύ καλά ότι γενναία και σημαντικά  βήματα έγιναν μέσα από δωρεές, μέσα από ανθρώπους οι οποίοι με το δικό τους τρόπο προσπάθησαν να δώσουν το στίγμα προσφοράς, να δώσουν –αν θέλετε- ένα στίγμα που έδωσε άλλες δυνατότητες συνολικά στις δομές του ελληνικού κράτους, προκειμένου να αναπτυχθούν. Ουσιαστικά μια τέτοια περίπτωση είναι η πρώτη σύμβαση δωρεάς του Σωματείου ΕΛΠΙΔΑ, υπέρ του ελληνικού δημοσίου. 
    Όταν στη λογική της συζήτησής μας μπαίνουν παράμετροι, οι οποίοι μάλλον ούτε βοηθούν την εξέλιξη ούτε ενθαρρύνουν γενικότερα τους δωρητές, έχω την αίσθηση ότι αυτό δεν μπορεί πουθενά να μας οδηγήσει ούτε να μας βοηθήσει για το μέλλον. Το λέω, γιατί πολύ απλά θα επιτελεστεί ένα συγκεκριμένο έργο, το οποίο είναι μία τεράστια προσφορά στα παιδιά που πάσχουν από καρκίνο, αλλά και στους γονείς τους, δίνοντας ελπίδα και ουσιαστική βοήθεια στα ίδια τα παιδιά, αλλά και στις οικογένειές τους. Τίποτα λιγότερο και τίποτα περισσότερο. 
    Όταν αναζητούμε τη λεπτομέρεια μέσα απ’ αυτό –γιατί μπορεί να είναι έτσι ή γιατί μπορεί να είναι διαφορετικά- έχω την εντύπωση –σας επαναλαμβάνω- ότι το μόνο που μπορεί να επιτυγχάνουμε είναι απλώς να αποθαρρύνουμε ανθρώπους και γενικότερα να μη βοηθάμε τις ευνοϊκές συνθήκες, ώστε τέτοιου είδους δωρεές να είναι αποδεκτές και να είναι –αν θέλετε- μέσα στη γκάμα δραστηριοτήτων συμπολιτών μας, οι οποίοι έχουν αυτήν ακριβώς τη δυνατότητα. 
      Δεύτερη σύμβαση, αυτή με τον Ελληνικό Ερυθρό Σταυρό. Κύριοι συνάδελφοι, στην πρώτη συζήτηση που έγινε στην Επιτροπή Κοινωνικών Υποθέσεων, εάν θα άκουγε ένας ουδέτερος ακροατής τις θέσεις των συναδέλφων της Αξιωματικής Αντιπολίτευσης, θα πίστευε ότι εδώ πρόκειται για το μέγα σκάνδαλο το οποίο προτίθεται ο Υπουργός να φέρει προς υπογραφή και προς ψήφιση. Όταν ήλθε όμως ο Πρόεδρος του Ελληνικού Ερυθρού Σταυρού και μπήκε μία πολύ συγκεκριμένη σειρά σε όλη αυτήν τη συζήτηση, νομίζω ότι ο καθένας από εσάς θα έπρεπε να έχει αναλάβει τις ευθύνες του και σας το λέω πάρα πολύ συγκεκριμένα. Κάποιοι εκ των παλαιοτέρων Βουλευτών της Αξιωματικής Αντιπολίτευσης σοφά ποιούντες, απέφυγαν να τοποθετηθούν και απέφυγαν μάλιστα να εκφράσουν και την άποψή τους. Και οι ίδιοι νομίζω ότι ξέρουν πολύ καλά γιατί το κάνουν αυτό.
      Το ζήτημα λοιπόν είναι ότι εδώ δεν κάναμε τίποτα περισσότερο και τίποτα λιγότερο … 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, είναι η πρωτολογία μου, δεν είναι η δευτερολογία μου. Είναι κανονική ομιλία. 
      ΠΡΟΕΔΡΕΥΟΥΣΑ (΄Ελσα Παπαδημητρίου): Γραφτήκατε μετά από τον τέταρτο ομιλητή, άρα δικαιούστε μόνο τέσσερα λεπτά.
      ΚΩΝΣΤΑΝΤΙΝΟΣ ΤΣΙΑΡΑΣ: Με συγχωρείτε, αλλά είχα άλλη άποψη.
      Για τί μιλούμε, λοιπόν, κύριοι συνάδελφοι, στη δεύτερη σύμβαση, την οποία υποτίθεται ότι καλούμεθα εδώ να υπογράψουμε; Μιλούμε για μία δέσμευση των δικών σας κυβερνήσεων, κύριοι συνάδελφοι του ΠΑ.ΣΟ.Κ. Δεν μιλάμε για τίποτα περισσότερο. Δεν ξέρω πόσο είναι αυτό αντιληπτό και πόσο όχι. Και δεν το λέω προσπαθώντας να δημιουργήσω κάποια εντύπωση ή να στρέψω τη συζήτηση κάπου αλλού. Είναι θέμα καθαρά κοινής λογικής. Η σύμβαση της 28ης Μαΐου του 1985, είναι μία πολύ συγκεκριμένη υποχρέωση της ελληνικής πολιτείας απέναντι στον Ελληνικό Ερυθρό Σταυρό. Και αν το θέμα μας τελικά ήταν το άρθρο το οποίο παρεγράφη, νομίζω ότι πλέον δεν υφίσταται τίποτα για να συζητάμε. Οι εικασίες για το τι μπορεί ο καθένας να έκανε ή το πώς ο καθένας μπορεί να κέρδιζε, νομίζω ότι σε καμμία περίπτωση δεν μπορούν να μας βοηθήσουν συνολικά, ώστε να δώσουμε μία συγκεκριμένη κατεύθυνση στην ελληνική κοινωνία, ότι εδώ προσπαθούμε για το καλύτερο των πολιτών και τίποτα περισσότερο.
      Κάποια στιγμή, για να κλείσω τη δυστυχώς ολιγόλεπτη δυνατότητα παρέμβασής μου, κάποιες εκφράσεις όπως «εμπορευματοποίηση της υγείας» ή «κρυφή ατζέντα», να σταματήσουν, κύριοι συνάδελφοι. Αυτά δεν βοηθούν κανέναν. Σε όλους είναι γνωστό πότε γιγαντώθηκαν οι ιδιωτικές δαπάνες για την υγεία. Είναι επί των ημερών της Νέας Δημοκρατίας; Δεν ξέρουμε πότε έγιναν όλα αυτά; Και επιτέλους, όταν λείπουν τα πολιτικά επιχειρήματα πάντα θυμόμαστε μία κρυφή ατζέντα. Κρυφή ατζέντα για την Κυβέρνηση στο ασφαλιστικό, κρυφή ατζέντα για την Κυβέρνηση σε οτιδήποτε έχει να κάνει με την Ολυμπιακή, κρυφή ατζέντα εν πάση περιπτώσει και με την υγεία. Εντάξει, κανέναν δεν μπορείτε να πείσετε. 
      Το θέμα είναι ότι πρέπει κάποια στιγμή, εάν όντως θέλουμε να λειτουργήσουμε μέσα από το ρόλο που μας εμπιστεύτηκαν και μας έδωσαν οι Έλληνες πολίτες, να βρισκόμαστε εδώ προσπαθώντας κυρίως για το δικό τους  καλό, για το δικό τους παρόν και για το δικό τους μέλλον, να δημιουργήσουμε μία σοβαρή αξιόπιστη συζήτηση, πολιτικών κατά βάση επιχειρημάτων και όχι πολιτικών κορόνων, οι οποίες σε καμμία περίπτωση δεν μπορούν να μας βοηθήσουν.
      Κυρία Πρόεδρε, για τις τροπολογίες θα υπάρξει δεύτερη δυνατότητα φαντάζομαι.
      ΠΡΟΕΔΡΕΥΟΥΣΑ (΄Ελσα Παπαδημητρίου): Όχι βέβαια. Η απόφαση που παρουσιάστηκε είναι όλα μαζί. Λυπάμαι, κύριε συνάδελφε.
      ΚΩΝΣΤΑΝΤΙΝΟΣ ΤΣΙΑΡΑΣ: Τότε μήπως θα μπορούσα να έχω το χρόνο για να τοποθετηθώ σε κάποιες τροπολογίες; 
      ΠΡΟΕΔΡΕΥΟΥΣΑ (΄Ελσα Παπαδημητρίου): Πλησιάζετε τα πέντε λεπτά. Δεν δικαιούμαι να το κάνω. 
      Ευχαριστώ.
      ΚΩΝΣΤΑΝΤΙΝΟΣ ΤΣΙΑΡΑΣ: Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (΄Ελσα Παπαδημητρίου): Ο κ. Σγουρίδης έχει το λόγο για τέσσερα λεπτά. 
      ΠΑΝΑΓΙΩΤΗΣ ΣΓΟΥΡΙΔΗΣ: Σας ευχαριστώ, κυρία Πρόεδρε.
      Κυρίες και κύριοι συνάδελφοι, θα ήθελα διαδικαστικά να πω ότι έχει πλέον καταντήσει ένας άλυτος γόρδιος δεσμός το θέμα τού να συνεδριάζει η Ολομέλεια παράλληλα με τις επιτροπές. Ήδη συνεδριάζουν τρεις επιτροπές στη Βουλή την ώρα που γίνεται και η συζήτηση στην Ολομέλεια. Αποτέλεσμα είναι οι Βουλευτές να πηγαινοέρχονται από αίθουσα σε αίθουσα, χωρίς να μπορούν να συμμετέχουν ουσιαστικά στο διάλογο ο οποίος αναπτύσσεται. Και δεν μέμφομαι το παρόν Προεδρείο. Αυτό υπήρχε και επί δικών μας ημερών, αλλά κάποια στιγμή πρέπει να βρούμε μία λύση.
      Επίσης, θα ήθελα να πω ότι ο Κανονισμός πολλές φορές εφαρμόζεται ελαστικά. Αυστηρά μεν εκεί που πρέπει, σε άλλα ζητήματα ανοικτά, γιατί έτσι συμφέρει. 
      Επί του προκειμένου. Για τις δύο συμβάσεις δεν θα τοποθετηθώ, γιατί εξάλλου ο χρόνος είναι περιορισμένος, ήδη έχουν τοποθετηθεί οι συνάδελφοι Βουλευτές από το κόμμα της Αξιωματικής Αντιπολίτευσης, ο εισηγητής μας, αλλά και οι Βουλευτές της Αντιπολιτεύσεως, διαχωρίζοντας τις δύο αυτές συμβάσεις σε μία την  οποία ψηφίζουμε και σε μία την οποία καταψηφίζουμε.
Πήρα, όμως, το λόγο να ορθώσω και εγώ τη δική μου φωνή πάνω σε δύο τροπολογίες. 
      Η μία τροπολογία αφορά την παράγραφο 1 του άρθρου 5 που αντικαθίσταται ως εξής: «Οι άδειες λειτουργίας κλινικών που παραχωρήθηκαν ή εκμισθώθηκαν σε οργανισμούς παροχής δημοσίων υπηρεσιών υγείας και οι οποίες ανακλήθηκαν κατά τη διάρκεια της παραχώρησης ή εκμίσθωσης αυτής, επαναχορηγούνται στους αρχικούς δικαιούχους εφόσον οι κλινικές αυτές δεν λειτουργούν κατά την ημέρα δημοσίευσης του παρόντος». 
      (Στο σημείο αυτό την Προεδρική Έδρα  καταλαμβάνει ο Δ΄ Αντιπρόεδρος της Βουλής κ.  ΦΙΛΙΠΠΟΣ ΠΕΤΣΑΛΝΙΚΟΣ) 
      Πλέον φωτογραφική διάταξη απ’ αυτήν υπάρχει; Και θα παρακαλούσαμε πολύ -δεν είναι κακό- μέσα εδώ στη Βουλή να μας πείτε ότι είναι η κλινική τάδε, είναι η κλινική τάδε και είναι η κλινική τάδε. Είναι καθαρά φωτογραφική διάταξη.
      Έρχομαι στο θέμα της τροπολογίας που ενσωματώθηκε στο άρθρο 6 για τους επικουρικούς γιατρούς. Ο θεσμός των επικουρικών γιατρών κατ’ αρχήν έγινε για να μπορέσουμε να στελεχώσουμε τα επαρχιακά νοσοκομεία. Ξεκίνησε επί υπουργίας Γείτονα και εφαρμόστηκε εκ των υστέρων για τα νοσοκομεία της επαρχίας. Διά της πλαγίας οδού, με τον ένα ή με τον άλλο τρόπο, το θεσμό αυτόν τον επεκτείνατε και στα νοσοκομεία της Αθήνας και της Θεσσαλονίκης. Αυτό κατά βάση τι κάνει; Ουσιαστικά πάει πίσω τις υποσχέσεις που έδωσε ο Υπουργός για τη στελέχωση με μόνιμες θέσεις γιατρών.
      Στις 9 Νοεμβρίου 2007, μετά τις εκλογές, στείλατε μια επιστολή στο Στάθη Τσούκαλο, τον Πρόεδρο Ομοσπονδίας Ενώσεως Νοσοκομειακών Ιατρών, λέγοντας κάποια πράγματα. Τι απ’ αυτά θα τηρήσετε; 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Όλα.
      ΠΑΝΑΓΙΩΤΗΣ ΣΓΟΥΡΙΔΗΣ: Με την προϋπόθεση ότι αυτά θα πάνε στο απώτερο μέλλον.
      Θα ήθελα να σας ρωτήσω όσον αφορά αυτή την επιστολή, αναφέρετε λεπτομερώς χρονοδιάγραμμα για να εφαρμόσουν οι γιατροί το σαρανταοκτάωρο; Ποιο είναι το χρονοδιάγραμμα πρόσληψης γιατρών ώστε να εφαρμοστεί το σαρανταοκτάωρο, αυτό που λέει η Ευρωπαϊκή Ένωση; Ή θα πάμε πάλι με παράταση και μετά τις 31.12.2008; Και με κάποιο μαγικό τρόπο η αύξηση του μισθού των γιατρών ενσωματώνει τα χρήματα υπό μορφή επιδόματος εφημερίας. Είναι δυνατόν να γίνεται αυτό, κύριε Υπουργέ; Δηλαδή τις εφημερίες που θα έκαναν τις βάζετε μέσα στο μισθό για να μπορείτε να μειώσετε το θέμα των εφημεριών;
      Ε, όλα αυτά είναι αλχημείες και δεν νομίζω ότι προωθούν τα θέματα της υγείας. Ούτε τα ράντζα εξαλείφθηκαν, αλλά αυτό είναι ένα άλλο ζήτημα. Θα το συζητήσουμε μια άλλη φορά.
      Ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε και εμείς τον κ. Σγουρίδη.
      Το λόγο έχει ζητήσει ο Πρόεδρος του Λαϊκού Ορθόδοξου Συναγερμού κ. Καρατζαφέρης.
      Ορίστε, κύριε Καρατζαφέρη, έχετε το λόγο για οκτώ λεπτά.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρόεδρε, κύριε Υπουργέ, οι θέσεις μου για το αδηφάγο κεφάλαιο είναι γνωστές. Ίσως μερικές φορές προκειμένου να υπερασπιστώ τις αρχές και τις αξίες του λαού να είμαι και σκληρός και υπερβολικός. Όμως, σήμερα βρισκόμαστε σε μια εξαιρετική περίπτωση. Δεν μπορεί να μεμψιμοιρούμε γιατί η οικογένεια Βαρδινογιάννη θέλει να προσφέρει κάτι στον τόπο. Κι αυτό που θέλει να προσφέρει είναι μεταφορικά και ουσιαστικά ελπίδα στα παιδιά μας.
      Αν είχαμε αυτή τη μεμψιμοιρία, η οποία ακούστηκε αυτές τις ημέρες, δεν θα είχε γίνει η πτέρυγα «Πατέρα» στο Νοσοκομείο Ευαγγελισμός, δεν θα είχε γίνει μια σειρά νοσοκομείων, δεν θα είχε γίνει το Νοσοκομείο Ανδρέας Συγγρός. Θα μεμψιμοιρούμε τώρα που κάποια οικογένεια αντί να ασχολείται με όλα τα άλλα, κάθεται και ασχολείται πώς θα μπορέσει να βοηθήσει την πολιτεία σ’ ένα θέμα που είναι ευαίσθητο για όλους μας; Γιατί όλοι έχουμε παιδιά, όλοι έχουμε εγγόνια και κανείς δεν ξέρει αύριο τι θα προκύψει. Είναι προς τη σωστή κατεύθυνση και η πρωτοβουλία αυτής της οικογένειας και προς τη σωστή κατεύθυνση, βεβαίως, αυτή η σύμβαση.
      Να μεμψιμοιρούμε και να φωνάζουμε και να γκρινιάζουμε όταν βλέπουμε το αδηφάγο κεφάλαιο να καλπάζει και να απαιτεί και να κερδίζει εις βάρος του κράτους και εις βάρος των Ελλήνων πολιτών.
      Όσον αφορά τη δεύτερη σύμβαση για τον Ερυθρό Σταυρό. Να πυροβολήσουμε τον Ερυθρό Σταυρό, είμαι κι εγώ έτοιμος, να βγάλουμε τα καλάσνικοφ και να πυροβολήσουμε, αλλά σε κάθε σεισμό πρώτα είναι ο Ερυθρός Σταυρός και μετά τρέχει μετά μεγάλου κόπου και σπατάλης το δημόσιο. Όταν έχουμε πυρκαγιές, πρώτος τρέχει ο Ερυθρός Σταυρός. Όταν έχουμε πλημμύρες, πρώτος ο Ερυθρός Σταυρός. Πείτε μου μία φορά που να προηγήθηκε σε μία μεγάλη καταστροφή η πολιτεία, αυτήν την οποία κι εμείς ευόρκως εννοείται ότι υπηρετούμε, από τον Ερυθρό Σταυρό ο οποίος λειτουργεί όπως λειτουργεί. 
      Μην ξεχνάτε ότι ο Ελληνικός Ερυθρός Σταυρός από την ποιότητα της δουλειάς του έχει βγάλει και υπηρεσιακούς πρωθυπουργούς και αυτήν τη φορά πράγματι έναν άνθρωπο ο οποίος έδωσε μία νέα πνοή. Πρέπει να πούμε την αλήθεια. Δεν είναι ο κ. Μαρτίνης -ο οποίος παρευρίσκεται στην Αίθουσα- ο χειρότερος που έχει περάσει. Έχει ζωντανέψει τον οργανισμό και εν πάση περιπτώσει έχει πάρει και πρωτοβουλίες που μας έχουν ενθουσιάσει, ενίοτε όμως και πρωτοβουλίες που βρίσκονται σε ένα εντελώς διαφορετικό στάδιο. 
      Πρέπει, λοιπόν, να καθίσουμε απέναντι σ’ αυτά τα προβλήματα με μεγαλοψυχία. Μιλάμε για τα 12.000.000 ευρώ και δώσαμε 1.000.000.000 ευρώ προχθές «από το παράθυρο» στον κ. Κωστόπουλο της ALPHA BANK. Μα, είναι να το συζητάμε; Δεν τα παίρνουμε πίσω; Δεν κερδίζουμε από τον Ερυθρό Σταυρό;
       Εν πάση περιπτώσει, εάν κάποιοι από μας έχουν κάποια αμφιβολία, αμφισβήτηση ή, αν θέλετε, υποψία και υπόνοια ότι κάτι δεν πάει καλά, υπάρχουν τα όργανα της πολιτείας τα οποία ελέγχουν τους ισολογισμούς του Ερυθρού Σταυρού. Δεν είναι τα χρήματα «χύμα» για να τα κάνει ό,τι θέλει ο πρόεδρός του ή οποιοσδήποτε άλλος, αλλά τουλάχιστον ας είμαστε λίγο υπεύθυνοι και σοβαροί όταν πρόκειται για οργανισμούς που έχουν προσφέρει, που προσφέρουν και που θέλουμε και απαιτούμε να συνεχίσουν να προσφέρουν στον τόπο.
      Όσον αφορά το άρθρο 4 το οποίο απεσύρθη, κύριε Υπουργέ, και μάλιστα και με αίτημα του προέδρου του Ερυθρού Σταυρού, θα έλεγα ότι κάποια στιγμή πρέπει να το δούμε. Θα σας έλεγα και μία ιδέα: Κάντε μία διακοινοβουλευτική επιτροπή που θα επεξεργαστεί το θέμα της Βούλας. Αυτό το νοσοκομείο δεν μπορεί να παραμείνει όπως είναι εκεί. Είναι μία καθυστέρηση, είναι μία υστέρηση κάποιων ετών. Κάντε, λοιπόν, μία διακοινοβουλευτική ομάδα για να μελετήσει ποια είναι η καλύτερη χρησιμοποίηση, πώς μπορούμε να αναδείξουμε, πώς μπορούμε να κάνουμε ένα σύγχρονο νοσοκομείο και ποιος θα μπορέσει να είναι εκείνος ο εταίρος που θα βοηθήσει τον Ελληνικό Ερυθρό Σταυρό, πέρα από εκείνο το αδηφάγο κεφάλαιο το οποίο θέλει να καλπάσει προς ίδιον όφελος. Πρέπει κάτι να γίνει. Δεν μπορούμε να μείνουμε μ’ αυτό το κομμάτι όπως είναι στο πιο ωραίο σημείο της Αττικής και να βρίσκεται σ’ αυτήν την κατάσταση σήμερα. Αν θέλουμε, ένα κομμάτι μπορεί να γίνει μουσείο, να κρατήσουμε την αρχιτεκτονική των πενήντα ετών, αλλά κάτι πρέπει να γίνει σ’ αυτόν το χώρο. 
      Επ’ ευκαιρία αυτού του θέματος κι επειδή είμαι από εκείνους που μένουν κοντά στην παραλία και περνάω από κει, ας δούμε μία άλλη παράμετρο, κύριε Υπουργέ. Δεν μπορεί να έχουμε νοσοκομεία και στα τριάντα μέτρα να υπάρχουν νυχτερινά κέντρα με «ντάμπα-ντούμπα» μέχρι τις έξι το πρωί. Κάτι πρέπει να γίνει. Δεν μπορεί να έχεις τον άνθρωπό σου στο νοσοκομείο, να θέλει να ησυχάσει και στα τριάντα μέτρα να έχουν δοθεί άδειες για κέντρα και να χαλάει ο κόσμος. Ελπίζω όλοι να ξέρετε τι συμβαίνει ακριβώς έξω από το νοσοκομείο της Βούλας, αλλά και σε άλλες ευαίσθητες περιοχές.
      Όσον αφορά το άρθρο 5 για το οποίο και τις προάλλες μίλησα έντονα, έχει  να κάνει μ’ αυτό το αδηφάγο κεφάλαιο για το οποίο μιλάω. Γιατί δεν βάζετε ένα χρονικό περιορισμό, κύριε Υπουργέ, και να πείτε για άδειες λειτουργίας κλινικών που παραχωρήθηκαν με προοπτική μιας πενταετίας; Δηλαδή για κάποια κλινική που έχει να κριθεί από το 1980 θα κάνουμε «νεκρανάσταση Λαζάρου»; Βάλτε μία προοπτική μιας πενταετίας, αν θέλετε την τελευταία πενταετία. Εν πάση περιπτώσει, δόθηκαν στο Ι.Κ.Α., σε κάποιον, αλλά με προοπτική τριάντα ετών; Κάτι δεν πάει καλά. Δηλαδή πώς ξαφνικά ύστερα από τριάντα χρόνια ξαναδίνουμε μία άδεια σ’ ένα φορέα η οποία εν πάση περιπτώσει είναι χρυσοφόρος με τη σημερινή πραγματικότητα; Να είναι της τελευταίας πενταετίας ή, αν θέλετε, επταετίας, το αντιλαμβάνομαι. Βάλτε όμως προοπτική σε βάθος χρόνου εάν θέλουμε να είμαστε έντιμοι με τη συνείδησή μας. 
      Το άλλο θέμα το οποίο άκουσα μέσα στην Αίθουσα αφορά το άρθρο 6, παράγραφος 1 που, όπως άκουσα από τον κ. Σκουλά, αφορά έναν υπέροχο άνθρωπο. Πρόκειται για τον Πρόεδρο του Ευαγγελισμού κ. Διαμαντόπουλο. Ο κ. Διαμαντόπουλος είναι «όνομα και πράγμα». Δεν λέω ότι είναι ο γιος του Τζακ Διαμαντόπουλου ο οποίος σε όλους μόνο θετικές αναμνήσεις φέρει, αλλά εάν αφορά εκείνον, πολύ φοβούμαι ότι λαθεύετε λάθος μεγάλο. Πρόκειται για εξαιρετική περίπτωση και ιατρού και ανδρός και ο τρόπος με τον οποίο προσπαθεί να τον «εκπαραθυρώσει» η παράγραφος 1 είναι προσβλητικός για το άτομό του.
    Αφήνει υπόνοιες ότι κάποιος ο οποίος έχει διατελέσει διευθυντής σε μια κλινική δεν μπορεί μετά να γίνει πρόεδρος ή αναπληρωτής ενδεχομένως για να μην μπορέσει να καλύψει τις πομπές του ως διευθυντής. Νομίζω ότι αδικεί και τον άνδρα, αδικεί εντέλει όλους τους γιατρούς οι οποίοι έχουν υπηρετήσει σ’ ένα νοσοκομείο. Πιστεύω ότι κι αυτό μπορείτε να το δείτε διότι θα ήταν τραυματικό να δεχθούμε ότι κάποιοι οι οποίοι διετέλεσαν διευθυντές σ’ ένα νοσοκομείο εν συνεχεία δεν μπορούν να είναι πρόεδροι για να καλύψουν κάποια ανομήματα. 
    Εμείς θα υπερψηφίσουμε, εφόσον έγινε και η διόρθωση αυτή στο άρθρο 5, τις δυο κυρώσεις. 
    Επαναλαμβάνουμε για άλλη μια φορά: να γκρινιάζουμε αλλά να γκρινιάζουμε εκεί που πρέπει  και να λέμε μπράβο εκεί, επίσης, που πρέπει για να μπορέσουμε να μαζέψουμε ενέργειες και πράξεις που να ωφελούν το κοινωνικό σύνολο και το λαό όπως συμβαίνει και με τον Ερυθρό Σταυρό, όπως συμβαίνει επίσης και με το ίδρυμα «ΕΛΠΙΣ» της κ. Βαρδινογιάννη.
(Χειροκροτήματα από την πτέρυγα ΛΑ.Ο.Σ.)
    ΠΡΟΕΔΡΕΥΩΝ (Φίλιππος Πετσάλνικος): Έχει ζητήσει το λόγο ο Υπουργός Υγείας και Κοινωνικής Αλληλεγγύης, κ. Δημήτρης Αβραμόπουλος για οκτώ λεπτά.
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Δεν έχω μιλήσει, κύριε Πρόεδρε.
    ΠΡΟΕΔΡΕΥΩΝ (Φίλιππος Πετσάλνικος): Αυτόν το χρόνο προβλέπει η διαδικασία.
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Τα σοβαρά πράγματα λέγονται με λίγα λόγια. 
    ΠΡΟΕΔΡΕΥΩΝ (Φίλιππος Πετσάλνικος): Τα σοβαρά πράγματα δεν χρειάζονται πολλές κουβέντες όπως ξέρετε και εσείς, είστε έμπειρος. 
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε.
    Κυρίες και κύριοι συνάδελφοι, με την ψήφιση και επί των άρθρων του σχεδίου νόμου για την «ΕΛΠΙΔΑ» εκπληρώνουμε τελικά ένα αυτονόητο χρέος της πολιτείας απέναντι στους συνανθρώπους μας που αναδεικνύουν τη διάθεση προσφοράς σε τρόπο ζωής για τους ίδιους και δώρο ζωής για τα πάσχοντα παιδιά και τις οικογένειές τους. 
    Ας μην ξεχνάμε εξάλλου πως η κύρωση με νόμο της δωρεάς συμπίπτει με την παγκόσμια μέρα του παιδιού και αποτελεί έμπρακτη απόδειξη της ουσιαστικής μέριμνας και των δυο πλευρών γι’ αυτό. Μ’ αυτή τη δωρεά των 23.700.000 ευρώ θα ανεγερθεί μια υπερσύγχρονη ογκολογική μονάδα, μια όαση ελπίδας στον αγώνα ζωής που δίνουν οι μικροί ασθενείς. 
    Η νέα αυτή μονάδα θα αποτελεί αναπόσπαστο τμήμα του Αγία Σοφία και θα διοικείται όπως και όλα τα νοσοκομεία από το διοικητικό συμβούλιο. Από την εξέλιξη αυτή το Ε.Σ.Υ. έχει μονάχα να κερδίσει και το νοσοκομείο να διευκολυνθεί στην εκπλήρωση της υψηλής αποστολής του έργου του. Ωφελημένα θα είναι πάνω απ’ όλα τα ίδια τα παιδιά αλλά  και οι οικογένειές τους και το κοινωνικό σύνολο που δικαιούται να λαμβάνει και θα λαμβάνει υψηλού επιπέδου και ποιότητας ιατρικές υπηρεσίες, επίπεδο και ποιότητα που αποτελούν τον κανόνα και όχι την εξαίρεση του νέου Ε.Σ.Υ. που μέρα με τη μέρα χτίζουμε. 
    Η δωρεά θα αποπερατωθεί μέσα σε τριάντα έξι μήνες από την έναρξη των εργασιών και το δημόσιο θα στελεχώσει και θα εξοπλίσει τη νέα αυτή υπερσύγχρονη ογκολογική μονάδα μέσα σε είκοσι τέσσερις μήνες. Οι σχετικές εργασίες θα γίνονται υπό την επίβλεψη στελεχών του Υπουργείου μας και επί τη βάσει μελετών της αρμόδιας τεχνικής υπηρεσίας. 
    Οι δε δωρητές θα καλύψουν κάθε επιπρόσθετη δαπάνη που τυχόν θα απαιτηθεί για την υλοποίηση αυτής της δωρεάς η οποία θα υπερβαίνει τελικά τον αρχικό προϋπολογισμό των 23.700.000 ευρώ. 
    Στο σημείο αυτό θα ήθελα να αναφερθώ στο άρθρο 2 της σύμβασης που προβλέπει το αυτονόητο: ότι οι δωρητές, δηλαδή, μπορούν να αξιοποιήσουν κάθε νόμιμη πηγή χρηματοδότησης για να συγκεντρώσουν τα απαιτούμενα για την υλοποίηση της δωρεάς ποσά. 
    Με λύπη και έκπληξη βλέπει κανείς ότι έχουν διατυπωθεί σ’ αυτήν την Αίθουσα υπαινιγμοί βαρύτατα προσβλητικοί για το έργο και την προσφορά των δωρητών σε σχέση με τη δυνατότητα να βρεθούν πόροι από κοινοτικές πηγές. Και πραγματικά αναρωτήθηκα πρωτύτερα αν υπάρχει συνεκτικός πολιτικός λόγος στην Αντιπολίτευση διότι παρατήρησα ότι άλλα έλεγε ο κ. Γείτονας, άλλα η κ. Μερεντίτη, άλλα έλεγε προχθές ο κ. Σκουλάς, άλλα έλεγε σήμερα. Σε τελευταία ανάλυση ας συμφωνήσουμε ότι πρόκειται για μια ευεργεσία. Την υποδεχόμαστε, την αναγνωρίζουμε και την τιμούμε. 
    Η δωρεά της «ΕΛΠΙΔΑΣ» αποτελεί μεγάλη δωρεά στο συνάνθρωπο. Η δε νομοθετική της κύρωση αποτελεί ελάχιστη τιμή και αναγνώριση αυτής της προσφοράς. Συγχρόνως όμως αποτελεί και πρόκριμα, πρόσκληση σε όλους αυτούς εκ των συμπολιτών μας που επιθυμούν να δωρίσουν και να βοηθήσουν ασθενείς ομάδες της κοινωνίας μας. 
    Σε καμμία όμως περίπτωση το κράτος δεν υποκαθίσταται από τους δωρητές. Αξιοποιεί, προβάλλει και διευκολύνει το έργο τους σύμφωνα πάντα με το νόμο όπως είναι υποχρεωμένο να κάνει στην προσπάθεια για την παροχή βέλτιστων υπηρεσιών στο κοινωνικό σύνολο. 
      Ας μην ξεχνάμε εξάλλου πως το σύγχρονο ελληνικό κράτος οφείλει πολλά και έχει στηριχτεί στους μεγάλους ευεργέτες μας, που μέσα από ένα μαραθώνιο ζωής και δημιουργίας συνέβαλαν στην οικοδόμηση και την ισχυροποίηση της πατρίδας μας. Και αυτό οφείλουμε να το εμφυσήσουμε και πάλι στους Νεοέλληνες.
      Το Ε.Σ.Υ., η Ελλάδα γενικότερα δεν θα ήταν σήμερα αυτό που είναι χωρίς τους ευεργέτες. Είναι δε πρόθεσή μας, όπως έχουμε πει σ’ αυτόν το χώρο, να διαμορφώσουμε ένα λειτουργικό θεσμικό πλαίσιο, που θα διευκολύνει την πραγματοποίηση των δωρεών στο χώρο της υγείας. Καμμία νομοθετική πρωτοβουλία δεν είναι υπερβολική και καμμία πράξη προσφοράς δεν περισσεύει στην κοινή όλων μας προσπάθεια, αλλά και στον αγώνα μας για την εθνική, πράγματι, υπόθεση της υγείας.
      Το μέγεθος –θα ήθελα να κάνω μια παρατήρηση εδώ- της δωρεάς της «ΕΛΠΙΔΑΣ» είναι σπουδαίο και, όπως είπαμε, ανέρχεται σε πολύ μεγάλο ποσό. Είναι δε ελάχιστη υποχρέωση της πολιτείας να εξασφαλίσει, μιας και αναφέρθηκε πρωτύτερα, τον ιατρικό εξοπλισμό, κατ’ αναλογία με τις ρυθμίσεις αντίστοιχων συμβάσεων για δωρεές μικρότερης χρηματικής αξίας, που κυρώσαμε με νόμο.
      Με το ίδιο νομοσχέδιο κυρώνουμε και την επικαιροποίηση της σύμβασης με τον Ελληνικό Ερυθρό Σταυρό, μια σύμβαση –και πρέπει να το θυμίσουμε για μια ακόμα φορά- που είχε συνάψει η κυβέρνηση του ΠΑ.ΣΟ.Κ. το 1985, παραμονές των εκλογών του Ιουνίου του 1985, και την οποία κύρωσε με νόμο, τον 1821/1988, με καθυστέρηση τριών ετών.
      Δεν εξηγείται, κατά συνέπεια, η έκπληξή σας –αναφέρθηκε ο κ. Γείτονας- για τη δήθεν απροσδόκητη επικαιροποίηση της σύμβασης με τον Ερυθρό Σταυρό μετά από είκοσι χρόνια, που εσείς και οι Υπουργοί των κυβερνήσεών σας είχατε συνάψει, ωσάν να μην είχαν μεσολαβήσει συζητήσεις επί μακρόν για τον Ερυθρό Σταυρό, για την τροποποίηση αυτής της σύμβασης και σαν να μην είχε προηγηθεί η αναγνώριση από τον κ. Φλωρίδη τότε, ως αρμόδιο Υπουργό σας, όπως αποδείξαμε με έγγραφο, που έχει ήδη κατατεθεί στα Πρακτικά.
      Ο Ελληνικός Ερυθρός Σταυρός –να το θυμίσουμε αυτό- είναι ίδρυμα μη κερδοσκοπικού χαρακτήρα. Δεν είναι ιδιώτης, όπως ελέχθη κατά κόρον σ’ αυτήν την Αίθουσα. Παραπέμπω στην ιδρυτική του πράξη, που αναφέρει μάλιστα ότι ο πρόεδρος του Ελληνικού Ερυθρού Σταυρού τοποθετείται με πράξη της πολιτείας.
      Η σύμβαση αυτή, που σήμερα καλούμεθα να κυρώσουμε, περιλαμβάνει το σύνολο των στοιχείων της αρχικής σύμβασης του 1985, η οποία ισχύει μέχρι σήμερα. Τα δύο νοσοκομεία του Ελληνικού Ερυθρού Σταυρού, το Κοργιαλένειο-Μπενάκειο και το Ασκληπιείο της Βούλας, διοικούνται από εννεαμελή συμβούλια –το θυμίζουμε αυτό- την πλειοψηφία των μελών των οποίων ορίζει –έξι στο Ασκληπιείο, μεταξύ των οποίων τον πρόεδρο, και πέντε στο Κοργιαλένειο- ο εκάστοτε Υπουργός Υγείας.
      Οι ρυθμίσεις περί κυριότητας των νοσοκομείων και διοικητικών εγκαταστάσεων και σύνθεσης των διοικητικών συμβουλίων τους παραμένουν όπως ακριβώς είχαν στη σύμβαση του 1985.
      Με την επικαιροποιημένη σύμβαση που σήμερα ψηφίζουμε, αναπροσαρμόζουμε την ετήσια επιχορήγηση του Ελληνικού Ερυθρού Σταυρού σε επίπεδα ανάλογα με το 1985 και σε αντιστοιχία με την πανθομολογούμενη προσφορά του Ερυθρού Σταυρού στην ελληνική κοινωνία και στο Εθνικό Σύστημα Υγείας.
      Με τη σύμβαση δε αυτή ο Ερυθρός Σταυρός παραιτείται ρητά από οποιαδήποτε αξίωσή του κατά του ελληνικού δημοσίου για μη καταβληθείσες παροχές ή επιχορηγήσεις, σύμφωνα με τα προβλεπόμενα από τη σύμβαση του 1985. Η θέση του Ερυθρού Σταυρού είναι ότι οι συγκεκριμένες οφειλές ανέρχονται στα 52.000.0000 ευρώ, σε κάθε όμως περίπτωση παρήλθε η ανάγκη για επακριβή προσδιορισμό τους, αφού υπάρχει ρητή παραίτηση.
      Κυρίες και κύριοι συνάδελφοι, σήμερα γίνεται ένα σημαντικό βήμα μπροστά. Αυτά όλα θα έπρεπε να είχαν γίνει πολύ νωρίτερα. Η Κυβέρνηση είναι πολύ υπερήφανη που κατάφερε να φέρει αυτό το νομοσχέδιο. Θα περιμέναμε να το στηρίξουν όλες οι πτέρυγες. Είναι μέρος της κοινωνικής μας υποχρέωσης απέναντι στην ελληνική υγεία και θα περίμενα, το εύχομαι και σας προσκαλώ να το ψηφίσετε.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Εμμανουήλ Σκουλάκης, για οκτώ λεπτά.
      Και επειδή ο κύριος Υπουργός αναρωτήθηκε νωρίτερα γιατί είχε μόνο οκτώ λεπτά, ενώ δεν είχε ομιλήσει, κύριε Υπουργέ, σας υπενθυμίζω ότι ομιλούσατε επί των άρθρων, γι’ αυτό ακριβώς ο χρόνος είναι οκτώ λεπτά.
      Ορίστε, κύριε Σκουλάκη.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, αγαπητοί συνάδελφοι, δεν μπορώ να μην ξεκινήσω από τα τελευταία λόγια του Υπουργού. Περίμενε να ψηφίσουμε και εμείς το σχέδιο νόμου και τις δύο συμβάσεις.
      Μα, κύριε Υπουργέ, υπερηφανεύεστε για ένα σχέδιο νόμου που τελικά έφτασε στην Επιτροπή Κοινωνικών Υποθέσεων και αποσύρατε το κυριότερο άρθρο μετά από ισχυρή πίεση που σας ασκήσαμε; Αυτή είναι η επιτυχία σας; Δεν έχει ξαναγίνει ποτέ σύμβαση υπογεγραμμένη από τα δύο μέρη να έρθει προς κύρωση στη Βουλή και να αποσύρεται ενάμισι άρθρο, το σοβαρότερο κομμάτι της δεύτερης Σύμβασης. Κατά την άποψή μου, για να ολοκληρώσω αυτήν την προσέγγιση, δεν έπρεπε καν η δεύτερη σύμβαση να έρθει στην Ολομέλεια. 
      Τι γράφεται εδώ για τον Ερυθρό Σταυρό; Ότι πρώτον, θα πάρει ο Ερυθρός Σταυρός 5.000.000 ευρώ για ασφαλιστικές υποχρεώσεις που έρχονται από το παρελθόν και δεύτερον, θα παίρνει ετήσια επιχορήγηση 12.000.000 ευρώ, αυξημένη κατά 2%, πέραν του πληθωρισμού.
      Μα, αυτά, κύριε Υπουργέ, όπως μας διαβεβαίωσε ο Ερυθρός Σταυρός, αλλά και ο Υφυπουργός που παρίστατο στην επιτροπή, τα εδικαιούτο ο Ερυθρός Σταυρός, γιατί προβλέπονται στο ν. 1821/1988, ο οποίος έλεγε ότι η ετήσια χρηματοδότηση-επιχορήγηση του Ερυθρού Σταυρού είναι 500.000.000 ευρώ αναπροσαρμοζόμενη ετησίως. 
      Σας είπα ότι εδώ ακριβώς προχειρολογείτε, νομοθετείτε στο πόδι, ή δεν σέβεστε το Κοινοβούλιο, ή κάτι θέλετε να μας κρύψετε. Δεσμεύτηκε ο Υφυπουργός ότι θα μας φέρει βεβαίωση της Διεύθυνσης Οικονομικών του Υπουργείου Υγείας για τις χρηματοδοτήσεις του Υπουργείου Υγείας προς τον Ερυθρό Σταυρό από το 1985 μέχρι σήμερα. Ήταν δύσκολο να μας τη φέρετε, για να μην υπάρχουν εδώ υποψίες, για να βγω κι εγώ να επαινέσω τον Ερυθρό Σταυρό; Ποιος σας είπε ότι δεν τον επαινώ για ό,τι έχει κάνει; Αλλά εσείς μ’ αυτά που μας φέρνετε, μας κάνετε καχύποπτους. 
      Ο πρόεδρος του Ερυθρού Σταυρού στην Επιτροπή Κοινωνικών Υποθέσεων είπε ένα αστρονομικό νούμερο. «Μου χρωστάει το δημόσιο 52.000.000 ευρώ». Εάν αυτά τα νούμερα είναι αληθινά, κύριε Υπουργέ, έχει δίκιο 100% να ζητάει και 12.000.000 ευρώ και 13.000.000 ευρώ, αλλά δεν μας φέρατε τα στοιχεία. Σας τα ζητήσαμε για να μη νομοθετούμε εν αγνοία και εν κενώ και να μην μας βάζετε όλους να υποψιαζόμαστε.
      Εν πάση περιπτώσει, καταψηφίζουμε τη δεύτερη Σύμβαση, γιατί δεν έπρεπε να έρθει καν στη Βουλή. Δεν χρειάζεται. Τίποτε καινούργιο δεν προσφέρει, παρά μόνο το ότι επικαιροποιούνται οι χρηματοδοτήσεις που καθορίζονται με το ν. 1821. Τίποτε άλλο προς τον Ερυθρό Σταυρό.
      Όσον αφορά την πρώτη Σύμβαση, την ψηφίζουμε. Είμαστε βεβαίως υπέρ των δωρεών. Κύριοι συνάδελφοι, εδώ είναι η διαφορά μας. Εσείς έχετε εναποθέσει την πολιτική σας στη φιλανθρωπία. Εμείς τη θεωρούμε συμπληρωματική στην πολιτική που ασκούμε. Μόνο με τηλεμαραθώνιους δεν μπορεί να ασκείται πολιτική υγείας. Εδώ είναι η διαφορά μας. Άλλωστε, για να σας πω και κάτι που δεν το ξέρετε, αυτή η ιστορία του Σωματείου «ΕΛΠΙΔΑ» ξεκίνησε επί των ημερών του ΠΑ.ΣΟ.Κ.. Ο κ. Τσοχατζόπουλος έδωσε το οικόπεδο των εννιάμισι στρεμμάτων προσφορά για να κατασκευαστεί η Μονάδα. Ο συνάδελφος κ. Νασιώκας και ο κ. Παπαδόπουλος ξεκίνησαν τη διαδικασία και φτάσαμε εδώ που φτάσαμε. 
      Βεβαίως, είμαστε θετικοί να ολοκληρωθεί αυτή η διαδικασία, να μην πάνε πίσω οι ημερομηνίες, τριάντα έξι μήνες κατασκευή συν εξοπλισμός και το δημόσιο να εξοπλίσει με τον ιατρικό εξοπλισμό σε είκοσι τέσσερεις μήνες –εκεί θα είναι το πρόβλημα- τη Μονάδα.
      Μία παρατήρηση μόνο, εάν νομοτεχνικά γίνεται, επειδή έχω την αίσθηση ότι έπρεπε να μπει στη Σύμβαση μια λέξη. Στο άρθρο πρώτο με τίτλο «Σκοπός και αντικείμενο της Συμβάσεως» στην παράγραφο 5 λέει: «Η Ογκολογική Μονάδα θα ενταχθεί διοικητικά και λειτουργικά στο Νοσοκομείο Παίδων «Αγία Σοφία» και θα αποτελεί ένα ενιαίο σύνολο με τα υπόλοιπα τμήματα –κλινικές του Νοσοκομείου».
      Αν γίνεται να μπει «θα ενταχθεί οργανικά», πρώτα, μετά «διοικητικά» και μετά «λειτουργικά», διότι αν δεν τροποποιηθεί ο οργανισμός του νοσοκομείου και να γίνει τμήμα του νοσοκομείου, θα υπάρχουν προβλήματα στη στελέχωση, στην πλήρωση των θέσεων. Αυτά όσον αφορά τις δύο συμβάσεις. 
      Έρχομαι, κύριε Υπουργέ, στις δύο τροπολογίες, που τις μετατρέψατε, μετά τη συζήτηση στην επιτροπή, σε άρθρα. Εδώ και αν είμαστε εν πλήρη συγχύσει όλοι. Είχε δεσμευθεί ο αγαπητός φίλος, κύριος Υφυπουργός, ότι μέχρι σήμερα θα μας φέρει τον πίνακα των κλινικών που έχουν σχέση με την παράγραφο 1 του άρθρου 5. Γιατί δεν μας τον φέρατε, κύριε Υπουργέ; Έπρεπε να μας τον είχατε δώσει, να τον μελετήσουμε, να δούμε ποιες κλινικές αφορούν. Εδώ ελέχθησαν πράγματα ότι αφορά αυτή η διάταξη και το Παπαδημητρίου και όλες τις κλινικές του Ι.Κ.Α.. Εσείς δεν φέρατε τίποτα. Εγώ επικοινώνησα με τις υπηρεσίες του Ι.Κ.Α. και όλοι αντιδρούν, κύριε Υπουργέ. 
      Θα σας καταθέσω την ανακοίνωση του Π.Ο.Σ.Ε.Υ.Π.-Ι.Κ.Α. που λέει στο τέλος: «Ζητούμε την απόσυρση της τροπολογίας αυτής ή τουλάχιστον την εξαίρεση του Ι.Κ.Α.-Ε.Τ.Α.Μ. από την ισχύ της ανωτέρω διάταξης». 
      (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επίσης, υπάρχει εδώ ένα κείμενο το οποίο εστάλη από το δήμο, με τη συμμετοχή όλων των φορέων της περιοχής και ζητάει κι αυτό την απόσυρση της διάταξης. Νομίζω ότι έχετε υποχρέωση να αφουγκραστείτε αυτούς τους ανθρώπους. Νομίζω ότι είχε παρεβρεθεί και ο κ. Κακλαμάνης σ’ αυτή τη συγκέντρωση όλων των  φορέων. Σας το καταθέτω και αυτό. 
      (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Σας παρακαλώ πάρα πολύ να μας ξεκαθαρίσετε επιτέλους πόσες κλινικές αφορά. Νομίζω ότι η τροποποίηση που κάνατε δεν λύνει το πρόβλημα για το Παπαδημητρίου. Έχω την αίσθηση ότι εκεί λειτουργεί με την άδεια του Ι.Κ.Α., αλλά η αρχική άδεια ήταν εν υπνώσει. Δεν χάθηκε. Άρα, λοιπόν, υπάρχει πρόβλημα. Δείτε το.
       (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Έρχομαι σ’ ένα άλλο πολύ σοβαρό θέμα, κύριε Υπουργέ, το οποίο ακούστηκε από συναδέλφους. Εγώ το έψαξα πάρα πολύ σήμερα, μετά το δημοσίευμα των «ΝΕΩΝ» όπου λέει ότι: «Μεγάλη κόντρα έχει ξεσπάσει ανάμεσα στο Υπουργείο Υγείας και τη διοίκηση μεγάλου κρατικού νοσοκομείου». Σας το καταθέτω κι αυτό. 
      (Στο σημείο αυτό ο Βουλευτής κ. Εμμανουήλ Σκουλάκης                      καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αναφέρεται στο ότι αυτή η κόντρα έχει ξεσπάσει διότι ο διοικητής αρνήθηκε να ικανοποιήσει ένα αίτημα κάποιου ανθρώπου του Υπουργείου σας, να διορίσει διευθυντή σε μία κλινική -στην κρίση επάνω, γινόταν αξιολόγηση- ο οποίος ήταν έκτος και επέμενε ο συνεργάτης σας να διοριστεί διευθυντής, πρώτος. Ψάχνοντας όμως και μετά την επίσκεψη που είχαμε  με τον κ. Λαμπίρη, στον Ευαγγελισμό,  διαπιστώσαμε από όλες τις πλευρές –πήγαμε αθόρυβα ένα βράδυ, κύριε Υπουργέ, χωρίς κάμερες και είδαμε την πραγματικότητα- τις δυσκολίες και είδαμε πολλά πράγματα εκείνο το βράδυ…
      ΠΡΟΕΔΡΕΥΩΝ (Φίλιππος Πετσάλνικος): Κύριε Σκουλάκη, παρακαλώ να ολοκληρώνετε. 
      ΕΜΜΑΝΟΥΗΛ ΣΚΟΥΛΑΚΗΣ: Τελειώνω, κύριε Πρόεδρε. 
      Διαπιστώσαμε, λοιπόν, ότι πράγματι, με τη διάταξη αυτή πάτε να καρατομήσετε ανθρώπους που υπηρετούν στο σύστημα υγείας και τους έχετε επιλέξει εσείς. Βγάλατε τη μη εντοπιότητα, βγάλατε το διαγωνισμό, βγάλατε την προκήρυξη, βγάλατε την αξιολόγηση και διορίζετε όποιους θέλετε. Εδώ θέλετε σώνει και καλά να αποκτήσετε άλλοθι για να τον εκπαραθυρώσετε, γιατί θέλετε να λύσετε τα εσωτερικά σας προβλήματα και καλείτε τη Βουλή να νομοθετήσει; Είναι δυνατόν αυτό, κύριε Υπουργέ; Αυτό έρχεστε να κάνετε. Έχετε ένα πρόβλημα με το διοικητή τάδε, δεν ξέρω αν είναι ο κ. Διαμαντόπουλος -λέει ότι είναι και άλλοι που δεν θέλετε να τους διώξετε- και δεν παίρνετε την πολιτική ευθύνη. 
      ΠΡΟΕΔΡΕΥΩΝ (Φίλιππος Πετσάλνικος): Παρακαλώ, ολοκληρώστε, κύριε Σκουλάκη. 
      ΕΜΜΑΝΟΥΗΛ ΣΚΟΥΛΑΚΗΣ: Πήρατε την πολιτική ευθύνη και τους διορίσατε, να έχετε την πολιτική ευθύνη να τους διώξετε και να μη μας φέρνετε να νομοθετήσουμε. Υπάρχει μείζον πρόβλημα, κύριε Υπουργέ. Δεν είναι θέμα προσώπου, του κ. Διαμαντόπουλου. Υπάρχει θέμα θεσμών, υπάρχει θέμα διαδικασίας, υπάρχει η πληροφορία ότι πέραν αυτού που σας είπα, υπάρχουν και άλλα πράγματα τα οποία του καταμαρτυρείτε. Πρώτο, δεν σας στήριξε …
      ΠΡΟΕΔΡΕΥΩΝ (Φίλιππος Πετσάλνικος): Κύριε Σκουλάκη, σας παρακαλώ να ολοκληρώσετε! 
      ΕΜΜΑΝΟΥΗΛ ΣΚΟΥΛΑΚΗΣ: Τελείωσα, κύριε Πρόεδρε.
      Με αυτά και με άλλα που πιθανόν να έχω τη δυνατότητα να πω στη δευτερολογία  μου, καταψηφίζουμε το νομοσχέδιο πλην την πρώτης σύμβασης.
      Θεωρούμε ότι είναι πρόχειρο, ότι είναι στο «πόδι» και ότι με διάφορα τρικ προσπαθεί να περάσει φωτογραφικές διατάξεις. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υπουργός Υγείας και Κοινωνικής Αλληλεγγύης κ. Αβραμόπουλος, προκειμένου να κάνει μια μικρή παρέμβαση.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, άκουσα, όπως πάντα, με ιδιαίτερη προσοχή τον κ. Σκουλάκη. Σε δύο σημεία θα σταθώ. Στην αρχή μιλούσε συνεχώς για κάτι υποψίες, λέει, που πλανώνται σε σχέση με τον Ερυθρό Σταυρό. Ας το διευκρινίσει αυτό ο κ. Σκουλάκης. 
      ΕΜΜΑΝΟΥΗΛ ΣΚΟΥΛΑΚΗΣ: Πώς το είπατε;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Εσείς λέγατε συνεχώς υποψίες, υποψίες, υποψίες. Και κανείς δεν καταλαβαίνει τι εννοείτε μ’ αυτόν τον όρο. Διευκρινίστε το. Ο όρος είναι βαρύς και θέλει διευκρίνιση.
      Το δεύτερο σε ό,τι αφορά αυτό το τελευταίο, που είπε για ένα εκ των νοσοκομείων, τον Ευαγγελισμό, πραγματικά εκπλήσσομαι. Αγνοεί ο κ. Σκουλάκης ότι είναι στα πλαίσια των αρμοδιοτήτων της πολιτικής ηγεσίας να αντικαταστήσει τη διοίκηση ενός νοσοκομείου; Θα έπρεπε, δηλαδή, να προβούμε σε νομοθετική ρύθμιση εάν θέλαμε να αντικαταστήσουμε ένα διοικητή; Βεβαίως και δεν είναι αυτό. 
      ΕΜΜΑΝΟΥΗΛ ΣΚΟΥΛΑΚΗΣ: Σας είπα εγώ κάτι τέτοιο;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Θεωρούμε ότι είναι λάθος, για τους λόγους που πριν από λίγο ανέφεραν και άλλοι ομιλητές –ο κ. Γιαννόπουλος είναι πολύ έμπειρος και το είπε- ένας ο οποίος έχει υπηρετήσει σε ένα νοσοκομείο, μετά από πολλά χρόνια και αφού αφυπηρέτησε να γυρνάει πίσω. Κουβαλάει πολλά και συναισθηματικές δεσμεύσεις και κατάλοιπα της εποχής εκείνης. Όλα αυτά τον δυσκολεύουν στις διαπροσωπικές σχέσεις να κάνει καλά τη δουλειά του. Και δεν αφορά μονάχα σε ένα νοσοκομείο. Αφορά και σε άλλα νοσοκομεία. Δεν είναι, λοιπόν, φωτογραφική διάταξη.
      Εγώ πραγματικά αναρωτιέμαι πώς οδηγηθήκατε σ’ αυτή την περιγραφή, που είναι περισσότερο φαντασίας και λιγότερο σχέσεως με την πραγματικότητα. Εμείς εκπλαγήκαμε εδώ όταν ακούγαμε ότι αυτή η ρύθμιση αναφέρεται σε πρόσωπο. 
      Να σας πω και κάτι παραπάνω, μιας και αναφερθήκατε και στο πρόσωπο του διοικητή. Εγώ τον τοποθέτησα εκεί, τον εκτιμώ, τον σέβομαι και μάλιστα έχουμε προβλέψει να πάει σε ένα άλλο μεγάλο νοσοκομείο. Δεν κατάλαβα γιατί κάνει για το ένα και δεν κάνει για το άλλο. Απέκτησε μια εμπειρία.
      Και κάτι τελευταίο. Κάποτε πρέπει να κάνουμε αυτό που έχουμε πει σ’ αυτή την Αίθουσα. Να ιδρύσουμε μια σχολή στελεχών υγείας, να πάψει αυτό το κακό που κάθε φορά που αλλάζει η Κυβέρνηση να αλλάζουν και οι διοικήσεις και μέχρι να μάθουν τη δουλειά τους δεν ξέρουμε τι προβλήματα μπορεί να προκληθούν. Εμείς θα το προχωρήσουμε. Σαν έλθει η ώρα, να το ψηφίσετε.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, εάν μου επιτρέπετε.
      ΠΡΟΕΔΡΕΥΩΝ (Φίλιππος Πετσάλνικος): Κύριε Σκουλάκη, στη δευτερολογία σας θα έχετε τη δυνατότητα να τοποθετηθείτε. 
      ΕΜΜΑΝΟΥΗΛ ΣΚΟΥΛΑΚΗΣ: Μισό λεπτό, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Τι μισό λεπτό; Με ποια διαδικασία;
      ΕΜΜΑΝΟΥΗΛ ΣΚΟΥΛΑΚΗΣ: Αυτά που είπα τα ξέρει ο Υπουργός.
      ΠΡΟΕΔΡΕΥΩΝ (Φίλιππος Πετσάλνικος): Σας είπα στη δευτερολογία σας να εξηγήσετε στον Υπουργό και εκεί θα διαπιστωθεί τι ξέρει και τι δεν ξέρει. 
      ΕΜΜΑΝΟΥΗΛ ΣΚΟΥΛΑΚΗΣ: Είπε ο Υπουργός ότι είμαι πολύ φαντασιόπληκτος.
      ΠΡΟΕΔΡΕΥΩΝ (Φίλιππος Πετσάλνικος): Κύριε Σκουλάκη, έχετε τη δευτερολογία σας και θα αποδείξετε εκεί ότι δεν είστε καθόλου φαντασιόπληκτος. Θα το κάνετε με άνεση χρόνου.
      ΑΠΟΣΤΟΛΟΣ ΚΑΚΛΑΜΑΝΗΣ: Προβάλει προσωπικό θέμα, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Δεν επικαλέστηκε προσωπικό θέμα, κύριε Πρόεδρε. Είπε, αν αυτά που είπε τα γνωρίζει ο κύριος Υπουργός.
      ΕΜΜΑΝΟΥΗΛ ΣΚΟΥΛΑΚΗΣ: Ζητώ το λόγο επί προσωπικού, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Ποιο είναι το προσωπικό θέμα;
      ΕΜΜΑΝΟΥΗΛ ΣΚΟΥΛΑΚΗΣ: Υπάρχει προσωπικό θέμα κύριε Πρόεδρε. Αυτά τα οποία είπα κατά πληροφορίες, τα γνωρίζει το Νοσοκομείο Ευαγγελισμός, τα γνωρίζει ο ιατρικός κόσμος, τα γνωρίζει και ο ίδιος ο Υπουργός. 
      Δεν είχα σκοπό να καταθέσω την επιστολή που του έχει αποστείλει ο διοικητής του νοσοκομείου στις 29/11/2007 και του τα καταγγέλλει. Την καταθέτω στα Πρακτικά. Αναφέρεται και για την πίεση που υπέστη να διορίσει τον έκτο, πρώτο. Αναφέρεται ότι πιέστηκε να πληρώσει προμηθευτή κατ’ εξαίρεση που δεν ήταν η σειρά του. Και τρίτον αναφέρεται στο ότι εκλήθη από συνεργάτες του Υπουργού να βγουν οι γιατροί του νοσοκομείου να στηρίξουν τον Υπουργό, αντίθετα με τους καρδιοχειρουργούς που δήλωσαν αυτά που δήλωσαν για την κατάντια και τα προβλήματα που υπάρχουν στο Καρδιοχειρουργικό Τμήμα. Την καταθέτω για να υπάρχει στα Πρακτικά για την ιστορία του πράγματος.
      (Στο σημείο αυτό ο Βουλευτής κ. Σκουλάκης καταθέτει για τα Πρακτικά το προαναφερθέν έγγραφο, το οποίο έχει ως εξής:
      ΠΡΟΕΔΡΕΥΩΝ (Φίλιππος Πετσάλνικος): Κύριε Πρόεδρε, έχω την αίσθηση ότι δεν ήταν προσωπικό το θέμα. Τα στοιχεία θα μπορούσαν κάλλιστα να κατατεθούν και στη δευτερολογία. 
      Με μια πολύ ευρεία ερμηνεία, λοιπόν, του Κανονισμού, ο κ. Σκουλάκης, είχε τη δυνατότητα να κάνει τώρα τη σύντομη τοποθέτησή του.
      Το λόγο έχει ζητήσει τώρα ο Κοινοβουλευτικός Εκπρόσωπος της Νέας Δημοκρατίας κ. Παναγιωτόπουλος.
      Ορίστε, κύριε Παναγιωτόπουλε, έχετε το λόγο για οκτώ λεπτά.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε.
      Ομολογουμένως, κύριε Πρόεδρε, κυρίες και κύριοι συνάδελφοι, δεν περίμενα από έναν τόσο έμπειρο κοινοβουλευτικό άνδρα, όπως ο πρώην Υπουργός, ο κ. Μανώλης Σκουλάκης, να εμφανιστεί σ’ αυτήν την Αίθουσα με επιχειρήματα και με ισχυρισμούς οι οποίοι συζητούνται και διακινούνται στους διαδρόμους, γιατί μιλάμε για επιχειρήματα, ψιθύρους και ισχυρισμούς «διαδρομιστών». Αδίκησε πριν από λίγο τον εαυτό του, αδίκησε την κοινοβουλευτική του παρουσία και ιστορία και -επιτρέψτε μου να πω- αδίκησε τη συνολικότερη παρουσία του σ’ αυτήν τη συζήτηση με την ιδιότητα του Κοινοβουλευτικού Εκπροσώπου του ΠΑ.ΣΟ.Κ.. Γνώμη μου, την καταθέτω. Και σε κάθε περίπτωση, τα όσα ακούστηκαν πριν αδικούν τα κριτήρια, την ευθυκρισία, την αξιοπιστία και τη σοβαρότητα με την οποία η Κυβέρνηση, ο Πρωθυπουργός, ο αρμόδιος Υπουργός, ο κ. Δημήτρης Αβραμόπουλος, οι Υφυπουργοί του συγκεκριμένου Υπουργείου τοποθετούν διοικήσεις στα νοσοκομεία όλης της χώρας έχοντας κατά νου και μόνον πως οι διοικήσεις αυτές θα είναι χρήσιμες στην κοινή προσπάθεια για την ενίσχυση, τον εκσυγχρονισμό και την ανασυγκρότηση του Εθνικού Συστήματος Υγείας.
      Τώρα από εκεί και πέρα, μέχρι στη Βουλή των Ελλήνων να γινόμαστε θύματα της παραφιλολογίας, της φιλολογίας των διαδρόμων και -αν θέλετε- θύματα ψιθυριστών κάθε λογής, νομίζω ότι το θέμα δεν αξίζει τον κόπο να το συζητήσουμε περισσότερο. Θα μπορούσε κανείς, εγώ δεν θα το κάνω, γιατί σας διαβεβαιώ ότι τιμώ τις διοικήσεις, αλλά θα μπορούσε κανείς, κύριε Σκουλάκη, με την ευκολία που καταθέσατε τις επιστολές του ενός ή του άλλου, να καταθέσει άλλα δημοσιεύματα, τα οποία έχουν γραφτεί και αφορούν το συγκεκριμένο διοικητή, ότι ξόδεψε δεκάδες χιλιάδες ευρώ για να ανακαινίσει το γραφείο του, ότι ήταν η πρώτη δουλειά την οποία έκανε όταν κάθισε στην καρέκλα του διοικητού... 
      ΕΜΜΑΝΟΥΗΛ ΣΚΟΥΛΑΚΗΣ: Τι είναι αυτά τώρα;
      ΠΑΝΟΣ ΠΑΝΑΓΙΩΤΟΠΟΥΛΟΣ: Εγώ δεν θα το κάνω, γιατί σας είπα ότι δεν μπορεί ο κοινοβουλευτικός διάλογος και αντίλογος να πέφτει θύμα του πολιτικού ή παραπολιτικού κουτσομπολιού.
      Τώρα για το περιεχόμενο του νομοθετήματος το οποίο συζητείται σε δεύτερη συνεδρίαση σήμερα στην Αίθουσα του Εθνικού Κοινοβουλίου, είναι ένα σημαντικό νομοθέτημα. Στο πρώτο του μέρος αφορά την κύρωση σύμβασης δωρεάς. Δωρητής είναι το Σωματείο «ΕΛΠΙΔΑ», δωρεοδόχος είναι το ελληνικό δημόσιο. Αυτό το οποίο, κυρίες και κύριοι συνάδελφοι, θεωρώ ότι χαρακτήρισε και δυστυχώς ήταν ο κοινός παρονομαστής της επιχειρηματολογίας των συναδέλφων της Αντιπολίτευσης στη μεγάλη τους πλειοψηφία -υπήρξαν και εξαιρέσεις- ήταν αυτή η διάχυτη καχυποψία, η υπερχειλίζουσα καχυποψία. Ό,τι προέρχεται -εδώ ήταν προεξάρχουσα η Αριστερά- από τον ιδιωτικό τομέα είναι κατά την κρίση τους και τη γνώμη τους εξ ορισμού καταδικαστέο. Δεν είναι έτσι. Στον 21ο αιώνα μεταξύ των ιδιωτικών δομών και των δομών του δημοσίου υπάρχει η κοινωνία των πολιτών και οι μη κυβερνητικές οργανώσεις αποτελούν την έκφραση ακριβώς της κοινωνίας των πολιτών. 
      Έχουμε, λοιπόν, την κύρωση μιας σύμβασης μεταξύ του ελληνικού δημοσίου και μιας μη κυβερνητικής οργάνωσης, η οποία παρήγαγε εξαιρετικό έργο, η οποία δημιούργησε μία πολύ σημαντική προσφορά για την κοινωνία και την πατρίδα και πρέπει να έχουμε το θάρρος αυτήν την πρωτοβουλία της «ΕΛΠΙΔΑΣ» να τη συγχαρούμε δημόσια. Ασφαλώς το κράτος δεν μπορεί να υποκαθίσταται από τις δωρεές και τις φιλανθρωπίες, σωστά το είπε ο Υπουργός πριν από λίγο. Το κράτος έχει το καθήκον του, το οποίο προσδιορίζεται από τις επιταγές του Συντάγματος της ελληνικής δημοκρατικής πολιτείας, αλλά και η κοινωνία των πολιτών έχει το καθήκον της και τις υποχρεώσεις της.
      Έρχομαι στη δεύτερη σύμβαση που αφορά τον Ερυθρό Σταυρό. Το είπα και στην πρωτομιλία μου την περασμένη Πέμπτη, όταν κάναμε τη συζήτηση επί της αρχής του νομοσχεδίου: Θεωρώ ότι είναι απαράδεκτο, κυρίες και κύριοι συνάδελφοι, σε ένα τέτοιο θέμα που αφορά τους Ερυθροσταυρίτες και τις Ερυθροσταυρίτισσες σε όλη την Ελλάδα να μετατρέπεται αυτή η συζήτηση σε μία -αν θέλετε- διελκυστίνδα καχυποψίας, διάχυτης καχυποψίας, σε μία διελκυστίνδα υπαινιγμών, σε ένα βαρομετρικό χαμηλό: «Κάτι συμβαίνει, κάτι υπάρχει. Υπάρχει σκάνδαλο, δεν υπάρχει σκάνδαλο».
      Θα το επαναλάβω κατά τον πλέον κατηγορηματικό τρόπο. Αξίζει τιμή, αξίζουν συγχαρητήρια στους εθελοντές του Ερυθρού Σταυρού σε όλη την Ελλάδα για την πολύτιμη προσφορά τους στην πατρίδα, στο έθνος, στην ελληνική κοινωνία. Υπήρξαν πάρα πολλές οι εθνικές καταστροφές και αυτοί που προσέτρεχαν πρώτοι, ήταν οι εθελοντές και οι εθελόντριες του Ερυθρού Σταυρού. Δεύτερη συνήθως ερχόταν η ελληνική πολιτεία ή τρίτη. Πρώτα ο Ερυθρός Σταυρός, ταυτόχρονα η Εκκλησία και καταϊδρωμένη και τρίτη η ελληνική πολιτεία. Να έχουμε το θάρρος να αποδώσουμε τα εύσημα στον εθελοντισμό, στους εθελοντές και στις εθελόντριες του Ελληνικού Ερυθρού Σταυρού. Να τους συγχαρούμε και να είμαστε συνεπείς στο καθήκον  που έχουμε να τους αποδώσουμε τα οφειλόμενα. 
      Τώρα,  για να κλείσουμε και ένα άλλο θέμα γιατί εμένα δεν μου αρέσουν οι υπαινιγμοί σ’ αυτή την Αίθουσα. Μου αρέσει ο ευθύς λόγος και όχι ο υπαινικτικός λόγος. Εάν κάποιοι πιστεύουν ότι διαπράττονται παρανομίες στα πλαίσια μη κυβερνητικής οργάνωσης, της μεγαλύτερης μη κυβερνητικής οργάνωσης στην Ελλάδα που είναι ο Ελληνικός Ερυθρός Σταυρός έχουμε δικαιοσύνη, έχουμε εισαγγελικά όργανα να πάνε να τις καταγγείλουν και να προχωρήσουν οι διαδικασίες. Η Κυβέρνηση ούτε προστατεύει τον οιονδήποτε ούτε έχει διάθεση να προσφέρει πολιτική ή άλλη προστασία. 
      Εάν όμως δεν υπάρχουν παρανομίες να σταματήσουν οι υπαινιγμοί και να ακυρωθεί η διαχεόμενη και υπερχειλίζουσα καχυποψία. 
      Από την άλλη πλευρά φαίνεται καθαρά –το είπα και την Πέμπτη- ότι πίσω από το θέμα της υγείας και πίσω από τη συγκεκριμένη περίπτωση που συζητάμε του Ερυθρού Σταυρού υπάρχει μία ανοικτή διαμάχη γιγαντιαίων επιχειρηματικών ομίλων που δραστηριοποιούνται στον τομέα της υγείας. Και  θα ρωτήσω για δεύτερη φορά: Θα γίνει η Βουλή, θα γίνουμε εμείς  μέρος αυτής της διαμάχης; Δεν θέλω να πιστέψω ότι υπάρχει τέτοια πρόθεση από οποιαδήποτε πλευρά. Γι’ αυτό να ξεκαθαρίσουμε τα πράγματα, να αντιμετωπίσουμε κατά πρόσωπο τις πραγματικές ανάγκες του Ερυθρού Σταυρού, να αντιμετωπίσουμε και να επιλύσουμε το θέμα των οφειλομένων και να αποδώσουμε τον οφειλόμενο φόρο τιμής στο μεγάλο έργο που προσφέρει ο Ελληνικός Ερυθρός Σταυρός στο ελληνικό κοινωνικό σύνολο. 
      Και κάτι ακόμα. Δεν κατάλαβα γιατί ο Κοινοβουλευτικός Εκπρόσωπος του ΠΑ.ΣΟ.Κ. έσπευσε να ελέγξει την πολιτική ηγεσία του Υπουργείου Υγείας. Επειδή, πήρε πίσω λέει ένα άρθρο του νομοσχεδίου. Δηλαδή κατηγορείτε, αγαπητέ συνάδελφε, την πολιτική ηγεσία του Υπουργείου Υγείας, γιατί, σεβάστηκε την κοινοβουλευτική διαδικασία; Είναι δυνατόν να ερχόμαστε σ’ αυτή την Αίθουσα με προαποφασισμένες καταστάσεις και να μην τις αλλάζουμε μετά από την εξαντλητική συζήτηση ενώπιον της Εθνικής Αντιπροσωπείας;
      Η πολιτική ηγεσία του Υπουργείου σεβάστηκε την κοινοβουλευτική διαδικασία. Εκεί που είδε ότι υπάρχει προβληματισμός απέστειλε τη σχετική διάταξη. Γι’ αυτό και τώρα σας καλούμε όλους τους συναδέλφους και της Μείζονος και της Ελάσσονος Αντιπολίτευσης να ψηφίσετε μαζί μας όλο το κείμενο του σχετικού νομοθετήματος, δηλαδή, την κύρωση και της  πρώτης και της δευτέρας συμβάσεως, γιατί είναι συμβάσεις θετικές για την υγεία του ελληνικού λαού, γιατί είναι συμβάσεις υποστηρικτικές του έργου που συντελείται στο τομέα της υγείας. Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος):  Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εξωτερικών, Εσωτερικών, Οικονομίας και Οικονομικών, Εθνικής Άμυνας, Υγείας και Κοινωνικής Αλληλεγγύης, Δικαιοσύνης, Μεταφορών και Επικοινωνιών και Εμπορικής Ναυτιλίας, Αιγαίου και Νησιωτικής Πολιτικής κατέθεσαν σχέδιο νόμου: «Κύρωση της Συμφωνίας μεταξύ της Ευρωπαϊκής Ένωσης, της Ευρωπαϊκής Κοινότητας και της Ελβετικής Συνομοσπονδίας, σχετικά με τη σύνδεση της Ελβετικής Συνομοσπονδίας προς τη θέση σε ισχύ, την εφαρμογή και την ανάπτυξη του κεκτημένου του Σένγκεν».
      Παραπέμπεται στην αρμόδια Διαρκή Επιτροπή. 
      Έχει ζητήσει  το λόγο για μια σύντομη παρέμβαση ο Υπουργός Υγείας και Κοινωνικής Αλληλεγγύης κ. Αβραμόπουλος.
	ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε.
      Πριν από λίγο ο κ. Σκουλάκης έκανε τη μεγάλη αποκάλυψη, μάλιστα ήταν και αποτέλεσμα μιας έρευνας που διενήργησε, ψάχνοντας τα βράδια και μακριά από κάμερες στον Ευαγγελισμό.
      Ξέρετε τι είπατε, κύριε Σκουλάκη; Θα σας πω τι είπατε. Κατ’ αρχάς αναφερθήκατε σε μια δήθεν πίεση να τοποθετηθεί ο έκτος υποψήφιος στη θέση του πρώτου. Παραγνωρίζετε –θέλω να πιστεύω όχι ηθελημένα, μάλλον σας παραπλάνησαν- ότι ο υποψήφιος που τελικά επελέγη ήταν ο στενότερος συνεργάτης του διοικητή. Γι’ αυτό είπαμε γυρνάνε οι μνήμες πίσω στα χρόνια, τα κουβαλάμε και τώρα που διοικούμε τα επικαιροποιούμε. 
      Δεύτερο -και αυτό ήταν η μεγάλη μου έκπληξη- είπατε με στόμφο ότι ασκήθηκε πίεση για να πληρωθεί ένας προμηθευτής. Είναι αλήθεια, κύριε Σκουλάκη, αλλά δεν πήγατε παρακάτω να δείτε ποιος είναι ο προμηθευτής. Είναι μία Δ.Ε.Κ.Ο., η ΕΛ.ΒΙΟ.Ν.Υ.. Η οδηγία δόθηκε σε όλους τους διοικητές γραπτώς σ’ ολόκληρη τη χώρα για να πληρωθούν οι υπάλληλοί τους.
      Δεν θέλω να πιστέψω ότι μια τέτοια παρατήρηση κατατείνει στο να εξυπηρετηθούν ανταγωνιστές της ΕΛ.ΒΙΟ.Ν.Υ.. Μακριά από μένα και η σκέψη. Δεν το ξέρατε, κύριε Σκουλάκη.
	ΑΠΟΣΤΟΛΟΣ ΚΑΚΛΑΜΑΝΗΣ: Τι είναι η ΕΛ.ΒΙΟ.Ν.Υ., κύριε Υπουργέ;
	ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Είναι η Ελληνική Βιομηχανία Νοσηλευτικού Υλικού. Δ.Ε.Κ.Ο., κύριε Πρόεδρε. 
	ΑΠΟΣΤΟΛΟΣ ΚΑΚΛΑΜΑΝΗΣ: Η οποία; 
	ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Είναι Δ.Ε.Κ.Ο., δική μας. Είναι στην Κόρινθο και έχει εργαζόμενους, οι οποίοι έπρεπε να πληρωθούν. Εμείς την πληρώνουμε αυτή την εταιρεία. Δεν έπρεπε να πούμε στα νοσοκομεία «πληρώστε τους»; Θα έπρεπε να μας επαινέσετε γι’ αυτό. Και το τελευταίο…
	ΕΜΜΑΝΟΥΗΛ ΣΚΟΥΛΑΚΗΣ: Εγώ διάβασα την επιστολή. 
	ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Εντάξει, κύριε Σκουλάκη. Θα μιλήσουμε και επί των επιστολών. Είδατε που το κατανοείτε; Ήμουν βέβαιος ότι θα το κατανοούσατε.
	Είπατε ότι δήθεν ξεσηκώθηκαν οι γιατροί του νοσοκομείου να μη στηρίξουν τους καρδιοχειρουργούς. Είναι απόλυτα ανακριβές, δεν θέλω να πω ψευδές. Οι γιατροί έχουν φρόνημα και αξιοπρέπεια και ενεργούν με την ελεύθερη βούλησή τους. 
	Σε ό,τι αφορά, λοιπόν, την αλληλογραφία που αποκαλύπτετε -δεν είναι καν διαβαθμισμένα αυτά τα έγγραφα- θα ήθελα για τη συμπλήρωση της πληροφόρησής σας, να σας δώσω και την επιστολή-απάντηση του γενικού γραμματέα του Υπουργείου. Τότε θα έχετε πληρέστατη εικόνα. Την καταθέτω στα Πρακτικά.
	(Στο σημείο αυτό ο Υπουργός Υγείας και Κοινωνικής Αλληλεγγύης κ. Δημήτριος Αβραμόπουλος καταθέτει για τα Πρακτικά την προαναφερθείσα επιστολή, η οποία έχει ως εξής:
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Είμαι βέβαιος ότι μετά απ’ αυτές τις διευκρινίσεις, μάλλον συμφωνείτε μαζί μας. 
	Σας ευχαριστώ.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι  Έλληνες στη διασπορά, 15ος-21οςε αιώνας» και «Πρωθυπουργοί  και Πρόεδροι της Βουλής των Ελλήνων της Μεταπολίτευσης», είκοσι τέσσερις μαθήτριες και μαθητές και δύο συνοδοί καθηγητές από το 3ο Τ.Ε.Ε. Αγίων Αναργύρων Αττικής. 
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει ζητήσει ο κ. Απόστολος Κακλαμάνης, πρώην Πρόεδρος της Βουλής, ο οποίος γι’ αυτόν το λόγο έχει κατά τον Κανονισμό δέκα λεπτά για να μιλήσει. 
      Κύριε Κακλαμάνη, έχετε το λόγο.
	ΑΠΟΣΤΟΛΟΣ ΚΑΚΛΑΜΑΝΗΣ: Κυρίες και κύριοι συνάδελφοι, σ’ αυτή την Αίθουσα οι θέσεις που πρέπει να αναπτύσσονται πρέπει να έχουν πολιτικά και ιδεολογικά και όχι προσωπικά χαρακτηριστικά, ιδιαίτερα όταν τα πρόσωπα στα οποία αναφερόμαστε δεν είναι παρόντα -απευθύνομαι και σε σας, κύριε Υπουργέ- ώστε να απαντήσουν.
	Πράγματι παρενέβην, κύριε Πρόεδρε, για να πω ότι ο κ. Σκουλάκης ζητούσε το λόγο, αν και δεν το είπε ρητώς –όμως ήταν προφανές- για προσωπικό θέμα. Είχαμε ακούσει πιο πριν τον κύριο Υπουργό να λέει ούτε λίγο ούτε πολύ ότι ο κ. Σκουλάκης κάνει υπαινιγμούς χωρίς να προσκομίζει αυτά στα οποία αναφέρεται.
	Κατά τη γνώμη μου, αν υπάρχει λάθος, το λάθος είναι αμοιβαίο, κύριε Υπουργέ. Όταν απευθύνεστε μ’ αυτό το ύφος στον εκπρόσωπο του κόμματος της Αξιωματικής Αντιπολίτευσης και τον εμφανίζετε ως αναξιόπιστο, ως φαντασιόπληκτο όπως ελέχθη, τότε τον προκαλείτε να κάνει κάτι το οποίο πράγματι δεν ήταν απαραίτητο, αν δεν προηγείτο η δική σας πρόκληση. 
	Και είναι βαρύτερο αυτό που απειλήσατε τώρα ότι θα κάνετε και φυσικά πρέπει να το κάνετε, γιατί μπορεί να θεωρηθεί ότι υπάρχει κάτι πολύ σοβαρότερο και όταν ξεκινάει κάποιος κάτι, πρέπει να το ολοκληρώνει.
      Εγώ ειλικρινώς δεν ξέρω ότι ο Γενικός Γραμματέας του Υπουργείου σας λέγεται Καλογερόπουλος. Το άκουσα τώρα από σας, που είπατε: «την απάντηση του κ. Καλογερόπουλου». Κι επειδή διάβασα τώρα και το αντίγραφο…
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Όνομα δεν είπα.
      ΑΠΟΣΤΟΛΟΣ ΚΑΚΛΑΜΑΝΗΣ: Είπατε: «του Γενικού Γραμματέα».
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Είπα: «Του Γενικού Γραμματέα». Υπάρχουν τρεις Γενικοί Γραμματείς, αλλά εσείς ξέρετε το όνομα.
      ΑΠΟΣΤΟΛΟΣ ΚΑΚΛΑΜΑΝΗΣ: Μπράβο, πολύ σωστά. Είπατε: «Του Γενικού Γραμματέα». 
      ΕΜΜΑΝΟΥΗΛ ΣΚΟΥΛΑΚΗΣ: Το γράφει μέσα.
      ΑΠΟΣΤΟΛΟΣ ΚΑΚΛΑΜΑΝΗΣ: Και ρώτησα τον καθηγητή και τον κ. Σκουλάκη: «Ο Γενικός Γραμματέας λέγεται Καλογερόπουλος;» και μου το επιβεβαίωσαν μόλις τώρα. 
      Κύριε Υπουργέ, ξέρετε ποιο λάθος κάνουμε όσοι η πολιτεία κι η εμπιστοσύνη του λαού μας αναθέτουν την πολιτική ηγεσία ενός Υπουργείου; Να επαφιέμεθα στους πιστούς συνεργάτες μας, που πολλές φορές ίσως είναι περισσότερο πιστοί σ’ αυτά που εκείνοι νομίζουν. Όταν αναφέρεται ο Γιώργος Διαμαντόπουλος, θέλω να πω ότι είναι ένας άνθρωπος τον οποίο εγώ γνωρίζω μισό αιώνα κι αν έχετε κάτι να του καταμαρτυρήσετε ξέρετε τι είναι; Ότι είναι στενοκέφαλος, όπως ο μακαρίτης ο πατέρας του –τον υπενθύμισε ο κ. Καρατζαφέρης- ο Τζακ Διαμαντόπουλος, και αυτό που νομίζει, αυτό που λέει η συνείδησή του θα το κάνει. Και είναι λάθος όποιου είχε την έμπνευση να δώσει σε κάποια εφημερίδα ότι ξόδεψε στον Ευαγγελισμό για να κάνει το γραφείο του Διοικητή του Νοσοκομείου. Αν αυτό ήταν πράγματι παράπτωμα, εσείς οφείλατε να εφαρμόσετε το νόμο κι αν είναι ακατάλληλος πράγματι οφείλατε να τον αποπέμψετε. Εσείς μας είπατε απόψε ότι θα τον πάτε σε άλλο, επίσης μεγάλο νοσοκομείο. Αυτή η Αίθουσα, κυρίες και κύριοι της Πλειοψηφίας, δεν είναι για να δεχόμαστε ασυζητητί ό,τι μας λέει η Κυβέρνηση. Έτσι δεν την βοηθάμε να είναι πιο υπεύθυνη. Κι αυτό γίνεται με αυτό το νομοσχέδιο. 
      Για τη σύμβαση με το Ερρίκος Ντυνάν εγώ περίμενα, κύριε Υπουργέ, προκειμένου να πω αν θα την ψηφίσω ή όχι, να επιβεβαιώσετε ή να διαψεύσετε ότι περί τα διακόσια άτομα διορίστηκαν στο Νοσοκομείο Ερρίκος Ντυνάν, σ’ ένα ιδιωτικό νοσοκομείο, και μετεφέρθησαν. Και ο κύριος καθηγητής του Συνταγματικού Δικαίου το είπε ήδη εδώ, ότι η οποιαδήποτε προσφυγή ενδιαφερομένων θα οδηγήσει στην απόλυση αυτών των ανθρώπων που εσείς τους μετατάξατε στο δημόσιο, ενώ υπηρετούσαν σ’ έναν ιδιωτικό φορέα. Αυτά τα λέω τώρα, όπως τα ακούσαμε εδώ. Και πρέπει να μας τα διευκρινίζετε, για να μην πλανώμαστε ενδεχομένως κι εμείς, βγάζοντας συμπεράσματα τα οποία σας αδικούν. Αλλά βέβαιος –έτσι νομίζετε- ότι θα ψηφίσει η Πλειοψηφία το νομοσχέδιο δεν μπαίνετε στον κόπο καν να πείτε αν αυτή η καταγγελία έχει βάση ή όχι. 
      Όπως επίσης, κύριε Υπουργέ, δεν μπήκατε στον κόπο να απαντήσετε ούτε στην Πλειοψηφία. Στην Αντιπολίτευση λέτε όσα λέτε, ότι ο λαός τους καταδίκασε, ο λαός τους αποδοκίμασε, μα η Πλειοψηφία που θα δώσει  την ψήφο της δεν πρέπει να γνωρίζει πόσοι και ποιοι είναι οι επιχειρηματίες εκείνοι και πότε είχαν ιδιωτικές κλινικές; Πριν από είκοσι πέντε χρόνια, στις αρχές της δεκαετίας του ’80, όταν το Ε.Σ.Υ. μπήκε μπροστά κι έκτισαν ιδιωτικές κλινικές; Κάποιοι από σας είστε γιατροί. Κάποιοι ξέρουμε την αγορά στο χώρο της υγείας. Ξέρουμε τι γίνεται αυτήν τη στιγμή με το 50% των δαπανών της υγείας να είναι ο ιδιωτικός πλέον τομέας. Έλεος, κύριε Υπουργέ! Οφείλετε, πριν τελειώσει η συζήτηση του νομοσχεδίου, να πείτε στη Βουλή ότι αυτές είναι οι ιδιωτικές κλινικές και γι’ αυτούς τους λόγους εγώ τους δίνω πίσω την άδεια. Διότι εγώ το πρωί που πήγα στο Νοσοκομείο Παπαδημητρίου, κύριε Υπουργέ, άκουσα τους εργαζόμενους, τους γιατρούς, τη διεύθυνση του νοσοκομείου, τους πάντες. Δεν ξέρω αν το γνωρίζετε αλλά, αν το γνωρίζετε, είναι βαρύτατο το ολίσθημα και με την τροποποίηση που κάνετε. 
      Απευθύνομαι και σε σας, κύριε Παπαγεωργίου, που θεωρώ -επειδή σας έχω ζήσει χρόνια εδώ μέσα- ότι δεν πρέπει να αναλαμβάνετε ευθύνες που τουλάχιστον η παρουσία σας εδώ δεν συμβιβάζεται με αυτές. Λοιπόν, σας λέγω ότι αυτήν τη στιγμή, το Νοσοκομείο Παπαδημητρίου, η 4η Κλινική του Ι.Κ.Α., η πιο φημισμένη κλινική του Ι.Κ.Α., που έχει συρρικνωθεί τα τελευταία χρόνια, όχι μόνο επί των ημερών σας -μιλώ για μία δεκαετία- και πηγαίνει από το κακό στο χειρότερο, είναι στον αέρα, διότι το Ι.Κ.Α., από τότε που έληξε η προηγούμενη σύμβαση, δεν ανανεώνει τη σύμβαση με την ιδιοκτησία της κλινικής. Είναι, λοιπόν, στον αέρα. Μου είχε κάνει εντύπωση εμένα το καλοκαίρι πώς, εν σπουδή, δημοσιεύθηκε ένα προεδρικό διάταγμα που ρύθμιζε τα του πρασίνου στο ακίνητο αυτό που είναι η κλινική.
      Κύριε Υπουργέ, διαβάζω ότι και κάποιο άρθρο αποσύρεται για το «Ερρίκος Ντυνάν», σχετικά με μία επιχείρηση επενδύσεων, εγώ θεωρώ ότι η υπόθεση της υγείας δεν μπορεί να είναι υπόθεση αντιμαχομένων ομίλων που αγοράζουν, εξωραΐζουν και ξεπουλούν, όπως γίνεται με τον Ο.Τ.Ε., όπως γίνεται με τη Δ.Ε.Η., όπως γίνεται με ολόκληρο τον πλούτο αυτού του τόπου.
      Υπάρχουν, λοιπόν, τεράστιες διαφορές στην πολιτική μας, κυρίες και κύριοι. Κάποιοι στα Μέσα Ενημέρωσης και φυσικά, η άλλη αριστερά, έχουν κάθε λόγο να μιλούν περί δικομματισμού, να μιλούν περί των δύο όψεων του αυτού νομίσματος.
      Είναι λάθος. Εσείς έχετε μία ιδεοληψία του οικονομικού νεοφιλελευθερισμού, που οδηγεί μοιραία στη συρρίκνωση αυτών που συνθέτουν τον πολιτικό φιλελευθερισμό που εκπροσωπούμε εμείς. Αυτό σημαίνει κάμερες. Αυτό σημαίνουν όλα τα άλλα μέσα. Όταν έχεις απέναντί σου τους εργαζόμενους, το λαό και έχεις το κόμμα της Αξιωματικής Αντιπολίτευσης, το κόμμα που θα γίνει κυβέρνηση, τότε διολισθαίνεις σε αυτά τα μέτρα.
      Μεθαύριο, θα συζητηθεί η τροπολογία. Έντεκα μήνες καθεύδει το Συμβούλιο της Επικρατείας να αποφανθεί επί της εισηγήσεως του Υπουργού Δημοσίας Τάξεως, για την οποία υπάρχει αρνητική εισήγηση μέλους του δικαστηρίου. Και έρχεται η τροπολογία εδώ. Όλα αυτά θα τα ψηφίσετε; Και θα ανέχεστε όλα αυτά τα οποία ευτελίζουν και αυτήν την Κυβέρνηση και -λυπάμαι να το πω- βλάπτουν και πρόσωπα τα οποία είναι, ως άτομα, άξια καλύτερης μεταχείρισης και όχι να χρησιμοποιούνται για να πεταχτούν στον κάλαθο των αχρήστων του πολιτικού μας βίου, όταν ο κρυπτόμενος και δοξαζόμενος Πρωθυπουργός αποφασίσει είτε τον Πολύδωρα είτε τη Γιαννάκου, μεθαύριο το Χατζηδάκη -παραμεθαύριο δεν ξέρω ποιον άλλο- να τον απορρίψει ως αποδιοπομπαίο τράγο.
      Παρακολουθώ αυτές τις ημέρες την ιστορία Μαγγίνα, όπως θα πούμε μεθαύριο την ιστορία του κ. Αβραμόπουλου, για τις κλινικές, για το αν είναι πίσω από το Παπαδημητρίου.
      Και σας το λέγω ρητώς. Αυτή η διόρθωση που κάνετε, κύριε Παπαγεωργίου, δεν καλύπτει, διότι τυπικώς ως κλινική του Ι.Κ.Α., αυτήν τη στιγμή, δεν λειτουργεί το Παπαδημητρίου, εκτός αν, πριν δημοσιευθεί ο νόμος αυτός, πείτε στο Ι.Κ.Α. να υπογράψει τη σύμβαση. Άλλως, έχετε έρμαιο το Παπαδημητρίου στον οποιοδήποτε επιχειρηματία που απλώς θα ζητάει περισσότερα, διότι θα έχει και την άδεια, όχι μόνο τις υποδομές.
      Το ίδιο ισχύει για το Τσαγκάρη, το Αμαλία Φλέμινγκ, κυρίες και κύριοι συνάδελφοι. Και στο Λεκανοπέδιο και στην Περιφέρεια πρέπει, κύριε Υπουργέ, να μας πείτε ποιους αφορά, διότι μπορεί να βρεθούμε όλοι προ μεγάλων εκπλήξεων. Οι νεκραναστάσεις, ιδιαίτερα στο χώρο της υγείας, κατά τη γνώμη μου, χρειάζονται μεγάλη προσοχή, μήπως θα είναι νεκραναστάσεις φαντασμάτων, που πρώτα θα καταδιώκουν ως Ερινύες εσάς, κύριε Υπουργέ και την Κυβέρνησή σας.
      Εμείς θα θέλαμε η Κυβέρνησή σας με μια άλλη πολιτική, ιδιαίτερα στο χώρο στον ευαίσθητο χώρο της υγείας να έχει τη συνδρομή -και θα την έχει- της Αντιπολίτευσης, αλλά σε μια άλλη πορεία.
      Όχι να τρέχετε στο 1980…
      ΠΡΟΕΔΡΕΥΩΝ (Φίλιππος Πετσάλνικος): Κύριε Πρόεδρε, σας παρακαλώ να ολοκληρώσετε.
      ΑΠΟΣΤΟΛΟΣ ΚΑΚΛΑΜΑΝΗΣ: Τελειώνω κύριε Πρόεδρε.
      … για να βρείτε άδειες που δεν λειτουργούν είκοσι πέντε χρόνια ή να κάνετε αυτήν την επιχείρηση των επικουρικών γιατρών. Η ύπαιθρος έχει ανάγκη από γιατρούς και δεν έχει ανάγκη η Αθήνα, ο Πειραιάς, η Θεσσαλονίκη. Το κόμμα ή προσωπικά κάποιοι μπορούν να έχουν ανάγκη υποστήριξης αλλά όχι η υγεία! 
      Σας ευχαριστώ κυρίες και κύριοι συνάδελφοι.
      (Χειροκροτήματα από την πτέρυγα του ΠΑ.ΣΟ.Κ.)
      (Στο σημείο αυτό ο Βουλευτής κ.  Απόστολος Κακλαμάνης  καταθέτει για τα Πρακτικά το προαναφερθέν έγγραφο, το οποίο έχει ως εξής:
      ΠΡΟΕΔΡΕΥΩΝ (Φίλιππος Πετσάλνικος): Ο κύριος Υπουργός Υγείας και Κοινωνικής Αλληλεγγύης ζητάει πάλι το λόγο για μια σύντομη παρέμβαση.
      Ορίστε κύριε Υπουργέ, έχετε το λόγο.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Σας ευχαριστώ, θα είμαι πολύ σύντομος κύριε Πρόεδρε.
      Πριν από λίγο ξεκινώντας την ομιλία του ο κύριος Πρόεδρος της Βουλής ο κ. Κακλαμάνης, είπε ότι θα πρέπει να αποφεύγουμε να αναφερόμαστε ονομαστικά σε εκείνους που δεν είναι παρόντες στην Αίθουσα. Ο κ. Καλογερόπουλος είναι παρών στην Αίθουσα αλλά δεν έχει δικαίωμα να μιλήσει. Άρα θεωρείται ότι είναι εκτός Αιθούσης. Θα μιλήσω λοιπόν εγώ για λογαριασμό του.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν είπα τίποτε για τον κ. Καλογερόπουλο. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Επιτρέψτε μου σας παρακαλώ. Δεν με αφήνετε να σας πω. 
      ΑΠΟΣΤΟΛΟΣ ΚΑΚΛΑΜΑΝΗΣ: Ρώτησα αν είναι εκτός. Δεν τον γνωρίζω. Δεν είπα τίποτα. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Σας άκουσα με προσοχή. Αφήστε με. Είναι λοιπόν εδώ και θα ήθελα να σημειωθεί ότι κάνει εξαιρετικά τη δουλειά του …
      ΑΠΟΣΤΟΛΟΣ ΚΑΚΛΑΜΑΝΗΣ: Να συμφωνήσω. Δεν έχω λόγο.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): … χαίρει στο ακέραιο της εμπιστοσύνης μου και χάρη στον τρόπο που διαχειρίζεται τα πράγματα στα πλαίσια των αρμοδιοτήτων του πάει και καλά το Υπουργείο μας. 
      Σε ό,τι αφορά τώρα αυτόν τον πύρινο υπερασπιστικό λόγο για έναν καθόλα συμπαθή κοινό μας φίλο κύριε Πρόεδρε, ….
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, είναι ο κοινοβουλευτικός μου λόγος και τον γνωρίζετε πολύ καλά. Δεν είναι μη μου άπτου η Αίθουσα. Το Κοινοβούλιο είναι ζωντανό!
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Μα δεν είναι εκεί το θέμα. Εδώ δεν κάνουμε διαπροσωπικές σχέσεις ούτε μοιραζόμαστε φιλικά μηνύματα ο ένας προς τον άλλον. Επιτρέψτε μου σας παρακαλώ. 
      ΑΠΟΣΤΟΛΟΣ ΚΑΚΛΑΜΑΝΗΣ: Είναι ζωντανή η Αίθουσα του Κοινοβουλίου. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Σας εξήγησα προηγουμένως απαντώντας στα όσα είπε ο κ. Σκουλάκης πως έχουν τα πράγματα. Θεωρώ ότι θα έπρεπε να είχαμε μείνει εκεί. Διότι και σεις έτσι θα  είχατε διαχειριστεί αυτήν την υπόθεση. Δεν θίγουμε υπολήψεις, στεκόμαστε με σεβασμό και στους ίδιους και στους προγόνους τους που τίμησαν αυτή τη θέση στο Κοινοβούλιο, αλλά μακριά από εμάς κάθε τι που μπορεί να προσδώσει προσωπικό χαρακτήρα στις αναφορές μας. Ο κ. Διαμαντόπουλος διετέλεσε για όσο καιρό ήταν εκεί τα καθήκοντά του ως διοικητής του νοσοκομείου. Σας είπα στην αρχή ότι θα μπορούσαμε να τον είχαμε αντικαταστήσει χωρίς κανέναν λόγο. Δεν έγινε γι’ αυτόν το λόγο. Είναι ένα μέτρο πάνω στην φιλοσοφία του οποίου φαντάζομαι ότι συμφωνείτε.
      Αναφερθήκατε όμως, κύριε Πρόεδρε, και σε κάτι άλλο. Μη δοθεί η εντύπωση ότι από την ώρα που αναλάβαμε εμείς την διακυβέρνηση της χώρας, άρχισαν οι μεγάλες παραχωρήσεις και εκχωρήσεις υπέρ του ιδιωτικού τομέα. Ένα ποσοστό θα σας δώσω και φαντάζομαι ότι θα το επιβεβαιώσει ο κ. Σκουλάκης, διότι αποτελεί μέρος της θεσμικής ιστορικής μνήμης αυτού του Υπουργείου. Πριν από είκοσι χρόνια το ποσοστό επί του Α.Ε.Π. σε δαπάνες για την ιδιωτική υγεία ήταν 25%. Πριν από τέσσερα χρόνια ήταν στο 43%.
      ΕΜΜΑΝΟΥΗΛ ΣΚΟΥΛΑΚΗΣ: Τώρα πόσο είναι ξέρετε; 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κατά τη διάρκεια αυτής της περιόδου κυβερνούσατε εσείς. Τούτη την ώρα που μιλάμε περίπου στο ίδιο ποσοστό κινούμεθα. Προσέξτε όμως, σε ό,τι αφορά την παρατήρηση του κυρίου Προέδρου –ο κύριος Πρόεδρος έχει μια ιστορία εδώ μέσα και πολλές φορές όταν του δίνεται η ευκαιρία αναφέρεται σε συμφέροντα και είναι από εκείνους που έχουν ορθώσει ανάστημα σε αλλοτινούς καιρούς και μέσα στους κόλπους του κόμματός σας- θέλω να πω, μακριά από εμάς, κύριε Πρόεδρε, η εμπλοκή μας σε αντιμαχόμενα συμφέροντα.
      Ο ρόλος ο δικός μας και η αποστολή μας είναι να προασπίζουμε το δημόσιο συμφέρον, να διασφαλίζουμε το δημόσιο χαρακτήρα της υγείας, τον οποίο χαρακτήρα εμείς δεν έχουμε καμμιά διάθεση να διαπραγματευθούμε είτε με παράγοντες του δημόσιου, είτε του ιδιωτικού τομέα. Είναι ξεκάθαρα τα πράγματα. Και αυτό γιατί τον τελευταίο καιρό έχει παραγίνει το κακό. Όπου και αν πάμε, όπου και αν βρεθούμε καταγγελλόμεθα ότι ξεπουλούμε την υγεία. Ε, λοιπόν, συμβαίνει ακριβώς το αντίθετο και τα μέτρα που παίρνουμε, τα νομοθετήματα που φέρνουμε στη Βουλή σε αυτό στοχεύουν. Ως προς δε αυτό το σημείο -εγώ πρώτος θα το πω- δεν απέχουμε και ας μας καταγγέλλει η αριστερά ότι συγκλίνουμε. Ε, τι να κάνουμε. Ως προς τον τρόπο που αντιμετωπίσατε εσείς την υγεία και εμείς δεν απέχουμε πάρα πολύ. Απλώς την εμπειρία σας θα θέλαμε και τη γνώση σας για να κυβερνήσουμε και εμείς καλύτερα και να διαχειριστούμε αυτήν την υπόθεση με επιτυχία. 
      Η υπόθεση της υγείας έχει συνέχεια, έχει διάρκεια, το έργο για την κοινωνία δεν τελειώνει ποτέ. Είναι πέρα και πάνω από κόμματα αλλά και από το στενό βίο μιας ή άλλων κυβερνήσεων. Έτσι αντιλαμβανόμαστε εμείς αυτήν την υπόθεση, έτσι την υπηρετούμε, έτσι θέλει ο κόσμος όλος εμάς να υπηρετούμε το υπέρτατο αυτό αγαθό και έτσι θα συνεχίσουμε να κάνουμε! 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας )
    ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Χαράλαμπος Χαραλάμπους για έξι λεπτά.
    ΧΑΡΑΛΑΜΠΟΣ ΧΑΡΑΛΑΜΠΟΥΣ: Ευχαριστώ, κύριε Πρόεδρε.
    Εμείς στην πρωτολογία μας τοποθετηθήκαμε πιστεύω με αρκετή σαφήνεια στο γιατί καταψηφίζουμε και τις δυο Συμβάσεις, όπως επίσης και τις τροπολογίες. 
    Αυτό, κύριε Πρόεδρε, θεωρώ ότι δεν πρέπει να εκληφθεί ως ότι είμαστε και ενάντια στη δημιουργία ενός και δυο, ίσως και τριών ογκολογικών παιδιατρικών νοσοκομείων, όπως επίσης και ενός, ίσως και δυο νοσοκομείων στη νοτιοανατολική Αττική.
    Το ερώτημα που τίθεται -και εδώ πράγματι ανεπτύχθησαν οι δυο αντιλήψεις- είναι πού θα βρεθούν τα χρήματα ή με ποια χρήματα θα δημιουργηθούν αυτά τα νοσοκομεία. Μας δόθηκε η ευκαιρία και στην προηγούμενη συνεδρίαση της Βουλής να πούμε ότι υπάρχουν αρκετά χρήματα, απλά χρειάζεται άρδην αλλαγή της οικονομικής της πολιτικής της  Κυβέρνησης και δεν είμαστε αιθεροβάμονες να πιστέψουμε ότι θα το εφαρμόσει αυτό. 
    Ειπώθηκε και από άλλον ομιλητή ότι σε ένα μόνο βράδυ και μέσα από μία τροπολογία χαρίστηκαν σε μια τράπεζα, την ALPHA BANK, 1.000.000.000 ευρώ. 
    ΑΠΟΣΤΟΛΟΣ ΚΑΚΛΑΜΑΝΗΣ: Διακόσια. 
    ΧΑΡΑΛΑΜΠΟΣ ΧΑΡΑΛΑΜΠΟΥΣ: Διακόσια. Ευχαριστώ, κύριε Πρόεδρε. 
    Την ίδια στιγμή, η χώρα μας διατηρεί χωρίς κανένα όφελος, απλά υπακούοντας τις επιταγές του ΝΑΤΟ, των Αμερικάνων και της Ευρωπαϊκής Ένωσης, στρατεύματα εκτός των συνόρων της Ελλάδας. Δημιουργεί, υπακούοντας πάλι σ’ αυτές τις επιταγές, δυνάμεις ταχείας επέμβασης, ευρωστρατούς κ.λπ., που βέβαια χρειάζονται πάρα πολλά χρήματα, τα οποία θα μπορούσαν να μεταφερθούν στον τομέα της δημόσιας υγείας.
    Και δεν μπορώ να καταλάβω τους ομιλητές, ιδίως αυτούς που προέρχονται από την Πλειοψηφία, που όταν η ανάγκη τους κάνει, μας λένε ότι πρώτα έρχεται ο Ελληνικός Ερυθρός Σταυρός στην προσφορά κοινωνικών υπηρεσιών, μετά η Εκκλησία και τρίτη και καταϊδρωμένη η πολιτεία και όταν χρειάζεται, άλλες φορές, μας λένε για την τόσο δυνατή και ισχυρή Ελλάδα που υπάρχει σήμερα, μας λένε για τους ρυθμούς ανάπτυξης της χώρας μας, τους πρωτοφανέρωτους σε όλη την Ευρώπη. 
    Για να μας αντικρούσουν κάποιοι, κύριε Πρόεδρε, αναφέρθηκαν στις δωρεές και είπαν ότι εμείς είμαστε κάθετα ενάντια σ’ αυτές. Αυτό βέβαια είναι ψέμα. Εμείς είπαμε ότι με τον τρόπο που δίνονται οι δωρεές, βέβαια είμαστε κάθετοι, γιατί εξαγνίζουν τους καπιταλιστές, προσπαθούν να δείξουν στο λαό ότι υπάρχουν και καπιταλιστές με ανθρώπινο πρόσωπο, την ίδια στιγμή που υπάρχουν δεκάδες παραδείγματα για το αντίθετο. 
    Ειπώθηκε και άλλη φορά για τον Όμιλο Λάτση, ο οποίος μετά τα ατυχήματα που συνέβησαν στην «ΠΕΤΡΟΛΑ» έσπευσε να δημιουργήσει μια μονάδα εγκαυμάτων. Αλλά πολλοί από τους ομιλητές έφτασαν στο σημείο να μας αναφέρουν και ευεργέτες του προηγούμενου και του προ-προηγούμενου αιώνα. Οφείλω να τους πω, για να αποκαταστήσω λίγο την αλήθεια, ότι πολλοί απ’ αυτούς τους ευεργέτες δεν είχαν και τόσο καθαρή τη φωλιά τους και επειδή στο όνομα ενός απ’ αυτούς τους ευεργέτες υπάρχει και νοσοκομείο στην Αττική, εμείς παραπέμπουμε αυτούς που έφεραν το ατυχές αυτό παράδειγμα να κοιτάξουν την ιστορία των λατομείων του Λαυρίου, να δουν ότι η δράση αυτού του «ευεργέτη» ήταν αντίστοιχη με αυτό που συνέβη στο Χρηματιστήριο με τις «φούσκες μετοχές» κ.λπ. .
    Για τον Ελληνικό Ερυθρό Σταυρό, πραγματικά και εγώ απορώ, κύριε Πρόεδρε, γιατί το ΠΑ.ΣΟ.Κ. με τόσο μένος καταφέρεται ενάντια σ’ αυτές τις Συμβάσεις -εμείς βέβαια τις καταψηφίζουμε και το είπαμε και μια και δυο φορές- αφού επί των ημερών του, πραγματικά άρχισε η λεόντειος αυτή συμφωνία το 1985, οπότε επιχορήγηση 500.000.000 δραχμές την εποχή εκείνη είναι περίπου αντίστοιχη με τα 12.000.000 τώρα.
      Επίσης, επί των ημερών του παρέλαβε τα καταχρεωμένα, τα υπερχρεωμένα νοσοκομεία του Ερυθρού Σταυρού και τα ξεχρέωσε και τα έκανε πραγματικά  νοσοκομεία τα οποία μπορούσαν να αποδώσουν στον ελληνικό λαό, αφήνοντάς τους όμως και δίνοντάς τους δεκάδες, αν θέλετε, πλεονεκτήματα. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)   
      Όσον αφορά τις ιδιωτικές κλινικές, εμείς τοποθετηθήκαμε. Είμαστε κάθετα ενάντια στην ιδιωτικοποίηση. Και η τροπολογία αυτή πραγματικά οδηγεί στην ιδιωτικοποίηση. 
      Όσον αφορά τους επικουρικούς γιατρούς –τελειώνω, κύριε Πρόεδρε- εμείς είπαμε και στην πρωτολογία μας ότι ήταν μια προσπάθεια της τότε Κυβέρνησης πραγματικά να κατεδαφίσει αυτό που ξεκίνησε, το σύστημα δηλαδή της μόνιμης και σταθερής εργασίας. Με τους επικουρικούς, τους συμβασιούχους κ.λπ., δημιουργεί ανθρώπους εξαρτημένους πολιτικά.
      Όμως, την ίδια ώρα, κύριε Υφυπουργέ, εσείς δεχθήκατε ότι ο νόμος επιτάσσει μέσα σε τέσσερις μήνες να γίνονται οι κρίσεις για γιατρούς. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Οι κρίσεις πραγματικά βαλτώνουν. Υπάρχουν κρίσεις οι οποίες κρατούν τρία και τέσσερα χρόνια και δεν τελειώνουν. 
      Να σας πω όμως και κάτι άλλο, κύριε Υφυπουργέ. Μιλώντας με επικουρικούς γιατρούς στο Νοσοκομείο της Κέρκυρας, μου ανέδειξαν και ένα καινούργιο πρόβλημα, ότι δηλαδή ηλικιακά πλησιάζουν τα επικίνδυνα όρια διοριζόμενοι επικουρικοί και ξανά επικουρικοί και πάλι επικουρικοί, με αποτέλεσμα να μην μπορούν, όταν θα έρθει εκείνη η ώρα να προκηρυχθούν θέσεις επιμελητών Β΄, να διεκδικήσουν αυτές τις θέσεις, αφού θα έχουν ξεπεράσει το όριο των σαράντα πέντε χρόνων. 
      Σας ευχαριστώ. 
      ΠΡΟΕΔΡΕΥΩΝ (Φίλιππος Πετσάλνικος): Πριν δώσω το λόγο στον Κοινοβουλευτικό Εκπρόσωπο του ΣΥ.ΡΙΖ.Α. κ. Αθανάσιο Λεβέντη θα ήθελα να σκεφτούν οι κύριοι Υπουργοί αν πρόκειται να κάνουν δεκτές τις τροπολογίες που έχουν υποβληθεί εκ μέρους των συναδέλφων και να το γνωστοποιήσουν, ώστε να προετοιμαστεί εδώ η Γραμματεία, όπως και εμείς, το Προεδρείο. 
      Μετά την ομιλία του κ. Λεβέντη, λοιπόν, αν έχετε την καλοσύνη, μας λέτε και τους αριθμούς των τροπολογιών τις οποίες σκέφτεστε να αποδεχθείτε. 
      Ορίστε, κύριε Λεβέντη, έχετε το λόγο επίσης για έξι λεπτά. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Ακούστηκε εδώ ότι υπάρχει μια μεμψιμοιρία από πλευράς της Αριστεράς –και ειδικότερα όσον αφορά το δικό μας κόμμα- γι’ αυτές τις συμβάσεις. Δεν είναι ζήτημα μεμψιμοιρίας όταν γίνεται κοινοβουλευτική κριτική σε θέματα τα οποία νομίζω ότι απασχολούν όλον τον ελληνικό λαό. 
      Όσον αφορά την πρώτη Σύμβαση για το Ογκολογικό Νοσοκομείο, δημιουργείται ένα Ογκολογικό Τμήμα στο Νοσοκομείο Παίδων, προσδιορίζεται από το δωρητή ποιο θα είναι αυτό, πώς θα είναι τα κτήρια, τι ακριβώς θα γίνει και τι δεν θα γίνει από εδώ και στο διηνεκές. 
      Επαναλαμβάνω, λοιπόν, αυτό που είπαμε και στην τοποθέτηση επί της αρχής. Η λειτουργία ενός νοσοκομείου ή μιας κλινικής είναι αυτή που έχει την κύρια σημασία, γιατί το κόστος κατασκευής ενός νοσοκομείου ή Κέντρου Υγείας ή οποιασδήποτε υγειονομικής μονάδας είναι όσο και το ετήσιο κόστος λειτουργίας.
      Εδώ, λοιπόν, ο δωρητής επιβάλλει τους δικούς του όρους. Και εγώ αυτό για το οποίο κρίνω και κατακρίνω την Κυβέρνηση είναι ότι δεν υπάρχει ένας υγειονομικός χάρτης για να ξέρουμε αν όντως αυτές οι ανάγκες, τις οποίες πάμε να καλύψουμε μ’ αυτήν την προσφορά του δωρητή, είναι αυτές τις οποίες χρειαζόμαστε τη στιγμή που έχουμε δύο παιδιατρικά νοσοκομεία στην πρωτεύουσα και πουθενά αλλού σ’ όλη τη χώρα. 
      Αυτό, λοιπόν, δεν θα έπρεπε να μας απασχολήσει;
      Δεύτερον, μιλάμε για το δωρητή. Και θέσαμε ένα ερώτημα: Πόσο είναι το ποσό το οποίο καταθέτει ο δωρητής; Γιατί εδώ αναφέρεται «ένα ποσό το οποίο έχει συλλέξει με οποιοδήποτε τρόπο». Έτσι λέει, δεν αναφέρεται ο τρόπος και αυτό είναι κάτι που νομίζω ότι θα έπρεπε να προσδιορίζεται. Δηλαδή, αυτό το «με οποιοδήποτε τρόπο» είναι κάτι που εμάς δεν μας βρίσκει σύμφωνους. Επίσης, αναφέρεται ότι από εδώ και πέρα θα μπορεί να παίρνει και επιχορηγήσεις και επιδοτήσεις.
Αυτό, λοιπόν, είναι κάτι που δεν νομίζω ότι πια τεκμηριώνει έτσι ότι πρόκειται για μία δωρεά ανιδιοτελή και συγκεκριμένη, δηλαδή ότι κατέβαλε αυτό το ποσό. Δεν θέλω να επαναλάβω πράγματα τα οποία και εγώ ο ίδιος έχω πει ξανά, αλλά και οι άλλοι συνάδελφοι τόνισαν σ’ αυτήν την Αίθουσα. 
      Τώρα, όσον αφορά τον Ελληνικό Ερυθρό Σταυρό, θέσαμε τα θέματα. Πιστεύουμε ότι ο Ελληνικός Ερυθρός Σταυρός, ο οποίος έχει μεγάλη προσφορά μέχρι τώρα, δεν αποδίδει αυτό το έργο το οποίο υποτίθεται ότι θα καλύψει με τα 12.000.000 ευρώ. Εμείς αυτήν την εντύπωση έχουμε, εκτός του ότι πιστεύουμε ότι η υγεία πρέπει να είναι ευθύνη της ελληνικής πολιτείας, η οποία θα πρέπει να προσφέρει όλες τις υπηρεσίες υγείας. 
      Και εδώ, υπάρχει και μία σοβαρή ευθύνη από πλευράς του ΠΑ.ΣΟ.Κ., γιατί τότε, όταν δημιουργήθηκε το Ε.Σ.Υ. και ήταν καταχρεωμένος ο Ερυθρός Σταυρός, όπως και άλλα νοσοκομεία, αντί μ’ αυτές τις επιχορηγήσεις που έδωσε και την παραγραφή των χρεών ή αναλαμβάνοντας να πληρώσει τα χρέη το ελληνικό δημόσιο, δεν εξασφάλισε και τους χώρους. Έτσι, έρχονται τώρα αυτοί που είχαν και πριν τους χώρους, να τους διεκδικούν συγχρόνως, να τους διεκδικούν εκ νέου, με συνέπεια αυτήν τη στιγμή να είναι μετέωρο το ελληνικό δημόσιο και το ελληνικό δημόσιο υγειονομικό σύστημα. Δεν είναι αντιπαράθεση με τον Ελληνικό Ερυθρό Σταυρό. Ασφαλώς και εκτιμούμε και την προσφορά του και τη συνεισφορά του μέχρι τώρα, αλλά σήμερα είναι άλλες οι συνθήκες. Αυτό θα πρέπει να είναι ξεκάθαρο. 
      Πριν πάω στις τροπολογίες, θα ήθελα να σας πω, όσον αφορά το Νοσοκομείο της Βούλας, ότι παραμένει εκκρεμές το θέμα του Νοσοκομείου της Βούλας και θα πρέπει να δημιουργηθεί ένα άλλο σύγχρονο νοσοκομείο, κάτι που είναι ευθύνη της πολιτείας και μόνο της πολιτείας. Θα έπρεπε ήδη από χρόνια να έχει καλυφθεί. Όμως και τώρα δεν είναι αργά. Βέβαια, αυτό δεν καλύπτει όλη την Αττική, δεδομένου ότι η ανατολική Αττική δεν έχει κανένα νοσοκομείο και έχει πεντακόσιες πενήντα χιλιάδες κατοίκους. Θα πρέπει, λοιπόν και εδώ και στα Μεσόγεια και στο Μενίδι να δημιουργηθούν μεγάλα σύγχρονα νοσοκομεία. Σήμερα είχαμε πάει στο Αττικό, το οποίο αυτήν τη στιγμή είναι υπερφορτωμένο και δεν μπορεί να ανταποκριθεί, ενώ δεν έχει αρχίσει ακόμα να εφημερεύει. Πώς, λοιπόν, θα καλυφθούν οι ανάγκες; Δεν υπάρχει λόγος είκοσι μεγάλα δημόσια νοσοκομεία να είναι στον άξονα της Βασιλίσσης Σοφίας, σε μία διαδρομή τριών χιλιομέτρων. 
      Από την άλλη και όσον αφορά τις ιδιωτικές κλινικές, δηλαδή την τροπολογία που πέρασε τώρα σαν νόμος, την άδεια των οποίων είχε μπλοκάρει το ελληνικό δημόσιο, έγινε μία διόρθωση από τον κύριο Υφυπουργό, πλην όμως παραμένει εκκρεμές το θέμα τού ποιες είναι αυτές οι ιδιωτικές κλινικές και ποιο ακριβώς ρόλο πρόκειται να επιτελέσουν από δω και πέρα. 
      Όσον αφορά τους επικουρικούς γιατρούς, εμείς είμαστε κατηγορηματικά αντίθετοι με τον τρόπο που λειτουργεί όλη αυτή η διαδικασία των επικουρικών γιατρών. Πιστεύουμε ότι θα πρέπει να καλυφθούν οι θέσεις των γιατρών. Έπρεπε να είχαν καλυφθεί. Και εδώ δεν παρεμβάλλεται και το Α.Σ.Ε.Π. για να υπάρχει δικαιολογία ότι δήθεν φταίει το Α.Σ.Ε.Π. που δεν προσλαμβάνεται το νοσηλευτικό προσωπικό, κάτι που ξέρουμε όλοι ότι δεν είναι αλήθεια. Διότι υπάρχει δυνατότητα και το Α.Σ.Ε.Π. να λειτουργήσει γρήγορα και βέβαια, υπάρχει και ο νόμος με την Ολυμπιακή Πολυκλινική και το Σύλλογο των Νοσηλευτών που δημιουργήθηκε το 2004, στον οποίο υπάρχει άρθρο που επιτρέπει να επιταχυνθούν αυτές οι διαδικασίες. 
      Εδώ, λοιπόν, με τους επικουρικούς γιατρούς δεν φτάνει ότι αυτό καταστρατήγησε τις διαδικασίες, έστω και με την οριακή τοποθέτησή τους στην επαρχία, αλλά ερχόμαστε τώρα αυτό να το γενικεύσουμε και να το μεταφέρουμε και στην πρωτεύουσα. Η δικαιολογία ότι υπάρχουν κάποιες σπάνιες ειδικότητες, όπως νευροχειρουργοί, ενδοκρινολόγοι, τις οποίες επικαλέστηκε και ο κ. Γιαννόπουλος, δεν ευσταθεί, γιατί ενδοκρινολόγους και νευροχειρουργούς και όλες τις ειδικότητες τις χρειαζόμαστε σε όλη την περιφέρεια. Όμως, δεν πρέπει να λυθεί το πρόβλημα μέσω των επικουρικών γιατρών. Οι γιατροί πρέπει να καταλαμβάνουν θέσεις σταθερές και μόνιμες για να μπορούν απερίσπαστοι και αμειβόμενοι αναλογικά με το προσφερόμενο έργο, όπως και όλο το νοσηλευτικό και λοιπό προσωπικό που δουλεύει στα νοσοκομεία, να προσφέρουν αυτό το έργο το οποίο όλοι έχουμε ανάγκη.
      Ευχαριστώ. 
      ΠΡΟΕΔΡΕΥΩΝ (Φίλιππος Πετσάλνικος): Πριν δώσω το λόγο στον Υφυπουργό κ. Παπαγεωργίου για να αναγνώσει τους αριθμούς των τροπολογιών που κάνει δεκτές, θα ήθελα να πω από το μικρόφωνο -για να το λάβουν υπ’ όψιν οι υπηρεσίες της Βουλής- ένα μικρό πρόβλημα που υπάρχει, το οποίο όμως εμένα με μπερδεύει.
      Στην Αίθουσα έχουμε δύο ρολόγια, εκ των οποίων το ένα προηγείται του άλλου. Το αριστερό προηγείται και το δεξιό ακολουθεί. 
    ΑΠΟΣΤΟΛΟΣ ΚΑΚΛΑΜΑΝΗΣ: Είναι φυσικό, κύριε Πρόεδρε. 
    ΠΡΟΕΔΡΕΥΩΝ (Φίλιππος Πετσάλνικος): Θα σας παρακαλούσα, λοιπόν,…
    ΒΑΣΙΛΕΙΟΣ ΜΙΧΑΛΟΛΙΑΚΟΣ: Ο καθένας τα βλέπει, όπως θέλει!
    ΠΡΟΕΔΡΕΥΩΝ (Φίλιππος Πετσάλνικος): Έτσι ακριβώς είναι. 
    Όπως όλοι ξέρετε, η αριστερή πτέρυγα είναι από εδώ και πέρα, και η δεξιά είναι από εκεί και πέρα. Άρα, το ωρολόγιον το ευρισκόμενον εις την αριστέρα πλευρά της Αίθουσας προηγείται, ενώ το δεξιό ωρολόγιον ακολουθεί. 
    Θα παρακαλούσα τις υπηρεσίες να επιληφθούν αυτού του θέματος, για να μην μπερδευόμαστε ούτε εμείς ούτε οι συνάδελφοι Βουλευτές για τι ακριβώς ώρα είναι. 
    Ορίστε, κύριε Υφυπουργέ, έχετε το λόγο. Θα σας παρακαλούσα να αναγνώσετε τώρα τους αριθμούς των τροπολογιών, για να μπορούν να σημειώνουν οι συνεργάτες. 
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε. 
    Θα ήθελα, πριν κάνω την ανακοίνωση των γενικών και ειδικών αριθμών των τροπολογιών που κάνει δεκτές η Κυβέρνηση, να απαντήσω στον πρώην Πρόεδρο, τον κ. Κακλαμάνη, μια και έγινε αναφορά στο όνομά μου. Θέλω και δημόσια να τον ευχαριστήσω για τα καλά του λόγια. 
    Κύριε Πρόεδρε, είναι βέβαιον –ούτε εσείς αμφιβάλλετε- ότι από την πλευρά της Κυβέρνησης δεν μπορεί να υπήρξε όλες αυτές τις μέρες καμμία πρόθεση να μη διασφαλιστεί απόλυτα το δημόσιο συμφέρον, να μην υπάρξουν κινήσεις, οι οποίες θα άφηναν ψεγάδια για τις όποιες υποψίες αμέσως ή εμμέσως διατυπώθηκαν ή διατυπώνονται πολλές φορές από συναδέλφους είτε για αντιπολιτευτικούς λόγους είτε εν τη ρύμη του λόγου και οι οποίες καλόν είναι για την προαγωγή του πολιτικού πολιτισμού να αποφεύγονται. 
    Εγώ έλαβα πολύ σοβαρά υπ΄ όψιν τις παρατηρήσεις σας, κύριε Πρόεδρε. Θα πω ότι δεν είναι διαφοροποιημένη αυτή η αποδοχή της παρατήρησης από την υπόλοιπη Κυβέρνηση, διότι και η συνεννόηση με τον Υπουργό είναι στο ίδιο ακριβώς επίπεδο. 
    Σας λέω, λοιπόν, ότι δεν διαφωνούμε με τις παρατηρήσεις. Πρόθεσή μας είναι αυτές οι κλινικές και η συγκεκριμένη -στην οποία και εγώ ως φοιτητής ασκήθηκα πάρα πολλά χρόνια και που αναμφισβήτητα δημιούργησε μια παράδοση-  να συνεχίσει να λειτουργεί όπως λειτουργεί σήμερα, με το Ι.Κ.Α., και να μην υπάρξουν προβλήματα από τους πιθανούς ιδιοκτήτες, κληρονόμους ή οτιδήποτε άλλο. 
    Θα ήθελα, λοιπόν, ειλικρινά τη δική σας συμβουλή και τοποθέτηση. Να μας διατυπώσετε  τη θέση που ειπώθηκε στην αρχή της συζήτησης, ώστε να διασφαλιστεί απόλυτα ότι δεν θα υπάρξει πρόβλημα στην παραπέρα λειτουργία της κλινικής, όπως σήμερα είναι από το Ι.Κ.Α. Εγώ σας βεβαιώνω ότι, εκφράζοντας αυτήν τη στιγμή τη θέση της Κυβέρνησης, θα την αποδεχθούμε ακριβώς. Διότι αυτό θέλουμε να επιτύχουμε. 
    Όταν λέγαμε πριν για τις κλινικές που λειτουργούν σήμερα, εννοούσαμε αυτές τις κλινικές με πρώτη και κυριότερη την Κλινική Παπαδημητρίου, για την οποία ακούστηκαν στην προηγούμενη συνεδρίαση κάποια πράγματα που εγώ απέφυγα και να τα ονομάσω. Διότι και η ονομασία και η συμμετοχή σε τέτοια συζήτηση εξυπηρετεί επιχειρηματικά ή χρηματιστηριακά συμφέροντα, κύριε Πρόεδρε. Και εσείς, με τη μεγάλη σας εμπειρία, σίγουρα θα συμφωνείτε. 
    Θέλουμε, λοιπόν, τη δική σας συμβουλή, για να διασφαλιστεί πλήρως και από κάθε πλευρά η όλη κατάσταση και να μην  υπάρχουν ψεγάδια. 
    ΑΘΑΝΑΣΙΟΣ ΛΕΒΕΝΤΗΣ: Είναι και της Θεσσαλονίκης, κύριε Υπουργέ! 
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, θα μπορούσα να πάρω το λόγο; 
    ΠΡΟΕΔΡΕΥΩΝ (Φίλιππος Πετσάλνικος): Κύριε Κακλαμάνη, μισό λεπτό. 
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Θέλετε, κύριε Πρόεδρε, να ολοκληρώσω την ανάγνωση των τροπολογιών; 
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, αν θέλετε, να μου δώσετε το λόγο στο σημείο αυτό. Εφόσον, βέβαια, συμφωνεί και ο κύριος Υφυπουργός. 
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Πρόεδρε, εγώ παραχωρώ…
    ΠΡΟΕΔΡΕΥΩΝ (Φίλιππος Πετσάλνικος): Εφόσον αποδέχεται τη διακοπή ο κύριος Υφυπουργός, ορίστε, κύριε Κακλαμάνη, έχετε το λόγο για μια σύντομη παρέμβαση. 
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, σε ό,τι αφορά τη διάταξη, παραμένω σε αυτά που είπα. Δεν πρέπει να δοθούν άδειες σε ιδιωτικές κλινικές, που για τον «άλφα» ή «βήτα» λόγο είχαν αφαιρεθεί. 
    Επειδή ειδικότερα αναφέρθηκα στο θέμα του Νοσοκομείου Παπαδημητρίου, που ήταν η φημισμένη Δ΄ Κλινική του Ι.Κ.Α., και γνωρίζω το πρόβλημα, θα έλεγα πως, εφόσον επιμένετε στη διάταξη, την οποία εγώ –να εξηγούμεθα- θα καταψηφίσω και εφόσον η πρόθεσή σας πράγματι –το αναγνωρίζω με τη δήλωση που κάνατε- είναι ότι δεν αφορά κλινικές που είχαν παραχωρηθεί στο Ι.Κ.Α. –και η Θεσσαλονίκη αφορά κάτι τέτοιο-  νομίζω πως στη φράση «φορείς παροχής δημόσιας υγείας» πρέπει να προσθέσετε «πλην Ιδρύματος Κοινωνικών Ασφαλίσεων». 
    Σε ό,τι αφορά τις κλινικές που έχουν λειτουργήσει με το Ι.Κ.Α., νομίζω ότι καλύπτετε. Βέβαια, θα πρέπει να πείτε –είτε ο Υπουργός Υγείας, που λείπει, είτε ο Υπουργός Εργασίας- στον Διοικητή του Ι.Κ.Α. να κάνει τη σύμβαση η οποία έχει λήξει –το νοσοκομείο έχει μείνει στον αέρα- και εκκρεμεί από πέρυσι. 
      Πλην του Ι.Κ.Α. λοιπόν. Σε ό,τι αφορά κλινικές του Ι.Κ.Α. δεν υπάρχει πρόβλημα. Από κει και πέρα η πλειοψηφία ας ψηφίσει και ας ψάξει μεθαύριο ποιοι είναι οι …
      ΠΡΟΕΔΡΕΥΩΝ (Φίλιππος Πετσάλνικος): Κύριε Υφυπουργέ, συνεχίστε τώρα την ανάγνωση παρακαλώ. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Εγώ, κύριε Πρόεδρε, και από τη δήλωση την οποία έκανα προκαταβολικά αλλά και στη συζήτηση διεφάνη απόλυτα το τι αφορά αυτό το θέμα. Επομένως γίνεται δεκτό έτσι ώστε να διασφαλιστεί πλήρως και να μην υπάρχει καμμία αμφιβολία ότι πρόκειται περί αυτής της κατάστασης. Διότι σε αυτά τα θέματα νομίζω ότι πρέπει να υπάρχει μία ευρύτερη συναίνεση.
       Και στην αρχική συζήτηση στην επιτροπή αλλά και επί της αρχής είχα τοποθετηθεί. Δεν θέλω να μειώσω την προσπάθεια που κατέβαλαν όλες οι πλευρές της Αντιπολίτευσης στην επίμαχη αν θέλετε σύμβαση με τον Ερυθρό Σταυρό. Είχε δηλώσει ξεκάθαρα η Κυβέρνηση ότι αν αυτό δεν είναι αποτέλεσμα μιας ευρύτερης συμφωνίας δεν θα επέμενε. Και έτσι και έγινε. Και αισθάνομαι ειλικρινά ευτυχής διότι διαπιστώνεται και καταλογίζεται θετικά σε όλους μας ότι η Βουλή λειτουργεί, ότι οι θεσμοί λειτουργούν. Βουλεύονται οι Βουλευτές. Η Κυβέρνηση δεν νομοθετεί με δεδομένη την πλειοψηφία. Δεν επιβάλλει τις απόψεις της. Θέλει να είναι η κάθε κατάληξη νομοσχεδίου σε νόμο…
      ΠΡΟΕΔΡΕΥΩΝ (Φίλιππος Πετσάλνικος): Ωραία, κύριε Υφυπουργέ, ελάτε τώρα και στις τροπολογίες.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Πρόεδρε, με συγχωρείτε πάρα πολύ, δεν ζήτησα το λόγο. Θεωρώ ότι είναι αρκετά σημαντικό και σοβαρό το θέμα, σε σοβαρό επίπεδο κινείται όπως το έθεσε και ο κύριος Πρόεδρος και δεν χρειαζόταν τώρα αυτή η παρέμβασή σας η οποία δεν εξυπηρετεί. 
      Ο Κανονισμός, κύριε Πρόεδρε…
      ΠΡΟΕΔΡΕΥΩΝ (Φίλιππος Πετσάλνικος): Όχι, είμαι υποχρεωμένος εδώ…
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης):Ο Κανονισμός, κύριε Πρόεδρε, παραβιάστηκε παράφορα από όλους τους συναδέλφους. Εκτός θέματος ήταν οι περισσότεροι. 
      ΠΡΟΕΔΡΕΥΩΝ (Φίλιππος Πετσάλνικος): Με συγχωρείτε, κύριε Υφυπουργέ, εγώ είμαι υποχρεωμένος να τηρήσω τον Κανονισμό. Η παρέμβασή σας μαζί με την ενδιάμεση παρέμβαση του κ. Κακλαμάνη πήρε έξι λεπτά. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): ¨Όταν βλέπω τον κύριο Πρόεδρο να χαμογελάει, δεν είναι μαζί σας. 
      ΠΡΟΕΔΡΕΥΩΝ (Φίλιππος Πετσάλνικος): Γιατί αναμένουν οι συνάδελφοι Βουλευτές να τοποθετηθούν, οι εισηγητές, οι Κοινοβουλευτικοί Εκπρόσωποι. 
      Θα σας παρακαλούσα να αναγνώσετε τον αριθμό των τροπολογιών τις οποίες κάνετε αποδεκτές. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Εγώ είμαι πάντα σύντομος. Θα κάνω αυτό που είπατε, κύριε Πρόεδρε. 
      ΠΡΟΕΔΡΕΥΩΝ (Φίλιππος Πετσάλνικος): Μα, δεν το λέω εγώ. Είμαι υποχρεωμένος να εφαρμόζω τον Κανονισμό. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): ΄Ερχομαι τώρα στις τροπολογίες που γίνονται δεκτές από την πλευρά της Κυβέρνησης ΄
      Η τροπολογία με γενικό αριθμό 77 και ειδικό 19 γίνεται δεκτή. 
      Η τροπολογία με γενικό αριθμό 75 και ειδικό 17 γίνεται και αυτή δεκτή. Είναι τροπολογία που αφορά τη ρύθμιση των αποζημιώσεων διοικητή και υποδιοικητή Ε.ΚΕ.Π.Υ. και όλες αυτές τις παρεμφερείς διατάξεις. Δεν τοποθετηθήκατε και κανείς δεν τοποθετήθηκε αρνητικά, κύριε Σκουλάκη, για αυτό  και τις περνάω χωρίς να δίνω ιδιαίτερες εξηγήσεις. 
      Επίσης γίνεται δεκτή η τροπολογία την οποία κατέθεσε ο συνάδελφος ο κ. Γεροντόπουλος με γενικό αριθμό 76 και ειδικό 18 που αναφέρεται στην ημερήσια αποζημίωση και τις λοιπές δαπάνες του προσωπικού του Ε.Κ.Α.Β. όταν μετακινούνται εκτός έδρας. 
      Επίσης, γίνεται δεκτή η τροπολογία των συναδέλφων Βουλευτών κ. Τσιάρα και κ. Σολδάτου με γενικό αριθμό 74 και ειδικό 16 που αναφέρεται στη απαραίτητη ρύθμιση προκειμένου να λειτουργήσει το Ειδικό Κέντρο Φροντίδας και Αποθεραπείας των ασθενών με καρκίνο, της Ελληνικής Αντικαρκινικής Εταιρείας, η οποία ενέπιπτε στις διατάξεις των κέντρων αποθεραπείας. Είχε γίνει από την πλευρά της Κυβέρνησης προσπάθεια να ενισχυθεί με το υψηλό νοσήλιο, όπως γνωρίζετε,  αλλά οι προδιαγραφές δεν της το επέτρεπαν με αποτέλεσμα να υπάρχει αδυναμία να εκδοθεί η σχετική άδεια λειτουργίας. 
      Αφαιρείται λοιπόν αυτό το προνόμιο που είχε δοθεί και έτσι, δίνεται η δυνατότητα να λειτουργεί πλέον όχι ως Κέντρο Αποθεραπείας που απαιτούνται υψηλές προδιαγραφές, με βάση το Προεδρικό Διάταγμα και έτσι μπορεί να λειτουργεί…
      ΠΡΟΕΔΡΕΥΩΝ (Φίλιππος Πετσάλνικος): Κύριε Υφυπουργέ, σας παρακαλώ, ακούστε. 
      Θα σας παρακαλέσω να αναγνώσετε τους αριθμούς των τροπολογιών που κάνετε δεκτές. Δεν χρειάζεται να επιχειρηματολογείτε τώρα γιατί τις κάνετε δεκτές.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Για την οικονομία της συζήτησης.
      ΠΡΟΕΔΡΕΥΩΝ (Φίλιππος Πετσάλνικος): Θα πρέπει να προηγηθούν οι εισηγητές των κομμάτων. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Πρόεδρε, θεωρώ ότι…
      ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ, αν θέλετε να εφαρμόσετε μια δική σας διαδικασία, δεν θα είχα αντίρρηση αλλά θα πρέπει να αλλάξουμε τον Κανονισμό όλοι μαζί. 
      Σας παρακαλώ, κάντε αυτό που γίνεται πάντα. Αναγνώσατε τώρα τους αριθμούς, για να δοθεί η δυνατότητα του λόγου στους εισηγητές, στους Κοινοβουλευτικούς Εκπροσώπους εφόσον ζητήσουν να τοποθετηθούν. Και μετά όταν τοποθετηθείτε εσείς, εξηγείτε και για ποιους λόγους κάνετε αποδεκτές τις τροπολογίες. 
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Δεκτή επίσης η τροπολογία συναδέλφων Βουλευτών με γενικό αριθμό 73 και ειδικό 15.
    Δεκτή η τροπολογία συναδέλφων Βουλευτών με γενικό αριθμό 72 και ειδικό 14.
    Δεκτή η τροπολογία συναδέλφων Βουλευτών με γενικό αριθμό 71 και ειδικό 13.
    Δεκτή η τροπολογία του συναδέλφου Βουλευτή κ. Ιωάννη Μπούγα με γενικό αριθμό 60 και ειδικό 3.
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, όλα αυτά τα έχετε εξετάσει;
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Πρόεδρε, έγινε συζήτηση για τις περισσότερες και στην επιτροπή. 
     ΑΠΟΣΤΟΛΟΣ ΚΑΚΛΑΜΑΝΗΣ: Δεν βλέπω Βουλευτή να υποστηρίζει τις τροπολογίες.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Είπε ο κύριος Πρόεδρος να κάνω την αναφορά στους αριθμούς των τροπολογιών για να ξέρουμε προκαταβολικά ποιες γίνονται δεκτές ή όχι.
      ΠΡΟΕΔΡΕΥΩΝ (Φίλιππος Πετσάλνικος): Αυτό χρειάζονται οι υπηρεσίες, όπως θυμάστε, για να διευκολυνθεί η διαδικασία. Πρέπει οι υπηρεσίες να σημειώσουν ποιες τροπολογίες γίνονται δεκτές και μετά οι συνάδελφοι που τις έχουν προτείνει, να επιχειρηματολογήσουν, αν χρειαστεί ανάγκη.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ακριβώς.
    Κύριε Πρόεδρε, ακολουθώ τις εντολές, αλλά με μαλώνετε εσείς ως τέως Πρόεδρος.
    ΠΡΟΕΔΡΕΥΩΝ (Φίλιππος Πετσάλνικος): Ο κ. Κακλαμάνης ασφαλώς υπερασπίζεται τους κανονισμούς.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Λοιπόν, δεκτή η τροπολογία συναδέλφου Βουλευτή με γενικό αριθμό 65 και ειδικό 7.
    Δεκτή η τροπολογία συναδέλφων Βουλευτών με γενικό αριθμό 63 και ειδικό 5.
    Δεκτή η τροπολογία συναδέλφων Βουλευτών με γενικό αριθμό 67 και ειδικό 9.
    Δεκτή η τροπολογία συναδέλφου Βουλευτή με γενικό αριθμό 70 και ειδικό 12.
    Δεκτή η τροπολογία συναδέλφων Βουλευτών με γενικό αριθμό 66 και ειδικό 8, στην οποία θα υπάρξει μία συμπλήρωση-διατύπωση όταν θα γίνει η συζήτηση.
    ΕΜΜΑΝΟΥΗΛ ΣΚΟΥΛΑΚΗΣ: Κύριε Υπουργέ, δεν έχουν διανεμηθεί όλες.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Πως δεν έχουν διανεμηθεί; Από το ίδιο μέρος τις παίρνουμε, κύριε συνάδελφε.
    Δεκτή η τροπολογία συναδέλφων Βουλευτών με γενικό αριθμό 64 και ειδικό 6.
    Αυτές είναι οι τροπολογίες που γίνονται δεκτές από την πλευρά της Κυβέρνησης. 
    Μια αναφορά μόνο να κάνω, κύριε Πρόεδρε, σε δύο, τρεις απ’ αυτές που δεν γίνονται δεκτές. Είναι τροπολογίες που κατέθεσε ο πρώην Υφυπουργός κ. Γιαννόπουλος. Είναι πράγματι πολύ σημαντικές και ενδιαφέρουσες. Όμως, έχουν να κάνουν με τα πανεπιστημιακά νοσοκομεία και το Υπουργείο Παιδείας και θα πρέπει πριν προχωρήσουμε σ’ αυτήν τη διευθέτηση και την ψήφιση διατάξεων, που πράγματι κινούνται προς τη σωστή κατεύθυνση, να έλθουμε σε συνεννόηση με την ακαδημαϊκή κοινότητα και με το Υπουργείο Παιδείας. Και σε ευθετότερο χρόνο σε ένα άλλο νομοσχέδιο σαφώς και θα μπορούμε να προχωρήσουμε στη συζήτηση και στην υιοθέτηση. 
    Ακόμη θα ήθελα να κάνω και μια αναφορά στην τροπολογία που προτείνει το ειδικό επίδομα για τους υπαλλήλους της κεντρικής υπηρεσίας του Υπουργείου. Και το κάνω αυτό γιατί ως Βουλευτής στην προηγούμενη θητεία είχα καταθέσει και εγώ μαζί με άλλους συναδέλφους την τροπολογία αναγνωρίζοντας ότι πράγματι η προσφορά και το έργο των υπαλλήλων της κεντρικής υπηρεσίας και με τα αυξημένα καθήκοντα και εν όψει της προετοιμασίας του Δ’ Κοινοτικού Πλαισίου Στήριξης, είναι αρκετά σοβαρή και μεγάλη και θα πρέπει να ενισχυθούν, κάτι που έχει γίνει και σε υπαλλήλους άλλων κεντρικών υπηρεσιών Υπουργείων. Δεν γίνεται δεκτή αυτήν τη στιγμή διότι υπάρχει σχετική συνεννόηση με το Υπουργείο Οικονομίας και σε μεταγενέστερο χρόνο, στη συζήτηση ενός άλλου νομοσχεδίου όπου θα συμπεριλαμβάνεται και επίδομα που θα αφορά και άλλους οργανισμούς εποπτευόμενους από το Υπουργείο Υγείας και Κοινωνικής Αλληλεγγύης, θεωρούμε ότι θα πρέπει να γίνει δεκτό και θα γίνει δεκτό το αίτημα για την απόδοση αυτού του επιδόματος.
       Ευχαριστώ πολύ.
      ΠΡΟΕΔΡΕΥΩΝ (Φίλιππος Πετσάλνικος): Ο αριθμός των τροπολογιών που ακούσαμε ότι γίνονται δεκτές από τον αρμόδιο Υφυπουργό είναι αρκετά μεγάλος. Υπάρχουν τροπολογίες τις οποίες προτείνουν συνάδελφοι και με τις οποίες συνιστώνται θέσεις; 
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Όχι.
ΠΡΟΕΔΡΕΥΩΝ (Φίλιππος Πετσάλνικος): Είναι σίγουρο αυτό;
ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Μάλιστα, κύριε Πρόεδρε.
    ΠΡΟΕΔΡΕΥΩΝ (Φίλιππος Πετσάλνικος): Ερωτώ τους εισηγητές των κομμάτων: Έχετε όλες τις τροπολογίες για να μπορέσετε να τοποθετηθείτε επ’ αυτών; 
    ΙΩΑΝΝΗΣ ΚΟΣΜΙΔΗΣ: Μάλιστα, κύριε Πρόεδρε.
    ΠΡΟΕΔΡΕΥΩΝ (Φίλιππος Πετσάλνικος): Ο συνάδελφος της Νέας Δημοκρατίας λέει «ναι». 
    Κύριε Σκουλάκη, τις έχετε όλες;
    ΕΜΜΑΝΟΥΗΛ ΣΚΟΥΛΑΚΗΣ: Νομίζω ότι ο μεγάλος αριθμός των τροπολογιών που έκανε δεκτές ο Υφυπουργός δημιουργεί θέμα για όλους μας. Πρέπει να ενημερωθούμε. Πιστεύαμε ότι η Κυβέρνηση δεν θα έκανε δεκτές τόσες τροπολογίες. Τι προτείνω; Ο προτείνων Βουλευτής για ένα λεπτό να τοποθετείται για να μπορούμε κι εμείς να λάβουμε γνώση του περιεχομένου τους.
      ΠΡΟΕΔΡΕΥΩΝ (Φίλιππος Πετσάλνικος): Αν οι προτείνοντες συνάδελφοι είναι εδώ, θα μπορέσουν να τοποθετηθούν. Εγώ ερωτώ εάν όλοι οι εισηγητές έχουν όλες τις τροπολογίες. 
      Ο κ. Χάιδος έχει το λόγο.
      ΧΡΗΣΤΟΣ ΧΑΪΔΟΣ: Είναι μεγάλος ο αριθμός των τροπολογιών και κατά παράβαση της πάγιας τακτικής γίνονται σχεδόν όλες δεκτές, αλλά εκτός από τον κ. Τσιάρα και τον κ. Γιαννόπουλο οι άλλοι προτείνοντες Βουλευτές δεν πήραν ούτε καν το λόγο για να υποστηρίξουν αυτές τις τροπολογίες.
      ΠΡΟΕΔΡΕΥΩΝ (Φίλιππος Πετσάλνικος): Αυτό είναι άλλο θέμα, αυτό είναι δικαίωμά τους.
      ΧΡΗΣΤΟΣ ΧΑΪΔΟΣ: Είναι δικαίωμά μας, κύριε Πρόεδρε, να εκφράσουμε…
      ΠΡΟΕΔΡΕΥΩΝ (Φίλιππος Πετσάλνικος): Θέτω αυτό το ερώτημα γιατί διαπίστωσα προς στιγμήν μία μικρή ανησυχία για το εάν έχετε όλες τις τροπολογίες. Αν δεν τις έχετε, θα πρέπει οι συνεργάτες της Βουλής να σας δώσουν το πακέτο των τροπολογιών που γίνονται αποδεκτές.
      ΧΡΗΣΤΟΣ ΧΑΪΔΟΣ: Τις έχουμε όλες, κύριε Πρόεδρε, αλλά δεν τις μελετήσαμε και δεν ακούσαμε την άποψη αυτών…
      ΠΡΟΕΔΡΕΥΩΝ (Φίλιππος Πετσάλνικος): Όταν έλθει η ώρα της συζήτησης, ο κύριος Υπουργός μπορεί να πει για ποιο λόγο αποδέχεται κάθε μία από τις τροπολογίες.
      Κύριε Χαραλάμπους, θέλετε στο σημείο αυτό να πείτε κάτι για να ξεκινήσουμε τις δευτερολογίες;
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κατ’ αρχάς η διαδικασία που ακολουθήθηκε, κύριε Πρόεδρε, εμένα δεν με βοήθησε. Δεν πρόλαβα ούτε καν να σημειώσω τους αριθμούς των τροπολογιών. Προσπάθησα όσο γινόταν να τους βρω. Εγώ δεν έχω όλες τις τροπολογίες. Μερικές από τις τροπολογίες που ανέφερε ο κύριος Υφυπουργός δεν τις έχω.
      ΠΡΟΕΔΡΕΥΩΝ (Φίλιππος Πετσάλνικος): Εάν χρειάζεστε κάποια βοήθεια τώρα, παρακαλώ τους επιμελητές να δώσουν και στον κ. Χαραλάμπους το πακέτο των τροπολογιών. Βέβαια θυμίζω ότι οι τροπολογίες έχουν διανεμηθεί από την περασμένη Πέμπτη, επειδή όμως είναι μεγάλος ο αριθμός τους, διανέμονται για να γνωρίζετε κι εσείς τι θα συζητείται.
      Το λόγο έχει ο εισηγητής της Νέας Δημοκρατίας κ. Κοσμίδης για τέσσερα λεπτά.
      ΙΩΑΝΝΗΣ ΚΟΣΜΙΔΗΣ: Ευχαριστώ, κύριε Πρόεδρε.
      Πριν ξεκινήσω θα ήθελα να ζητήσω από τον κύριο Υφυπουργό να γίνει τροπολογία-προσθήκη στο άρθρο 6 του υπό συζήτηση σχεδίου νόμου που θα λέει το εξής: «Με την προσθήκη παραγράφου 6 οι προθεσμίες προσαρμογής των ιδιωτικών φορέων παροχής υπηρεσιών πρωτοβάθμιας φροντίδας υγείας προς τις διατάξεις του προεδρικού διατάγματος 84/2001 Φ.Ε.Κ. 70, τεύχος α΄ που προβλέπονται από το πέμπτο άρθρο του ν. 3527/2007 παρατείνονται από 1/4/2007 μέχρι 31/12/2008».
      Έρχομαι στις τροπολογίες που έκανε δεκτές ο κύριος Υφυπουργός. Η τροπολογία με γενικό αριθμό 77 και ειδικό 19 αναφέρεται στην πρώτη παράγραφο του άρθρου 15 του ν. 2990/2001 όπως αυτή τροποποιήθηκε από το άρθρο 29 του ν. 3599/2007 και προστίθεται περίπτωση ζ΄ ως εξής: «Ζ. Μυοκαρδιοπάθεια».
      Η παράγραφος 5 του άρθρου 4 του ν. 2345 αντικαθίσταται ως εξής: «Χορήγηση επιδόματος κίνησης σε άτομα με ακρωτηριασμό και των δύο κάτω άκρων και σε άτομα με παράλυση των δύο κάτω άκρων με ποσοστό αναπηρίας 80% και άνω ανεξάρτητα από το αν είναι κύριοι, νομείς ή κάτοχοι ή χρήστες ιδιωτικής χρήσης επιβατηγού αυτοκινήτου».
      Παράγραφος 3. Στο άρθρο 43 του ν. 1759/1988 Φ.Ε.Κ. 50, τεύχος α΄ προστίθεται παράγραφος 6 ως εξής: 
«Οι γιατροί του κλάδου Ε.Σ.Υ. που έχουν λάβει ειδικότητα και έχουν συμπληρώσει σε νοσοκομεία ή Κέντρα Υγείας άγονων περιοχών δεκαπέντε έτη υπηρεσίας, μπορούν ύστερα από αίτησή τους να μετατίθενται σε ομοιόβαθμη θέση σε νοσοκομείο των Νομών Αττικής και Θεσσαλονίκης με απόφαση του Υπουργού Υγείας και Κοινωνικής Αλληλεγγύης, εφόσον έχουν ανήλικα τέκνα με ποσοστό αναπηρίας 100%. Οι μετατιθέμενοι καταλαμβάνουν είτε κενή θέση είτε προσωρινή προσωποπαγή θέση, που συνιστάται με απόφαση του Υπουργού Υγείας και Κοινωνικής Αλληλεγγύης».
      Πιστεύω ότι η διάταξη της πρώτης παραγράφου λαμβάνει ολοκληρωμένη μέριμνα για την ενίσχυση των πασχόντων συνανθρώπων μας με εξαιρετικά σημαντικά προβλήματα υγείας.
      Στην παράγραφο 2 λαμβάνεται ολοκληρωμένη μέριμνα για την ενίσχυση πασχόντων συνανθρώπων μας με εξαιρετικά και σημαντικά προβλήματα υγείας, σύμφωνα με τη σχετική συνταγματική επιταγή και καθ’ υπέρβαση διαδικαστικών και αναντίστοιχων με τα σύγχρονα κοινωνικά δεδομένα όρων.
      Επί της παραγράφου 3, η ρύθμιση αυτή δίνει τη δυνατότητα σε γιατρούς του Ε.Σ.Υ. επί τη βάσει αδιαμφισβήτητων κοινωνικών κριτηρίων να μετατίθενται σε νοσοκομεία της Αττικής και της Θεσσαλονίκης, αφού έχουν συμπληρώσει μία σημαντική προϋπηρεσία σε μονάδες άγονων περιοχών. 
      Στην τροπολογία με γενικό αριθμό 75 και ειδικό 17 αναφέρονται στο άρθρο τα εξής: 1. «Δικαιούχοι του επιδόματος ειδικής απασχόλησης του άρθρου 35 του ν.3329/2005, όπως αυτό ισχύει, είναι και όσοι υπηρετούν στις Κεντρικές Υπηρεσίες των Υγειονομικών Περιφερειών».
      2. Το τελευταίο εδάφιο της παραγράφου 3 του ογδόου άρθρου του ν.3527/2007, αντικαθίσταται ως εξής: «Το ύψος των αποδοχών του Διοικητή και του Υποδιοικητή του Ε.ΚΕ.Π.Υ., καθώς και τα έξοδα παραστάσεως και το επίδομα παγίων οδοιπορικών εξόδων, καθορίζονται με κοινή απόφαση των Υπουργών Οικονομίας και Οικονομικών και Υγείας και Κοινωνικής Αλληλεγγύης. Ομοίως με κοινή απόφαση των Υπουργών Οικονομίας και Οικονομικών και Υγείας και Κοινωνικής Αλληλεγγύης, καθορίζονται τα έξοδα παραστάσεως και το επίδομα παγίων οδοιπορικών εξόδων των Υποδιοικητών των Υγειονομικών Περιφερειών.»
      Επί της παραγράφου 1, προβλέπεται ρητά, κατά αληθή ερμηνεία της βούλησης του νομοθέτη η χορήγηση του ειδικού επιδόματος και στους εργαζόμενους των κεντρικών υπηρεσιών των Υγειονομικών Περιφερειών.
      Επί της παραγράφου 2, λαμβάνεται μέριμνα για τον προσδιορισμό των διαδικασιών και όρων για την κάλυψη δαπανών και την καταβολή αποζημιώσεων σε στελέχη νευραλγικών τομέων του Εθνικού Συστήματος Υγείας.
      Με την τροπολογία με γενικό αριθμό 76 και ειδικό 18 λαμβάνεται μέριμνα, προκειμένου να αντιμετωπιστούν ζητήματα αποζημίωσης και διοικητικής μέριμνας του προσωπικού του Ε.Κ.Α.Β. για αποστολές που πραγματοποιεί για την εξυπηρέτηση των αναγκών της Υπηρεσίας. 
      Το άρθρο αυτό έχει ως εξής: «Α. Στο άρθρο 2 του ν. 3554/2007 προστίθεται παράγραφος 4 ως εξής: «Η ημερήσια αποζημίωση και οι λοιπές συναφείς δαπάνες των μονίμων και με σύμβαση Ιδιωτικού Δικαίου αορίστου χρόνου υπαλλήλων του Ε.Κ.Α.Β., οι οποίοι μετακινούνται εκτός έδρας για υπηρεσιακούς λόγους, καθορίζονται με κοινή απόφαση των Υπουργών Οικονομίας και Οικονομικών και Υγείας και Κοινωνικής Αλληλεγγύης».
      Β. Στους Διασώστες-Πληρώματα ασθενοφόρων του Ε.Κ.Α.Β. χορηγείται επίδομα στολής, το ύψος και τρόπος καταβολής του οποίου ορίζονται με κοινή απόφαση των Υπουργών Οικονομίας και Οικονομικών, Υγείας και Κοινωνικής Αλληλεγγύης. Με όμοια κοινή υπουργική απόφαση το ύψος του επιδόματος μπορεί να αναπροσαρμοστεί ανά διετία».
      Η τροπολογία με γενικό αριθμό 74 και ειδικό 16 αναφέρεται σε μία ρύθμιση που κρίνεται απαραίτητη, προκειμένου να καταστεί δυνατή η λειτουργία του Ειδικού Κέντρου Φροντίδας-Αποθεραπείας ασθενών με καρκίνο από την Ελληνική Αντικαρκινική Εταιρεία. 
      Το άρθρο έχει ως εξής: «1. Το άρθρο  23 του ν.3599/2007  καταργείται.
      Το άρθρο 18 του ν.3402/2005 αντικαθίσταται ως εξής: 
      Θέματα Ελληνικής Αντικαρκινικής Εταιρείας.
      Το Κοινωφελές Σωματείο με την επωνυμία «Ελληνική Αντικαρκινική Εταιρεία» μπορεί να θέσει σε λειτουργία ειδικά κέντρα φροντίδας-αποθεραπείας ασθενών με καρκίνο και διενέργειας σχετικών εκπαιδευτικών και ερευνητικών προγραμμάτων μη κερδοσκοπικού χαρακτήρα. Με απόφαση του Υπουργού Υγείας και Κοινωνικής Αλληλεγγύης καθορίζονται οι όροι, οι προϋποθέσεις, οι κτηριακές και τεχνικές προδιαγραφές, ο απαραίτητος εξοπλισμός και ο αναγκαίος αριθμός ιατρικού και λοιπού εξειδικευμένου προσωπικού, οι υπεύθυνοι για τη λειτουργία, τα απαιτούμενα δικαιολογητικά, η διαδικασία και κάθε άλλη αναγκαία λεπτομέρεια για την έκδοση άδειας ίδρυσης και λειτουργίας των ως άνω κέντρων από την αρμόδια νομαρχία.
      Το εν λόγω Κέντρο μπορεί να αναγνωριστεί ως κέντρο αναφοράς, σύμφωνα με τα οριζόμενα στην παράγραφο 3 του άρθρου 19 του ν.2519/1997».
      Έρχομαι τώρα στην τροπολογία με γενικό αριθμό 73 και ειδικό 15. Σύμφωνα με την τροπολογία υπάρχει προσθήκη-άρθρο ως εξής: «1. Στο τρίτο εδάφιο της παραγράφου 1 του άρθρου 15 του ν. 2920/2001, έτσι όπως αυτό αντικαταστάθηκε με το άρθρο 29 ν. 3599/2007 και συμπληρώθηκε με  την παράγραφο 3, άρθρο 35 ν.3252/2004, μετά την έκφραση «…μονιμοποιείται με τον βαθμό Επιμελητή Α΄» στο τέλος της πρώτης πρότασης, προστίθεται η πρόταση «Μετά την πάροδο πέντε ετών στον βαθμό του Επιμελητή Α΄με νέα ατομική κρίση από το ως άνω πενταμελές Ειδικό Συμβούλιο Επιλογής, δύναται να προαχθεί στον επόμενο βαθμό του Διευθυντού Ε.Σ.Υ..».
      2. Το δεύτερο εδάφιο της παραγράφου 7 του άρθρου 13 του ν.2889 /2001, όπως αυτό αντικαταστάθηκε με το άρθρο 19 του νόμου υπ’ αριθμόν 3209/2003, αντικαθίσταται ως εξής: «Ιατροί και οδοντίατροι του Ε.Σ.Υ. που υπηρετούν σε προσωποπαγείς θέσεις σε νοσοκομεία του Ε.Σ.Υ. ως υπεράριθμοι, δύναται ύστερα από αίτησή τους και πρόταση των οικείων ΔΥΠΕ (πρώην Πε.Σ.Υ.Π.) να μετατεθούν με απόφαση του Υπουργού Υγείας και Κοινωνικής Αλληλεγγύης σε νοσοκομεία και κέντρα υγείας όλης της ελληνικής επικράτειας με μεταφορά της θέσης τους».
      Με την προτεινόμενη νομοθετική ρύθμιση, διευθετούνται ζητήματα επαγγελματικής ανέλιξης και υπηρεσίας των ιατρών και οδοντιάτρων, που πάσχουν από ομόζυγο μεσογειακή αναιμία, δρέπανο και μικροδρεπανοκυτταρική αναιμία, συγγενή αιμορραγική διάθεση (αιμορροφιλία), ενεργό ινοκυστική νόσο, αμφοτερόπλευρη νευροαισθητήρια πρακτική κώφωση και τύφλωση.
      Λόγω των σύνθετων προβλημάτων που αντιμετωπίζουν οι πάσχοντες ιατροί και οδοντίατροι, είναι υποχρέωση της πολιτείας να τους συνδράμει και να δημιουργεί τις κατάλληλες προϋποθέσεις, ώστε να απολαμβάνουν και αυτοί τις ίδιες ευκαιρίες επαγγελματικής εξέλιξης με τους υπόλοιπους πολίτες.
      Έρχομαι τώρα στην τροπολογία με γενικό αριθμό 72 και ειδικό 14 που αναφέρεται σε πτυχιούχους ιατρικής, οι οποίοι τη στιγμή που καλούνται να αρχίσουν ή να συνεχίσουν την ιατρική ειδίκευση, κατέχουν θέσεις προσωπικού ειδικών θέσεων και κρίνεται σκόπιμη νομοθετική ρύθμιση, βάσει της οποίας μπορούν να διοριστούν ως υπεράριθμοι στις θέσεις της ιατρικής ειδικότητας, στις οποίες εκλήθησαν, καθώς στην αντίθετη περίπτωση της μη αποδοχής του διορισμού κατά τη στιγμή της πρόσκλησης, σύμφωνα με την κείμενη νομοθεσία και λαμβάνοντας υπ’  όψιν τα δεδομένα στη χώρα μας, καθίσταται εξαιρετικά δυσχερής ως και αδύνατη (λόγω της εκ νέου πολυετούς αναμονής) η ολοκλήρωση της διαδικασίας για τη λήψη ειδικότητας και κατ’ επέκταση της άσκησης του ιατρικού λειτουργήματος. 
      Το άρθρο που προτείνεται έχει ως εξής: «Σε περίπτωση κατά την οποία ιατροί οι οποίοι ασκούν ή άσκησαν καθήκοντα ως μετακλητοί σε θέσεις προσωπικού Ειδικών Θέσεων (Ε.Θ.), και κατά το χρόνο αυτό εκλήθησαν να αρχίσουν ή να ολοκληρώσουν την ιατρική τους ειδίκευση …
      ΠΡΟΕΔΡΕΥΩΝ (Φίλιππος Πετσάλνικος): Κύριε Κοσμίδη, με συγχωρείτε. Θα αναγνώσετε όλες τις τροπολογίες;
      ΙΩΑΝΝΗΣ ΚΟΣΜΙΔΗΣ: Δεν χρειάζεται;
      ΠΡΟΕΔΡΕΥΩΝ (Φίλιππος Πετσάλνικος): Αυτές έχουν κατατεθεί. Εάν αισθάνεστε την ανάγκη να πείτε για κάποια μια κουβέντα, έχει καλώς. Δεν χρειάζεται όμως να τις ξαναδιαβάσετε. Θα συμπεριληφθούν, εκτός εάν ο Υπουργός δεχτεί αλλαγές, κ.λπ.. Εφόσον συμφωνείτε, δεν χρειάζεται να τις ξαναδιαβάσετε.
      ΙΩΑΝΝΗΣ ΚΟΣΜΙΔΗΣ: Καλώς κύριε Πρόεδρε.
      Με την τροπολογία που έχει γενικό αριθμό 71 και ειδικό 13, η ισχύς της παραγράφου 29 του άρθρου 13 του ν.2955/ 2001 και της παραγράφου γ περίπτωση 1 του άρθρου 29 του ν. 3209/2003 εφαρμόζεται και στους ιατρούς – παθολόγους, οι οποίοι υπηρετούν στο ογκολογικό – χημειοθεραπευτικό τμήμα του, υπαγόμενου στο Ίδρυμα Κοινωνικών Ασφαλίσεων, Β’ Νοσοκομείου Ι.Κ.Α. – Θεσσαλονίκης. Η παρούσα ρύθμιση ισχύει έως 30 Ιουνίου 2008».
      Με την τροπολογία τώρα που έχει γενικό αριθμό 60 και ειδικό 3 …
      ΠΡΟΕΔΡΕΥΩΝ (Φίλιππος Πετσάλνικος): Κύριε Κοσμίδη, μην ξαναεξηγείτε τι προβλέπει κάθε μια των τροπολογιών. Εάν σε κάποια έχετε να πείτε κάποια κουβέντα, πείτε την. Σε όσες συμφωνείτε δεν χρειάζεται να πείτε τίποτε. 
      ΙΩΑΝΝΗΣ ΚΟΣΜΙΔΗΣ: Καλώς, κύριε Πρόεδρε.
      Κύριε Πρόεδρε, συμφωνούμε με τις κατατεθείσες τροπολογίες.
      ΠΡΟΕΔΡΕΥΩΝ (Φίλιππος Πετσάλνικος): Συμφωνείτε λοιπόν και εσείς με τις αποδεχόμενες τροπολογίες.
      ΙΩΑΝΝΗΣ ΚΟΣΜΙΔΗΣ: Μάλιστα, κύριε Πρόεδρε, και σας ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Πριν δώσω το λόγο στον Πρόεδρο κ. Κακλαμάνη, θα ήθελα να απευθυνθώ στους κυρίους Υπουργούς και να πω το εξής.
      Κύριοι Υπουργοί, είχα ρωτήσει νωρίτερα εάν στις τροπολογίες που έχουν υποβληθεί εκ μέρους των συναδέλφων μας Βουλευτών, υπάρχουν και τροπολογίες με τις οποίες συνιστώνται θέσεις. Μου είπατε όχι. Διαπιστώνω όμως εδώ ότι τουλάχιστον η με γενικό αριθμό 60 και ειδικό 3 τροπολογία, προβλέπει τη σύσταση εβδομήντα θέσεων διαφόρων κατηγοριών και κλάδων.
      Μου γεννάται ένα απλό ερώτημα: Γιατί δεν τη φέρατε εσείς ως τροπολογία - προσθήκη και αποδέχεστε μια τροπολογία συναδέλφου Βουλευτή, με την οποία συνιστώνται θέσεις; Υπάρχει εδώ η έγκριση, για παράδειγμα, του Υπουργείου Οικονομικών, του Γενικού Λογιστηρίου; Γιατί πρέπει να σας πω ότι αισθάνομαι λίγο παράδοξα εδώ, μετά από τόσα χρόνια θητείας στη Βουλή, με τροπολογίες συναδέλφων και χωρίς να υπάρχει η συνοδευτική έκθεση του Γενικού Λογιστηρίου, να συνιστώνται και μάλιστα σε αυτόν τον μεγάλο αριθμό θέσεις. Δεν διαφωνώ καθόλου ότι οι Μονάδες Κοινωνικής Φροντίδας, δηλαδή τα Κέντρα Στήριξης Α.ΜΕ.Α. κ.λπ., έχουν ανάγκη στελέχωσης, αλλά δεν είναι ορθόδοξη η διαδικασία της σύστασης εβδομήντα τουλάχιστον θέσεων. Περιγράφονται επίσης τα προσόντα διορισμού, με ποιον τρόπο καθορίζονται κ.λπ..
      Αυτό το ερώτημα θα ήθελα να θέσω.
      Ο κ. Κακλαμάνης έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, πρέπει να σας πω ότι -το γνωρίζετε εξ άλλων λόγων- είμαι από τις έντεκα η ώρα το πρωί εδώ, είναι δέκα η ώρα το βράδυ –είμαι έντεκα ώρες- και αδυνατώ να παρακολουθήσω καν τη συζήτηση. Είμαστε δέκα Βουλευτές αυτήν τη στιγμή εδώ, οι τροπολογίες τις οποίες έχει κάνει δεκτές ο Υπουργός είναι δεκατέσσερις, τα κείμενα που μας έχουν μοιράσει οι κλητήρες είναι λιγότερα, διότι προφανώς υπάρχει και ένα τεχνικό πρόβλημα. 
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ)
      Κύριε Πρόεδρε, νομίζω ότι η Βουλή δεν είναι σε θέση να παρακολουθήσει αυτήν τη διαδικασία. Όπως συμβαίνει, κατά την εικαζόμενη θέληση της πλειοψηφίας προφανώς θα ψηφιστούν όλες αυτές οι τροπολογίες.
      Εγώ έχω να πω το εξής: Βλέπω μια τροπολογία αίφνης, για την οποία θέλω να δηλώσω την αντίθεσή μου. Επικουρικός γιατρός που έχει υπηρετήσει ή υπηρετεί σε τμήμα νοσοκομείου και γιατρός υπόχρεος υπηρεσίας υπαίθρου που κατά τη διάρκεια της υπηρεσίας του αποσπάστηκε ή αποσπάται σε τμήμα νοσοκομείου που αναγνωρίζεται ως κατάλληλο για την απόκτηση της ειδικότητας αυτής, θεωρείται ότι έχει ισόχρονα ασκηθεί στην ειδικότητα. 
      Γνωρίζουμε και γνωρίζετε, κύριε Υπουργέ, ότι είναι χιλιάδες οι γιατροί που περιμένουν στις λίστες για να ασκηθούν στην ειδικότητα. Θα ψηφιστεί μια διάταξη του νομοσχεδίου αυτού, με την οποία μπορούν να διορίζονται επικουρικοί γιατροί στην Αθήνα και στη Θεσσαλονίκη. Προφανώς, από όλο αυτόν τον κόσμο των χιλιάδων νέων επιστημόνων που περιμένουν χρόνια και χρόνια να πάρουν την ειδικότητα, κάποιοι θα διοριστούν επικουρικοί γιατροί σε κάποια από τα νοσοκομεία της Αθήνας και της Θεσσαλονίκης και αυτομάτως και εφόσον στα νοσοκομεία αυτά υπάρχει τμήμα ανάλογης ειδικότητας, θα πάρουν την ειδικότητα, όπως επίσης και άλλοι που έχουν διοριστεί στην ύπαιθρο, ως επικουρικοί γιατροί, εάν αποσπαστούν τώρα στην Αθήνα, ο χρόνος της αποσπάσεώς τους…
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Πρόεδρε, μου επιτρέπετε μια διευκρίνιση; 
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ θέλω να σας παρακαλέσω πάρα πολύ να μας εξηγήσετε αυτήν ειδικά την τροπολογία, την οποία δειγματοληπτικά εγώ, κύριε Πρόεδρε, αναφέρω και θέλω να είμαι ουσιαστικός. 
      Θα κάνω μία πρόταση. Εκ των πραγμάτων ούτε εσείς μπορείτε αυτήν τη στιγμή να διακόψετε τη διαδικασία, εκτός εάν η Κυβέρνηση και το Σώμα αποφασίσει άλλη συνεδρίαση γι’ αυτές τις τροπολογίες. Όταν θα έρθει να ψηφιστεί στο σύνολο το νομοσχέδιο αυτό με τις δεκατέσσερις τροπολογίες και επειδή είμαι απολύτως βέβαιος ότι παρά την αυριανή απεργία των Μέσων Μαζικής Ενημέρωσης, θα ανασκολοπιστεί, θα πρέπει, ο κύριος Υπουργός, να τις αποσύρει. 
      Δεν θα πρέπει να γίνει αυτό, όπως έχει συμβεί στο παρελθόν, δεν διστάζω να πω και επί της Προεδρίας μου. Λάθη γίνονται, γι’ αυτό άλλωστε γίνονται και οι τροπολογίες των νόμων που έχουμε ψηφίσει. Και οι Βουλευτές κάνουν λάθη. Εγώ αυτό που έχω να πω αυτήν τη στιγμή είναι ο κύριος Υπουργός, όταν θα ψηφιστεί στο σύνολο αυτό το νομοσχέδιο, να τις αποσύρει, διότι όλες αυτές οι τροπολογίες θα αποτελέσουν άρθρα του νομοσχεδίου. Δηλαδή ένα νομοσχέδιο που ήρθε με τρία-τέσσερα άρθρα για τις δύο αυτές συμβάσεις, τώρα θα έχει είκοσι άρθρα. Να αποσυρθούν εκείνα τα άρθρα–τροπολογίες που απόψε τυπικώς θα γίνουν δεκτά, αλλά θα έχει τη δυνατότητα και το Υπουργείο και εμείς και ο ιατρικός κόσμος, οι πάντες να κρίνουν εάν αυτήν τη στιγμή γίνεται μια ουσιαστική συζήτηση. Φοβούμαι ότι δεν είμαστε σε θέση. Είμαι βέβαιος ότι δεν είστε ούτε και εσείς. Αυτό που μπορούμε να κάνουμε τυπικά και σύμφωνα με τον Κανονισμό αυτήν τη στιγμή, εφόσον συνεχίζεται η συζήτηση και δεν μπορεί να διακοπεί, είναι να ζητήσουμε αυτό, όταν θα ψηφιστεί στο σύνολο, όπως έχει δικαίωμα η Κυβέρνηση, να πει: «Αυτά τα άρθρα που είναι αυτές οι τροπολογίες που ψηφίστηκαν εκεί, τα ξαναείδαμε και τα αποσύρουμε». Διότι, μην αμφιβάλλετε, εγώ μια ματιά έριξα και μπορεί να κάνω λάθος, αλλά πρόβλημα θα υπάρξει. Θα πρέπει να είναι και η Κυβέρνηση και η Βουλή σε θέση να κάνει μια ουσιαστική συζήτηση.
      Λοιπόν, για το θέμα αυτής της τροπολογίας, που δειγματοληπτικά λέγω, εάν έχετε την καλοσύνη, πείτε μου αν κάνω λάθος. Είναι επικουρικοί γιατροί, οι οποίοι υπηρετούν ή θα υπηρετήσουν μέχρι της δημοσιεύσεως του νόμου. Δεν είναι απαραίτητο να υπηρετεί τώρα. Μέχρι να δημοσιευθεί ο νόμος, θα διοριστούν κάποιοι επίκουροι με βάση την παλιότερη νομοθεσία ή υπάρχουν ή θα αποσπαστούν. Τι θα κάνετε; Τους δίνετε προτεραιότητα στην ειδικότητα;
      ΠΡΟΕΔΡΕΥΩΝ (Αναστάσιος Νεράντζης): Η Κυβέρνηση άκουσε με προσοχή –φαντάζομαι- τις παρατηρήσεις του κ. Κακλαμάνη. 
      Πριν μιλήσετε, κύριε Υπουργέ, έχει ζητήσει για ένα λεπτό το λόγο ο κ. Γιαννόπουλος. 
      Ορίστε, κύριε Γιαννόπουλε, για ένα λεπτό. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Ευχαριστώ, κύριε Πρόεδρε. 
      Κύριε Πρόεδρε, είναι δική μου αυτή η τροπολογία. Έχει δίκιο ο κ. Κακλαμάνης, διότι δεν γνωρίζει ακριβώς περί τίνος πρόκειται. Στον τελευταίο νόμο, στον 3527/2007, αναφέρεται συγκεκριμένα ότι αυτοί οι οποίοι υπηρετούν -είναι ενεστώτας διαρκείας- σε τμήμα νοσοκομείου ως γιατροί υπόχρεοι υπηρεσίας υπαίθρου, αναγνωρίζεται ο χρόνος που υπηρέτησαν στο νοσοκομείο ως βασική ειδικότητα: παθολογία, χειρουργική. Επειδή οι υπηρεσίες κάτω δεν μπορούν να καταλάβουν τον ενεστώτα διαρκείας, γι’ αυτό λοιπόν γράφουμε -εγώ το έχω γράψει- «που έχει υπηρετήσει ή υπηρετεί». Η έννοια του «επικουρικού γιατρού» δεν είναι ο επικουρικός. Ο επικουρικός είναι ειδικευμένος γιατρός. Ο ειδικευμένος δεν πάει να κάνει ειδικότητα. Απλώς και μόνο…
      ΕΜΜΑΝΟΥΗΛ ΣΚΟΥΛΑΚΗΣ: Γιατί το βάλατε το «επικουρικός»;
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Είναι, κύριε Σκουλάκη, που λέτε οι ιατροδικαστές, οι παθολογοανατόμοι, οι οποίοι διορίζονται ως παθαλογοανατόμοι και εγγράφουν ένα χρόνο ειδικότητας, ιατροδικαστικής ή παθολογοανατομίας αναλόγως, στο νοσοκομείο που υπηρετούν. Τίποτ’ άλλο δεν είναι. Δεν είναι για τους επικουρικούς γιατρούς. Οι επικουρικοί γιατροί είναι ειδικευμένοι γιατροί, δεν γράφουν ειδικότητα.
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ)
      Με αυτήν τη βοήθεια, η οποία δίνεται σε όλους τους γιατρούς που υπηρέτησαν κατά το χρονικό διάστημα της υποχρεώσεως της υπηρεσίας υπαίθρου, δίνεται η δυνατότητα  να αποσυμφορηθεί το σύστημα και να μην έχει τη μεγάλη πίεση της αναμονής, διότι αυτομάτως θα αναγνωριστεί ο χρόνος ειδικότητας αυτός, είτε στον κορμό της παθολογίας είτε της χειρουργικής και θα γλιτώσει όλο το σύστημα περί τον ένα χρόνο, οπότε δημιουργείται μία σειρά νέων γιατρών που θα μπουν στο σύστημα. Δεν έχει κανένα δόλο, δεν έχει απολύτως τίποτα αυτό να δημιουργήσει πρόβλημα. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, μπορώ να έχω το λόγο; 
      ΠΡΟΕΔΡΟΣ (Δημήτριος Σιούφας): Μάλιστα, κύριε Πρόεδρε, παρακαλώ. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, δεν έχω κανένα λόγο εγώ να αμφισβητήσω την εξήγηση που δίδει ο κ. Γιαννόπουλος για τη διάταξη αυτή που προτείνει. Αλλά, κύριε Πρόεδρε, όταν θα τη διαβάσετε, θα δείτε τη διατύπωση. Αυτό εγώ το κατανοώ για τους ιατροδικαστές, για τους παθολογοανατόμους, δεν ξέρω για τη δεύτερη ειδικότητα. Αλλά, όπως είναι αυτή η διάταξη, εγώ επρότεινα τούτο, κύριε Πρόεδρε. 
	ΠΡΟΕΔΡΟΣ (Δημήτριος Σιούφας): Για ποια τροπολογία μιλάτε, κύριε Πρόεδρε;
	ΑΠΟΣΤΟΛΟΣ ΚΑΚΛΑΜΑΝΗΣ: Μιλάω για την υπ’ αριθμόν 64.
	ΠΡΟΕΔΡΟΣ (Δημήτριος Σιούφας): Σε ποιο θέμα αναφέρεται;
	ΑΠΟΣΤΟΛΟΣ ΚΑΚΛΑΜΑΝΗΣ: Λέει τα εξής: «Επικουρικός γιατρός που έχει υπηρετήσει –υπηρετεί σε τμήμα νοσοκομείου πρώτον και δεύτερον- δεν αναφέρει το πρώτο δεύτερο- και γιατρός υπόχρεος υπηρεσίας υπαίθρου κατά τη διάρκεια της υπηρεσίας του αποσπάστηκε ή αποσπάται σε τμήμα νοσοκομείου που αναγνωρίζεται ως κατάλληλο για την απόκτηση της ειδικότητας αυτής, θεωρείται ότι έχει ασκηθεί ισόχρονα στην ειδικότητα».
	Αυτό επειδή αργότερα θα ψηφιστεί μια διάταξη, κύριε Πρόεδρε, με την οποία ο Υπουργός Υγείας μπορεί να διορίζει με την απόφασή του χωρίς συμβούλια και κρίσεις επικουρικούς γιατρούς στην Αθήνα και στη Θεσσαλονίκη. Εγώ φοβάμαι ότι αυτή η διάταξη που θα ψηφιστεί στο νομοσχέδιο και αυτή η τροπολογία δίδει τη δυνατότητα ανεξαρτήτως προθέσεων του συναδέλφου που την εισηγείται και του Υπουργού που την αποδέχεται να διαβάζουμε αύριο ότι από τη μια ο Υπουργός θα διορίζει επικουρικούς γιατρούς στην Αθήνα και από την άλλη ενώ χιλιάδες περιμένουν να πάρουν ειδικότητα θα παίρνουν ειδικότητα.
	Δεν θέλω να δημιουργώ εντυπώσεις. Εάν, όμως, πρόκειται για συγκεκριμένη ειδικότητα για την οποία δεν υπάρχει το γνωστό πρόβλημα και πρόκειται για επιστήμονες όπως οι ιατροδικαστές, δεν νομίζω ότι είναι πολλοί που θέλουν ειδικότητα. Δεν το γνωρίζω. Δηλαδή εξειδικεύσετε. Γι’ αυτό είπα, κύριε Πρόεδρε, επειδή αυτήν τη στιγμή είμαστε σε αδυναμία αντικειμενική, διότι η υπηρεσία μας -και αυτό είναι λογικό- δεκατέσσερις τροπολογίες που έκανε δεκτές ο Υπουργός, κάποιες δεν έκανε δεκτές. Δεν τις έχουμε καν όλες. Γι’ αυτό δεν έχει ευθύνη το προσωπικό. Είναι πολλές οι τροπολογίες. Και όπως συμβαίνει περιμέναμε στο τέλος ότι θα γίνει. Συνήθως οι Βουλευτές προτείνουν την τροπολογία τους. Οι Βουλευτές πλην του κ. Τσάρα, πλην του κ. Γιαννόπουλου, του κ. Κοσμίδη, της κυρίας συναδέλφου δεν είναι εδώ. 
	Αυτή είναι η πρότασή μου. Διότι δεν μπορούμε αφού δεν θέλει η Κυβέρνηση να διακόψουμε για άλλη συνεδρίαση. Όταν μεθαύριο θα ψηφιστεί στο σύνολο το νομοσχέδιο ο αρμόδιος Υπουργός έχει τη δυνατότητα να πει αυτές οι δεκατέσσερις τροπολογίες που τεκμαίρεται εδώ παρούσα η Πλειοψηφία και άρα θα τις ψηφίσει, αυτό το άρθρο εκείνο το άρθρο το αποσύρω, το ξαναείδαμε. Διότι θα έχουμε ένα νόμο που θα αφορά δύο συμβάσεις και θα έχει είκοσι άρθρα από τα οποία τα δεκατέσσερα θα είναι τροπολογίες που περάσαμε απόψε. 
	ΠΡΟΕΔΡΟΣ (Δημήτριος Σιούφας): Έγινε κατανοητό, κύριε Πρόεδρε.
	Εσείς κύριε Υπουργέ, τι θέση διατυπώσατε γι’ αυτό;
	ΑΘΑΝΑΣΙΟΣ ΓΙΑΝΝΟΠΟΥΛΟΣ: Η λέξη επικουρικός γιατρός δεν έχει καμμία σχέση με τους επικουρικούς που διορίζονται. Οι επικουρικοί είναι ειδικευμένοι. Αλλά επειδή, κύριε Πρόεδρε, δεν γνωρίζετε το θέμα, εγώ είμαι σε θέση να σας πω να απαλειφθεί η λέξη επικουρικός και να υπάρχει γιατρός, που έχει υπηρετήσει.
	ΑΠΟΣΤΟΛΟΣ ΚΑΚΛΑΜΑΝΗΣ: Εγώ δεν γνωρίζω τις λεπτομέρειες. Δεν είμαι όμως και άμοιρος νομοθετικής…
	ΠΡΟΕΔΡΟΣ (Δημήτριος Σιούφας): Σας παρακαλώ να ακούσουμε τον κ. Γιαννόπουλο.
	ΑΠΟΣΤΟΛΟΣ ΚΑΚΛΑΜΑΝΗΣ:  …για τη διάταξη που προτείνετε εσείς έχετε … 
	ΠΡΟΕΔΡΟΣ (Δημήτριος Σιούφας): Κύριε Κακλαμάνη, να ακούσουμε τον κ. Γιαννόπουλο, πριν μιλήσει η Κυβέρνηση.
	ΑΠΟΣΤΟΛΟΣ ΚΑΚΛΑΜΑΝΗΣ: … αλλά ως γιατρός δεν τη διατυπώσατε έτσι ώστε να καταλάβουμε. 
	ΠΡΟΕΔΡΟΣ (Δημήτριος Σιούφας): Μιλάει και για αγροτικούς γιατρούς, κύριε Γιαννόπουλε.
	ΑΘΑΝΑΣΙΟΣ ΓΙΑΝΝΟΠΟΥΛΟΣ: Μάλιστα, κύριε Πρόεδρε. Το ξέρετε πολύ καλά. Και όταν ήσασταν και εσείς Υπουργός Υγείας πάρα πολλοί συνάδελφοι που έκαναν υπηρεσίες υπαίθρου, ήταν η υπηρεσία αναγκασμένη εκ των πραγμάτων να τους μετακινήσει, να τους μεταθέσει σε μονάδες τεχνητού νεφρού, σε αιμοδοσίες, σε κλινικές και έκαναν την υπηρεσία υπαίθρου. Και λέμε, αυτή η διάταξη έχει περάσει στο ν. 3527.
      Και επανέρχομαι να σας πω, επειδή η υπηρεσία στο Υπουργείο δεν κατανοεί και δεν γνωρίζει τον ενεστώτα διαρκείας, γι’ αυτό βάλαμε και την αναδρομική ισχύ για να το καταλάβουν, τέλος πάντων, ότι υπηρέτησε ή υπηρετεί. Θέλετε να απαλειφθεί η λέξη «επικουρικός»; Απαλείφεται αλλά θεωρώ ότι από τον Πρόεδρο κ. Κακλαμάνη δημιουργείται ένα θέμα ότι εγώ πάω να συγκαλύψω ενδεχομένως κάποια κατηγορία γιατρών. 
      ΠΡΟΕΔΡΟΣ (Δημήτριος Σιούφας): Όχι δεν εννοούσε κάτι τέτοιο. 
      ΑΠΟΣΤΟΛΟΣ ΚΑΚΛΑΜΑΝΗΣ: Όχι. Το δήλωσα. Ούτε θα μπορούσα να εννοήσω κάτι τέτοιο. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Εντάξει. Εγώ είμαι υποχρεωμένος καλόπιστα να σας πω ότι η λέξη «επικουρικός» ήταν και μόνο για ελάχιστους συναδέλφους ιατροδικαστές ή παθολογοανατόμους. Απαλείφεται η λέξη «επικουρικός»…
      ΠΡΟΕΔΡΟΣ (Δημήτριος Σιούφας): Θα μου επιτρέψετε, κύριε Γιαννόπουλε. Έγινε σαφές αυτό αλλά το γεγονός ότι προτείνονται από την Κυβέρνηση προς το Σώμα να γίνουν δεκτές δεκατέσσερις τροπολογίες εκ των οποίων ορισμένες δεν συνοδεύονται και από σχετική έκθεση του Γενικού Λογιστηρίου του Κράτους, δημιουργεί ένα ζήτημα και για το Προεδρείο και για μένα ως Πρόεδρου της Βουλής και είναι εξαιρετικά σημαντικό θέμα. Θα σας παρακαλέσω να διακόψουμε για δέκα λεπτά, να συνεννοηθώ με την Κυβέρνηση για το χειρισμό αυτού του θέματος. 
      ΑΠΟΣΤΟΛΟΣ ΚΑΚΛΑΜΑΝΗΣ: Προβλέπεται και σύσταση, κύριε Πρόεδρε. 
      ΠΡΟΕΔΡΟΣ (Δημήτριος Σιούφας): Το γνωρίζω, πολύ καλά, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν μπορεί να προτείνεται…
      ΠΡΟΕΔΡΟΣ (Δημήτριος Σιούφας): Το γνωρίζω, κύριε Πρόεδρε! 
      ΚΩΝΣΤΑΝΤΙΝΟΣ ΤΣΙΑΡΑΣ: Κύριε Πρόεδρε, το λόγο παρακαλώ. 
      ΠΡΟΕΔΡΟΣ (Δημήτριος Σιούφας): Ορίστε, κύριε Τσιάρα.
      ΚΩΝΣΤΑΝΤΙΝΟΣ ΤΣΙΑΡΑΣ: Υπήρξε αίτημά μας για όλες τις τροπολογίες γνωρίζοντας την ευαισθησία σας προς το Γενικό Λογιστήριο του Κράτους…
      ΠΡΟΕΔΡΟΣ (Δημήτριος Σιούφας): Δεν είναι θέμα μόνο ευαισθησίας, είναι θέμα τάξης. 
      ΚΩΝΣΤΑΝΤΙΝΟΣ ΤΣΙΑΡΑΣ: Όχι, έχετε δίκιο είναι η σωστή διαδικασία. Είναι όπως το θέσατε ακριβώς. 
      …και υπήρξε άρνηση να μας δοθεί έκθεση για την κάθε τροπολογία. Απλώς αυτό πρέπει να το κάνουμε γνωστό για να δούμε πώς από εδώ και πέρα θα μπορούμε ανάλογες διαδικασίας να τις υποστηρίζουμε.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, το λόγο παρακαλώ.
      ΠΡΟΕΔΡΟΣ (Δημήτριος Σιούφας): Ορίστε, κύριε Σκουλάκη, έχετε το λόγο.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, είναι ολοφάνερο ότι υπάρχει θέμα. Το είπατε πολύ σωστά. Οι δεκατέσσερις τροπολογίες είναι, για να μην πω δύο, ένα τεράστιο νομοσχέδιο. Είναι τεράστια τα θέματα που λύνουν…
      ΠΡΟΕΔΡΟΣ (Δημήτριος Σιούφας): Η Κυβέρνηση όμως υποστήριξε ότι τις περισσότερες απ’ αυτές τις συζητήσατε στη Διαρκή Επιτροπή. 
      ΕΜΜΑΝΟΥΗΛ ΣΚΟΥΛΑΚΗΣ: Αφού είχε πρόθεση το Υπουργείο, η Κυβέρνηση να τις κάνει δεκτές, τις εμπρόθεσμες, νομίζω ότι όφειλε να τις ενσωματώσει σε μια δική του τροπολογία του Υπουργού, να έχει την έκθεσή του, να έχει την οικονομική έκθεση του Γενικού Λογιστηρίου…
      ΠΡΟΕΔΡΟΣ (Δημήτριος Σιούφας): Ο Υπουργός μπορεί να κάνει δεκτές τροπολογίες, κύριε Σκουλάκη. Έχετε διατελέσει Υπουργός. Το θέμα το οποίο τίθεται είναι ο αριθμός και ο χρόνος της συζήτησής τους …
      ΕΜΜΑΝΟΥΗΛ ΣΚΟΥΛΑΚΗΣ: Το έβαλε ο κ. Κακλαμάνης. 
      ΠΡΟΕΔΡΟΣ (Δημήτριος Σιούφας): … παρακάλεσα να διακόψουμε για δέκα λεπτά, για να δώσουμε τη λύση σύμφωνα με τον Κανονισμό, με τον καλύτερο δυνατό τρόπο. Έγινε κατανοητό αυτό το οποίο θέλετε. 
      Θα διακόψουμε για δέκα λεπτά. 
      ΕΜΜΑΝΟΥΗΛ ΣΚΟΥΛΑΚΗΣ: Επιφυλάσσομαι να τοποθετηθώ στην προηγούμενη τροπολογία, διότι αυτό που είπε και ο κ. Γιαννόπουλος είναι χειρότερο …
      ΠΡΟΕΔΡΟΣ (Δημήτριος Σιούφας): Σας παρακαλώ! 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, εγώ, επειδή δήλωσα από προηγουμένως το λόγο για τον οποίο δεν θα είμαι μετά τη διακοπή, είπα την άποψή μου και έδωσα επίσης και τη δυνατότητα η Κυβέρνηση η ίδια να διορθώσει αν υπάρχει οποιοδήποτε πρόβλημα. 
      ΠΡΟΕΔΡΟΣ (Δημήτριος Σιούφας): Εντάξει, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν διεκδικώ τα ειδικότερα …
      ΠΡΟΕΔΡΟΣ (Δημήτριος Σιούφας): Επειδή παρακολούθησα τις παρεμβάσεις όλων σας …
      ΑΠΟΣΤΟΛΟΣ ΚΑΚΛΑΜΑΝΗΣ: … και αυτό είπα και στον κ. Γιαννόπουλο πριν που είπε ότι δεν ξέρω. Πράγματι τα ειδικότερα δεν τα ξέρω αλλά πώς νομοθετούμε ξέρω πολύ καλά! 
      ΠΡΟΕΔΡΟΣ (Δημήτριος Σιούφας): Η εξήγηση την οποία έδωσε είναι συγκεκριμένη και μάλιστα η πρόταση, κύριε Πρόεδρε, για να μην υπάρξει οποιαδήποτε παρανόηση με τη χρήση της λέξης «επικουρικός» από την πλευρά του πρώην Υπουργού κ. Γιαννόπουλου, νομίζω ότι διευκολύνει τη συζήτηση. 
      Στο σημείο αυτό, κυρίες και κύριοι συνάδελφοι, θα διακόψουμε για δέκα λεπτά.
      (ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, επαναλαμβάνεται η διακοπείσα συνεδρίαση. 
      Στη συνέχεια της συζήτησης και αφού έγινε η συνεννόηση με την Κυβέρνηση, ο αρμόδιος Υπουργός που χειρίζεται το θέμα και ο οποίος θα πάρει στη συνέχεια το λόγο, με ενημέρωσε –και το ανακοινώνω στο Σώμα- ποιες από τις τροπολογίες, που έθεσε υπ’ όψιν του Σώματος, θα κάνει δεκτές μετά από συζήτηση.
      Σας γνωρίζω λοιπόν, τα εξής: Πρώτον, θα αναφερθούμε στην τροπολογία για την οποία έγινε συζήτηση με τον κ. Κακλάμανη, την με γενικό αριθμό 64 και ειδικό 6, των συναδέλφων κ. Γιαννόπουλου, κ. Μιχαλολιάκου, κ. Κοσμίδη και του κ. Τσιάρα. Κύριε Υπουργέ, μπορείτε να τοποθετηθείτε στην τροπολογία και έπειτα θα συνεχιστεί η συζήτησή της. Τι ακριβώς διαγράφετε από αυτήν; 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Διαγράφονται οι λέξεις «επικουρικός γιατρός» ή καλύτερα όλη η πρώτη σειρά, κύριε Πρόεδρε, ώστε να έχει καλύτερα νόημα. 
      «Γιατρός υπόχρεος υπηρεσίας υπαίθρου» παραμένει αυτό. 
      ΠΡΟΕΔΡΟΣ (Δημήτριος Σιούφας): Να τη βάλετε για συζήτηση αυτήν, κύριε Υπουργέ, να ακουστούν οι απόψεις, να τοποθετηθούν και οι τέσσερις συνάδελφοι που την έχουν προτείνει για να συζητηθεί.
      Την τροπολογία με γενικό αριθμό 66 και ειδικό 8, κύριε Υπουργέ, να την επανεξετάσετε και να έρθει με άλλο νομοσχέδιο. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ακριβώς. Κύριε Πρόεδρε, δεν επείγει. Το λέω για την ομαλή λειτουργία και συζήτηση. 
      ΠΡΟΕΔΡΟΣ (Δημήτριος Σιούφας):  Για την τροπολογία με γενικό αριθμό 70 και ειδικό 12 να γίνει το ίδιο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Και αυτή μπορεί κάλλιστα να περιμένει. 
      ΠΡΟΕΔΡΟΣ (Δημήτριος Σιούφας): Για την τροπολογία με γενικό αριθμό 67 και ειδικό 9 να γίνει το ίδιο. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Και αυτή το ίδιο, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Επαναλαμβάνω, ότι για τη με γενικό αριθμό 67 και ειδικό 9 ο κύριος Υπουργός δεν βιάζεται και θα τη φέρουν με άλλο νομοσχέδιο. 
      Θα συζητηθεί η τροπολογία με γενικό αριθμό 63 και ειδικό 5. 
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, παρακαλώ, το λόγο.
      ΠΡΟΕΔΡΟΣ (Δημήτριος Σιούφας): Αμέσως μετά θα σας τον δώσω, κύριε Ροντούλη. 
      Θα συζητηθεί η τροπολογία με γενικό αριθμό 65 και ειδικό 7. Με την ίδια αιτιολογία που είπε πριν ο κύριος Υπουργός δεν θα συζητηθεί η τροπολογία με γενικό αριθμό 60 και ειδικό 3. Δεν θα συζητηθεί επίσης η τροπολογία με γενικό αριθμό 71 και ειδικό 13. Το ίδιο ισχύει και για την τροπολογία με γενικό αριθμό 72 και ειδικό 14. 
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Δεν θα συζητηθούν;
      ΠΡΟΕΔΡΟΣ (Δημήτριος Σιούφας): Δεν θα συζητηθούν. 
      Επίσης, η τροπολογία με γενικό αριθμό 73 και ειδικό 15. Θα συζητηθεί η τροπολογία με γενικό αριθμό 74 και ειδικό 16, θα συζητηθεί η τροπολογία με γενικό αριθμό 76 και ειδικό αριθμό 18, θα συζητηθεί η τροπολογία με γενικό αριθμό 75 και ειδικό 17, δεν θα συζητηθεί η τροπολογία με γενικό αριθμό 77 και ειδικό 19 και συγκεκριμένα από την τροπολογία με γενικό αριθμό 77 και ειδικό αριθμό 19 δεν θα συζητηθεί η τρίτη παράγραφος, την οποία, ο κύριος Υπουργός, με ενημέρωσε ότι την αποσύρει για να την επαναφέρει. 
      Νομίζω ότι είναι η καλύτερη λύση, κύριε Πρόεδρε. 
       ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Πόσες αποσύρονται, κύριε Πρόεδρε;
      ΠΡΟΕΔΡΟΣ (Δημήτριος Σιούφας): Θα σας ενημερώσουμε τώρα. 
      Κύριε Υπουργέ, έχετε το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Επαναλαμβάνουμε ότι από την τροπολογία με γενικό αριθμό 77 και ειδικό 19 απαλείφεται η παράγραφος 3 και συζητείται. 
      Η τροπολογία με γενικό αριθμό 66 και ειδικό 8 αποσύρεται και θα συζητηθεί σε άλλο νομοσχέδιο. 
      Η τροπολογία με γενικό αριθμό 64 και ειδικό 6 θα συζητηθεί. Είναι η δεύτερη που θα συζητηθεί. 
      Η τροπολογία με γενικό αριθμό 63 και ειδικό 5 θα συζητηθεί. Σας επαναλαμβάνω και πάλι ποιες συζητούνται.
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Λίγο πιο αργά, σας παρακαλώ.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Επαναλαμβάνω και πάλι.
      Η τροπολογία με γενικό αριθμό 64 και ειδικό 6 θα συζητηθεί.
      Η τροπολογία με γενικό αριθμό 63 και ειδικό 5 θα συζητηθεί.
      Η τροπολογία με γενικό αριθμό 65 και ειδικό 7 θα συζητηθεί.
      Η τροπολογία με γενικό αριθμό 74 και ειδικό 16 θα συζητηθεί.
      Η με γενικό αριθμό 76 και ειδικό 18 θα συζητηθεί.
      Η με γενικό αριθμό 75 και ειδικό 17 θα συζητηθεί.
      Συνολικά, λοιπόν, θα συζητηθούν επτά τροπολογίες. Από τις δεκατέσσερις τροπολογίες, λοιπόν, θα συζητηθούν οι επτά και αποσύρονται οι άλλες επτά.
      Θέλετε να επαναλάβω πάλι τους αριθμούς, κύριε Πρόεδρε; Είναι κατανοητό;
      ΠΡΟΕΔΡΟΣ (Δημήτριος Σιούφας): Απόλυτα, κύριε Υπουργέ.
      Το λόγο έχει ο εισηγητής του ΠΑ.ΣΟ.Κ. κ. Χάϊδος.
      ΧΡΗΣΤΟΣ ΧΑΪΔΟΣ: Κύριε Πρόεδρε, σήμερα επιβεβαιώθηκε περίτρανα ο ισχυρισμός μας, ότι η Κυβέρνηση νομοθετεί πρόχειρα, αποσπασματικά, επικοινωνιακά και ρουσφετολογικά. Αυτά τα πέντε χρόνια που είμαι Βουλευτής…
      ΠΡΟΕΔΡΟΣ (Δημήτριος Σιούφας): Κύριε Χάϊδο, θα σας παρακαλέσω πολύ, γιατί η παρέμβασή μου έγινε για να διευκολυνθεί η διαδικασία της συζήτησης και μη δίνετε αφορμή για πολιτικό επιχείρημα, για τη σωστή νομοθετική εργασία η οποία έγινε με παρέμβαση του Προέδρου. Διότι θα έχετε τον αντίλογο από την Κυβέρνηση.
      Θα ήθελα θερμά να σας παρακαλέσω να μείνετε επί της ουσίας των τροπολογιών που συζητούνται και να αφήσετε το θέμα του αν νομοθετεί πρόχειρα ή όχι η Κυβέρνηση. Διότι η παρέμβασή μου έγινε για να γίνει σωστή νομοθετική εργασία και να έχετε χρόνο. Αλλιώς θα παραμείνουμε εδώ μέχρι το πρωί. Αν θέλετε, να παραμείνουμε μέχρι το πρωί. Σας παρακαλώ πολύ, μη θεωρείτε την παρέμβαση του Προεδρείου και του Προέδρου ως λόγο για να ασκήσετε αντιπολιτευτική πρακτική.
      ΧΡΗΣΤΟΣ ΧΑΪΔΟΣ: Κύριε Πρόεδρε, εγώ αναφέρομαι στην Κυβέρνηση…
      ΠΡΟΕΔΡΟΣ (Δημήτριος Σιούφας): Το αντίθετο θα περίμενα από σας να πείτε, ότι σε ένα νομοσχέδιο που υπάρχει πρωτοβουλία Βουλευτών και η Κυβέρνηση έρχεται και ακούει τον πολιτικό λόγο των Βουλευτών και προτάσεις οι οποίες γίνονται και καλύπτουν ζητήματα που πρέπει να καλυφθούν -και το κάνει αυτό η Κυβέρνηση- όπως επίσης και θέματα τα οποία δεν επείγουν αυτήν τη στιγμή να νομοθετηθούν, σας παρακαλώ πάρα πολύ, να μείνετε στην ουσία και όχι στον αντιπολιτευτικό λόγο.
      Θερμή παράκληση, κύριε Χάιδο.
      ΧΡΗΣΤΟΣ ΧΑΪΔΟΣ: Κύριε Πρόεδρε, η δική σας η ενέργεια, όντως, ήταν καταλυτική. Όμως, η κριτική μου και οι θέσεις και όσα προανέφερα, αφορούν την Κυβέρνηση και γι’ αυτό, δεν μπορώ να κατανοήσω τη δική σας θέση απέναντί μου. Αφορά καθαρά την Κυβέρνηση.
      ΠΡΟΕΔΡΟΣ (Δημήτριος Σιούφας): Κύριε Χάιδο, θα μου επιτρέψετε, τότε θα έπρεπε οι Βουλευτές, όταν καταθέτουν τροπολογία, να μην έχουν λόγο, να μη τις κάνει δεκτές η Κυβέρνηση, ώστε να μη σας δίνετε η δυνατότητα να λέτε αυτό το οποίο λέτε. Θα έπρεπε να υποστηρίζετε από την πλευρά σας, η Κυβέρνηση, η όποια κυβέρνηση, όταν υπάρχουν σωστές τροπολογίες Βουλευτών και αυτό δεν επηρεάζει τα οικονομικά του κράτους ή στο βαθμό που αναλαμβάνει την ευθύνη ο Υπουργός να την κάνει δεκτή, να το θεωρείτε καλό και να το επαινείτε, ανεξάρτητα από το ποιος Υπουργός είναι και ποια κυβέρνηση.
      ΧΡΗΣΤΟΣ ΧΑΪΔΟΣ: Κύριε Πρόεδρε, αν ήταν σωστές αυτές οι τροπολογίες…
      ΠΡΟΕΔΡΟΣ (Δημήτριος Σιούφας): Παρακαλώ!
      ΧΡΗΣΤΟΣ ΧΑΪΔΟΣ: ...γιατί επτά απ’ αυτές αποσύρθηκαν την τελευταία στιγμή;
      ΠΡΟΕΔΡΟΣ (Δημήτριος Σιούφας): Κύριε Χάιδο, ο Υπουργός που μίλησε, σας είπε ότι δεν υπάρχει αυτήν την ώρα η πίεση τού να ψηφισθούν αυτές οι τροπολογίες και θα έρθουν σε άλλο νομοσχέδιο.
      Τι θέλετε; Να σηκωθεί ο Υπουργός τώρα και να πει: «Όχι, συζητούνται», για να αρχίσουμε πάλι την ίδια συζήτηση;
      Σας παρακαλώ να μείνετε στην ουσία. Θερμή παράκληση να μείνετε στην ουσία, κύριε Χάιδο. Παρακαλώ!
      ΧΡΗΣΤΟΣ ΧΑΪΔΟΣ: Επί της ουσίας θα αναφερθώ, ότι ο χρόνος των τεσσάρων λεπτών που προβλέπει ο Κανονισμός της Βουλής…
      ΠΡΟΕΔΡΟΣ (Δημήτριος Σιούφας): Θα έχετε περισσότερο χρόνο, κύριε Χάιδο.
      ΧΡΗΣΤΟΣ ΧΑΪΔΟΣ: Δεν πρόλαβα ούτε καν…
      ΠΡΟΕΔΡΟΣ (Δημήτριος Σιούφας): Θα έχετε περισσότερο χρόνο να μιλήσετε επί της ουσίας και του περιεχομένου των τροπολογιών.
      ΧΡΗΣΤΟΣ ΧΑΪΔΟΣ: Δεν θα τοποθετηθώ…
      ΠΡΟΕΔΡΟΣ (Δημήτριος Σιούφας): Παρακαλώ, κύριε Χάιδο.
      ΧΡΗΣΤΟΣ ΧΑΪΔΟΣ: Αυτές τις τροπολογίες, τις οποίες δέχτηκε η Κυβέρνηση και εσείς να συζητηθούν, τις καταψηφίζουμε για λόγους αρχής. Προτείνουμε, αν είναι δυνατόν, να συζητηθούν σε μια άλλη συνεδρίαση ή στην ψήφιση του νομοσχεδίου. Σε διαφορετική περίπτωση, επαναλαμβάνω ότι για λόγους αρχής καταψηφίζουμε αυτές τις τροπολογίες, γιατί προσβάλλουν τη δημοκρατική λειτουργία της Βουλής και τη διαδικασία. 
      Ευχαριστώ. 
      ΠΡΟΕΔΡΟΣ (Δημήτριος Σιούφας): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Χαραλάμπους έχει το λόγο.
      Ορίστε, κύριε Χαραλάμπους, έχετε το λόγο για τρία λεπτά για την τριτολογία σας.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Ευχαριστώ, κύριε Πρόεδρε.
      Όπως όλοι θα έχετε καταλάβει, είμαι νέος Βουλευτής και πραγματικά σήμερα βρέθηκα και εγώ, κύριε Πρόεδρε, προ εκπλήξεως, διότι ήξερα και από συζητήσεις με άλλους συναδέλφους ότι τροπολογίες και μάλιστα σε τόσο μεγάλο αριθμό δεν περνούν ποτέ σε ένα νομοσχέδιο. Ουσιαστικά, το νομοσχέδιο καθίσταται ψευδεπίγραφο, όταν μιλά για κύρωση συμβάσεων με το Σωματείο «ΕΛΠΙΔΑ» και τον Ελληνικό Ερυθρό Σταυρό και έρχονται περίπου δεκαέξι τροπολογίες.
      Εμείς, λοιπόν, μονολεκτικά, συμφωνούμε με την τροπολογία με γενικό αριθμό 77 και ειδικό 19, συμφωνούμε με την τροπολογία με γενικό αριθμό 76 και ειδικό 18, συμφωνούμε με την τροπολογία με γενικό αριθμό 65 και ειδικό 7. Δεν συμφωνούμε με την τροπολογία με γενικό αριθμό 75 και ειδικό 17, με την τροπολογία με γενικό αριθμό 64 και ειδικό 6. 
      Ειδικά εδώ το μόνο που μυρίζει είναι ρουσφέτι και υπάρχει αυτό, διότι στα νοσοκομεία κυρίως για εκπλήρωση υπηρεσίας υπαίθρου μπαίνουν όσοι ουσιαστικά έχουν τα μέσα και τους δίνουμε, αν θέλετε, και το επιπλέον μπόνους να αναγνωρίζεται η υπηρεσία υπαίθρου σαν χρόνος ειδικότητας. 
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ) 
      Και βέβαια, δεν συμφωνούμε με την τροπολογία με γενικό αριθμό 63 και ειδικό 5.
      ΠΡΟΕΔΡΕΥΩΝ (Αναστάσιος Νεράντζης): Ο Κοινοβουλευτικός Εκπρόσωπος του ΣΥ.ΡΙΖ.Α., Βουλευτής του Νομού Αττικής κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Γεγονός είναι ότι μπερδευτήκαμε, κύριε Πρόεδρε, και πολύ μάλιστα, με τον τρόπο που έγινε η όλη παρουσίαση των τροπολογιών. Παρουσιάστηκαν πάνω από δεκαπέντε τροπολογίες, που ουσιαστικά συνιστούν δύο νομοσχέδια και θέλουν μελέτη, γιατί είναι πάρα πολλά τα θέματα που ανακύπτουν. Και παρ’ ότι αποσύρθηκαν οι μισές, παρ’ όλα αυτά υπάρχουν ερωτηματικά.
      Εδώ, παραδείγματος χάριν, η τροπολογία με γενικό αριθμό 63 που θα συζητηθεί, λέει ότι πρώην μέλη Δ.Ε.Π. που έχασαν τη θέση τους, παραιτήθηκαν, γιατί πήραν κάποια άλλη θέση, μπορεί να επαναδιοριστούν σε προσωποπαγή θέση. Δημιουργούνται, λοιπόν, ερωτηματικά. 
      Στην τροπολογία με γενικό αριθμό 64 με τον επικουρικό γιατρό, αναγνώριση της υπηρεσίας κ.λπ., έστω και εάν δεν θα ονομάζεται επικουρικός γιατρός, το πρόβλημα είναι ότι πρόκειται για φωτογραφική διάταξη, όπως αποπνέουν αυτό το άρωμα φωτογραφικών διατάξεων πολλές από αυτές τις τροπολογίες. 
      Υπάρχουν και κάποιες άλλες. Η τροπολογία για τη μεταφορά φαρμακείου, βέβαια, αποσύρεται, αλλά, όταν συζητούσαμε εδώ το πρόβλημα με τα φαρμακεία, είχαμε μέρες που συζητούσαμε και είχαμε δει τις αντιπαραθέσεις και τις αντιθέσεις των διάφορων ομάδων των φαρμακοποιών. Μια τέτοια τροπολογία θα αναζωπυρώσει αυτήν τη μάχη και δεν υπάρχει κανένας λόγος να ρίξουμε εμείς λάδι στη φωτιά. 
      Κάπου αναφέρει στην τροπολογία με γενικό αριθμό 70 ότι καταργείται το τελευταίο εδάφιο του άρθρου 7. Δεν μπόρεσα να βρω τι είναι αυτό το εδάφιο, αλλά βέβαια αυτό δεν συζητείται.
      Στην τροπολογία με γενικό αριθμό 65 για τους υπαλλήλους του ΚΕ.ΕΛ.Π.ΝΟ. συμφωνούμε ότι είναι μια διάταξη η οποία πρέπει να ισχύσει, γιατί υπάρχουν αδικίες. 
      Βέβαια, δεν μπόρεσα να καταλάβω στην τροπολογία με γενικό αριθμό 75 για τα επιδόματα των υπαλλήλων στις κεντρικές υπηρεσίες. 
      Ενώ βλέπουμε ότι τα επιδόματα στους άλλους εργαζόμενους στον υγειονομικό τομέα –μιλάω για το νοσηλευτικό προσωπικό, για ανθρώπους που αγωνίζονται σκληρά και παίρνουν και πενιχρούς μισθούς και δεν παίρνουν καν τα ρεπό, δεν μπορούν να τα πάρουν- δεν δίνονται. Δίνονται πάντοτε στις κεντρικές υπηρεσίες, στα Υπουργεία ή στις υγειονομικές περιφέρειες.
      Εμείς είμαστε αντίθετοι σ’ αυτού του είδους τις ρυθμίσεις. 
      Όσον αφορά την τροπολογία με γενικό αριθμό 74 για την Αντικαρκινική Εταιρεία, συμφωνούμε. 
      Τώρα, δεν μπόρεσα να καταλάβω εδώ στην τροπολογία με γενικό αριθμό 77, στην παράγραφο 2 που λέει για τους ανάπηρους χρήστες ιδιωτικής χρήσης αυτοκινήτων. Τη στιγμή που είναι ανάπηροι με ποσοστό αναπηρίας 80% ή τους λείπουν τα δύο πόδια, πώς είναι χρήστες; Γιατί κάπου αναφέρεται ότι μπορεί να είναι χρήστες ιδιωτικού αυτοκινήτου. Αυτό μου φαίνεται λίγο περίεργο. Δεν μπορώ να δεχθώ, δηλαδή, μια τέτοια τροπολογία, έτσι όπως είναι διατυπωμένη. 
      ΠΡΟΕΔΡΕΥΩΝ (Αναστάσιος Νεράντζης): Μπορεί να γίνει η κίνηση του οχήματος και με τα χέρια, κύριε Λεβέντη. Είναι πολύ συνηθισμένο το φαινόμενο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Είναι σύνηθες το φαινόμενο. 
      ΠΡΟΕΔΡΕΥΩΝ (Αναστάσιος Νεράντζης): Και ο ανάπηρος στα πόδια μπορεί να έχει τις ταχύτητες στα χέρια.
      ΑΘΑΝΑΣΙΟΣ ΛΕΒΕΝΤΗΣ: Εντάξει, κύριε Πρόεδρε. Εγώ ήθελα ακριβώς να προσδιοριστεί αυτό το θέμα, γιατί δεν ξέρω τι ακριβώς υπονοείται πίσω από αυτήν τη διάταξη. 
      Εν κατακλείδι, με αυτές τις τροπολογίες πιστεύουμε ότι θα μπορούσε να είχε γίνει πολύ καλύτερη ρύθμιση. Δεν υπάρχει λόγος ένα νομοσχέδιο να έχει πέντε άρθρα και άλλα είκοσι άρθρα –όπως προελέχθη από τον πρώην Πρόεδρο κ. Κακλαμάνη- ως τροπολογίες. Απ’ αυτήν την άποψη, εμείς θέλουμε να ασκήσουμε την κριτική μας στην Κυβέρνηση με τον τρόπο που τα παρουσίασε. Έπρεπε να υπάρξει παρέμβαση του Προέδρου της Βουλής για να «μπαλωθούν» κάπως τα πράγματα.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Για λόγους τάξεως το Προεδρείο οφείλει να επισημάνει, επειδή ακούστηκε ότι δεν πρόλαβαν οι κύριοι συνάδελφοι να μελετήσουν τις τροπολογίες, ότι αυτές οι τροπολογίες είναι κατατεθειμένες από τις 29 Νοεμβρίου.
      Το λόγο έχει τώρα ο Κοινοβουλευτικός Εκπρόσωπος του ΠΑ.ΣΟ.Κ. κ. Σκουλάκης.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, με όλον το σεβασμό προς το πρόσωπό σας και το θεσμό και σε σας που είστε τώρα στην Έδρα και στον Πρόεδρο που μόλις αποχώρησε, θα ήθελα να πω ότι δεν έγινε ό,τι καλύτερο απόψε στη Βουλή. Κύριε Πρόεδρε, θα μπορούσαν αυτά που έγιναν να έχουν αποφευχθεί. Και δεν είναι καθόλου κοινοβουλευτική τάξη αυτό που έγινε, δηλαδή να αναγκαστεί να έρθει ο Πρόεδρος της Βουλής την ενδεκάτη ώρα εδώ, να διακόψουμε για δέκα λεπτά, να ανακοινώσει ο Υφυπουργός ότι δέχεται δεκατέσσερις τροπολογίες και στη συνέχεια τώρα να μας ανακοινώσει ότι δέχεται μόνο τις επτά.
      Είπατε κάτι, κύριε Πρόεδρε, ότι κατατέθηκαν από τις 29 Νοεμβρίου. Η Κυβέρνηση είχε σκοπό να τις δεχθεί, όπως διεφάνη εδώ. Είχε φέρει στην επιτροπή δύο δικές της τροπολογίες και μας τις «κατέβασε» εδώ σαν άρθρα. Δεν μπορούσε αυτές τις τροπολογίες να τις ενσωματώσει στο νομοσχέδιο ή να κάνει μία δική της τροπολογία που να έχει και οικονομική έκθεση, έκθεση του Γενικού Λογιστηρίου, κύριε Πρόεδρε; Είναι δυνατόν να περνάνε…
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ποια;
      ΕΜΜΑΝΟΥΗΛ ΣΚΟΥΛΑΚΗΣ: Μισό λεπτό, κύριε Υφυπουργέ. Είναι θέμα κοινοβουλευτικής τάξης. Εδώ, κάνεται μία ρύθμιση, αυτή του κ. Μπούγα, για την οποία εγώ πραγματικά θλίβομαι γιατί δεν έγινε σωστός χειρισμός. Τα Κ.Ε.Κ.Υ.Κ.Α.Μ.Ε.Α.…
      ΠΡΟΕΔΡΕΥΩΝ (Αναστάσιος Νεράντζης): Κύριε Σκουλάκη, σας παρακαλώ πολύ. Μπείτε στην ουσία. Αυτό το θέμα ελύθη. Το Προεδρείο παρενέβη, ταχτοποιήθηκε το θέμα. Δεν έχει κανένα νόημα αυτό. Τώρα, εκείνο που έχει σημασία είναι αν τοποθετήστε υπέρ ή εναντίον των τροπολογιών. Σας παρακαλώ, λοιπόν, να μπείτε στην ουσία. Το θέμα είναι εξηντλημένο πλέον, κατά τα λοιπά.
      ΕΜΜΑΝΟΥΗΛ ΣΚΟΥΛΑΚΗΣ: Μισό λεπτό. Δεν προτίθεμαι να συζητήσω επί της ουσίας των τροπολογιών.
      ΠΡΟΕΔΡΕΥΩΝ (Αναστάσιος Νεράντζης): Μα περί αυτών είναι η συζήτηση, κύριε συνάδελφε.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, σας παρακαλώ. Περιμένω εδώ πέρα και παρακολουθώ πράγματα τα οποία…
      ΠΡΟΕΔΡΕΥΩΝ (Αναστάσιος Νεράντζης): Μένετε, αλλά γίνεται τώρα η συζήτηση, περί της ίδιας της ουσίας.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, είκοσι επτά χρόνια εδώ μέσα…
      ΠΡΟΕΔΡΕΥΩΝ (Αναστάσιος Νεράντζης): Μα είκοσι επτά χρόνια έχετε. Δεν αμφισβήτησε κανένας τα είκοσι επτά χρόνια,  ούτε εσάς τον ίδιο.
      ΕΜΜΑΝΟΥΗΛ ΣΚΟΥΛΑΚΗΣ: Εντάξει, κύριε Πρόεδρε, περιμένετε. Θα τοποθετηθώ μόνο σε δύο τροπολογίες, γιατί πραγματικά δεν μπορώ να τις παρακολουθήσω.
      Έγινε μεγάλη κουβέντα για τον επικουρικό γιατρό που έχει υπηρετήσει ή υπηρετεί σε τμήμα νοσοκομείου –μιλάω, δηλαδή, για την τροπολογία με γενικό αριθμό 64 και ειδικό αριθμό 6- και απαλείφθηκε αυτό. Και έμεινε «γιατρός υπόχρεος υπηρεσίας υπαίθρου που κατά τη διάρκεια της υπηρεσίας του αποσπάστηκε ή αποσπάται σε τμήμα νοσοκομείου που αναγνωρίζεται ως κατάλληλο για την απόκτηση της ειδικότητας αυτής, θεωρείται ότι έχει ισόχρονα ασκηθεί στην ειδικότητα».
      Έγινε χειρότερα, κύριοι συνάδελφοι, μετά την αφαίρεση του «επικουρικός γιατρός». Διότι ο επικουρικός γιατρός είναι ειδικευμένος. Δεν υπήρχε, λοιπόν, περίπτωση να πάρει αυτός ειδικότητα κάπου αποσπασμένος. Έγινε χειρότερη η διάταξη τώρα. 
      Τι κάνατε τώρα, κύριοι συνάδελφοι; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Μα δεν το καταλαβαίνετε; Αυτό είπε, κύριε Σκουλάκη;
      ΕΜΜΑΝΟΥΗΛ ΣΚΟΥΛΑΚΗΣ: Να σας πω. «Της νύχτας τα καμώματα, τα βλέπει  η μέρα και γελάει».
      Τι κάναμε τώρα; Λέμε το εξής. Ένας γιατρός υπόχρεος υπαίθρου διορίζεται στο περιφερειακό ιατρείο τάδε και τον αποσπούν –και το κάνουν συχνά οι διοικητές- από το περιφερειακό ιατρείο, αν είναι μάλιστα και διθέσιο -γιατί αν είναι μονοθέσιο θα δημιουργηθεί πρόβλημα- στο νομαρχιακό νοσοκομείο και γράφει ειδικότητα εκεί. Προσέξτε, λοιπόν. Δεν είναι παράκαμψη της λίστας εκείνων που περιμένουν για να πάρουν ειδικότητα; 
      Και αν πάρει και καμμιά παράταση; Δεν ξέρω αν οι τελευταίες διατάξεις –δεν το παρακολούθησα- δίνουν τη δυνατότητα να πάρει παράταση θητείας στο περιφερειακό ιατρείο ως υπόχρεος. Μάλλον, λοιπόν, επιτρέπεται να του δώσει και άλλο ένα εξάμηνο για το ιατρείο, αλλά να μην είναι στο ιατρείο, αλλά στο νοσοκομείο να γράφει ειδικότητα και τότε να λέμε ότι νομοθετούμε. Ε δεν είναι απαράδεκτα αυτά τα πράγματα;
      Να, λοιπόν, κύριε Πρόεδρε, που έχουμε δίκιο ότι όλα έγιναν όπως έγιναν. Διαμαρτυρόμαστε, λοιπόν, και καταψηφίζουμε.
      Σας είπα ότι και η άλλη τροπολογία πραγματικά έπρεπε να είναι «δεμένη» για να την ψηφίσουμε όλοι. Υπάρχουν και άλλα θέματα να ψηφίσουμε. Όμως, μ' αυτόν τον τρόπο δεν μπορούμε να τα παρακολουθήσουμε. Όμως, έχετε την πλειοψηφία και αναλαμβάνετε την ευθύνη να φέρετε και τα υπόλοιπα σε άλλο νομοσχέδιο έγκαιρα με υπογραφές του Υπουργού Οικονομικών -γιατί εδώ υπάρχουν δαπάνες- και με την έκθεση του Γενικού Λογιστηρίου, προκειμένου να τοποθετηθούμε  υπεύθυνα. Και όταν θα είναι σωστά αυτά τα οποία φέρνετε, θα τα ψηφίσουμε. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε πολύ.
      Ο κατάλογος των ομιλητών έχει ήδη εξαντληθεί. 
      Το λόγο έχει ο Υφυπουργός κ. Κωνσταντόπουλος. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης):  Κυρίες και κύριοι συνάδελφοι, η Κυβέρνηση άκουσε τη φωνή των Βουλευτών οι οποίοι από τις 29 Νοεμβρίου κατέθεσαν εμπρόθεσμα της τροπολογίες τους και μάλιστα, χωρίς να προβλέπεται δαπάνη. Ζήτησαν από το Γενικό Λογιστήριο του Κράτους, δεν τους έδωσε έκθεση και προχωρήσαμε στην υιοθέτηση αυτών των τροπολογιών. Αυτό που έγινε ήταν κάτι πρωτόγνωρο, δεδομένου ότι μονίμως τα προηγούμενα χρόνια ακούγαμε τις φωνές των Βουλευτών για το ότι δεν γίνονταν αποδεκτές οι βουλευτικές τροπολογίες και γίνονταν μόνο οι κυβερνητικές. 
      Για πρώτη φορά, λοιπόν, ακούσαμε τη φωνή των Βουλευτών σε θέματα με τα οποία μάλιστα κάνουν παρέμβαση και με τα οποία λύνονται πάγια θέματα των περιφερειών τους. 
      Και αναφέρομαι, για παράδειγμα στην τροπολογία του κ. Μπουγά, Βουλευτή Φωκίδας. Ήταν όνειρο του κ. Θάνου να λειτουργήσουν τα Κ.Α.Α.ΜΕ.Α.. Τα έκανε αυτά τα Κ.Ε.Κ.Υ.Κ.Α.ΜΕ.Α., τα οποία όμως δεν μπορούν να λειτουργήσουν. Η τροπολογία έλυνε αυτό το μεγάλο θέμα. 
      Θέσατε θέμα το οποίο έγκειται στο ότι δεν έχει έκθεση του Γενικού Λογιστηρίου. Σας επαναλαμβάνω, λοιπόν, ότι πολύ ευχαρίστως ακούσαμε τη φωνή του Προεδρείου και θα επαναφέρουμε σύντομα τη συγκεκριμένη τροπολογία για το μικρό αυτό Κ.Α.Α.ΜΕ.Α. που έχει η Φωκίδα, ώστε να λειτουργήσει. Δεν μπορεί να λειτουργήσει και τα παιδιά της περιοχής με αναπηρία δεν μπορούν να ξέρουν τις διαδικασίες της Βουλής. Το Κ.Α.Α.ΜΕ.Α. αυτό είναι έτοιμο να λειτουργήσει και δεν μπορεί. 
      Όσον αφορά αυτό που αναφέρει η τροπολογία του κ. Γιαννόπουλου και για το οποίο έγινε τόσος πολύς θόρυβος, θα ήθελα να πω ότι υπάρχουν γιατροί οι οποίοι υπηρετούν σε απομακρυσμένες περιοχές. Συγκεκριμένα, αποσπώνται, προκειμένου να λειτουργήσει το Νοσοκομείο της Σητείας ή της Νεάπολης. Ξέρω, λοιπόν, περιπτώσεις που δεν θέλουν να πάνε εκεί οι γιατροί, γιατί θέλουν να βρίσκονται στο χωριό. Τους υποχρεώνουμε, λοιπόν, να πάνε να δουλέψουν για τρεις ή έξι μήνες. Να μην τους αναγνωρίσουμε την ειδικότητα της παθολογίας ή της χειρουργικής για τρεις ή έξι μήνες που θα κάνουν στο συγκεκριμένο νοσοκομείο; Για τέτοιου είδους περιπτώσεις πρόκειται και όχι για άλλου είδους περιπτώσεις. Είναι σε επαρχιακά νοσοκομεία. 
      ΕΜΜΑΝΟΥΗΛ ΣΚΟΥΛΑΚΗΣ: Τα άλλα παραδείγματα δεν τα λέτε, κύριε Υφυπουργέ! 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σας επαναλαμβάνω ότι είναι τέτοιου είδους παραδείγματα. 
      ΠΡΟΕΔΡΕΥΩΝ (Αναστάσιος Νεράντζης): Κύριε Σκουλάκη, σας παρακαλώ. Δεν έχετε το λόγο. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Πρόκειται για τέτοιου είδους παραδείγματα που τα έχουν φέρει συνάδελφοι Βουλευτές, οι οποίοι γνωρίζουν τις περιοχές τους και γνωρίζουν επίσης ότι καλύπτουμε τέτοιες ανάγκες. 
      Και πάλι στείρα αντιπολιτευτική φωνή όχι σε κυβερνητικές τροπολογίες ή σε κυβερνητικά νομοθετήματα, αλλά και σε τροπολογίες που καταθέτουν Βουλευτές, ακούγοντας τη φωνή της συνείδησής τους, τη φωνή των ανθρώπων που ζουν στις περιοχές τους. 
      Σας είπα το χαρακτηριστικό παράδειγμα του κ. Μπούγα, για να λειτουργήσει, επιτέλους, το συγκεκριμένο Κ.Ε.Κ.Υ.Κ.Α.ΜΕ.Α., το οποίο είναι έτοιμο εδώ και καιρό, δημιουργήθηκε επί των ημερών του ΠΑ.ΣΟ.Κ., τελείωσε επί των ημερών μας και πρέπει να λειτουργήσει. 
      Δυστυχώς μεσολάβησαν οι εκλογές και δεν μπορέσαμε να καταθέσουμε την τροπολογία. Στο πρώτο νομοσχέδιο που φέρνουμε υιοθετήσαμε τη βουλευτική τροπολογία που κατέθεσε ο κ. Μπούγας και σας επαναλαμβάνουμε ότι θα τη φέρουμε σύντομα στο επόμενο νομοσχέδιο. 
      ΕΜΜΑΝΟΥΗΛ ΣΚΟΥΛΑΚΗΣ: Γιατί δεν τις φέρατε; Φέρατε τις άλλες και τις κάνατε διάταξη του νομοσχεδίου. 
    ΠΡΟΕΔΡΕΥΩΝ (Αναστάσιος Νεράντζης): Κύριε Σκουλάκη, μη δυναμιτίζετε τη συζήτηση! Σας παρακαλώ! 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ας μη δημιουργούνται εντάσεις! 
      Ακούσαμε τη σώφρονα πρόταση του Προεδρείου. Είπαμε ότι δεν βιαζόμαστε. Πολύ σύντομα –σε ένα μήνα- θα καταθέσουμε νέο νομοσχέδιο και αυτές οι επτά τροπολογίες, οι οποίες αποσύρθηκαν αυτήν τη στιγμή, θα έρθουν  ως υπουργικές, κυβερνητικές τροπολογίες, σε επόμενο  νομοσχέδιο. Αυτές οι επτά τροπολογίες και δαπάνη δεν προβλέπουν και νομίζω ότι καλύπτουν ανάγκες των ιατρών και των νοσοκομείων της χώρας. Η μία είναι για θέματα αντικαρκινικά. Οι επτά από τις δεκατέσσερις τροπολογίες ήταν άκρως σημαντικές. Σταχυολογήσαμε τις άκρως σημαντικές, τις επείγουσες τροπολογίες, οι οποίες πρέπει να γίνουν αποδεκτές από το Σώμα. 
      Νομίζω ότι δημιουργείται περισσότερος θόρυβος για θέματα τα οποία έχουν φέρει εδώ έγκριτοι συνάδελφοί μας και στα οποία η Κυβέρνηση τείνει ευήκοον ους. Μας κατηγορούσατε ότι δεν έχουμε ανοικτά αφτιά, για να ακούμε τους Βουλευτές. Ακούμε τους Βουλευτές. Υιοθετούμε τις τροπολογίες τους. Μας κατηγορείτε ότι τώρα έχουμε επιλεκτική προσοχή και μνήμη. Επιτέλους, αποφασίστε τι πρέπει να κάνουμε! 
      ΕΜΜΑΝΟΥΗΛ ΣΚΟΥΛΑΚΗΣ: Μη μας προκαλείτε, κύριε Υπουργέ! 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Σκουλάκη, χρόνια σ’ αυτήν την Αίθουσα, εναλλασσόμενοι στα έδρανα -παλαιότερα εσείς στα κυβερνητικά και εμείς στα αντιπολιτευτικά- σας λέγαμε να κάνετε αποδεκτές βουλευτικές τροπολογίες και δεν τις κάνατε ποτέ! Αργότερα μας λέγατε να κάνουμε εμείς αποδεκτές βουλευτικές τροπολογίες. Επιτέλους, τις κάνουμε! 
    ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, μπείτε στο θέμα σας, σας παρακαλώ! Το άλλο δεν απασχολεί πλέον το Σώμα! Εξηγήθηκε για ποιο λόγο έγινε αυτό. Επί της ουσίας, λοιπόν, έχετε τίποτα άλλο; 
    ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Επιμένουμε ότι αυτές οι επτά τροπολογίες πρέπει να γίνουν αποδεκτές από το Σώμα. Είναι άκρως επείγουσες. Ρυθμίζουν επείγουσες ανάγκες ιατρών και επείγουσες κοινωνικές ανάγκες. 
    Ζητώ από το Σώμα να γίνουν αποδεκτές αυτές οι επτά τροπολογίες που ανέγνωσα προηγουμένως. 
    Ευχαριστώ. 
    ΠΡΟΕΔΡΕΥΩΝ (Αναστάσιος Νεράντζης): Και εγώ σας ευχαριστώ, κύριε Υφυπουργέ. 
    Υπάρχει μια νομοτεχνική παρατήρηση του εισηγητού στο άρθρο 6. Θα τη δεχθείτε; Θα τη διατυπώσετε; Ή περνάει ως έχει; 
    ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Πρόκειται για την προσθήκη στην παράγραφο 4 του άρθρου 6. 
    ΠΡΟΕΔΡΕΥΩΝ (Αναστάσιος Νεράντζης): Επομένως γίνεται δεκτή αυτή η παρατήρηση που είχε εκφράσει ο εισηγητής της Πλειοψηφίας. 
    Κύριε Υφυπουργέ, αναγνώσατέ την, σας παρακαλώ!
    ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): «Οι προθεσμίες προσαρμογής των ιδιωτικών φορέων παροχής υπηρεσιών πρωτοβάθμιας φροντίδας υγείας προς τις διατάξεις του π.δ. 84/201/ ΦΕΚ 70 Α΄, που προβλέπονται από το πέμπτο άρθρο του ν. 3527/2007, παρατείνονται από 1.4.2007  έως 31.12.2008.» 
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ, κύριε Υπουργέ. 
    Επομένως κηρύσσεται περαιωμένη η συζήτηση επί της ενότητας των άρθρων και των τροπολογιών του νομοσχεδίου του Υπουργείου Υγείας και Κοινωνικής Αλληλεγγύης: «Κύρωση α) Σύμβασης Δωρεάς του Σωματείου «ΕΛΠΙΔΑ – Σύλλογος Φίλων Παιδιών με Καρκίνο» υπέρ του Ελληνικού Δημοσίου και του Ν.Π.Δ.Δ. «Νοσοκομείο Παίδων – Η Αγία Σοφία», β) Σύμβασης μεταξύ του Σωματείου «Ελληνικός Ερυθρός Σταυρός» και του Υπουργείου Υγείας και Κοινωνικής Αλληλεγγύης και άλλες διατάξεις» και θα γίνει τώρα η ψήφισή τους χωριστά. 
    Ερωτάται το Σώμα: Γίνεται δεκτό το άρθρο 1 του νομοσχεδίου ως έχει; 
    ΧΑΡΑΛΑΜΠΟΣ ΧΑΡΑΛΑΜΠΟΥΣ: Κατά πλειοψηφία. 
    ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 1 του νομοσχεδίου έγινε δεκτό ως έχει κατά πλειοψηφία. 
    Ερωτάται το Σώμα: Γίνεται δεκτό το άρθρο 2 του νομοσχεδίου ως έχει; 
    ΧΡΗΣΤΟΣ ΧΑΪΔΟΣ: Κατά πλειοψηφία.
    ΧΑΡΑΛΑΜΠΟΣ ΧΑΡΑΛΑΜΠΟΥΣ: Κατά πλειοψηφία. 
    ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 2 του νομοσχεδίου έγινε δεκτό ως έχει κατά πλειοψηφία. 
    Ερωτάται το Σώμα: Γίνεται δεκτό το άρθρο 3 του νομοσχεδίου ως έχει; 
    ΧΡΗΣΤΟΣ ΧΑΪΔΟΣ: Κατά πλειοψηφία.
    ΧΑΡΑΛΑΜΠΟΣ ΧΑΡΑΛΑΜΠΟΥΣ: Κατά πλειοψηφία. 
    ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 3 του νομοσχεδίου έγινε δεκτό ως έχει κατά πλειοψηφία. 
    Ερωτάται το Σώμα: Γίνεται δεκτό το άρθρο 4 του νομοσχεδίου ως έχει; 
    ΧΡΗΣΤΟΣ ΧΑΪΔΟΣ: Κατά πλειοψηφία.
    ΧΑΡΑΛΑΜΠΟΣ ΧΑΡΑΛΑΜΠΟΥΣ: Κατά πλειοψηφία. 
    ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 4 του νομοσχεδίου έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 5 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΧΡΗΣΤΟΣ ΧΑΪΔΟΣ: Κατά πλειοψηφία.
     ΧΑΡΑΛΑΜΠΟΣ ΧΑΡΑΛΑΜΠΟΥΣ:  Κατά πλειοψηφία.
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 5 έγινε δεκτό όπως τροποποιήθηκε από τον κύριο Υπουργό, κατά πλειοψηφία.
     Ερωτάται το Σώμα: Γίνεται δεκτό το άρθρο 6 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΧΡΗΣΤΟΣ ΧΑΪΔΟΣ: Κατά πλειοψηφία.
     ΧΑΡΑΛΑΜΠΟΣ ΧΑΡΑΛΑΜΠΟΥΣ:  Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 6 έγινε δεκτό όπως τροποποιήθηκε από τον κύριο Υπουργό κατά πλειοψηφία.
    Εισερχόμαστε στην ψήφιση των τροπολογιών.
    Ερωτάται το Σώμα: Γίνεται δεκτή η τροπολογία με γενικό αριθμό 77 και ειδικό 19 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτή, δεκτή.
     ΧΡΗΣΤΟΣ ΧΑΪΔΟΣ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς η τροπολογία με γενικό αριθμό 77 και ειδικό 19 έγινε δεκτή όπως τροποποιήθηκε από τον κύριο Υπουργό κατά πλειοψηφία και εντάσσεται στο νομοσχέδιο ως ίδιον άρθρο.
     Ερωτάται το Σώμα: Γίνεται δεκτή η τροπολογία με γενικό αριθμό 64 και ειδικό 6 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτή, δεκτή.
     ΧΡΗΣΤΟΣ ΧΑΪΔΟΣ: Κατά πλειοψηφία.
     ΧΑΡΑΛΑΜΠΟΣ ΧΑΡΑΛΑΜΠΟΥΣ:  Κατά πλειοψηφία.
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς η τροπολογία με γενικό αριθμό 64 και ειδικό 6 έγινε δεκτή όπως τροποποιήθηκε από τον κύριο Υπουργό κατά πλειοψηφία και εντάσσεται στο νομοσχέδιο ως ίδιον άρθρο.
    Ερωτάται το Σώμα: Γίνεται δεκτή η τροπολογία με γενικό αριθμό 63 και ειδικό 5;
     ΠΟΛΛΟΙ ΒΟΥΛΕΥΤΕΣ: Δεκτή, δεκτή.
     ΧΡΗΣΤΟΣ ΧΑΪΔΟΣ: Κατά πλειοψηφία.
     ΧΑΡΑΛΑΜΠΟΣ ΧΑΡΑΛΑΜΠΟΥΣ:  Κατά πλειοψηφία.
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς η τροπολογία με γενικό αριθμό 63 και ειδικό 5 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
    Ερωτάται το Σώμα: Γίνεται δεκτή η τροπολογία με γενικό αριθμό 65 και ειδικό 7;
     ΠΟΛΛΟΙ ΒΟΥΛΕΥΤΕΣ: Δεκτή, δεκτή.
     ΧΡΗΣΤΟΣ ΧΑΪΔΟΣ: Κατά πλειοψηφία.
     ΧΑΡΑΛΑΜΠΟΣ ΧΑΡΑΛΑΜΠΟΥΣ:  Κατά πλειοψηφία.
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς η τροπολογία με γενικό αριθμό 65 και ειδικό 7 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
    Ερωτάται το Σώμα: Γίνεται δεκτή η τροπολογία με γενικό αριθμό 74 και ειδικό 16;
     ΠΟΛΛΟΙ ΒΟΥΛΕΥΤΕΣ: Δεκτή, δεκτή.
     ΧΡΗΣΤΟΣ ΧΑΪΔΟΣ: Κατά πλειοψηφία.
     ΧΑΡΑΛΑΜΠΟΣ ΧΑΡΑΛΑΜΠΟΥΣ:  Κατά πλειοψηφία.
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς η τροπολογία με γενικό αριθμό 74 και ειδικό 16 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
    Ερωτάται το Σώμα: Γίνεται δεκτή η τροπολογία με γενικό αριθμό 76 και ειδικό 18;
     ΠΟΛΛΟΙ ΒΟΥΛΕΥΤΕΣ: Δεκτή, δεκτή.
     ΧΡΗΣΤΟΣ ΧΑΪΔΟΣ: Κατά πλειοψηφία.
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς η τροπολογία με γενικό αριθμό 76 και ειδικό 18 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
    Ερωτάται το Σώμα: Γίνεται δεκτή η τροπολογία με γενικό αριθμό 75 και ειδικό 17;
     ΠΟΛΛΟΙ ΒΟΥΛΕΥΤΕΣ: Δεκτή, δεκτή.
     ΧΡΗΣΤΟΣ ΧΑΪΔΟΣ: Κατά πλειοψηφία.
     ΧΑΡΑΛΑΜΠΟΣ ΧΑΡΑΛΑΜΠΟΥΣ:  Κατά πλειοψηφία.
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς η τροπολογία με γενικό αριθμό 75 και ειδικό 17 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
    Εισερχόμαστε στην ψήφιση του ακροτελεύτιου άρθρου.
    Ερωτάται το Σώμα: Γίνεται δεκτό το ακροτελεύτιο άρθρο;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ (Αναστάσιος Νεράντζης): Το ακροτελεύτιο άρθρο έγινε δεκτό ομοφώνως.
      Συνεπώς το νομοσχέδιο του Υπουργείου Υγείας και Κοινωνικής Αλληλεγγύης: «Κύρωση α) Σύμβασης Δωρεάς του Σωματείου «ΕΛΠΙΔΑ-Σύλλογος Φίλων Παιδιών με Καρκίνο» υπέρ του Ελληνικού Δημοσίου και Ν.Π.Δ.Δ. «Νοσοκομείο Παίδων – Αγία Σοφία», β) Σύμβασης μεταξύ του Σωματείου «Ελληνικός Ερυθρός Σταυρός» και του Υπουργείου Υγείας και Κοινωνικής Αλληλεγγύης και άλλες διατάξεις» έγινε δεκτό επί της αρχής και επί των άρθρων και η ψήφισή του στο σύνολο αναβάλλεται για άλλη συνεδρίαση.
      Έχουν διανεμηθεί τα Πρακτικά της συνεδρίασης της Τετάρτης 28 Νοεμβρίου 2007 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Αναστάσιος Νεράντζης): Συνεπώς τα Πρακτικά της συνεδρίασης της Τετάρτης 28 Νοεμβρίου 2007 επικυρώθηκαν.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 23.00΄ λύεται η συνεδρίαση για αύριο ημέρα Τετάρτη 12 Δεκεμβρίου 2007 και ώρα 10.30΄ με αντικείμενο εργασιών του Σώματος νομοθετική εργασία: μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Δικαιοσύνης: «Κύρωση, εφαρμογή του Προαιρετικού Πρωτοκόλλου στη Σύμβαση για τα Δικαιώματα του Παιδιού, σχετικά με την εμπορία παιδιών, την παιδική πορνεία και παιδική πορνογραφία και άλλες διατάξεις», σύμφωνα με την ημερήσια διάταξη που έχει διανεμηθεί.
                       Ο ΠΡΟΕΔΡΟΣ                           ΟΙ ΓΡΑΜΜΑΤΕΙΣ
ΟΛΟΜΕΛΕΙΑ 11-12-07	ΣΕΛ. 1

: 

