Π Ρ Α Κ Τ Ι Κ Α    Β Ο Υ Λ Η Σ
 
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
ΣΥΝΕΔΡΙΑΣΗ Θ'
Πέμπτη 16 Οκτωβρίου 1997
 
Αθήνα, σήμερα στις 16 Οκτωβρίου 1997, ημέρα Πέμπτη και ώρα 10.05', συνήλθε στην Αίθουσα συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ.ΠΑΝΑΓΙΩΤΗ Ν. ΚΡΗΤΙΚΟΥ.
ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον Βουλευτή κ.Βασίλειο Μιχαλολιάκο, Βουλευτή Α' Πειραιώς, τα ακόλουθα:
Α' ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η Κοινότητα Ραψομμάτη Αρκαδίας διαμαρτύρεται για τη νέα χάραξη του αυτοκινητοδρόμου Τρίπολης - Καλαμάτας.
2) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Εργαζομένων ΙΚΑ Νομού Μαγνησίας ζητεί την πρόσληψη αναγκαίου προσωπικού στο ΙΚΑ Νέας Ιωνίας Βόλου.
3) Οι Βουλευτές κύριοι ΘΕΟΔΩΡΟΣ ΓΕΩΡΓΙΑΔΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Αγροτικός Σύλλογος Κρύας Βρύσης και Περιχώρων ζητεί την ενίσχυση με προσωπικό του Αστυνομικού Τμήματος της περιοχής της.
4) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία το Σωματείο Αρτοποιών Νομού Πειραιώς "Η ΔΗΜΗΤΡΑ" διαμαρτύρεται για το νέο σχέδιο νόμου που θέτει τον κλάδο σε δυσμενή θέση έναντι των αρτοβιομηχανιών και των SUPER MARKET.
5) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το Σωματείο Αρτοποιών Νομού Πειραιώς "Η ΔΗΜΗΤΡΑ" διαμαρτύρεται για το νέο σχέδιο νόμου που θέτει τον κλάδο σε δυσμενή θέση έναντι των αρτοβιομηχανιών και των SUPER MARKET.
6) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Σωματείο Αρτοποιών Νομού Πειραιώς "Η ΔΗΜΗΤΡΑ" διαμαρτύρεται για το νέο σχέδιο νόμου που θέτει τον κλάδο σε δυσμενή θέση έναντι των αρτοβιομηχανιών και των SUPER MARKET.
7) Ο Βουλευτής Θεσ/νίκης κ. ΧΑΡΗΣ ΤΣΙΟΚΑΣ κατέθεσε αναφορά με την οποία το Επαγγελματικό Επιμελητήριο Θεσ/νίκης ζητεί την αύξηση της αποζημίωσης του ενοικιαστή στα 30 μισθώματα.
8) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Σύλλογος Πολυτέκνων Χαλκίδας και Περιχώρων ζητεί την αύξηση των οικογενειακών επιδομάτων των πολύτεκνων οικογενειών.
9) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία το Σωματείο Γρι-Γρι Βορείου Ευβοϊκού - Μαλιακού ζητεί τη χρηματοδότηση των έργων στο λιμάνι Λουτρών Αιδηψού, όπως τη διαμόρφωση χώρου στάθμευσης των οχημάτων, την ίδρυση καταστημάτων διακίνησης ψαριών κ.λπ.
10) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Ιστιαίας Εύβοιας ζητεί την παραχώρηση του δικαιώματος εκμετάλλευσης του ποταμού "Ξηριά".
11) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η Κοινότητα Μαρμαρίου Εύβοιας διαμαρτύρεται για τις τακτικές διακοπές ηλεκτρικού ρεύματος στην περιοχή της.
12) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Σύλλογος Τεχνικών Υπαλλήλων Γενικού Χημείου Κράτους διαμαρτύρεται για την προτεινόμενη δημιουργία υπηρεσίας Ελέγχου Τροφίμων.
13) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία ο Σύλλογος Ελλήνων Φοιτητών Βουκουρεστίου ζητεί την οικονομοτεχνική ενίσχυση των ρουμάνικων πανεπιστημίων.
14) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Κοινότητα Βώλακα Νομού Δράμας διαμαρτύρεται για την εφαρμογή του προγράμματος "Ι.Καποδίστριας" στην περιοχή της.
15) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η 'Ενωση Συνεταιριστικών Τραπεζών Ελλάδας ζητεί να μην αυξηθεί το ελάχιστο κεφάλαιο των πιστωτικών ιδρυμάτων με τη μορφή πιστωτικού συνεταιρισμού του ν. 1667/86.
16) Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία η 'Ενωση Εργαζομένων ΗΛΠΑΠ διαμαρτύρεται για το πλεονάζον προσωπικό διοικητικών υπαλλήλων στον Οργανισμό.
17) Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία ο κ. Γ.Μπαχούρος που κατοικεί στην Κοινότητα Διασέλλων του Νομού Ηλείας ζητεί τη χορήγηση στεγαστικού δανείου το οποίο δικαιούται επειδή στους σεισμούς του 1965 έχασε το σπίτι του.
18) Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία η Κοινότητα Νεοχωρίου του Νομού Ηλείας ζητεί την παραχώρηση δημόσιας έκτασης για την εκτέλεση κοινοτικών έργων αναβάθμισης.
19) Οι Βουλευτές κύριοι ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η Κοινότητα Ταξιαρχών του Νομού Ηλείας ζητεί οικονομική ενίσχυση για την ανάπλαση του παραδοσιακού χωριού Ταξιαρχών του Νομού Ηλείας.
20) Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία οι Κοινότητες και οι Σύλλογοι του Νομού Ηλείας τοποθετούνται κατά των αναγκαστικών συνενώσεων των ΟΤΑ στην περιοχή τους.
21) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο η Ομοσπονδία Εμπορικών Συλλόγων Κρήτης διαμαρτύρεται για τη λειτουργία ξένων πολυεθνικών συγκροτημάτων λιανικής πώλησης κυρίως στην Κρητική αγορά.
22) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία το ΤΕΕ/Μαγνησίας ζητεί την ικανοποίηση των οικονομικών αιτημάτων των μηχανικών του δημοσίου.
23) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Κοινότητα Αζώρου του Νομού Λάρισας ζητεί να απαγορεύεται το κάψιμο των καλαμιών στην περιοχή της για την προστασία της χλωρίδας.
24) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η 'Ενωση Βενζινοπωλών και Εκμεταλλευτών Πλυντηρίων Νομού Λάρισας ζητεί τη θέσπιση νέων μέτρων φορολόγησης του κλάδου.
25) Οι Βουλευτές κύριοι ΝΙΚΟΛΑΟΣ ΚΑΤΣΑΡΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η Πανελλήνια 'Ενωση Θεολόγων, Παράρτημα Νομού Λάρισας, διαμαρτύρεται για την προτεινόμενη από το Παιδαγωγικό Ινστιτούτο μείωση των ωρών διδασκαλίας του μαθήματος των Θρησκευτικών στη Β' και Γ' Λυκείου.
26) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Δημοτικό Συμβούλιο Σπερχειάδας Φθιώτιδας ζητεί να μην καταργηθεί το Τ/Κ ΟΤΕ Σπερχειάδας.
27) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία Εργαζόμενοι στις Επιχειρήσεις ΜΙΝΙΟΝ Α.Ε. ζητούν τη συνέχιση της λειτουργίας της επιχείρησης.
28) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία η Ομοσπονδία Αρτοποιών Ελλάδας ζητεί την τακτοποίηση του νομικού καθεστώτος για τον έλεγχο της παραγωγής και διάθεσης προϊόντων αρτοποιίας.
29) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία τα Σωματεία ΠΥΡ-ΚΑΛ Υμηττού - Ελευσίνας - Λαυρίου, ζητούν τη χρηματοδότηση του ταμειακού προγράμματος της ΠΥΡ-ΚΑΛ.
30) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία ο Πανελλήνιος Σύλλογος Εργαζομένων Πληροφορικής ΟΤΕ, καταγγέλλει ότι η πληροφορική στον ΟΤΕ έχει τελματώσει το εξειδικευμένο προσωπικό, έχει περιέλθει σε αδράνεια και ο χρόνος για την απορρόφηση των κονδυλίων από το Β' Κ.Π.Σ. παρέρχεται ανεκμετάλλευτος.
31) Οι Βουλευτές κύριοι ΕΥΑΓΓΕΛΟΣ ΜΠΟΥΤΑΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία Σύλλογοι Παραγωγών Ζώντων Ορνιθίων Κρεατοπαραγωγής ζητούν τον επαναϋπολογισμό των χρεών των πτηνοτρόφων.
32) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία Πρόεδροι Αγροτικών Συνεταιρισμών Λέσβου ζητούν να μη μειωθεί η επιδότηση του λαδιού περιόδου 1995-96.
33) Οι Βουλευτές κύριοι ΕΥΑΓΓΕΛΟΣ ΜΠΟΥΤΑΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία Αγροτικοί Φορείς Ιστιαίας Εύβοιας ζητούν να αποζημιωθούν οι πληγέντες από τον καύσωνα της 4ης και 6ης Ιουλίου '97, τοματοκαλλιεργητές της περιοχής τους.
34) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία η Κοινότητα, ο Δασικός Συνεταιρισμός και ο Εκπολιτιστικός Σύλλογος Πηλίου Νομού Εύβοιας, ζητούν να ληφθούν μέτρα για την αντιμετώπιση της κατάστασης που δημιουργήθηκε από την καταστροφική πυρκαγιά της 6ης και 7ης Ιουλίου 1997 στην περιοχή τους.
35) Οι Βουλευτές κύριοι ΕΥΑΓΓΕΛΟΣ ΜΠΟΥΤΑΣ, ΑΠΟΣΤΟΛΟΣ ΤΑΣΟΥΛΑΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η Κοινότητα Βραγκιανών Καρδίτσας ζητεί να καλυφθεί η δεύτερη θέση γιατρού στο Περιφερειακό Ιατρείο της.
36) Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία Κάτοικοι της Κοινότητα Καλοχίου Γρεβενών καταγγέλλουν ότι αν και έχουν περάσει 2,5 χρόνια από τον καταστροφικό σεισμό της 13ης/5/95 ακόμη παραμένουν στα container έχοντας άλυτο και αβέβαιο το θέμα της εγκατάστασής τους.
37) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Σύλλογος Οικοτρόφων Φοιτητικών Εστιών Θεσ/νίκης ζητεί να αποπερατωθούν άμεσα οι εργασίες στο χώρο των φοιτητικών εστιών ενόψει της έναρξης του νέου Ακαδημαϊκού έτους.
38) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Δήμαρχος Συκεών Θεσ/νίκης αναφέρεται στον τρόπο δανεισμού των ΟΤΑ από το Ταμείο Παρακαταθηκών και Δανείων.
39) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ, ΕΥΑΓΓΕΛΟΣ ΜΠΟΥΤΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία Σύλλογοι Αμβυκούχων και Αμπελουργών Επαρχίας Ελασσόνας Λάρισας, Καβάλας και Κρήτης ζητούν την τροποποίηση και αναπροσαρμογή του ΚΝΦΟ 971/1917.
40) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία το Εργατικό Κέντρο Ζακύνθου και το Σωματείο Ξενοδοχοϋπαλλήλων - Σερβιτόρων και Εργατών Ξενοδοχείων Ζακύνθου καταγγέλλουν τις δηλώσεις του κ. Υπουργού Εργασίας για επανεξέταση του χειμερινού επιδόματος ανεργίας των απασχολουμένων στον τουρισμό, στις κατασκευές και στις αγροτικές εργασίες.
41) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία ο Δήμαρχος Σύμης Δωδεκανήσου αναφέρεται στα προβλήματα που προκαλεί το εργοστάσιο παραγωγής ηλεκτρικού ρεύματος της ΔΕΗ στη Σύμη.
42) Οι Βουλευτές κύριοι ΟΡΕΣΤΗΣ ΚΟΛΟΖΩΦ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία ο Δήμαρχος Μεγαλόπολης Αρκαδίας αναφέρεται στο οξύ περιβαλλοντικό πρόβλημα της περιοχής του από την κακή λειτουργία των μονάδων παραγωγής ηλεκτρικής ενέργειας ΑΗΣ Α/ΔΕΗ.
43) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία η Ομοσπονδία Αγροτικών Συλλόγων 'Αρτας ζητεί αποζημίωση για την καταστροφή της ελαιοκαλλιέργειας στο Νομό σε ποσοστό 50% στο στάδιο της ανθοφορίας λόγω αντίξοων κλιματολογικών συνθηκών.
44) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία το Εργατικό Κέντρο Νομού Φωκίδας ζητεί την επανένταξη της Φωκίδας στις φθίνουσες περιοχές και την κήρυξή της σε θύλακα ανεργίας.
45) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία το Σωματείο Εργαζομένων Νομαρχιακού Γενικού Νοσοκομείου - Κέντρου Υγείας Λήμνου διαμαρτύρεται για την αναστολή εργασιών επέκτασης του Νοσοκομείου Λήμνου.
46) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία ο Σύνδεσμος Συνταξιούχων ΙΚΑ Αγρινίου και Περιχώρων καταγγέλλει τις δηλώσεις του Υπουργού Εργασίας και Κοινωνικών Ασφαλίσεων περί τροκτικών των ασφαλιστικών ταμείων που αφορούν τους συνταξιούχους.
47) Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία το Τμήμα Δυτικής Μακεδονίας του ΤΕΕ ζητεί τη συνέχιση της λειτουργίας του εργοστασίου, επεξεργασίας ιπτάμενης τέφρας που βρίσκεται στο χώρο της ΑΗΣ Πτολεμαϊδας.
48) Οι Βουλευτές κύριοι ΟΡΕΣΤΗΣ ΚΟΛΟΖΩΦ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία η Κοινότητα Λαμπερού Καρδίτσας ζητεί την άμεση μετεγκατάσταση του κατολισθαίνοντος οικισμού Λαμπερού.
49) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία ο Σύνδεσμος Ξενοδοχοϋπαλλήλων Νομού Ηρακλείου αναφέρεται στις επιπτώσεις του ν. 1959/91 στους εποχιακά εργαζόμενους που απασχολούνται παράλληλα και με αγροτικές εργασίες.
50) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία η Συντονιστική Επιτροπή για την αντιμετώπιση του προβλήματος της τσιμεντόσκονης στη Χαλκίδα Εύβοιας ζητεί να τηρηθεί χωρίς παρεγκλίσεις το χρονοδιάγραμμα της Μ.Π.Ε. που ήδη έχει εγκριθεί από το Υ.ΠΕ.ΧΩ.Δ.Ε. για την αντιμετώπιση της κατάστασης.
B' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1/2-7-97 ερώτηση δόθηκε με το υπ' αριθμ. 1457/7-8-97 έγγραφο από τον Υπουργό Εθνικής Αμυνας η ακόλουθη απάντηση:
"Σε απάντηση της 1/2-7-97 ερώτησης που κατέθεσε ο Βουλευτής κ. Λ. Παπαγεωργόπουλος, σχετικά με τη διερεύνηση των αιτιών του θανάτου του Στρατιώτη Σ. Ρωμιόπουλου, καθώς και την απόδοση ευθυνών στους υπεύθυνους, σας πληροφορούμε τα εξής:
Την 19η Ιουνίου ο Στρατιώτης Ρωμιόπουλος Σπυρίδων του 640 Τάγματος Πεζικού βρέθηκε νεκρός, στο ύψωμα Βαμβακιές, στην περιοχή Μάνδρας Σουφλίου ν. Εβρου ενώ συμμετείχε σε άσκηση επάνδρωσης τοποθεσίας.
Για την πλήρη εξακρίβωση των αιτιών του θανάτου του άτυχου Στρατιώτη, ο Εισαγγελέας του Στρατοδικείου Ξάνθης άσκησε ποινική δίωξη κατ' αγνώστων για ανθρωποκτονία από πρόθεση και διενεργείται κύρια ανάκριση από τον Στρατιωτικό Δικαστή Γ κ. Βράβα Φώτιο. Προς τούτο, την 26η Ιουνίου, ο υπόψη ανακριτής ζήτησε την εκ νέου εκταφή του θανόντος Στρατιώτη, προκειμένου να διενεργηθεί και τρίτη ιατροδικαστική έρευνα, τα αποτελέσματα της οποίας έχουν ήδη κοινοποιηθεί στο αρμόδιο Στρατοδικείο Ξάνθης.
Σε αυτό το σημείο θα πρέπει να τονισθεί, ότι βάσει του ν. 2287/95, η Στρατιωτική Δικαιοσύνη είναι ανεξάρτητη από τη λοιπή δομή των Ενόπλων Δυνάμεων, η δε ανακριτική υπηρεσία απόρρητη. Για τον λόγο αυτό, η Στρατιωτική Υπηρεσία, σεβόμενη την ανεξαρτησία των Δικαστικών Αρχών δεν παρεμβαίνει, πλην όμως παρέχει κάθε δυνατή συνδρομή για να τη βοηθήσει στο έργο της αναζήτησης της αλήθειας.
Είναι αυτονόητο ότι εάν από το πόρισμα της ανακριτικής διαδικασίας, ενδεχομένως, προκύψουν ευθύνες, αυτές θα αποδοθούν.
Ο Υπουργός
ΑΠ. ΑΘ. ΤΣΟΧΑΤΖΟΠΟΥΛΟΣ"
2. Στην με αριθμό 28/2-7-97 ερώτηση δόθηκε με το υπ' αριθμ. 1459/7-8-97 έγγραφο από τον Υφυπουργό Εθνικής Αμυνας η ακόλουθη απάντηση:
"Σε απάντηση της 28/2-7-97 ερώτησης που κατέθεσαν οι Βουλευτές κ.κ. Μ. Κωστόπουλος και Χ. Αγγουράκης, με θέμα την επιβολή πειθαρχικών ποινών στους εργαζομένους της Γενικής Τράπεζας κ. Κ. Καλογερόπουλο και Β. Νικολαϊδη, σας πληροφορούμε τα εξής:
Η Διεύθυνση Επιθεώρησης της Τράπεζας διενεργώντας έλεγχο, μετά την ένοπλη ληστεία που έλαβε χώρα την 18-4-96 στο Κατάστημα ν. Φαλήρου, διαπίστωσε παραλείψεις, οι οποίες ήταν αντίθετες με τα όσα προβλέπονται από τις οδηγίες και τις εγκυκλίους της Διοίκησης, εκ μέρους του κ. Καλογερόπουλου, ο οποίος είχε και την ευθύνη της Ταμειακής Διαχείρισης, καθώς και άλλων υπευθύνων του Καταστήματος, με αποτέλεσμα να κληθούν σε έγγραφη απολογία από τον κ. Γενικό Διευθυντή. Ο κ. Καλογερόπουλος απολογήθηκε εγγράφως την 10-10-96, πλην όμως εκλήθη εκ νέου σε απολογία την 9-1-97 γιατί το περιεχόμενο της πρώτης απολογίας του ήταν υβριστικό και ανάρμοστο σε ύφος και εκφράσεις, με αποτέλεσμα να του επιβληθεί ποινή στέρησης αποδοχών για δύο μήνες (25% των μηνιαίων αποδοχών).
Σε ό,τι αφορά τον κ. Β.Νικολαϊδη, αναφέρεται ότι όταν την 23-12-96 ο τότε Πρόεδρος του Δ.Σ. καθηγητής κ. Γεώργιος Χρήστου επισκέφθηκε το κατάστημα της Λ. Αλεξάνδρας για τις καθιερωμένες λόγω εορτών ευχές, ο κ. Νικολαϊδης, σύμφωνα με την από 14-1-97 επιστολή του Διευθυντού του Κατατήματος, επέδειξε δυσφορία και γενικά ανάρμοστη συμπεριφορά και ασέβεια στο πρόσωπο του κ. Προέδρου της Τράπεζας. Για τον λόγο αυτό εκλήθη σε έγγραφη απολογία από τον Γενικό Διευθυντή της Τράπεζας και του επιβλήθηκε ποινή στέρησης αποδοχών επίσης για δύο μήνες. Σημειώνεται μάλιστα ότι ο υπόψη υπάλληλος είναι υπότροπος παρόμοιων περιστατικών, κατά το παρελθόν και του έχει επιβληθεί ανάλογη ποινή.
Θα πρέπει να τονιστεί, ότι η όλη διαδικασία που τηρήθηκε για τα παραπτώματα στα οποία υπέπεσαν οι παραπάνω υπάλληλοι προβλέπεται και τιμωρείται από τον με συλλογική σύμβαση καταρτισθέντα Οργανισμό Προσωπικού της Τράπεζας (προβλέπεται και τιμωρείται ως πειθαρχικό παράπτωμα η απρεπής συμπεριφορά τόσο εντός όσο και εκτός της Τράπεζας).
Τέλος σας πληροφορούμε ότι οι ως άνω αναφερόμενοι υπάλληλοι υπέβαλαν παράπονα για την άρση της ποινής τους από τον κ. Γενικό Διευθυντή, τα οποία και απορρίφθηκαν.
Ο Υφυπουργός
ΔΗΜΗΤΡΙΟΣ ΑΠΟΣΤΟΛΑΚΗΣ"
3. Στην με αριθμό 29/2-7-97 ερώτηση δόθηκε με το υπ' αριθμ. 18993/12-8-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης με αριθμό 29/2.7.97 που κατέθεσαν στη Βουλή οι Βουλευτές κ.κ. Μπάμπης Αγγουράκης και Σταύρος Παναγιώτου και αφορά αίτημα των Επιμελητών Εισπράξεων ΤΕΒΕ, για τη μετατροπή των συμβάσεων έργου σε συμβάσεις εργασίας ιδιωτικού δικαίου αορίστου χρόνου, σας πληροφορούμε ότι η πράξη αυτή ρητά θεωρείται άκυρη με ρητή διάταξη του νόμου.
Ο Υφυπουργός
ΑΝ. ΜΑΝΤΕΛΗΣ"
4. Στην με αριθμό 31/2-7-97 ερώτηση δόθηκε με το υπ' αριθμ. 18995/12-8-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης με αριθμό 31/2.7.97 που κατέθεσαν στη Βουλή οι Βουλευτές κ.κ. Αχιλλέας Κανταρτζής, Νικόλαος Γκατζής και Βαγγέλης Μπούτας, σχετικά με την κάλυψη σαράντα (40) κενών θέσεων του Γενικού Νοσοκομείου Λάρισας, σας διαβιβάζουμε έγγραφο του ΑΣΕΠ, από το οποίο προκύπτουν τα εξής:
Στην από 17.4.97 προκήρυξη του ΑΣΕΠ (ΦΕΚ 21/6.5.97) δεν περιλαμβάνεται το Νοσοκομείο Λάρισας γιατί η προκήρυξη αυτή περιλαμβάνει μόνο θέσεις Νοσηλευτών και τέτοιες θέσεις δεν υπήρχαν προς προκήρυξη για το νοσοκομείο αυτό. Θέσεις λοιπού προσωπικού (μη νοσηλευτικού) για το ανωτέρω νοσοκομείο έχουν δοθεί για προκήρυξη στο ΑΣΕΠ τέσσερις (4): Δύο (92) Βοηθών Θαλάμου και δύο (2) Μεταφορέων Ασθενών. Αυτές θα περιληφθούν στην αμέσως επόμενη προκήρυξη για φορείς του Υπουργείου Υγείας και Πρόνοιας.
Ο Υφυπουργός
ΑΝ. ΜΑΝΤΕΛΗΣ"
Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
5. Στην με αριθμό 48/2-7-97 ερώτηση δόθηκε με το υπ' αριθμ. 5/4-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην 48/2-7-97 ερώτηση που κατέθεσαν οι Βουλευτές κ.κ. Μ. Αγγουράκης, Μ. Κωστόπουλος για τα θέματα της αρμοδιότητάς μας, σας πληροφορούμε τα εξής:
Οι πιστώσεις διατίθενται από το Υπουργείο Γεωργίας για την κατασκευή ή συντήρηση δημόσιων δασοτεχνικών έργων, στα οποία συμπεριλαμβάνονται και τα έργα δασικής αναψυχής, κατανέμονται κάθε φορά σε Νομαρχιακό επίπεδο, στις περιφερειακές Δασικές Υπηρεσίες με Υπουργική απόφαση (την έκδοση της οποίας επιμελείται η αρμόδια Δ/νση Ανάπτυξης Δασικών Πόρων), βάσει των σχετικών προγραμμάτων και μελετών.
Η αρμοδιότητα για τη μελέτη, κατασκευή και συντήρηση έργων Δασικής Αναψυχής στην περιοχή της Αττικής ανήκει από ετών στην Δ/νση Αναδασώσεων Αττικής (που λόγω της εμπειρίας και της οργάνωσης που διέθετε έχει κατασκευάσει αρκετά έργα της κατηγορίας αυτής στην Αττική, στα οποία συμπεριλαμβάνεται και το έργο οργάνωσης χώρου δασικής αναψυχής στο άλσος Δαφνίου, που δασικά υπάγεται στην αρμοδιότητα του Δασαρχείου Αιγάλεω). Παράλληλα μικρότερης κλίμακας έργα και εργασίες της υπόψη δραστηριότητας, είναι δυνατό να υλοποιούνται (και έχουν υλοποιηθεί στο παρελθόν) και από τις κατά τόπους περιφερειακές δασικές υπηρεσίες του Νομού Αττικής, εφόσον προβλέπονται από τα εγκεκριμένα προγράμματά τους και τους έχουν διατεθεί σχετικές πιστώσεις.
'Ηδη στο εγκεκριμένο, με την αριθ. 959/30-5-97 απόφαση της Περ/κής Δυτ. Αττικής, πρόγραμμα έργων - εργασιών και δαπανών έτους 1997 της Δ/νσης Αναδασώσεων Αττικής (που προϋπολογίζει για την δραστηριότητα ΕΡΓΑ ΔΑΣΙΚΗΣ ΑΝΑΨΥΧΗΣ, δαπάνη 110 εκ. δρχ.), συμπεριλαμβάνονται έργα και εργασίες συντήρησης και επισκευής χώρων Δασικής Αναψυχής που κατασκευάστηκαν τα προηγούμενα έτη και κατασκευή νέων, με προβλεπόμενη δαπάνη 50 εκ. δρχ.
Στο αντίστοιοχ πρόγραμμα της Δ/νσης Δασών Δυτ. Αττικής (εν προκειμένου για το Δασαρχείο Αιγάλεω) δεν έχουν συμπεριληθεί έργα και εργασίες συντήρησης υφιστάμενων χώρων δασικής αναψυχής.
Με την 72312/3102/23-4-97 Υπουργική απόφαση "Κατανομή, του ορίου πληρωμών της ΣΑΕ 084/2 έτους 1997" κατανεμήθηκε πίστωση 400 εκ. στο Ενάριθμο έργο 9684529 ΑΝΑΔΑΣΩΣΕΙΣ - ΦΥΤΩΡΙΑ στη Δ/νση Αναδασώσεων Αττικής, ενώ η κατανομή στο ενάριθμο έργο 9484537 ΕΘΝΙΚΟΙ ΔΡΥΜΟΙ (που περιλαμβάνει και τα έργα δασικής αναψυχής) ήταν μηδενική.
Η Δ/νση Αναδασώσεων Αττικής είναι αρμόδια για την επιλογή των (από το πρόγραμμα προβλεπόμενων) έργων που κατά προτεραιότητα θα υλοποιήσει, βάσει των πιστώσεων που της κατανέμονται. Μεταξύ των έργων αυτών, προτεραιότητα έχει πάντα η εκτέλεση εργασιών συντήρησης σε υφιστάμενα έργα και κατασκευές (όπως το υπόψη έργο), πράγμα που γνωστό στην υπόψη Δ/νση.
Η Γενική Γραμματεία Δασών & Φ.Π. του ΥΠ.ΓΕ. θα φροντίσει για την χορήγηση σχετικών πιστώσεων στην Δ/νση Αναδασώσεων Αττικής, με την επόμενη ανακατανομή του ορίου πληρωμών τη ΣΑΕ 084/2, προκειμένου αυτή να υλοποιήσει τα απαιτούμενα έργα και εργασίες βελτίωσης και συντήρησης στους υφιστάμενους χώρους δασικής αναψυχής αρμοδιότητάς της.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
6. Στην με αριθμό 49/2-7-97 ερώτηση δόθηκε με το υπ' αριθμ. 6/28-7-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 49/2.7.97 που κατέθεσαν οι Βουλευτές κ.κ. Στ. Παναγιώτου, Β. Μπούτας, Α. Κανταρτζής, σας πληροφορούμε τα εξής:
Το Υπουργείο Γεωργίας για να στηρίξει τους παραγωγούς που έπαθαν σοβαρές ζημιές (30% και πάνω) στη βαμβακοπαραγωγή τους από βροχοπτώσεις - πλημμύρες κατά τους μήνες Σεπτέμβριο - Δεκέμβριο 1996, προκειμένου αυτοί να μπορέσουν να συνεχίσουν ομαλά την παραγωγική τους δραστηριότητα, ενέκρινε την καταβολή οικονομικών ενισχύσεων στους κατά κύριο επάγγελμα γεωργούς, όπως αυτοί προσδιορίζονται για την εφαρμογή του Κανονισμού 2328/91 της Ε.Ε. με σκοπό να ενισχυθούν οι παραγωγοί εκείνοι που στηρίζουν την οικονομία τους κυρίως στα εισοδήματα από τη γεωργία.
Στους δικαιούχους των ενισχύσεων ενετάχθησαν οι συνταξιούχοι γήρατος και αναπηρίας του ΟΓΑ. Εξετάζονται δε κατά περίπτωση οι μικροεπαγγελματίες και οι περισταστιακοί εργάτες που το εισόδημά τους από τη γεωργία είναι μεγαλύτερο από το εξωγεωργικό τους εισόδημα.
Δεν μπορούν να καταβληθούν ενισχύσεις σε όλους του βαμβακοπαραγωγούς που ζημιώθηκαν, ανεξάρτητα του ύψους της ζημιάς, διότι σύμφωνα με τα κριτήρια που θέτει η Επιτροπή της Ε.Ε. για τη χορήγηση οικονομικών ενισχύσεων σε περιπτώσεις ζημιών από δυσμενείς καιρικές συνθήκες πρέπει το ποσοστό ζημιάς να υπερβαίνει το 30%, στο σύνολο της καλλιέργειας.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
7. Στην με αριθμό 50/2-7-97 ερώτηση δόθηκε με το υπ' αριθμ. 7/4-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 50/2.7.97 που κατέθεσαν οι Βουλευτές κ.κ. Α. Τασούλας, Β. Μπούτας, σας πληροφορούμε ότι το Υπουργείο Γεωργίας γνωρίζει την ανάγκη διάθεσης πίστωσης για την συντήρηση της Κεντρικής Συλλεκτήριας Τάφρου Λαψίστας και θα καταβάλλει προσπάθεια για την εξεύρεση των απαιτουμένων πιστώσεων μέσω του Προγράμματος Δημοσίων Επενδύσεων.
Επίσης με την αριθ. 261/97 απόφαση των Υπουργών Γεωργίας και Οικονομικών εγκρίθηκε η χορήγηση οικονομικής ενίσχυσης για τους αγρότες του ν. Ιωαννίνων των οποίων οι καλλιέργειες αραβοσίτου επλήγησαν από βροχοπτώσεις - πλημμύρες κατά την περίοδο Σεπτεμβρίου - Δεκεμβρίου 1996.
Η σύνταξη των καταστάσεων πληρωμής των δικαιούχων οικονομικής ενίσχυσης για τις αναφερόμενες ζημιές θα τελειώσει σύντομα και στη συνέχεια θα γίνει κατανομή της σχετικής πίστωσης για τη χορήγηση των προβλεπομένων οικονομικών ενισχύσεων στους δικαιούχους παραγωγούς.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
8. Στην με αριθμό 59/2-7-97 ερώτηση δόθηκε με το υπ' αριθμ. 1645/4-8-97 έγγραφο από τον Υφυπουργό Εργασίας και Κοιν. Ασφαλίσεων η ακόλουθη απάντηση:
"Απαντώντας στην ερώτηση 59/2-7-97 που κατατέθηκε από το Βουλευτή κ. Μ. Καρχιμάκη και στο θιγόμενο θέμα της αναδρομικής ασφάλισης στο ΙΚΑ των καθηγητών που απασχολούνται στα φροντιστήρια και οι οποίοι εκ παραδρομής ασφαλίστηκαν στο ΤΕΒΕ αντί του ΙΚΑ, που ήταν και είναι ο φυσικός ασφαλιστικός τους φορέας, σας γνωρίζουμε τα ακόλουθα:
1.- Σύμφωνα με τις διατάξεις της παρ. 1 του άρθρου 2 του α.ν. 1846/51, στην ασφάλιση του ΙΚΑ υπάγονται υποχρεωτικά και αυτοδίκαια τα πρόσωπα τα οποία μέσα στα όρια της χώρας παρέχουν κατά κύριο επάγγελμα εξαρτημένη εργασία έναντι αμοιβής.
Επίσης, κατ' εφαρμογή των διατάξεων του άρθρου 4 του ν. 1305/51, ασφαλίζονται στο ΙΚΑ και τα πρόσωπα που παρέχουν την προσωπική τους εργασία με σύμβαση μίσθωσης έργου, εφόσον πρόκειται για απασχόληση, η οποία παρέχεται κατά κύριο ή συγκύιο επάγγελμα και, όσον αφορά το χρόνο και τον τόπο απασχόλησης, με συνθήκες απαντώμενες επί μισθώσεων εργασίας.
Η ασφάλιση σ' αυτή την περίπτωση χωρεί αδιακρίτως του τρόπου αμοιβής τους (δελτίο παροχής υπηρεσιών κλπ.) και τον τύπο της σύμβασης που έχει συναφθεί, εφόσον βέβαια πληρούνται και οι προαναφερόμενες προϋποθέσεις.
Εξάλλου και στην περίπτωση της παράλληλης απασχόλησης οι διατάξεις του άρθρου 2 του ν. 825/78 προβλέπουν ασφάλιση στο 'Ιδρυμα στις περιπτώσεις προσώπων τα οποία, εκτός της εργασίας που παρέχουν και για την οποία ασφαλίζονται στο Ειδικό Ταμείο, παρέχουν και άλλη εργασία σε άλλο εργοδότη, η οποία πληρεί τις προϋποθέσεις του άρθρου 2 του α.ν. 1846/51.
Συνεπώς, οι καθηγητές οι οποίοι παραδίδουν μαθήματα σε φροντιστήρια υπάγονται για την απασχόλησή τους αυτή στην ασφάλιση του ΙΚΑ, χωρίς να εξετάζεται ο τρόπος αμοιβής τους, εφόσον οι συνθήκες εργασίας τους είναι ίδιες με αυτές της εξαρτημένης εργασίας, με δεδομένο ότι τελούν υπό την επιτήρηση, καθοδήγηση και έλεγχο από τους ιδιοκτήτες των φροντιστηρίων και είναι υποχρεωμένοι να παρέχουν τις υπηρεσίες τους σε συγκεκριμένο τόπο και με καθορισμένο από τον εργοδότη ωράριο εργασίας.
Αντίθετα, δεν ασφαλίζονται στο ΙΚΑ οι καθηγητές που έχουν δικούς τους μαθητές, επιλέγουν οι ίδιοι τις ώρες και τις ημέρες διδασκαλίας τους, και δεν ελέγχονται κατά την εκτέλεση της εργασίας τους, ακόμα και αν διδάσκουν σε αίθουσες που τους έχει παραχωρήσει τη χρήση ένα συγκεκριμένο φροντιστήριο.
Τα πρόσωπα αυτά θεωρούνται ελεύθεροι επαγγελματίες και υπάγονται στην ασφάλιση του ΤΕΒΕ.
2. Το πρόβλημα που δημιουργήθηκε με την ασφάλιση των καθηγητών οφείλεται στο ότι οι καθηγητές που απασχολούνταν σε φροντιστήρια ασφαλίστηκαν εκ παραδρομής στο ΤΕΒΕ αντί του ΙΚΑ.
'Οταν οι αρμόδιες υπηρεσίες του ΙΚΑ το 1994 διενήργησαν μαζικά ελέγχους σε φροντιστήρια καταλόγισαν εισφορές τόσο για τα πρόσωπα που ήταν ασφαλισμένα στο ΤΕΒΕ, ενώ κανονικά έπρεπε να ασφαλίζονται στο ΙΚΑ, όσο για πρόσωπα που τα βρήκε τελείως ανασφάλιστα.
Προκειμένου οι ιδιοκτήτες των φροντιστηρίων να μην επιβαρυνθούν υπέρμετρα με την καταβολή και των προσθέτων τελών μιας πενταετίας το όλο θέμα ρυθμίστηκε με τη διάταξη της παρ. 3 του άρθρου 2 του ν. 2335/95.
Συγκεκριμένα για τους καθηγητές που παρείχαν σε φροντιστήρια εξαρτημένη εργασία για το χρονικό διάστημα από 1.8.90 έως 31.7.94 και είχαν ασφαλιστεί στο ΤΕΒΕ αντί του ΙΚΑ, οι ιδιοκτήτες φροντιστηρίων υποχρεούνται στην καταβολή μόνο της κύριας εισφοράς - διαγράφηκαν τα πρόσθετα τέλη - τμηματικά σε 48 ισόποσες μηνιαίες δόσεις.
Παράλληλα, συστήσαμε στο ΙΚΑ να διενεργεί τακτικότερα ελέγχους, ώστε να μην εμφανιστεί ξανά το ίδιο πρόβλημα.
3. Το διατυπούμενο αίτημα για πλήρη απαλλαγή των ιδιοκτητών από την υποχρέωση για ασφάλιση στο ΙΚΑ των καθηγητών που απασχολούσαν δεν μπορεί να υιοθετηθεί γιατί με αυτό τον τρόπο καταστρατηγείται η ισχύουσα κοινωνικοασφαλιστική νομοθεσία και εξαιρείται από την ασφάλιση του ΙΚΑ μια κατηγορία εργαζομένων που παρέχει αμιγώς εξαρτημένη εργασία.
Ο Υφυπουργός
ΝΙΚΟΣ ΦΑΡΜΑΚΗΣ"
9. Στην με αριθμό 62/2-7-97 ερώτηση δόθηκε με το υπ' αριθμ. 9/4-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 62/2.7.97 που κατέθεσε ο Βουλευτής κ. Μ. Καρχιμάκης, σας πληροφορούμε τα εξής:
Τα διακινούμενα, λόγω εποχής, κύρια νωπά οπωροκηπευτικά της Νήσου Κρήτης, είναι τα εσπεριδοειδή και εξ αυτών τα ομφαλοφόρα πορτοκάλια καθώς και ορισμένα κηπευτικά όπως τομάτα, αγγούρι κλπ..
Σε ό,τι αφορά τα εσπεριδοειδή και εν προκειμένω τα ομφαλοφόρα πορτοκάλια, παραθέτουμε κατωτέρω το ισοζύγιο παραγωγής - διάθεσης (κατά χρήση) του προϊόντος αυτού του οποίου η παραγωγή "επικεντρώνεται" ουσιαστικά στο Νομό Χανίων, για τις εμπορικές περιόδους 1996/97 και 1995/96 και απ' αρχής της μέχρι 22 Ιανουαρίου.
 
1996/97 
 
1995/96
Ανανεωμένη ή συντελεσθείσα παραγωγή
100.000τον. 
95.000 τον.
εξαγωγές 
500" 
1.600 "
χυμοποίηση 
1" 
1 "
εσωτερική κατανάλωση 
5.000" 
4.000 "
φθορά και αυτοκατανάλωση 
4.000" 
1.400 "
απόσυρση γενικά 
9.500" 
3.900 "
ηρτημένη εμπορεύσιμος παραγωγή
81.000"
84.100 "
Δια λόγους συγκρίσεως, αν η συντελεσθείσα παραγωγή εσοδείας 1995/96 ήταν 100.000 τόνους ομφαλοφόρα πορτοκάλια (όπως η αναμενόμενη εσοδείας 1996/97) τότε η ηρτημένη εμπορεύσιμος παραγωγή των μέχρι 22.1.97 θα ήταν 88.500 τόνοι. Επομένως δεν υπάρχουν ουσιαστικές ποσοτικές επιπτώσεις, εκ της εν λόγω απεργίας, στον τομέα των εσπεριδοειδών (πορτοκάλια).
Από απόψεις τιμών, στο εξαγόμενο προϊόν έχουμε μία πτώση της τάξεως των 10 δρχ/κιλό ενώ για το διακινούμενο στην εσωτερική κατανάλωση η πτώση αυτή είναι 15 δρχ./κιλό.
Το φαινόμενο αυτό δεν θα πρέπει να αποδοθεί στην απεργία αλλά στις μειωμένες εξαγωγές του προϊόντος εφέτος οι οποίες είναι της τάξεως των 35% περίπου και τούτο διότι αρκετοί εξαγωγικοί φορείς μας υπολειτουργούν εκ του γεγονότος ότι δεν έχουν εξοφληθεί για τα εξαχθέντα πορτοκάλια κατά την περσινή εξαγωγική περίοδο από τους φορείς εισαγωγής των χωρών της Ανατολικής Ευρώπης.
Σε ό,τι αφορά τα εποχιακά κηπευτικά της Νήσου Κρήτης (ντομάτα, αγγούρι, μελιτζάνα, πιπεριά) οι όποιες επιπτώσεις εκ της απεργίας των λιμενεργατών εμφανίζονται στο συνημμένο πίνακα.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
10. Στην με αριθμό 72/2-7-97 ερώτηση δόθηκε με το υπ' αριθμ. 11/4-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 72/2.7.97 που κατέθεσε ο Βουλευτής κ. Ν. Κατσαρός για τα θέματα της αρμοδιότητάς μας, σας πληροφορούμε τα εξής:
Σχετικά με τη στελέχωση σε γεωτεχνικό προσωπικό των Υπηρεσιών του Υπουργείου Γεωργίας η αρμόδια Υπηρεσία είχε ζητήσει με σχετικά έγγραφά της κατά καιρούς την πλήρωση των κενών οργανικών θέσεων.
Μετά τη δημοσίευση στην Εφημερίδα της Κυβέρνησης των Οργανισμών των Νομικών Αυτοδιοικήσεων ο καθορισμός των οργανικών θέσεων και η πλήρωση αυτών ανήκει πλέον στις Νομαρχιακές Αυτ/σεις.
Το Υπουργείο με τον προγραμματισμό προσλήψεων του έτους 1996 έχει δώσει αρμοδίως την πλήρωση κενών οργανικών θέσεων που ανήκουν στην δικαιοδοσία του.
Οι υπηρεσίες Τοπογραφικής (Κεντρική - Νομαρχιακές) έχουν έλλειψη προσωπικού που γίνεται εντονότερη λόγω συνταξιοδότησης αφενός και μη πρόσληψης νέων υπαλλήλων αφετέρου, τούτο έχει άμεσο αντίκτυπο στην υλοποίηση των προγραμμάτων του Υπ. Γεωργίας: Αναδασμοί (Υποχρεωτικοί και Εκούσιοι), Εποικιστικά, Ολ. Σύστημα Διαχ. και Ελέγχου Αροτριαίων Καλλιεργειών (ΟΣΔΕ) κλπ..
Η αρμόδια Υπηρεσία του ΥΠ.ΓΕ. για τους Εκούσιους και Υποχρεωτικούς Αναδασμούς και τις Διανομές Αγρ/των και Συν/σμών προωθεί τις εργασίες αυτές με αναθέσεις μελετών σε ιδιώτες όπου το προσωπικό κρίνεται ανεπαρκές για την υλοποίηση των προγραμμάτων αυτών.
'Οσον αφορά τα μηχανικά μέσα η τοπογραφική μπορεί να θεωρηθεί πρωτοπόρα από άποψη ηλεκτρονικού εξοπλισμού όσον αφορά 'Οργανα μετρήσεων αποστάσεων και Η/Υ. Αυτό δεν σημαίνει ότι δεν απαιτείται συνεχής ανανέωση αυτών.
Επίσης με το άρθρο 30 του νόμου 2470/97 "Αναμόρφωση μισθολογίου του προσωπικού της Δημόσιας Διοίκησης και άλλες συναφείς διατάξεις" εξαιρέθηκαν από το προαναφερόμενο ανώτερο όριο των 120 ημερών που προέβλεπε ο νόμος 2346/95 μόνο οι γεωτεχνικοί υπάλληλοι του Υπ. Γεωργίας (Γεωπόνοι, Δασολόγοι, Κτηνίατροι, Ιχθυολόγοι και Γεωλόγοι).
Ο Υπουργός
ΣΤEΦΑΝΟΣ ΤΖΟΥΜΑΚΑΣ"
11. Στην με αριθμό 74/2-7-97 ερώτηση δόθηκε με το υπ' αριθμ. 102/13-8-97 έγγραφο από τον Υφυπουργό Οικονομικών η ακόλουθη απάντηση:
"Σε απάντηση της πιο πάνω ερώτησης που κατατέθηκε από το Βουλευτή κ. Μανώλη Κεφαλογιάννη αναφορικά με:
1. Το προβλεπόμενο συνολικό έλλειμμα των ΔΕΚΟ για το 1997
2. Τις προσλήψεις προσωπικού από τις ΔΕΚΟ για τα έτη 1996-1997 και την δαπάνη μισθοδοσίας των
3. Τα επιχειρησιακά σχέδια των ΔΕΚΟ και
4. Τις προθέσεις της Κυβέρνησης για μείωση των απαράδεκτα υψηλών αποδοχών των μελών διοικήσεων και συμβουλίων των ΔΕΚΟ σας γνωρίζουμε τα κάτωθι:
Α. Η εταιρεία Καταστήματα Αφορολογήτων Ειδών Α.Ε. δεν παρουσιάζει ελλείμματα, ούτε επιχορηγείται από τον Κρατικό Προϋπολογισμό, αντιθέτως από τα κέρδη της εισφέρει στα Κρατικά έσοδα.
Το 1996 προσελήφθησαν 526 άτομα με σύμβαση ορισμένου χρόνου διαρκείας μέχρι 8 μήνες και το έτος 1997 (μέχρι 30.6.97) 587 άτομα με σύμβαση ορισμένου χρόνου διαρκείας μέχρι 8 μήνες και 1 άτομο με σύμβαση αορίστου χρόνου (ν. 1648/86) αναλυτικά κατά ειδικότητα ως ακολούθως:
 
1996 
1997(μέχρι 30/6)
Προϊστάμενοι βάρδιας 
3 
3
Επόπτες 
18 
40
Ταμίες - πωλητές 
375 
404
Υπάλληλοι Γραφείου 
- 
-
Αποθηκάριοι 
5 
5
Εργάτες 
73 
95
Εργάτες- οδηγοί 
27 
16
Καθαρίστριες 
18 
23
Εργάτες - Καθαριστές 
7 
1
Σύνολο 
526 
588
Το κόστος μισθοδοσίας των ανωτέρω ανήλθε, κατά το 1996, στο ποσό των 1.418.059.250 δρχ. αναλυόμενο σε μισθούς : 1.108.628.156 δρχ. και εργοδοτικές εισφορές: 309.431.094 δρχ..
Το κόστος μισθοδοσίας για το πρώτο εξάμηνο του 1997 ανήλθε στο ποσό των 611.043.070 δρχ. αναλυόμενο σε μισθούς: 480.865.162 δρχ. και εργοδοτικές εισφορές: 130.177.908 δρχ..
Οι ανάγκες που κάλυψαν οι παραπάνω προσλήψεις αναφέρονται στους εξής τέσσερις (4) λόγους:
1) Δεν έχουν γίνει προσλήψεις μόνιμου προσωπικού τα τελευταία χρόνια με επακόλουθο καταστήματα που λειτουργούν όλο τον χρόνο να καλύπτονται αποκλειστικά από προσλαμβανόμενους με σύμβαση ορισμένου χρόνου διάρκειας μέχρι 8 μήνες, όπως στα καταστήματα Νίκης, Ορμενίου και Καστανιών.
2) Για τον ίδιο λόγο σε καταστήματα που λειτουργούν όλο τον χρόνο ή εποχιακά και τα οποία αύξησαν τον κύκλο εργασιών τους και δεν απασχολούν ικανό αριθμό μόνιμου προσωπικού ώστε να καλύψουν τις ανάγκες τους, προσλαμβάνονται συμβασιούχοι ορισμένου χρόνου διάρκειας μέχρι 8 μήνες, συγκεκριμένα στα καταστήματα Αθήνας, Θεσσαλονίκης, Προμαχώνα, Κήπων 'Εβρου, Δοϊράνης, Ευζώνων, Κω, Σάμου, Ζακύνθου, Σκιάθου, Μυκόνου και στα Λιμάνια Ηγουμενίτσας, Κέρκυρας, Πάτρας.
3) Η ανάπτυξη των καταστημάτων στα Χανιά, Ρόδο, Θεσσαλονίκη, Κέρκυρα, Ηράκλειο σε νέους χώρους πώλησης, εκτός των υφισταμένων, δημιούργησαν νέες θέσεις εργασίας που καλύφθηκαν επίσης με συμβασιούχους ορισμένου χρόνου και τέλος
4) Η δημιουργία νέων καταστημάτων στην Καβάλα, Μυτιλήνη, Καλαμάτα, Καστανιές, Κεφαλλονιά και Ειδομένη δημιούργησαν επίσης νέες θέσεις εργασίας που καλύφθηκαν και πάλι με συμβασιούχους ορισμένου χρόνου.
Αναφορικά με το τρίτο ερώτημα, κάθε χρόνο συντάσσεται τον μήνα Σεπτέμβριο προϋπολογιστικό πρόγραμμα του επομένου έτους και το οποίο υποβάλλεται και εγκρίνεται από το Υπουργείο Εθνικής Οικονομίας. Για το 1997 ερφαρμόζεται το πρόγραμμα που είχε εγκριθεί από το 1996.
Την 1η Ιουλίου 1997 ανέλαβε καθήκοντα η νέα Διοίκηση σύμφωνα με τον ν. 2414/96.
Το νέο διοικητικό συμβούλιο θα καταρτίσει και θα υποβάλλει, εντός του 1997, στο Υπουργείο ΕΘνικής Οικονομίας το Στρατηγικό Σχέδιο (Σ.Σ.) και το Επιχειρησιακό Σχέδιο (Ε.Σ.) της επομένης 5ετίας σύμφωνα με το άρθρο 7 του Π.Δ. 86/79 όπως αυτό τροποποιήθηκε.
Η Γενική Συνέλευση των Μετόχων ενέκρινε στις 25/6/97 τα κάτωθι:
Τα μέλη του Δ.Σ. για το 1997 έχουν αμοιβή 50.000 δρχ. μικτά, μείον κρατήσεις 17.890 δρχ., καθαρό ποσόν 32.110 δρχ. ανά συνεδρίαση.
Η μηνιαία αποζημίωση για τον Πρόεδρο του Δ.Σ. ορίσθηκε σε 1.200.000 δρχ. και για τον Διευθύνοντα Σύμβουλο σε 2.700.000 δρχ.
Ο πρόεδρος του Διοικητικού Συμβουλίου δικαιούται το ήμισυ της αποζημίωσης σύμφωνα με την παρ. 9 του άρθρου 6 του ν. 2469/97 επειδή λαμβάνει σύνταξη και από άλλο ασφαλιστικό φορέα κυρίας ασφάλισης ήτοι δρχ. 600.000. Από το ποσό αυτό γίνονται κρατήσεις 214.680 δρχ. και λαμβάνει καθαρή αποζημίωση 385.320 δρχ.
Ο Διευθύνων Σύμβουλος έχει μισθό 2.700.000 δρχ. ο οποίος επιβαρύνεται με το ποσό των εργοδοτικών εισφορών δρχ. 159.600. Από το ποσό των 2.700.000 δρχ. γίνονται κρατήσεις 1.110.591 δρχ. και λαμβάνει καθαρό μισθό 1.589.409 δρχ.
Β. Ο ΟΔΔΥ σύμφωνα με τον Προϋπολογισμό που έχει συντάξει για το έτος 1997 υπολογίζει ότι θα αποδόσει στο δημόσιο ποσό δρχ. 1.100.556.000. Απολογισμός και ισολογισμός συντάσσεται αφού κλείσει το Οικονομικό 'Ετος.
Κατά το έτος 1996 έγιναν οι πιο κάτω προσλήψεις τακτικού προσωπικού:
1. Επαναπροσληφθέντες σε εφαρμογή του ν. 2190/94
8 άτομα από 8.2.96 και
4 άτομα από 18.4.96
Το κόστος μισθοδοσίας των ως άνω 12 ατόμων κατά κατηγορία
έχει ως εξής:
α) Κατηγορία ΔΕ - Διοικητικού άτομα 2 από 8.2.96 έως 31.12.96 8.900.000 δρχ. αναλυόμενο σε μισθούς 7.500.000 και εργ. εισφ. 1.400.000
β) Κατηγορία ΔΕ - Οδηγών άτομα 1 από 8.2.96 έως 31.12.96 4.520.000 δρχ. αναλυόμενο σε μισθούς 3.800.000 και εργ. εισφ. 720.000
γ) Κατηγορία ΥΕ - Εργατών άτομα 1 από 8.2.96 έως 31.12.96 3.770.000 δρχ. αναλυόμενο σε μισθούς 3.200.000 και εργ. εισφ. 570.000
δ) Κατηγορία ΥΕ - Καθαριστριών άτομα 2 από 8.2.96 έως 31.12.96 
7.600.000 δρχ. αναλυόμενο σε μισθούς 6.400.000 και εργ. εισφ. 1.200.000
ε) Κατηγορία ΥΕ - Φυλάκων άτομα 2 από 8.2.96 έως 31.12.96 και ΥΕ - Φυλάκων άτομα από 18.4.96 έως 31.12.96 δρχ. 22.300.000 αναλυόμενο σε μισθούς 18.700.000 και εργ. εισφ. 3.600.000.
2. Μετάταξη από άλλες υπηρεσίες
Κατηγορία ΥΕ - Επιμελητών άτομα 1 από 25.5.96 έως 31.12.96
3.700.000 δρχ. αναλυόμενο σε μισθούς 3.400.000 και εργ. εισφ. 300.000
Κατηγορία ΤΕ - Εμπειρογνωμόνων, άτομα 1 από 27.11.96 έως 31.12.96
470.000 δρχ. αναλυόμενο σε μισθούς 400.000 και εργ. εισφ. 70.000
3. Πρόσληψη 6 εργατών με σχέση εργασίας ιδ. δικαίου ορισμένου χρόνου διάρκειας 8 μηνών από 12.7.96 έως 12.3.97. ως κάτωθι:
Από 12.7.96 έως 31.12.96 κόστος μισθοδοσίας 10.300.000 δρχ. αναλυόμενο σε μισθούς 8.300.000 και εργ. εισφορές 2.000.000 δρχ.
Από 1.1.97 έως 12.3.976 κόστος μισθοδοσίας 4.100.000 δρχ. αναλυόμενο σε μισθούς 3.060.000 και εργοδ. εισφορές 1.040.000 δρχ.
Κατά το έτος 1997 έγιναν οι πιο κάτω προσλήψεις
1. Επαναπροληφθείς, σε εφαρμογή του ν. 2190/94, 1 ΔΕ Διοικητικού από 23.4.97. το κόστος από την πρόσληψή του μέχρι 31.12.97 θα ανέλθει σε 4.000.000 δρχ. αναλυόμενο σε μισθούς 3.100.000 και εργ. εισφ. 900.000 δρχ.
2. 1 Δικηγόρο με έμμισθη εντολή από 30.6.97 το κόστος από την πρόσληψη της μέχρι 31.12.97 θα ανέλθει σε 3.000.000 δρχ. αναλυόμενο σε αποδοχές 2.400.000 δρχ. και εργοδοτικές εισφορές 600.000 δρχ. οι πιο πάνω προσλήψεις έγιναν προκειμένου να καλυφθούν πραγματικές ανάγκες του Οργανισμού ειδικά στο τομέα της φύλαξης και της αποσυμφόρησης των χώρων των Δημοσίων Υπηρεσιών, ΝΠΔΔ, Νοσοκομείων κλπ. από τα πλεονάζοντα προς εκποίηση υλικά.
'Οσον αφορά τα επιχειρησιακά σχέδια, ο Οργανισμός είναι ΝΠΔΔ και δεδομένης της φύσης και της ιδιομορφίας του αντικειμένου του, δεν είναι εφικτή η εκπόνηση τέτοιου σχεδιασμού.
Τα μέλη του Διοικητικού Συμβουλίου για το 1997 έχουν αμοιβή 80.000 δρχ. μικτά, μείον 20.000 δρχ. κρατήσεις, καθαρόν ποσόν 60.000 δρχ. το μήνα και με την προϋπόθεση ότι οι συνεδριάσεις θα είναι τουλάχιστον τέσσερις.
Ο Πρόεδρος του Δ.Σ. από 1.1.97 έως 15.5.97 είχε αποδοχές 1.875.000 δρχ. του έγιναν κρατήσεις 590.852 δρχ. και έλαβε καθαρά το ποσόν 1.284.148 δρχ.
Γ. 1. Η Κτηματική Εταιρεία του Δημοσίου είναι κερδοφόρος εταιρεία και δεν παρουσιάζει ελλείμματα.
2. Κατά το έτος 1996 δεν προέβη σε προσλήψεις.
Το έτος 1997 τοποθετήθηκαν τρεις υπάλληλοι προστατευόμενοι του ν. 1648/86, δύο κατηγορίας Π.Ε. ως υπάλληλοι γραφείου και ένας κατηγορίας ΔΕ ως τηλεφωνητής. Επίσης μετατάγησαν από τα Ναυπηγεία Ελευσίνας δύο υπάλληλοι, ένας οδηγός κατηγορίας ΥΕ και μία Λογίστρια Κατηγορίας ΠΕ.
Η μηνιαία δαπάνη μισθοδοσίας τους ανέρχεται στο ποσό των 2.119.258 δρχ. αναλυόμενο σε μισθούς 1.648.458 και εργ. εισφ. 470.800 δρχ.
3. Σύμφωνα με την 18197/ΔΕΚΟ 875/4.6.97 Κοινή Απόφαση Υπουργού Εθνικής Οικονομίας και Οικονομικών η ΚΕΔ έχει κινήσει τη διαδικασία κατάρτισης του Στρατηγικού και Επιχειρησιακού Σχεδίου, που προβλέπει ο ν. 2414/96, το οποίο και υποχρεούται να υποβάλλει προς έγκριση στον Υπουργό Εθνικής Οικονομίας μέχρις τέλους 1997.
Τα μέλη του Διοικητικού Συμβουλίου έχουν αμοιβή 40.000 δρχ. μείον 14.600 δρχ. ήτοι καθαρό ποσό 25.400 δρχ. ανά συνεδρίαση και 20.000 δρχ. μείον 7.500 δρχ. κρατήσεις ήτοι 12.500 δρχ. ως πάγια αντιμισθία.
Ο Πρόεδρος του Δ.Σ. έχει μισθό 1.567.398 δρχ., γίνονται κρατήσεις 567.398 δρχ. και λαμβάνει καθαρό ποσό 1.000.000 δρχ.
Ο Διευθύνων Σύμβουλος έχει μισθό 1.937.500 δρχ., γίνονται κρατήσεις 737.500 δρχ. και λαμβάνει καθαρό ποσό 1.200.000 δρχ., οι εργοδοτικές εισφορές είναι 119.000 δρχ.
Δ. 1. Το προβλεπόμενο έλλειμμα της ΕΑΒ για το 1997 θα είναι περίπου 2.426.548.130 δρχ. Ο Ισολογισμός καταρτίζεται το επόμενο έτος 1998 και επομένως δεν μπορεί να κατατεθεί.
2. Ο συνολικός αριθμός προσλήψεων για το 1996 είναι 2 εργαζόμενοι:
1 τηλεφωνητής (ακάλυψη ανάγκης Τηλεφωνικού Κέντρου)
1 φύλακας
και το κόστος μισθοδοσίας τους για 14 μισθούς είναι: 9.000.000 δρχ. αναλυόμενο σε μισθούς 6.390.000 δρχ. και εργ. εισφ. 2.610.000 δρχ.
Ο συνολικός αριθμός προσλήψεων για το 1997 είναι 13 εργαζόμενοι.
Αναλυτικά έχουν ως εξής:
2 Γενικοί υπάλληλοι
1 Ειδικός Συνεργάτη (6 μηνών)
3 Επαναφορές (μετά από δικαστική απόφαση)
7 Διαφόρων Ειδικοτήτων (ν. 1648/86)
και το κόστος μισθοδοσίας τους για 14 μήνες θα είναι: 46.500.000 δρχ. αναλυόμενο σε μισθούς 33.015.000 δρχ. και εργ. εισφ. 13.485.000 δρχ.
Πέραν των ανωτέρω η εταιρία από 1/7/97 έχει προσλάβει 120 υπαλλήλους για κάλυψη εκτάκτων αναγκών για περίοδο 6 μηνών μέχρι τέλους 1997 με κόστος μισθοδοσίας: 300.000.000 δρχ. αναλυόμενο σε μισθούς 213.000.000 δρχ. και εργ. εισφ. 87.000.000 δρχ.
3. Το Στρατηγικό και επιχειρησιακό Σχέδιο της εταιρίας είναι υπό εξέλιξη. Πιθανή ημερομηνία ολοκλήρωσης ο Σεπτέμβριος το υ 1997.
Τα μέλη του Δ.Σ. για το 1997 έχουν αμοιβή 75.000 δρχ. μείον 25.000 δρχ. κρατήσεις ήτοι 50.000 δρχ. καθαρή αμοιβή ανά συνεδρίαση.
Ο Πρόεδρος του Δ.Σ. για το 1997 έχει μισθό 1.300.000 δρχ., γίνονται κρατήσεις 400.000 δρχ. και λαμβάνει καθαρό ποσό 900.000 δρχ. οι εργοδοτικές εισφορές είναι 325.000 δρχ.
Ο Διευθύνων Σύμβουλος για το 1997 έχει μισθό 1.700.000 δρχ. γίνονται κρατήσεις 500.000 δρχ., λαμβάνει καθαρό ποσό 1.200.000 δρχ. οι εργοδοτικές εισφορές είναι 425.000 δρχ.
Ε. Τέλος στην ερώτηση αν είναι στις προθέσεις της Κυβέρνησης η μείωση των απαράδεκτα υψηλών αποδοχών των μελών διοικήσεων και συμβουλίων, σας γνωρίζουμε τα εξής:
Οι αμοιβές των μελών των διοικήσεων και των συμβουλίων πρέπει να αναταποκρίνονται στις απαιτήσεις του ν. 2414/1996 περί εκσυγχρονισμού των ΔΕΚΟ. Και αυτό, γιατί η εκπόνηση και η τήρηση των επιχειρησιακών σχεδίων αποτελούν το νέο πεδίο αποτίμησης του συλλογικού αποτελέσματος.
Το θέμα επομένως της μείωσης ή όχι των αποδοχών, συνδέεται άμεσα με το σταθεροποιητικό και αναπτυξιακό πρόγραμμα, που θα κρίνεται σύμφωνα με τις διατάξεις και το πνεύμα του ν. 2414/96, όπου για πρώτη φορά καθιερώνεται, πλην των ανωτέρω και το συμβόλαιο διαχείρισης.
Αν ληφθούν δε υπ' όψη οι διαμορφωμένες τιμές στην αγορά για τα ικανά στελέχη, δεν μπορούμε να θεωρούμε απαράδεκτα υψηλές τις αποδοχές των μελών των Δ.Σ. και των Συμβουλίων των ΔΕΚΟ που εποπτεύουμε.
Ο Υφυπουργός
Γ. ΔΡΥΣ"
12. Στην με αριθμό 83/2-7-97 ερώτηση δόθηκε με το υπ' αριθμ. 13/28-7-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 83/2.7.97 που κατέθεσε ο Βουλευτής κ. Γ. Καρασμάνης, σας πληροφορούμε τα εξής:
Με την ψήφιση του προϋπολογισμού έτους 1997, οι πιστώσεις των Διαρ/κών Προγρ/των (συμμετοχή στις δαπάνες Κοινοτικού Ταμείου FEOGA - Προσ/σμός) μεταφέρθηκαν από τον Τακτικό Προϋπολογισμό που είχαν προταθεί, στο πρόγραμμα Δημοσίων Επενδύσεων όπου και εντάχθηκαν.
Για την πραγματοποίηση μέσω του Π.Δ.Ε. πληρωμών των οικονομικών ενισχύσεων στα ανωτέρω προγ/τα τροποποιήθηκε το ισχύον Νομοθετικό πλαίσιο (ν.Δ. 131/74) με το ν. 2512/97 άρθρο 11.
'Ηδη έγινε κατανομή των σχετικών πιστώσεων και πραγματοποιούνται οι πληρωμές των οικονομικών ενισχύσεων.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
13. Στην με αριθμό 97/2-7-97 ερώτηση δόθηκε με το υπ' αριθμ. 32303/7-8-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 97/2-7-97 που κατατέθηκε στη Βουλή των Ελλήνων από το Βουλευτή κ. Α. Λουλέ και αναφέρεται στο πιο πάνω θέμα, σας πληροφορούμε ότι:
1. Στο ΠΕΠ Θεσσαλίας 1994-99 και συγκεκριμένα στο μέτρο 1 "Εγγειοβελτιωτικά έργα" του Υποπρ/τος 1 "ΑΓΡΟΤΙΚΗ ΑΝΑΠΤΥΞΗ" είναι ενταγμένο το έργο "μικρά παράλληλα έργα - αναδασμός" με πρ/σμό στη ΣΑΝΑ/2 της ν.Α. Λάρισας 450 εκ. δρχ. Αντικείμενο του έργου αυτού είναι η διενέργεια αναδασμών και η κατασκευή αποστραγγιστικών - αποχετευτικών έργων και έργων αγροτικής οδοποιίας.
2. Στην Κοινότητα Πυργετού δεν έχει διενεργηθεί αναδασμός και πράγματι τα έργα έχουν κατασκευασθεί πριν από πολλά χρόνια.
3. Στις περιοχές που εκτελούνται έργα υποδομής αγροτικού χαρακτήρα (στραγγιστικά, αρδευτικά) συνιστώνται Οργανισμοί Εγγείων Βελτιώσεων (Ο.Ε.Β.) οι οποίοι αναλαμβάνουν την χρήση και συντήρηση των έργων. Στην Κοινότητα Πυργετού δεν υπάρχει ΤΟΕΒ.
4. Κατόπιν αυτών η συντήρηση των αποστραγγιστικών -αντιπλημμυρικών τάφρων και γενικότερα της αγροτικής οδοποιίας θα αντιμετωπισθεί από την Νομ. Αυτοδ/ση Λάρισας (ΣΑΝΑ/1), ανάλογα με τις οικονομικές της δυνατότητες.
Ο Υφυπουργός
Λ. ΠΑΠΑΔΗΜΑΣ"
14. Στην με αριθμό 101/2-7-97 ερώτηση δόθηκε με το υπ' αριθμ. 19003/12-8-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης με αριθμό 101/2.7.1997 που κατέθεσε στη Βουλή η Βουλευτής κα Ανδριανή (Νίτσα) Λουλέ, σχετικά με τη δημοσίευση προκηρύξεων για την πλήρωση θέσεων σύμφωνα με τις διατάξεις του ν. 2190/1994, άρθρο 18 για τους φορείς ΟΤΕ-ΕΛΤΑ και ΕΚΑΒ, σας πληροφορούμε τα εξής:
Το ΑΣΕΠ είναι ανεξάρτητη διοικητική αρχή και το ΥΠΕΣΔΔΑ δεν παρεμβαίνει στις διαδικασίες των προσλήψεων.
Επίσης, σας διαβιβάζουμε και σχετική απάντηση του ΑΣΕΠ, καθώς και τα συνημμένα έγγραφα με θέμα "Ανάρτηση των προκηρύξεων".
Ο Υφυπουργός
ΑΝ. ΜΑΝΤΕΛΗΣ"
15. Στην με αριθμό 106/2-7-97 ερώτηση δόθηκε με το υπ' αριθμ. 812/7-8-97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 106/2-7-97 που κατέθεσε η Βουλευτής κα Στ. Αλφιέρη, σας γνωρίζουμε τα ακόλουθα:
Σύμφωνα με το υφιστάμενο Νομοθετικό Πλαίσιο, η αρμοδιότητα των επισκευών και συντηρήσεων των σχολικών κτιρίων ανήκει αποκλειστικά στην Τοπική Αυτοδιοίκηση, οι Τεχνικές Υπηρεσίες της οποίας έχουν την ευθύνη της επίβλεψης και εκτέλεσης των σχετικών έργων.
Διευκρινίζεται ότι ο Ο.Σ.Κ. αξιολογώντας τις συνθήκες της τοπικής κοινωνίας έχει θεσπίσει την υποβολή των απολογιστικών στοιχείων που βεβαιώνουν τις εργασίες με τη συνυπογραφή των:
α) Δημάρχου ή Κοινοτάρχη
β) Προϊσταμένου Τεχνικών Υπηρεσιών των Ο.Τ.Α.
γ) Διευθυντή του Σχολείου
δ) Προέδρου της οικείας Σχολικής Επιτροπής
Ειδικά για το Δήμο Πειραιά σας αναφέρουμε ότι με το υπ' αριθμ. 10122/28-2-97 έγγραφό του ο Δήμος υπέβαλε για το 1996 απολογιστικό πίνακα εκτελεσθεισών εργασιών ύψους 279.336.000 δρχ. ο οποίος φυσικά συνοδεύεται από τις σχετικές συνυπογραφές και αναφέρει εργασίες σε 147 σχολικές μονάδες 84 σχολικών επιτροπών. Κατά τον παραπάνω πίνακα οι χρωματισμοί των σχολείων του Δήμου κατά το 1996 ανήλθαν στο ποσό των 177.155.000 δρχ. Πάντως αναζητούνται τρόποι περαιτέρω διασφάλισης εκτέλεσης των έργων, δεδομένου ότι ο Ο.Σ.Κ. επιχορηγεί τους Ο.Τ.Α., επαναλαμβάνοντας ότι το υφιστάμενο Νομοθετικό Πλαίσιο δεν επιτρέπει παρεμβάσεις ή ενέργειες στον Ο.Σ.Κ.
Ο Υφυπουργός
ΙΩΑΝΝΗΣ ΑΝΘΟΠΟΥΛΟΣ"
16. Στην με αριθμό 109/2-7-97 ερώτηση δόθηκε με το υπ' αριθμ. 17/4-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 109/2.7.97 που κατέθεσε η Βουλευτής κ. Α. Λουλέ, σας πληροφορούμε ότι μετά τη δημοσίευση στην Εφημερίδα της Κυβέρνησης του Οργανισμού της Νομαρχιακής Αυτοδιοίκησης Λάρισας (ΦΕΚ 412/τ.Β/12.5.95) ο καθορισμός των οργανικών θέσεων και η πλήρωση αυτών ανήκει πλέον στην οικεία Νομαρχιακή Αυτοδιοίκηση.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
17. Στην με αριθμό 138/2-7-97 ερώτηση δόθηκε με το υπ' αριθμ. 1456/7-8-97 έγγραφο από τον Υπουργό Εθνικής 'Αμυνας η ακόλουθη απάντηση:
"Σε απάντηση της 138/2-7-97 ερώτησης που κατέθεσαν οι Βουλευτές κ. Σ. Κόρακας και Α. Κανταρτζής, σχετικά με τη διερεύνηση των αιτιών του θανάτου του Στρατιώτη Σ. Ρωμιόπουλου, καθώς και την προστασία των δικαιωμάτων των οπλιτών στις 'Ενοπλες Δυνάμεις, σας πληροφορούμε τα εξής:
Τη 19 Ιουνίου ο Στρατιώτης Ρωμιόπουλος Σπυρίδων του 640 Τάγματος Πεζικού βρέθηκε νεκρός, στο ύψωμα Βαμβακιές, στην περιοχή Μάνδρας Σουφλίου ν. 'Εβρου, ενώ συμμετείχε σε άσκηση επάνδρωσης τοποθεσίας.
Για την πλήρη εξακρίβωση των αιτιών του θανάτου του άτυχου Στρατιώτη, ο Εισαγγελέας του Στρατοδικείου Ξάνθης άσκησε ποινική διώξη κατ' αγνώστων για ανθρωποκτονία από πρόθεση και διενεργείται κύρια ανάκριση από τον Στρατιωτικό Δικαστή Γ' κ. Βράβα Φώτιο. Προς τούτο, την 26η Ιουνίου, ο υπόψη ανακριτής ζήτησε την εκ νέου εκταφή του θανόντος Στρατιώτη, προκειμένου να διενεργηθεί και τρίτη ιατροδικαστική έρευνα, τα αποτελέσματα της οποίας έχουν ήδη κοινοποιηθεί στο αρμόδιο Στρατοδικείο Ξάνθης.
Σε αυτό το σημείο θα πρέπει να τονισθεί, ότι βάσει του ν. 2287/95, η Στρατιωτική Δικαιοσύνη είναι ανεξάρτητη από την λοιπή δομή των Ενόπλων Δυνάμεων, η δε ανακριτική διαδικασία απόρρητη. Για τον λόγο αυτό, η Στρατιωτική Υπηρεσία, σεβόμενη την ανεξαρτησία των Δικαστικών Αρχών δεν παρεμβαίνει, πλην όμως παρέχει κάθε δυνατή συνδρομή για να τη βοηθήσει στο έργο της αναζήτησης της αλήθειας. Παράλληλα, συμπαραστάθηκε και συνεχίζει να συμπαραστέκεται την οικογένεια στο Σ. Ρωμιόπουλο κατά τον καλύτερο δυνατό τρόπο.
Σχετικά με το εάν έχει διαπιστωθεί μέχρι σήμερα στην συγκεκριμένη Μονάδα ή αλλού, διακίνηση ή κύκλωμα ναρκωτικών, τονίζεται ότι κάτι τέτοιο δεν ανταποκρίνεται στην πραγματικότητα. 'Οσοι δε διαθέτουν τέτοια στοιχεία, οφείλουν να τα γνωστοποιήσουν άμεσα στις αρμόδιες Δικαστικές και Στρατιωτικές Αρχές.
Θα πρέπει να καταστεί σαφές ότι το σύνολο του προσωπικού των Ενόπλων Δυνάμεων, μόνιμο και στρατεύσιμο, καθόσον 'Ελληνες πολίτες, απολαμβάνει πλήρως και αυτοδικαίως όλων των Συνταγματικών δικαιωμάτων και ελευθεριών. Πέραν δε του ανωτέρω αυτονόητου, υπάρχει ειδικά καθορισμένος και αυστηρά ακολουθούμενος κώδικας συμπεριφοράς και χειρισμού του Στρατιωτικού Προσωπικού απαγορεύοντας αυστηρά την υποβολή των στρατευσίμων σε κάθε είδους ψυχοσωματικές δοκιμασίες. Τονίζεται δε ότι τέτοιου είδους φαινόμενα και αντιδεολογικές συμπεριφορές, δεν προάγουν τη συνείδητή πειθαρχία και το αίσθημα συναδελφικότητας, μειώνουν τη διάθεση για συμμετοχή στο υπηρεσιακό έργο και δημιουργούν δυσεπίλυτα προβλήματα στις σχέσεις του προσωπικού. Προς τούτο αντιμετωπίζονται, βάσει Παγίων Διαταγών, ως σοβαρά πειθαρχικά παραπτώματα, για τα οποία προβλέπονται αυστηρότατες, διοικητικές ή ακόμη και ποινικές κυρώσεις.
Πέραν των προαναφερθέντων, η Στρατιωτική Υπηρεσία μεριμνά, ώστε να εγγυάται την ασφάλεια του συνόλου του προσωπικού. Για το σκοπό αυτό, έχουν εκδοθεί διαταγές και εφαρμόζονται μέτρα για την πρόληψη και αποφυγή τροχαίων και μη ατυχημάτων, το AIDS, τις μεταδοτικές ασθένειες και τα ναρκωτικά. Σε αυτό το σημείο, αναφέρεται πως το έτος 1997 έχει κηρυχθεί έτος καταπολεμήσεως των ναρκωτικών στις 'Ενοπλες Δυνάμεις με συνεχείς δραστηριότητες σε όλες τις Μονάδες και Σχηματισμούς, ενώ όπως επανειλημμένως έχει ενημερωθεί η Βουλή και η Κοινή Γνώμη, υλοποιούνται από ειδικευμένο προσωπικό, ολοκληρωμένα και σύγχρονα μέτρα πρόληψης ενάντια στη χρήση ναρκωτικών ουσιών.
Στόχος του Υπουργείου Εθνικής 'Αμυνας είναι η στρατιωτική θητεία να καταστεί όχι μόνο εφαλτήριο γνώσης για θέματα ψυχικής και σωματικής υγεινής, αλλά παράλληλα να αποδειχθεί και ο κοινωνικός της χαρακτήρας. Προς τούτο, αξίζει να σημειωθεί ότι βρίσκεται σε τελικό στάδιο επεξεργασίας η έναρξη ολοκληρωμένων προγραμμάτων επαγγελματικής κατάρτισης στο χώρο των Ενόπλων Δυνάμεων.
Ο Υπουργός
ΑΠ. ΑΘ. ΤΣΟΧΑΤΖΟΠΟΥΛΟΣ"
18. Στην με αριθμό 149/2-7-97 ερώτηση δόθηκε με το υπ' αριθμ. 28/28-7-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 149/2/7/97 που κατέθεσε ο Βουλευτής Ν. Κατσαρός σας πληροφορούμε τα εξής:
Με την ίδρυση της Νομαρχιακής Αυτοδιοίκησης και την δημοσίευση του Οργανισμού ν. Α. Λάρισας, σύμφωνα με την ισχύουσα Νομοθεσία, ο Νομάρχης είναι υπεύθυνος για τις μετακινήσεις των υπαλλήλων που υπηρετούν σε υπηρεσίες που εποπτεύονται από αυτόν.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
19. Στην με αριθμό 150/2-7-97 ερώτηση δόθηκε με το υπ' αριθμ. 29/4-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 150/2-7-97 που κατέθεσε ο Βουλευτής κ. Ν. Κατσαρός για τα θέματα της αρμοδιότητάς μας, σας πληροφορούμε τα εξής:
Στα πλαίσια του γενικότερου αναπτυξιακού προγραμματισμού της Χώρας το Υπουργείου Γεωργίας λαμβάνοντας υπόψη
α) τα διάφορα διαρθωτικά προγράμματα της Ε.Ε.
β) την κοινή Αγροτική Πολιτική της Ε.Ε.
γ) την Εθνική γεωργική πολιτική
δ) την δυνατότητα της Εθνικής Οικονομίας,
προγραμματίζει σε πολυετή ή ετήσια βάση την κατασκευή εγγειοβελτιωτικων έργων σε όλη την χώρα με στόχο την ισόρροπη ανάπτυξη της υπαίθρου και του γεωργικού τομέα της οικονομίας.
Οι ετήσιες πιστώσεις για την χρηματοδότηση της κατασκευής εγγειοβελτιωτικών έργων διατίθενται από το ΥΠΕΘΟ, στα πλαίσια του Γενικού Κρατικού Προϋπολογισμού.
Οι αρδευόμενες εκτάσεις του Νομού Λάρισας από συλλογικά έργα που έχουν κατασκευασθεί από το Κράτος ανέρχονται σε 320.000 στρ. με εκμετάλλευση τόσο των επιφανειακών υδάτων όσο και των υπογείων αποθεμάτων.
Η επέκταση των αρδεύσεων στο Νομό Λάρισας με την κατασκευή συλλογικών έργων έχει άμεση σχέση με τα έργα εκτροπής του Αχελώου για την άρδευση της Θεσσαλικής πεδιάδας. Τα έργα αποτελούν αντικείμενο του ΥΠΕΧΩΔΕ και του ΥΠΕΘΟ.
Στα πλαίσια του ΙΙ ΚΠΣ έχει προγραμματισθεί η μελέτη και κατασκευή του φράγματος Αγιονερίου, πρ/σμού, 5,5 δις δρχ και χωρητικότητας 15 εκ. κυβικά μέτρα νερού που θα εξυπηρετήσουν 20.000 έως 25.000 στρέμματα.
Επίσης στο Πρόγραμμα Δημοσίων Επενδύσεων με χρηματοδότηση από Εθνικούς Πόρους (ΣΑΕ 081) είναι ενταγμένα:
α) Αρδευτικό έργο Ποταμιάς Ελασσόνος, πρ/σμού 400 εκ. δρχ.
'Εκταση που θα αρδευθεί 4000 στρ.
β) Κατασκευή ταμιευτήρα Μαυροβουνίου, πρ/σμού 300 εκ δρχ.
Σε ό,τι αφορά την απαιτούμενη αναθεώρηση και σύνταξη τευχών δημοπράτησης των μελετών που έχουν εκπονηθεί από το Αριστοτέλειο Πανεπιστήμιο Θεσ/νίκης για κατασκευή μικροφραγμάτων, θα καταβληθεί προσπάθεια για ένταξη των σχετικών μελετών σε Πρόγραμμα ανάλογα με τις οικονομικές δυνατότητες, καθώς και την ιεράρχηση των αιτουμένων έργων και μελετών.
'Εχουν ενταχθεί στο Πρόγραμμα Δημοσίων Επενδύσεων στην ΣΑΜ 081, και προωθούνται:
α) Μελέτη ταμιευτήρα Νέων Καρυών Λάρισας πρ/σμού 70 εκ. δρχ. 
β) Ανασχετικά φράγματα αποθήκευσης και εμπλουτισμού επί του ποταμού Ενιππέα Λάρισας πρ/σμού 20 εκ. δρχ.
Σε ό,τι αφορά τα έργα της Κάρλας το Υπουργείο Γεωργίας έχει προτείνει την ένταξη του έργου "Επαναδημιουργία του ταμιευτήρα Κάρλας", πρ/σμού 15 δις δρχ. Η κατασκευή του έργου αποτελεί αντικείμενο του ΥΠΕΧΩΔΕ. Το έργο θα ενταχθεί για χρηματοδότηση στο Νέο Κοινοτικό Πλαίσιο Στήριξης με τη βοήθεια των πιστώσεων που θα προκύψουν από τον αποπληθωριστή.
Επίσης από το Β' Κοινοτικό Πρόγραμμα Στήριξης για τα έτη 1994-1999 προβλέπεται να διατεθούν για το πρόγραμμα αγροτικού εξοπλισμού του Νομού Λάρισας πιστώσεις 850 εκ. δρχ. 
Από την έναρξη του προγράμματος (1994) μέχρι το τέλος του 1996 έχουν απορροφηθεί 418 εκατ. δρχ. Για το έτος 1997 έχει διατεθεί πίστωση 250 εκ. δρχ.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
20. Στην με αριθμό 164/3-7-97 ερώτηση δόθηκε με το υπ' αριθμ. 33/4-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1643/3-7-97 που κατέθεσε στη Βουλή ο Βουλευτής κ. Νίκος Τσιαρτσιώνης, παρακαλούμε να τον πληροφορήσετε τα εξής:
Mε την απόφαση 290029/22-7-1997 του Υφυπουργού Οικονομικών εγκρίθηκε πίστωση 1.680.000.000 δρχ. για την κάλυψη των υπερωριών του κλάδου των Δασικών Υπαλλήλων.
Επιπλέον ο Υπουργός Γεωργίας με το πρόσφατο έγγραφο του 84036/6145/29-7-1997 προς το Υπουργείο Οικονομικών ζητά την αύξηση των πιστώσεων κατά 1.680.000.000 δρχ. για την υλοποίηση των προγραμμάτων δασοπροστασίας και δασοπυρόσβεσης.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
21. Στην με αριθμό 166/3-7-97 ερώτηση δόθηκε με το υπ' αριθμ. 21972/8-8-97 έγγραφο από τον Υπουργό Υγείας και Πρόνοιας η ακόλουθη απάντηση:
"Απαντώντας στην υπ' αριθμ. 166/3-7-97 ερώτηση του Βουλευτού κ. Γ. Καρατζαφέρη, σχετικά με το Νοσ. Παίδων Πεντέλης, σας γνωρίζουμε τα εξής:
1) Από τα στοιχεία της υπηρεσίας μας προκύπτει ότι στο Παίδων Πεντέλης υπηρετούν 75 γιατροί του κλάδου Ε.Σ.Υ. διαφόρων ειδικοτήτων.
Εκκρεμεί διαδικασία επιλογής επτά (7) γιατρών στο αρμόδιο ΣΚΕΙΟΠΝΙ.
Τέλος έχει προχωρήσει η έγκριση για προκήρυξη επτά (7) θέσεων γιατρών διαφόρων ειδικοτήτων.
2) Με την αρ. 1/7/11/95 προκήρυξη, εγκρίθηκε για το Νοσοκομείο τακτική πλήρωση 20 θέσεων διαφόρων κλάδων και ειδικοτήτων, των οποίων έχει ολοκληρωθεί η διαδικασία διορισμού από το αντίστοιχο Νοσοκομείο.
Με την αρ. 3/97 προκήρυξη του ΑΣΕΠ προκηρύχθηκε τακτική πλήρωση επτά (7) θέσεων του κλάδου ΤΕ Νοσηλευτικού και με το αριθμ. 15662/97 έχει σταλεί στο ΑΣΕΠ η προκήρυξη (4) τεσσάρων θέσεων Τεχνικού προσωπικού και προσωπικού εστίασης.
3) Οι αποφάσεις των αποσπάσεων γίνονται μετά από σύμφωνη γνώμη του Διοικητικού Συμβουλίου του Νοσοκομείου.
Μόνο σε εξαιρετικές περιπτώσεις γίνεται απόσπαση ιατρικού προσωπικού και για την κάλυψη εκτάκτων υπηρεσιακών αναγκών άλλων Νοσοκομείων.
Ο Υπουργός
ΚΩΣΤΑΣ ΓΕΙΤΟΝΑΣ"
22. Στην με αριθμό 206/4-7-97 ερώτηση δόθηκε με το υπ' αριθμ. 813/7-8-97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 206/4.7.97 σχετικά με την στέγαση του 8ου Γυμνασίου Ιλίου που κατέθεσαν οι Βουλευτές κ.κ. Ορ. Κολοζώφ και Μπ. Αγγουράκης, σας γνωρίζουμε τα ακόλουθα:
'Οπως μας πληροφόρησε ο Οργανισμός Σχολικών Κτιρίων, με το από 21-2-97 πρακτικό καταλληλότητας και αναγκαιότητας της αρμόδιας επιτροπής και αφού εξετάστηκαν οι προτάσεις όλων των φορέων, κρίθηκε ομόφωνα ως πλέον κατάλληλος ο χώρος που βρίσκεται στην περιοχή "Αγίου Φανουρίου" μεταξύ των οδών Αγ. Φανουρίου, Κονιτσιώτη και Πέλοπος εμβαδού 3.100 μ.
Με το Φ. 500/6194/10.6.97 έγγραφο του ΟΣΚ έχει ζητηθεί από το Δήμο Ιλίου η σύνταξη σχετικού τοπογραφικού διαγράμματος όπως και τα ονόματα των ιδιοκτητών, προκειμένου να ακολουθήσει η διαδικασία της αναγκαστικής απαλλοτρίωσης.
Ο Υφυπουργός
ΙΩΑΝΝΗΣ ΑΝΘΟΠΟΥΛΟΣ"
23. Στην με αριθμό 287/9-7-97 ερώτηση δόθηκε με το υπ' αριθμ. 1478/7-8-97 έγγραφο από τον Υπουργό Εθνικής 'Αμυνας η ακόλουθη απάντηση:
"Σε απάντηση της 287/9-7-97 ερώτησης, που κατέθεσε η Βουλευτής κ. Μ. Δαμανάκη, με θέμα τη μετεγκατάσταση του 301 Εργοστασίου Βάσης, σας γνωρίζεται ότι το εν λόγω Εργοστασίου λειτουργεί στο χώρο του Στρατοπέδου "Κοσκινά" Αγίων Αναργύρων, το οποίο στα πλαίσια της Επιχείρησης Πολεοδομικής Ανασυγκρότησης (ΕΠΑ), δεν προβλέπεται να αποδεσμευθεί.
Το Εργοστάσιο καλύπτει επιτακτικές ανάγκες της Στρατιωτικής Υπηρεσίας και διαθέτει σοβαρή υποδομή σε κτιριακές εγκαταστάσεις και μηχανολογικό εξοπλισμό.
Επιπροσθέτως, η μετεγκατάσταση του κρίνεται ως ανέφικτη δεδομένου ότι προϋποθέτει εκτός από την εξεύρεση κατάλληλης νέας έκτασης και την εξασφάλιση πιστώσεων της τάξεως των 12 δισ. δραχμών που εκφεύγουν των δυνατοτήτων χρηματοδότησης, τόσο του Υπουργείου Εθνικής 'Αμυνας, όσο και των ενδιαφερομένων φορέων.
Εν τούτοις, η Στρατιωτική Υπηρεσία αποδεικνύοντας έμπρακτα την κοινωνική της ευαισθησία και κατανοώντας τις υπάρχουσες ανάγκες, παραχώρησε κατά καιρούς περίπου 20 στρέμματα από την έκταση του Στρατοπέδου-Εργοστασίου για διάφορες κοινόχρηστες και κοινωφελείς χρήσεις, ενώ πρόσφατα ενέκρινε την παραχώρηση και άλλων 15 στρεμμάτων, προκειμένου να χρησιμοποιηθούν, από το Δήμο, ως χώροι αναψυχής και πολιτιστικών εκδηλώσεων.
Ο Υπουργός
ΑΠ. ΑΘ. ΤΣΟΧΑΤΖΟΠΟΥΛΟΣ"
24. Στην με αριθμό 295/10-7-97 ερώτηση δόθηκε με το υπ' αριθμ. 47/4-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 295/10-7-1997 που κατέθεσε στη Βουλή ο Βουλευτής κ. Μ. Καρχιμάκης σας πληροφορούμε τα εξής:
Η άσκηση της αλιευτικής δραστηριότητας ρυθμίζεται από την ισχύουσα αλιευτική νομοθεσία και αφορά όλη την επικράτεια, λαμβάνοντας υπόψη τις τοπικές συνθήκες και ιδιαιτερότητες που αφορούν μία θαλάσσια περιοχή.
Το Υπουργείο Γεωργίας αντιμετωπίζει με ιδιαίτερη ευαισθησία τα θέματα προστασίας του θαλάσσιου πλούτου, των ιχθυοαποθεμάτων, της ισορροπίας του θαλάσσιου οικοσυστήματος και κατ' επέκταση του εισοδήματος των αλιέων, κρίνει δε ότι η λήψη οποιοδήποτε αποφάσεων πρέπει να στηρίζεται σε επιστημονικά δεδομένα.
Οι προτάσεις που μας υποβάλλονται για το θέμα αυτό λαμβάνονται σοβαρά υπόψη μετά από γνώμη και του Συμβουλίου Αλιείας, αλλά θα πρέπει να σας ενημερώσουμε ότι τα θέματα της επαγγελματικής και ερασιτεχνικής αλιείας ρυθμίζονται από τον ισχύοντα Νόμο, και προς το παρόν δεν προβλέπεται νέα τροποποίηση.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
25. Στην με αριθμό 320/11-7-97 ερώτηση δόθηκε με το υπ' αριθμ. 54/4-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 320/11-7-97 που κατέθεσε ο Βουλευτής κ. ν. Αναστασόπουλος, σας πληροφορούμε τα εξής:
Το Υπουργείο Γεωργίας συγκεντρώνει στοιχεία για τις ζημιές που προκλήθηκαν στη γεωργία από πυρκαιές προκειμένου να σχηματίσει σαφή και ολοκληρωμένη εικόνα της έκτασης και του ύψους των ζημιών και θα εξετάσει τη δυνατότητα λήψης μέτρων υπέρ των πληγέντων αγροτών.
Η Α.Τ.Ε. κατά πάγια τακτική χορηγεί στους γεωργοκτηνοτρόφους που οι εκμεταλλεύσεις τους ζημιώνονται από δυσμενείς καιρικές συνθήκες και άλλα αίτια (πυρκαιές κλπ) τις απαραίτητες πιστωτικές διευκολύνσεις (αναστολή εξόφλησης των ληξιπρόθεσμων οφειλών, χορήγηση δανείων) για να μπορέσουν να αντιμετωπίσουν οικονομικές τους δυσχέρειες και να συνεχίσουν ομαλά την παραγωγική τους δραστηριότητα.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
26. Στην με αριθμό 324/11-7-97 ερώτηση δόθηκε με το υπ' αριθμ. 1477/6-8-97 έγγραφο από τον Υφυπουργό Οικονομικών η ακόλουθη απάντηση:
"Απαντώντας στην 324/11-7-1997 ερώτηση που κατατέθηκε στη Βουλή από τους Βουλευτές κ.κ. Νίκο Γκατζή και Αχιλλέα Κανταρτζή, φωτοαντίγραφο της οποίας μας στάλθηκε από το Υπουργείο Εθνικής Οικονομίας, σχετικά με το πιο πάνω θέμα, σας γνωρίζουμε τα εξής:
1. Σύμφωνα με τις διατάξεις της περίπτωσης β' της παραγράφου 2 του άρθρου 33 του ν. 2238/1994, ως εμπορική αμοιβή λαμβάνεται η ετήσια αμοιβή η οποία προβλέπεται από τη συλλογική σύμβαση εργασίας των εμποροϋπαλλήλων, που ισχύει κατά την 1η Ιανουαρίου κάθε έτους για υπάλληλο με πέντε (5) χρόνια υπηρεσίας, χωρίς προσαυξήσεις επιδομάτων πολυετίας και οικογενειακών βαρών, στρογγυλοποιούμενο στην πλησιέστερη εκατοντάδα χιλιάδας.
Με βάση την παραπάνω διάταξη προκύπτει ότι η αύξηση της εμπορικής αμοιβής είναι υποχρεωτική, εφόσον αυξάνεται η ετήσια αμοιβή των εμποροϋπαλλήλων, βάσει της συλλογικής σύμβασης εργασίας.
2. Ανεξάρτητα όμως από τα παραπάνω το Υπουργείο Οικονομικών θα λάβει πρόνοια και επεξεργάζεται τρόπους που με τη μορφή νομοθετικών ρυθμίσεων θα συντελέσουν στην αποφυγή υπέρμετρης φορολογικής επιβάρυνσης των μικρών και μεσαίων επιχειρήσεων από την εφαρμογή των αντικειμενικών κριτηρίων για τα εισοδήματα του τρέχοντος έτους.
Ο Υφυπουργός
ΓΕΩΡΓΙΟΣ ΔΡΥΣ"
27. Στην με αριθμό 325/11-7-97 ερώτηση δόθηκε με το υπ' αριθμ. 32934/5-8-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 325/11-7-97 που κατέθεσαν στη Βουλή οι Βουλευτές κ.κ. Βαγγέλης Μπούτας και Α. Κανταρτζής σχετικά με την μετεγκατάσταση της κοινότητας Λαμπερού Καρδίτσας σας γνωρίζουμε τα εξής:
Το Υπουργείο Εσωτερικών Δημόσιας Διοίκησης και Αποκέντρωσης, όπως γνωρίζετε, από τις αρχές του χρόνου προωθεί το πρόγραμμα "Ιωάννης Καποδίστριας" περί συνενώσεων των Ο.Τ.Α. της Χώρας.
Ως εκ τούτου, το θέμα της μετεγκατάστασης της ανωτέρω κοινότητας θα αντιμετωπισθεί σε νέα βάση και κατ' εφαρμογή του ανωτέρω προγράμματος.
Ο Υφυπουργός
Λ. ΠΑΠΑΔΗΜΑΣ"
28. Στην με αριθμό 327/11-7-97 ερώτηση δόθηκε με το υπ' αριθμ. 4472/8-8-97 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην ερώτηση 327/11-7-97 ερώτηση των κ.κ. Ορέστη Κολοζώφ και Μπάμπη Αγγουράκη και κατόπιν αλληλογραφίας μας με το Κέντρο Αποθεραπείας και Αποκατάστασης Νοτιοανατολικής Αττικής (ΚΑΑΝΑΑ), σας γνωρίζουμε τα ακόλουθα:
Τα παραγωγικά εργαστήρια που λειτουργούν στο ΚΑΑΝΑΑ με συγχρηματοδότηση του Ευρωπαϊκού Κοινωνικού Ταμείου στα πλαίσια της Κοινοτικής Πρωτοβουλίας "ΑΠΑΣΧΟΛΗΣΗ" άξονας HORIZON (1995 - 1997) αποτελούν δραστηριότητα πολυπαραγωγικής επιχείρησης μη κερδοσκοπικού χαρακτήρα, με την Επωνυμία "ΠΕΚΑΝ-ASTRON" (Πολυπααραγωγική Επιχείριση ΚΑΑ, ΝΑΑ) που συστάθηκε στα πλαίσια του ίδιου προγράμματος.
Στα εργαστήρια αυτά, 20 περίπου άτομα με κινητικές δυσκολίες μαθαίνουν το επάγγελμα του αγιογράφου, του κεραμίστα, του γραφίστα και του τεχνίτη CATERING, μέσα από 12μηνη εργασία, κατά τη διάρκεια της οποίας αμείβονται ως μισθωτοί, αποκτούν επαγγελματική κατάρτιση, αλλά και πρακτική εμπειρία. Μετά το πέρας της 12μηνης εκπαίδευσης είναι σε θέση να αναζητήσουν μία πλήρη απασχόληση είτε στον δημόσιο, είτε στον ιδιωτικό τομέα.
Για την πληρέστερη και πιο άρτια ένταξή τους στις παραγωγικές ομάδες του πληθυσμού στηρίζονται και προετοιμάζονται από Ειδικούς Επιστήμονες κατά τη διάρκεια της φοίτησής τους. Κάθε χρόνο 20 νέοι μαθητές διαδέχονται τους προηγούμενους στα εργαστήρια της μη κερδοσκοπικής επιχείρησης που λειτουργεί με δυνατότητα αυτόνομης λειτουργίας τουλάχιστον για τα τρία πρώτα χρόνια.
'Ηδη 6 μήνες μετά την έναρξη λειτουργίας υπάρχει στο ΚΑΑΝΑΑ μεγάλη παραγωγή προϊόντων που θα διατεθούν στην αγορά και μέσω των εκθέσεων στην Αθήνα και στη Θεσσαλονίκη με την ενεργό συμμετοχή του ΕΟΜΜΕΧ. Με αυτόν τον τρόπο πιστεύεται πως θα υπάρξουν και οι πρώτες παραγγελίες προϊόντων προς την Πολυπαραγωγική Επιχείρηση και τα εργαστήριά της.
Ταυτόχρονα, το ΚΑΑΝΑΑ βρίσκεται σε συνεχή συνεργασία με το Υπουργείο Εργασίας υποβάλλοντας προτάσεις για τη στήριξη, αλλά και τη συνέχιση της εκπαιδευτικής και παραγωγικής δραστηριότητας, όπως και τη δημιουργία νέων εργαστηρίων που θα συγχρηματοδοτηθούν από την Ευρωπαϊκή 'Ενωση.
Επίσης, ανεξάρτητα από τις Κοινοτικές Επιχορηγήσεις, το ΚΑΑΝΑΑ θα προσπαθήσει μετά την ολοκλήρωση της Εκπαίδευσης που παρέχει, να αξιοποιήσει τις θέσεις εργασίας για Α.Μ.Ε.Α. από τον Ο.Α.Ε.Δ.
Μέσα σε αυτά τα πλαίσια θα ενθαρρυνθεί ιδιαίτερα η ανάπτυξη της ελεύθερης επιχειρηματικής δραστηριότητας των Α.Μ.Ε.Α., είτε σε ατομική είτε σε συνεταιριστική μορφή.
Σκοπός μας δεν αποτελεί η τοποθέτηση μεμονωμένων Α.Μ.Ε.Α. σε συγκεκριμένες θέσεις εργασίας, αλλά η παραγωγή και εκπαίδευση ολοκληρωμένων επαγγελματιών, που θα έχουν όλα τα απαιτούμενα προσόντα να ενταχθούν με ισότιμους όρους στο κοινωνικό και επαγγελματικό γίγνεσθαι.
Ο Υφυπουργός
Θ. ΚΟΤΣΩΝΗΣ"
29. Στην με αριθμό 328/11-7-97 ερώτηση δόθηκε με το υπ' αριθμ. 5508/12-8-97 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Απαντώντας στην ερώτηση 328/11-7-97 των Βουλευτών κ.κ. Νικ. Γκατζή και Αχιλλέα Κανταρτζή και απευθύνεται στον Υπουργό Μεταφορών και Επικοινωνιών, σχετικά με τη σιδηροδρομική σύνδεση του λιμένα του Βόλου με το σιδηροδρομικό δίκτυο σας πληροφορούμε τα παρακάτω:
1. Υφίσταται ήδη σιδηροδρομική σύνδεση του λιμένα του Βόλου με το σιδηροδρομικό δίκτυο.
2. Η αξιοποίηση της ανωτέρω δυνατότητας με την λειτουργία σιδηροδρομικού FERRY BOAT μεταξύ του λιμένα του Βόλου και του αντίστοιχου λιμένα της Λατάκειας της Συρίας είχε αποφασισθεί σε διμερείς επαφές με την Συρία. Ο ΟΣΕ προχώρησε την δεκαετία του 80 στην κατασκευή των σημαντικότερων εγκαταστάσεων, πλην όμως αυτές σταμάτησαν μετά την έλλειψη προόδου στον λιμένα της Λατάκειας. Σε διμερή συνάντηση των Διοικήσεων των δύο δικτύων στην Συρία την άνοιξη φέτος, αποφασίσθηκε η ενεργοποίηση των σχετικών διαδικασιών, προκειμένου να λειτουργήσει στο μέλλον η πορθμιακή γραμμή Βόλου - Λατάκειας γεγονός που θα συμβάλλει στην αναβάθμιση του λιμένα του Βόλου.
Ο Υφυπουργός
ΕΜΜΑΝΟΥΗΛ ΛΟΥΚΑΚΗΣ"
30. Στην με αριθμό 358/15-7-97 ερώτηση δόθηκε με το υπ' αριθμ. 63/4-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 358/15.7.97 που κατέθεσε ο Βουλευτής κ. Μ. Καρχιμάκης σας πληροφορούμε τα εξής:
Κατά το τρέχον έτος το ΥΠΓΕ αφού ιεραρχήσει τις ανάγκες για έργα αντιμετώπισης των εκτάκτων αναγκών σε ολόκληρη τη Χώρα και ανάλογα με τις οικονομικές δυνατότητες του σχετικού προγράμματος, θα διαθέσει, με Αποφάσεις του, πιστώσεις από το υπόψη πρόγραμμα και στη Νομαρχιακή Αυτοδιοίκηση Λασιθίου.
Η Αξιοποίηση των παραπάνω πιστώσεων είναι έργο της οικείας Νομαρχιακής Αυτοδιοίκησης, η οποία αφού αξιολογήσει τις ανάγκες για παρόμοια έργα στο Νομό, θα κατανέμει τις σχετικές πιστώσεις.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
31. Στις με αριθμό 364/15-7-97, 379/15-7-97 ερωτήσεις δόθηκε με το υπ' αριθμ. 22928/1-8-97 έγγραφο από τον Υπουργό Υγείας και Πρόνοιας η ακόλουθη απάντηση:
"Απαντώντας στις υπ' αριθμ. 364/15.7.97 και 379/15.7.97 ερωτήσεις των Βουλευτών κ.κ. Θ. Νάκου, N. Γκατζή και Α. Κανταρτζή, σας γνωρίζουμε τα εξής:
1. α. Η υπηρεσία έχει δώσει την έγκριση για προκήρυξη μιας θέσης Επιμελητή Α' Παιδιατρικής για το Κ.Υ. Σκιάθου.
β. Βρίσκονται στο Τυπογραφείο για δημοσίευση οι διορισμοί ενός Επιμελ. Α' Παιδιατρικής, ενός Επιμελ. Α' Γενικής Ιατρικής και ενός Επιμελ. Β' Γεν. Ιατρικής.
γ. Εχουμε δώσει την έγκριση για απόσπαση ενός γιατρού Γενικής Ιατρικής και ενός Παιδιάτρου.
2. Στο Φ.Ε.Κ. 9/96 και 5/97 δημοσιεύθηκαν οι οριστικοί πίνακες διοριζομένων στο Κ.Υ. Σκιάθου, συγκεκριμένα μια θέση Τ.Ε. Τεχνολόγων Ιατρικών Εργαστηρίων. Το νοσοκομείο τηρώντας την προβλεπόμενη διαδικασία θα προχωρήσει στην πρόσληψη.
Με το υπ' αριθμ. ΔΥ13β/20810/97 έγγραφό μας και ύστερα από την υπ' αριθμ. 132/27.6.97 απόφαση της Επιτροπής του άρθρου 2 παρ. 2 της 236/94 Π.Υ.Σ. εγκρίθηκε η κατανομή προσωπικού ιδιωτικού δικαίου αορίστου χρόνου. Για το Κ.Υ. Σκιάθου εγκρίθηκε μια θέση ΤΕ Μαιευτικής και δύο θέσεις Τ.Ε. Νοσηλευτικής.
Με τις σχετικές διατάξεις του πρόσφατου ψηφισθέντος Νόμου παρέχονται και νέες δυνατότητες κάλυψης των κενών ιατρικού προσωπικού που θα αξιοποιηθούν άμεσα όταν τεθούν σε ισχύ.
Ο Υπουργός
Κ. ΓΕΙΤΟΝΑΣ"
32. Στην με αριθμό 367/15-7-97 ερώτηση δόθηκε με το υπ' αριθμ. 66/4-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 367/15.7.97 που κατέθεσαν οι Βουλευτές κ.κ. Μ. Αγγουράκης, Β. Μπούτας για τα θέματα της αρμοδιότητάς μας, σας πληροφορούμε τα εξής:
Το ΜΑΙΧ (Μεσογειακό Αγρονομικό Ινστιτούτο Χανίων) επιχορηγείται από τον Τ.Π. (ΚΑΕ 2419) και από το Π.Δ.Ε. (ΣΑΕ 082, Αρ. 'Εργου 8982078), στις παραπάνω επιχορηγήσεις περιλαμβάνονται και οι αμοιβές του προσωπικού.
Η κατανομή της επιχορήγησης μέχρι το έτος 1996 ήταν 25% περίπου από το Τ.Π. και 75% από το Π.Δ.Ε.
Για το έτος 1997 το ύψος της επιχορήγησης από τον Τ.Π. ανέρχεται στο ποσό των 140.000.000 δρχ. (έχει αποσταλεί στο ΜΑΙΧ μέχρι σήμερα το 50%) και από το Π.Δ.Ε. στο ποσό των 250.000.000 δρχ. (έχει αποσταλεί στο ΜΑΙΧ μέχρι σήμερα το ποσό των 50.000.000 δρχ. και έχει ξεκινήσει η διαδικασία αποστολής των υπολοίπων 200.000.000 δρχ.).
Το ΥΠ.ΓΕ. γνωρίζοντας τα προβλήματα που αντιμετωπίζει το ΜΑΙΧ (πληρωμή δαπανών, σύνταξη προϋπολογισμού, κ.λπ.), έχει προτείνει στο συνερωτώμενο Υπ. Οικ. κατά την σύνταξη των προϋπολογισμών των ετών 1996 (πρόταση επιχορ. 600 εκατ.), 1997 (πρόταση επιχ. 450 εκατ.) και 1998 (πρόταση επιχορ. 470 εκ.) να μεταφερθεί το σύνολο της επιχορήγησης στον τακτικό προϋπολογισμό χωρίς αυτό να γίνει αποδεκτό τουλάχιστον μέχρι σήμερα.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
33. Στην με αριθμό 368/15-7-97 ερώτηση δόθηκε με το υπ' αριθμ. 4484/8-8-97 έγγραφο από τον Υφυπουργό Υγείας και Πρόνοιας η ακόλουθη απάντηση:
"Επί της ερωτήσεως 368/15-7-97 των Βουλευτών κ.κ. Νίκου Γκατζή και Αχιλλέα Κανταρτζή σας γνωρίζουμε τα ακόλουθα:
Το Υπουργείο Υγείας και Πρόνοιας αναγνωρίζει τα ιδιαίτερα προβλήματα των αυτιστικών ατόμων και των οικογενειών τους και σχεδιάζει πολιτικές και προγράμματα για την αντιμετώπισή τους σε συνεργασία με την Ελληνική Εταιρεία Προστασίας Αυτιστικών Ατόμων και λαμβάνοντας υπ' όψη τις σχετικές προτάσεις της AUTISME EUROPE.
Eνώ εκκρεμεί η οριστική ένταξη των τριών Κέντρων Υποστήριξης Αυτιστικών Ατόμων στο Β' Κοινοτικό πλαίσιο Στήριξης, μελετάται η ενίσχυση άλλων συνδεδεμένων δραστηριοτήτων στα πλαίσια των διαθέσιμων πόρων.
Ως τώρα δεν κατέστη δυνατή η επιχορήγηση για τη δημιουργία Κέντρου Ημέρας στο Δήμο ν. Ιωνίας του Νομού Μαγνησίας.
Ο Υφυπουργός
Θ. ΚΟΤΣΩΝΗΣ"
34. Στην με αριθμό 385/15-7-97 ερώτηση δόθηκε με το υπ' αριθμ. 5503/12-8-97 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Απαντώντας στην ερώτηση 385/15-7-97 του Βουλευτή κ. Φ. ΚΟΥΒΕΛΗ και απευθύνεται στον Υπουργό Μεταφορών και Επικοινωνιών, σχετικά με κατάλληλα έργα στους σταθμούς ΗΣΑΠ για την εξυπηρέτηση των ατόμων με Ειδικές Ανάγκες σας γνωρίζουμε τα παρακάτω:
Οι ΗΣΑΠ έχουν επιδείξει ένα ιδιαίτερο ενδιαφέρον και σε συνεργασία με τους Συλλόγους των Ατόμων με Ειδικές Ανάγκες έγινε μια προσπάθεια εξεύρεσης λύσεων που θα απαλύνουν τα προβλήματά τους και ειδικότερα:
α) Εντοπισμός των Σταθμών με ειδικές πλάκες στα πεζοδρόμια. Σχεδιάστηκαν κατάλληλες πλάκες, τυποποιήθηκαν και τις επόμενες ημέρες θα αρχίσει η τοποθέτησή τους.
β) Πρόσβαση στις αποβάθρες των Σταθμών με ράμπες και ειδική διαμόρφωση των πεζοδρομίων. 'Ηδη κατασκευάστηκαν όπου ήταν δυνατόν (Πειραιάς - ΚΑΤ - Κηφισιά).
γ) Κατασκευάστηκαν, και λειτουργούν από το 1996 ανελκυστήρες για 'Ατομα με Ειδικές Ανάγκες στους Σταθμούς Καλλιθέας, Ταύρου και Μοσχάτου.
δ) 'Αρχισε η κατασκευή των ανελκυστήρων στο Σταθμό του Ηρακλείου και διακηρύχθηκε η μελέτη και κατασκευή ανελκυστήρων στους Σταθμούς Αμαρουσίου, Ανω Πατησίων, Αγ. Ελευθερίου και Περισσού.
Η κατασκευή τους προβλέπεται να ολοκληρωθεί μέσα στο 1997 ή στις αρχές του 1988.
ε) Τοποθέτηση ειδικών διαδρόμων στα δάπεδα των Σταθμών ώστε μέσω αυτών οι τυφλοί να οδηγούνται στην αποβάθρα που θέλουν να πάνε και μάλιστα εκ των προτέρων αποφασισμένες θέσεις αναμονής, μπροστά σε πόρτα του τρένου.
Μελετήθηκε ήδη επαρκώς και μέσα στο 1997 θα γίνει πιλοτική υλοποίηση στον Σταθμό Ανω Πατησίων του οποίου η μελέτη προχωράει με γρήγορους ρυθμούς από το Ε.Μ.Π.
στ) Δυνατότητα εύκολης αναζήτησης πληροφοριών με ειδικά μηχανήματα ανάγλυφους χάρτες, αυτόματη σύνδεση με το τηλεφωνικό κέντρο των ΗΣΑΠ κ.λπ. Βρίσκεται υπό μελέτη, στόχος είναι να υλοποιηθεί μέσα στο 1997.
ζ) Ανακοίνωση στάσεων τόσο στα τρένα όσο και στα Λεωφορεία με τη χρήση ειδικών συσκευών και παράλληλα μετάδοση μουσικής. Βρίσκεται σε διακήρυξη.
η) Τροποποίηση των θυρών των οχημάτων 8ης Παραλαβής ώστε να μπορούν να εισέλθουν καροτσάκια αναπήρων. 'Ηδη τροποποιήθηκε με επιτυχία η πόρτα ενός συρμού και μέσα στο 1997 θα ολοκληρωθεί η σχετική εργασία.
θ) Χρησιμοποίηση ειδικών πινακίδων εκ μέρους των τυφλών ώστε να σταματούν τα Λεωφορεία που τους ενδιαφέρουν, στη στάση, να ενημερώνονται από τον Οδηγό ότι είναι το Λεωφορείο που θέλουν και να επιβιβάζονται.
Η ρύθμιση σε συνεργασία με το Σύλλογο Τυφλών εφαρμόζεται ήδη και οι Οδηγοί των αυτοκινήτων μας έχουν ενημερωθεί με σχετική οδηγία.
ι) Εκπαίδευση τυφλών σε κινήσεις στο χώρο των οχημάτων.
Γίνεται ήδη και είμαστε σε επαφή μαζί τους ώστε να διαθέσουμε όχημα κατάλληλα διασκευασμένο στην Σχολή Τυφλών προκειμένου να εκπαιδεύονται συνεχώς μέσω της Σχολής τους.
Ο σχεδιασμός μας προβλέπει ώστε μέσα στο 1998 να κατασκευαστούν όλα τα έργα που αφορούν άτομα με ειδικές ανάγκες εκτός των έργων στους Σταθμούς Ομονοίας, Μοναστηρακίου και Αττικής τα οποία σχετίζονται με τα έργα κατασκευής των 2 νέων γραμμών που κατασκευάζει η Αττικό Μετρό και τα οποία έχει αναλάβει να κατασκευάσει η Αττικό Μετρό.
Ο Υφυπουργός
ΕΜΜΑΝΟΥΗΛ ΛΟΥΚΑΚΗΣ"
35. Στην με αριθμό 400/16-7-97 ερώτηση δόθηκε με το υπ' αριθμ. 71/4-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 400/16-7-97 που κατέθεσε ο Βουλευτής κ. Μ. Καρχιμάκης, σας πληροφορούμε ότι το Υπουργείο Γεωργίας θα καταβάλλει προσπάθεια για την ένταξη της κατασκευής του εν λόγω έργου σε Πρόγραμμα, όταν οι οικονομικές δυνατότητες των προγραμμάτων το επιτρέψουν.
Ο Υπουργός
ΣΤ. ΤΖΟΥΜΑΚΑΣ"
36. Στην με αριθμό 403/16-7-97 ερώτηση δόθηκε με το υπ' αριθμ. 72/4-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 403/16.7.97που κατέθεσε ο Βουλευτής κ. Μ. Καρχιμάκης, σας πληροφορούμε τα εξής:
Σύμφωνα με την ισχύουσα νομοθεσία καθώς και με την προωθούμενη νέα ρύθμιση, όλοι οι ιδιοκτήτες κτημάτων οι οποίοι εξυπηρετούνται από τα Εγγειοβελτιωτικά 'Εργα, έχουν δικαίωμα ψήφου, εκτός αυτών που κατέχουν έκταση μικρότερη των 5 στρεμμάτων.
Οι ιδιοκτήτες των εκτάσεων αυτών θα πρέπει να συστήσουν ομάδα με άλλους μικροδιοκτήτες ώστε να συγκεντρώσουν έκταση τουλάχιστον πέντε (5) στρεμμάτων για να δικαιούται ο εκπρόσωπός τους μία (1) ψήφο.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
37. Στην με αριθμό 405/16.7.97 ερώτηση δόθηκε με το υπ' αριθμ. 73/4.8.97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 405/16.7.97 που κατέθεσε ο Βουλευτής κ. Μ. Καρχιμάκης, σας πληροφορούμε τα εξής:
H πολιτεία στα πλαίσια του ιδαίτερου ενδιαφέροντός της για τις αγροτικές συν/κές οργανώσεις, προέβη στην ρύθμιση των χρεών τους (ανάληψή τους από το Δημόσιο με τους Νόμους 2008/92, 2184/94, 2237/94, προκειμένου απερίσπαστες από χρέη του παρελθόντος προβούν στην ανάπτυξη των εμπορικών τους δραστηριοτήτων, προς όφελος των ιδίων των μελών τους και της Εθνικής Οικονομίας γενικότερα.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
38. Στην με αριθμό 409/16.7.97 ερώτηση δόθηκε με το υπ' αριθμ. 159/6.8.97 έγγραφο από τον Υφυπουργό Οικονομικών η ακόλουθη απάντηση:
"Απαντώντας στην με αριθμό 409/16.7.97 ερώτηση που κατέθεσε στη Βουλή των Ελλήνων ο Βουλευτής κ. Γεώργιος Τζιτζικώστας σχετικά με την εφαρμογή του αντικειμενικού προσδιορισμού της φορολογητέας αξίας αγροτεμαχίων, σας γνωρίζουμε τα εξής:
H επιτροπή του άρθρου 41 του ν. 1249/82 Νομού Αττικής, που αποτελείται από οικονομικούς υπαλλήλους, μηχανικούς εκπροσώπους του ΥΠΕΧΩΔΕ και του Τεχνικού Επιμελητηρίου, εκπροσώπους της Τοπικής Τοπικής Αυτοδιοίκησης και του Υπουργείου Γεωργίας, στα πλαίσια της μελέτης για τον αντικειμενικό προσδιορισμό της αξίας των αγροτεμαχίων και γενικά των εκτός σχεδίου γηπέδων, θα λάβει υπόψη της τις ιδιομορφίες κάθε περιοχής, τις χρήσεις και το είδος των αγροτεμαχίων, τη δυνατότητα οικοδομικής εκμετάλλευσης και γενικά όλες τις συνθήκες και τα δεδομένα που προσδιορίζουν τις αξίες γης,με σκοπό να καθορίσει τιμές και συντελεστές που θα αποδίδουν τις πραγματικές αξίες των εκτός σχεδίου γηπέδων.
Κατόπιν των ανωτέρω, δεν υπάρχει λόγος ανησυχίας για τυχόν καθορισμό εξωπραγματικών αντικειμενικών αξιών στη γεωργική γη, καθόσον θα ληφθούν υπόψη οι παράγοντες που καθορίζουν τις αξίες των αγροτεμαχίων, προκειμένου να ορισθεί σωστά η φορολογητέα τους αξίας με το αντικειμενικό σύστημα. 
Ο Υφυπουργός
ΓΕΩΡΓΙΟΣ ΔΡΥΣ"
39. Στην με αριθμό 411/17.7.97 ερώτηση δόθηκε με το υπ' αριθμ. 1475/6.8.97 έγγραφο από τον Υφυπουργό Οικονομικών η ακόλουθη απάντηση:
"Απαντώντας στο από 17.7.97 έγγραφό σας, με το οποίο μας στείλατε την 411/16.7.1997 ερώτηση, που κατατέθηκε στη Βουλή από το Βουλευτή κ. Γεώργιο Τζιτζικώστα, σχετικά με προτάσεις και αιτήματα της Ομοσπονδίας Βιοτεχνικών Σωματείων Θεσσαλονίκης, σας πληροφορούμε τα εξής:
ΦΟΡΟΛΟΓΙΑ ΕΙΣΟΔΗΜΑΤΟΣ
Οι οποίες μεταβολές κρίθηκαν σκόπιμες να γίνουν στο σύστημα των αντικειμενικών κριτηρίων, περιλήφθηκαν στο νόμο "κατάργηση φορολογικών απαλλαγών και άλλες διατάξεις" που πρόσφατα ψηφίστηκε στη Βουλή (ν. 2459/1997)
Θέμα κατάργησης των αντικειμενικών κριτηρίων και του συντελεστή 35%, με τον οποίο φορολογούνται τα καθαρά κέρδη των προσωπικών εταιριών, καθώς και των συνεταιρισμών, δεν αντιμετωπίζεται προς το παρόν γιατί δεν το επιτρέπουν οι δημοσιονομικές ανάγκες της χώρας.
'Οσον αφορά το αίτημα για αποδέσμευση του προσδιορισμού του εισοδήματος από τις αντικειμενικές αξίες των ακινήτων, το Υπουργείο Οικονομικών λαμβάνει πρόνοια και επεξεργάζεται τρόπους που με τη μορφή νομοθετικών ρυθμίσεων θα συντελέσουν στην αποφυγή υπέρμετρης φορολογικής επιβάρυνσης των μικρών και μεσαίων επιχειρήσεων από την εφαρμογή των αντικειμενικών κριτηρίων.
ΚΩΔΙΚΑΣ ΒΙΒΛΙΩΝ ΚΑΙ ΣΤΟΙΧΕΙΩΝ
Με την παρ. 6 του άρθρου 6 του ΚΒΣ (πδ 186/92), όπως προστέθηκε με την παρ. 1 του άρθρου 43 του ν.2214/1994 (ΦΕΚ 75/1994 τ.Α') ο επιτηδευματίας της δεύτερης κατηγορίας τηρεί βιβλίο απογραφών εμπορεύσιμων περουσιακών στοιχείων.
Η τήρηση του παραπάνω βιβλίου κρίθηκε απραίτητη, για τη διενέργεια φορολογικών επαληθεύσεων με στόχο την περιστολή της φοροδιαφυγής αλλά και τον έλεγχο του φόρου προστιθέμενης αξίας από τους υπόχρεους σε τήρησή του.
Εξάλλου, η υποχρέωση αυτή δεν επιβαρύνει με φόρτο εργασίας τους επιτηδευματίες της κατηγορίας αυτής, δεδομένου ότι, το βιβλίο των απογραφών ενημερώνεται μια φορά στο τέλος της χρήσης με τα αποθέματα που υπάρχουν κατά την 31η Δεκεμβρίου κάθε χρόνου.
'Ομως, πέραν των προαναφερομένων, με Υπουργικές αποφάσεις απλλάχτηκαν από την υποχρέωση σύνταξης απογραφής κατά την 31.12.1996 σαράντα τέσσερις (44) κατηγορίες επιτηδευματιών με αντικειμενικές δυσκολίες, όσον και οι μικροί επιτηδευματίες με ακαθάριστα έσοδα από πώληση αγαθών μέχρι δέκα οκτώ εκατομμύρια (18.000.000) δραχμές.
Ο Υφυπουργός
Γ.ΔΡΥΣ"
40. Στην με αριθμό 420/16.7.97 ερώτηση δόθηκε με το υπ' αριθμ. 865/12.8.97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: "Απαντώντας στην ερώτηση με αριθμό 420/16.7.97 που κατέθεσε η Βουλευτής κ. Στ. Αλφιέρη, σας γνωρίζουμε τα ακόλουθα:
1. 'Οπως ήδη έχει εξαγγελθεί υπάρχει σε εξέλιξη πρόγραμμα χρηματοδοτούμενο από την Ευρωπαϊκή 'Ενωση για την αλλαγή των Αναλυτικών Προγραμμάτων και των Διδακτικών Βιβλίων, που στοχεύει στον εκσυγχρονισμό τους ώστε να ανταποκρίνονται στις σύγχρονες απαιτήσεις.
2. Παράλληλα, προωθούνται δραστηριότητες διακλαδικού χαρακτήρα, που γίνονται με την ενεργό ή ενεργητική συμμετοχή των μαθητών που ανοίγουν το σχολείο στη ζωή και την κοινωνία και στοχεύουν στη δημιουργία ενημερωμένων πολιτών. Τέτοιες δραστηριότητες είναι η Περιβαλλοντική εκπαίδευση, η Αγωγή Υγείας, η Αγωγή Καταναλωτή.
Η Πληροφορική και οι νέες Τεχνολγοίες εισάγονται με ραγδαίους ρυθμούς στα σχολεία. Στα πλαίσια του εκσυγχρονισμού των σχολικών προγραμμάτων η Πληροφορική διδάσκεται ήδη στο 70% και πλέον των Γυμνασίων της χώρας (και στις 3 τάξεις) σε όλα τα ΕΠΛ και σε ορισμένα ΤΕΛ. Για το σκοπό αυτό τα σχολεία διαθέτουν ειδικό εργαστήριο εξοπλισμένο με Η/Υ. Η πλειονότητα των εκπαιδευτικών, που διδάσκουν Πληροφορική, και αρκετοί εκπαιδευτικοί άλλων ειδικοτήτων έχουν επιμορφωθεί σε σεμινάρια που έχει διοργανώσει το ΥΠ.Ε.Π.Θ. Μέσω χρηματοδότησης από την Ευρωπαϊκή 'Ενωση ήδη υλοποιούνται προγράμματα που στοχεύουν στην επέκταση της χρήσης των υπολογιστών και των νέων τεχνολογιών σε όλα τα Γυμνάσια της χώρας και στην αξιοποίηση των υπολογιστών γενικότερα στην εκπαιδευτική διαδικασία, με τη χρήση εκπαιδευτικού λογισμικού για διάφορα μαθήματα, με την εκμετάλλευση των δικτυακών δυνατοτήτων και υπηρεσιών και με την επιμόρφωση των εκπαιδευτικών.
3. Αλλάζει το σύστημα αξιολόγησης των μαθητών, ώστε με ποικιλόμορφες ερωτήσεις και ενδιαφέροντα θέματα να παράγεται και να αξιολογείται η κριτική σκέψη, η αναλυτική και συνθετική ικανότητα, η αντίληψη και αφομοίωση αφηρημένων εννοιών κ.λπ. από τους μαθητές.
4. Για την επιμόρφωση των εκπαιδευτικών υπάρχουν διάφορες δράσεις μέσα από τις οποίες θα διατεθούν περίπου 56 δισ. δρχ. Η επιμόρφωση των εκπαιδευτικών και των στελεχών της εκπαίδευσης εστιάζεται στις νέες διδακτικές προσεγγίσεις, αξιολογήσεις και μεθόδους, αλλά και σε άλλες ανάγκες των εκπαιδευτικών, όπως παιδαγωγική και ψυχολογική κατάρτιση, εκπαίδευση στις νέες τεχνολογίες και στις καινοτομίες. Θα πρέπει επίσης να προστεθεί η μακράς διαρκείας επιμόρφωση των εκπαιδευτικών Δ/θμιας Εκπαίδευσης και η μετεκπαίδευση των δασκάλων των πρώην Παιδαγωγικών Ακαδημιών για την αναβάθμιση του επιπέδου των σπουδών τους.
5. Υπάρχει, τέλος, ευρύ πρόγραμμα ανάπτυξης της υλικοτεχνικής υποδομής των σχολείων, τόσο της κτιριακής όσο και του εξοπλισμού και των μέσων, ώστε να ανταποκριθεί συνολικά το σχολείο στις σημερινές αυξημένες ανάγκες των νέων.
Ο Υφυπουργός
ΙΩΑΝΝΗΣ ΑΝΘΟΠΟΥΛΟΣ"
41. Στην με αριθμό 442/17.7.97 ερώτηση δόθηκε με το υπ' αριθμ. 32640/8.8.97 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 442/17.7.97 των Βουλευτών κ.κ. Α.Λουλέ, Στ. Αλφιέρη και Μ. Μουσταφά που αφορά την εγκατάσταση των αθίγγανων του καταυλισμού Ευόσμου ν. Θεσσαλονίκης, σας πληροφορούμε, ότι, όπως μας ενημέρωσε η Νομαρχιακή Αυτοδιοίκηση Θεσσαλονίκης, έγινε δεκτή από το Νομαρχιακό Συμβούλιο εισήγηση του Νομάρχη για την προσωρινή εγκατάσταση των 1.300 σκηνιτών αθίγγανων σε δημόσια έκταση 200 στρεμμάτων που ανήκει στο στρατόπεδο Γκάνου στα διοικητικά όρια του Δήμου Ιωνίας.
Ο Υφυπουργός
Λ. ΠΑΠΑΔΗΜΑΣ"
42. Στην με αριθμό 444/17.7.97 ερώτηση δόθηκε με το υπ' αριθμ. 997/6.8.97 έγγραφο από τον Υφυπουργό Οικονομικών η ακόλουθη απάντηση:
"Απαντώντας στην από 17.7.97 και με αριθμό 444 σχετική με το θέμα ερώτηση που κατατέθηκε στη Βουλή από τη Βουλευτή Ανδριανή (Νίτσα) Λουλέ, σας γνωρίζουμε τα ακόλουθα:
Το αίτημα των βαμβακοπαραγωγών, που δεν έκαναν χρήση των ρυθμίσεων της Ε.Δ.Υ.Ο. υπ' αρ.πρωτ. 1060752/3305/9/0014/ΠΟΛ.116/96, να τύχουν επιστροφρής του Φ.Π.Α. που αναλογεί στο ποσό της συνυπευθυνότητας για τη χρήση έτους 1995 στην περίπτωση που το ποσό αυτό δε είχε συμπεριληφθεί στα εκδοθέντα από τα εκκοκιστήρια βάμβακος φορολογικά στοιχεία και ως εκ τούτου και στις αιτήσεις επιστροφής Φ.Π.Α. που υποβλήθηκαν μέσα στη νόμιμη προθεσμία (1-3 έως 31.7.96) για το έτος αυτός, δεν μπορεί να ικανοποιηθεί, καθόσον έχει παρέλθει ο χρόνος υποβολής των αιτήσεων και έχει ήδη περαιωθεί η διαδικασία επιστροφής του φόρου στους αγρότες για τη χρήση 1995.
Επιπλέον διευκρινίζεται ότι η επιστροφή αυτή δεν μπορεί να πραγματοποιηθεί με βάση τα πιστωτικά τιμολόγια αγοράς έτους 1996, που αφορούν παρακράτηση συν/τος έτους 1995, καθότι τα πιστωτικά τιμολόγια αγοράς δεν αποτελούν νόμιμα δικαιολογητικά επιστροφής σύμφωνα με την Α.Υ.Ο. υπ'αρ. πρωτ. Π.953/432/64/ΠΟΛ41/3-2.
Ο Υφυπουργός
Γ.ΔΡΥΣ"
43. Στην με αριθμό 460/17.7.97 ερώτηση δόθηκε με το υπ' αριθμ. 869/7.8.97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 460/17.7.97, σχετικά με τη μετατροπή των συμβάσεων εργασίας των εργαζομένων στην καθαριότητα των σχολείων, που κατέθεσαν οι Βουλευτές κ.κ. ν. Γκατζής και Αχ. Κανταρτζής, σας γνωρίζουμε τα ακόλουθα:
Το προσωπικό που έχει αναλάβει τον καθαρισμό των Δημόσιων Σχολείων της Πρωτοβάθμιας και Δευτεροβάθμιας Εκπαίδευσης, ως παράγοντας που λειτουργεί στα πλαίσια της συντήρησης αλλά και λειτουργίας των σχολικών κτιρίων, υπάγεται στην αρμοδιότητά της Τοπικής Αυτοδιοίκησης. Επομένως και η όποια εργασιακή εξάρτηση, είτε με σύμβαση μίσθωσης έργου είτε με σύμβαση εξηρτημένης εργασίας, πρέπει να υπάγεται στην Τοπική Αυτοδιοίκηση. Διότι οι πόροι ανήκουν στην Τοπική Αυτοδιοίκηση και διατίθενται από το Υπουργείο Εσωτερικών, Δημόσιας Διοίκησης και Αποκέντρωσης. Είναι το 12% των 2/3 του 20% του φόρου εισοδήματος φυσικών και νομικών προσώπων που αποδίδεται με τους κεντρικούς αυτοτελείς πόρους στους Ο.Τ.Α. το δε έργο των καθαριστριών ελέγχεται καθημερινά από τη Σχολική Επιτροπή, η οποία όπως είναι γνωστό ελέγχεται από την Τοπική Αυτοδιοίκηση.
Συνεπώς το αίτημα για αλλαγή του εργασιακού καθεστώτος είναι θέμα αποδοχής του από την Τοπική Αυτοδιοίκηση.
Ο Υφυπουργός
ΙΩΑΝΝΗΣ ΑΝΘΟΠΟΥΛΟΣ"
44. Στην με αριθμό 464/18.7.97 ερώτηση δόθηκε με το υπ' αριθμ. 79/4.8.97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 464/18.7.97 που κατέθεσε ο Βουλευτής κ. Α. Παπαληγούρας σας πληροφορούμε τα εξής:
H καθυστέρηση της πληρωμής των Διαρ/κών προγ/των οφειλόταν στην μεταφορά των πιστώσεων από τον Τακτικό Προϋπολογισμό στο Πρόγραμμα Δημοσίων Επενδύσεων.
Για την πραγματοποίηση μέσω του Π.Δ.Ε. πληρωμών των οικονομικών ενισχύσεων στα ανωτέρω προγρ/τα τροποποιήθηκε το ισχύον Νομοθετικό πλαίσιο (ν.Δ. 131/74) με το Νόμο 2512/97 άρθρο 11.
Στον Νομό Κορινθίας ήδη πληρώθηκαν μέσα στον μήνα Ιούλιο σε σύνολο διαρ/κών προγρ/των το ποσό 398.518.000 δρχ.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
45. Στην με αριθμό 485/21.7.97 ερώτηση δόθηκε με το υπ' αριθμ. 875/7.8.97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 485/21.7.97 σχετικά με το Ειδικό Σχολείο Σερρών που κατέθεσαν οι Βουλευτές κ.κ. Στ. Παναγιώτου και Μ. Μπόσκου, σας γνωρίζουμε τα ακόλουθα:
Τα σχολεία για άτομα με ειδικές ανάγκες είναι ειδική κατηγορία διδακτιρίων τα οποία μπορούν να χρηματοδοτούνται και από το Κοινοτικό Πλαίσιο Στήριξης. Στην ΣΑΕ 045/2 "Υποστήριξη του 2ου Κ.Π.Σ." έχει ενταχθεί έργο με αριθμό 9645608 "Υποδομές για άτομα με ειδικές ανάγκες" με προϋπολογισμό 1.000.000.000 δρχ. για το έτος 1997.
Το νέο κτίριο του Ειδικού Σχολείου Σερρών θα ανεγερθεί σε οικόπεδο που παραχωρεί το Κέντρο αποκατάστασης Ατόμων με ειδικές ανάγκες (ΚΑΑΜΕΑ) Σερρών. Η πράξη παραχώρησης της οικοπεδικής έκτασης βρίσκεται στο στάδιο υλοποίησης.
Με εντολή μου κλιμάκιο μηχανικών της Δ/νσης Προγραμματισμού και Επιχειρησιακών ερευνών του ΥΠΕΠΘ ήδη διενήργησε αυτοψία στο ανώτερω οικόπεδο όπως επίσης και ο Διευθυντής της Δ/νσης Ειδικής Αγωγής.
Στη συνέχεια η Νομαρχιακή Αυτοδιοίκηση πρέπει να ζητήσει από τη Δ/νση Προγαμματισμού και επιχειρησιακών ερευνών (ΔΙΠΕΕ) λόγω αρμοδιότητος την σύνταξη του κτιριολογικού προγράμματος για το νέο κτίριο του Ειδικού Σχολείου.
Η Νομαρχιακή Αυτοδιοίκηση με το συγκεκριμένο πια οικόπεδο και το συγκεκριμένο κτιριολογικό πρόγραμμα θα προχωρήσει στην ανάθεση της μελέτης και της ανέγερσης του Εδικού Σχολείου.
Τέλος, όσον αφορά το πρόβλημα των χώρων του νηπιαγωγείου, προωθείται παράλληλα με τα ανωτέρω άμμεση λύση στέγασης σε χώρους κατάλληλους για την επόμενη σχολική χρονιά 1997-1998.
Ο Υφυπουργός
ΙΩΑΝΝΗΣ ΑΝΘΟΠΟΥΛΟΣ"
46. Στην με αριθμό 486/21.7.97 ερώτηση δόθηκε με το υπ' αριθμ. 32302/7.8.97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 486/21.7.97 που κατατέθηκε στη Βουλή των Ελλήνων από τους Βουλευτές κ.κ. Ν. Γκατζή, Α.Κανταρτζή και Β. Μπούτα και αναφέρεται στο πιο πάνω θέμα, σας πληροφορούμε τα εξής:
1. Τα αναφερόμενα στην ερώτηση έργα περιλαμβάνονται στο ΠΕΠ Θεσσαλίας 1994-99 και είναι Νομ/κού επιπέδου (ΣΑΝΑ/2).
2. Το έργο "Παραλιακή οδική σύνδεση Αχίλλειου-Πτελεού-Αμαλιάπολης", ήταν ενταγμένο στην ΣΑΝΑ/2 με πρ/σμό 27 εκ. δρχ. ενώ ο συνολικός πρ/σμός του έργου ανερχόταν σε 500 εκ. δρχ. Κατόπιν αυτού, επειδή από το ΠΕΠ δεν ήταν δυνατόν να κατασκευασθεί λειτουργική φάση, το έργο, θεωρήθηκε μη επιλέξιμο και η ολοκλήρωσή του θα γίνει από το Νομ/κό Πρόγραμμα Μαγνησίας ΣΑΝΑ/1, σύμφωνα με τις οικονομικές της δυνατότητες. 'Ηδη το 1997 διατέθηκαν 20 εκ. δρχ.
3. Το έργο "Αλιευτικό καταφύγιο και επέκταση του προβλήτα στο πηγάδι Πτελεού" έχει πρ/σμό 25 εκ. δρχ. και θα κατασκευασθεί μετά την έγκριση των απραίτητων σχετικών αδειών.
4. Το έργο "Μεταφορά νερού ύδρευσης από τις πηγές Μαυρομάτι" έχει πρ/σμό 400 εκ. δρχ. και ήδη συντάσσεται η οριστική εμλέτη της Α' φάσης του έργου.
Ο Υφυπουργός
Λ. ΠΑΠΑΔΗΜΑΣ"
47. Στην με αριθμό 490/21.7.97 ερώτηση δόθηκε με το υπ' αριθμ. 1466/4.8.97 έγγραφο από τον Υφυπουργό Οικονομικών η ακόλουθη απάντηση:
"Απαντώντας στο από 22.7.1997 έγγραφό σας, με το οποίο μας στείλατε την 490/21.7.97 ερώτηση, που κατατέθηκε στη Βουλή από το Βουλευτή κ. Παναγιώτη Μελά, σχετικά με το παραπάνω θέμα, σας γνωρίζουμε τα εξής:
1. Σύμφωνα με τις διατάξεις της παραγράφου 7 του άρθρου 9 του ν.2238/1994, όπως η παράγραφος αυτή αντικαταστάθηκε με την παράγραφο 1 του άρθρου 17 του ν.2459/1997, ο φόρος που αναλογεί στο συνολικό καθαρό εισόδημα ή το υπόλοιπο που απομένει μετά τις σχετικές επιπτώσεις, καταβάλλεται σε 3 ίσες δόσεις από τις οποίες η πρώτη καταβάλλεται μέχρι την τελευταία εργάσιμη, για τις δημόσιες υπηρεσίες, ημέρα του επόμενου μήνα από τη βεβαίωση του φόρου και η καθεμία από τις επόμενες την τελευταία εργάσιμη, για τις δημόσιες υπηρεσίες, ημέρα του τρίτου και πέμπτου μήνα, αντιστοίχως, από τη βεβαίωση του φόρου. Αν ο φόρος βεβαιώνεται τους μήνες Αύγουστο και Σεπτέμβριο του οικείου οικονομικού έτους, καταβάλλεται σε δύο (2) ίσες δόσεις από τις οποίες η πρώτη καταβάλλεται μέχρι την τελευταία εργάσιμη, για τις δημόσιες υπηρεσίες, ημέρα του επόμενου μήνα από τη βεβαίωση του φόρου και η δεύτερη την τελευταία εργάσιμη, για τις δημόσιες υπηρεσίες, ημέρα του τρίτου μήνα από τη βεβαίωση του φόρου. Αν ο φόρος βεβαιώνεται το μήνα Οκτώβριο του οικείου οικονομικού έτους και μετά, καταβάλλεται εφάπαξ μέχρι την τελευταία εργάσιμη, για τις δημόσιες υπηρεσίες, ημέρα του μεθεπόμενου μήνα από τη βεβαίωση του φόρου.
Αν το συνολικό ποσό της οφειλής, η οποία προκύπτει με βάση την αρχική δήλωση του υπόχρέου είναι μέχρι το ποσό των τριάντα χιλιάδων (30.000) δραχμών για τον ίδιο και για τη σύζυγό του αθροιστικά λαμβανόμενο, τούτο θα καταβληθεί μέχρι την τελευταία εργάσιμη, για τις δημόσιες υπηρεσίες, ημέρα του μεθεπόμενου μήνα από τη βεβαίωση του φόρου. 'Οταν ο οφειλόμενος με βάση την εμπρόθεσμη δήλωση φόρος καταβάλλεται εφάπαξ μέσα στην προθεσμία της πρώτης δόσης, όπως οι δόσεις ορίζονται στην παράγραφο αυτή, παρέχεται στο συνολικό ποσό του φόρου και των λοιπών συμβαιβαιούμενων με αυτόν οφειλών έκπτωση 5%, όταν οι δόσεις ορίζονται σε τρεις (3) και τρία τοις εκατό (3%), όταν οι δόσεις ορίζονται σε δύο (2).
2. 'Οπως αναφέρεται στην Εισηγητική 'Εκθεση του ν.2459/1997, σκοπός των ανωτέρω διατάξεων είναι να εξοφλείται ο φόρος που προκύπτει με βάση τις δηλώσεις φορολογίας εισοδήματος φυσικών προσώπων μέχρι το τέλος του οικείου οικονομικού έτους.
3. Ο φορολογούμενος πολίτης με την καθυστέρηση λήψης του εκκαθαριστικού σημειώματος της δήλωσής του ουσιαστικά δεν χάνει γιατί το οφειλόμενο χρηματικό ποσό φόρου το καταβάλλει στο Δημόσιο πολύ αργότερα (Σεπτέμβριο ή Οκτώβριο) σε σχέση με εκείνο το φορολογούμενο που έλαβε το εκκαθαριστικό του σημείωμα τον Απρίλιο ή Μάιο και έτσι αν το χρηματικό αυτό ποσό το έχει κατατεθειμένο σε Τράπεζα θα έχει την ωφέλεια του τόκου, για το χρονικό αυτό διάστημα που καταβάλλει καθυστερημένα το ποσό του οφειλόμενου φόρου.
4. Επίσης, σας πληροφορούμε ότι δεν αντιμετωπίζεται θέμα τροποποίησης των ανωτέρω διατάξεων, με σκοπό οι φορολογούμενοι να μην χάνουν την έκπτωση του φόρου κατά την εφάπαξ καταβολή του ή τη μείωση της έκπτωσης από 5% σε 3% κατά την πληρωμή του σε δύο δόσεις σε περίπτωση καθυστερημένης βεβαίωσης του φόρου εισοδήματος, γιατί αυτό θα δημιουργούσε άνιση μεταχείριση με εκείνους τους φορολογούμενους που οι εκκαθαρίσεις των δηλώσεών τους γίνονται ενωρίτερα. 
5. 'Αλλωστε, οι εκκαθαρίσεις των δηλώσεων εισοδήματος όλων των φορολογουμένων δεν μπορούν να γίνουν ταυτόχρονα ή σε σύντομο χρονικό διάστημα λόγω του μεγάλου αριθμού αυτών γι'αυτό γίνονται τμηματικά. Η καθυστέρηση αυτή λόγω του όγκου των δηλώσεων είναι φυσιολογική και δεν αποβαίνει σε βάρος των φορολογουμένων. 
Ο Υφυπουργός
ΓΕΩΡΓΙΟΣ ΔΡΥΣ
48. Στην με αριθμό 509/22-7-97 ερώτηση δόθηκε με το υπ'αριθμ. 32305/7-8-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση.
Σε απάντηση της ερώτησης 509/22.7.97 που κατατέθηκε στη Βουλή των Ελλήνων από το Βουλευτή κ. Β. Κεδίκογλου και αναφέρεται στο πιο πάνω θέμα, σας πληροφορούμε ότι αρμόδιο να απαντήσει στο εν λόγω ερώτημα είναι το συνερωτώμενο Υπουργείο Γεωργίας το οποίο έχει προβεί στις ακόλουθες ενέργειες σύμφωνα μ' όσα μας γνώρισε η Περιφέρεια Στερεάς Ελλάδας.
Σε πρώτη φάση δόθηκαν 80 εκατ. δρχ. για αντιπλημμυρικά έργα στην Κοινότητα Πηλίου. Παράλληλα το Δασαρχείο έχει συντάξει μελέτη για την αντιμετώπιση των χειμάρρων της ευρύτερης περιοχής της εν λόγω Κοινότητας, προϋπολογισμού 329 εκατ. δρχ. και αναμένει την έγκρισή της από το Υπουργείο Γεωργίας.
Ο Υφυπουργός
Λ. ΠΑΠΑΔΗΜΑΣ"
49. Στην με αριθμό 530/23.7.97 ερώτηση δόθηκε με το υπ' αριθμ. 851/8.8.97 έγγραφο από τον Υφυπουργό Οικονομικών η ακόλουθη απάντηση:
"Απαντούμε στο από 23.7.97 έγγραφό σας με το οποίο μας διαβιβάσατε την ερώτηση 530/23.7.97 που κατέθεσε στη Βουλή ο Βουλευτής κ. Ν. Νικολόπουλος και αναφορικά με τη μείωση του ορίου ηλικίας συνταξιοδότησης των εφημερίων σα κάνουμε γνωστά τα εξής:
Σύμφωνα με την παρ.5 του άρθρου 37 του ν.590/77 "Περί Καταστατικού Χάρτου της Εκκλησίας της Ελλάδος" οι εφημέριοι μπορούν να αποχωρούν από την υπηρεσία, με αίτησή τους, μετά τη συμπλήρωση του 70ου έτους της ηλικίας τους και πριν από αυτό, μόνο εφόσον κριθούν ανίκανοι για την εκτέλεση των εφημεριακών τους καθηκόντων ένεκα σωματικής ή πνευματικής ανικανότητας.
Το ως άνω όριο ηλικίας εξακολουθεί να ισχύει και μετά την κατάργηση των κλάδων Σύνταξης και Ασθένειας του οικείου Ταμείου ασφάλισης (ΤΑΚΕ) και την ανάληψη του βάρους της συνταξιοδότησης των εφημερίων από το Δημόσιο (παρ.3 αρθρ. 21 ν.2084/1992). Οι ρυθμίσεις που περιλαμβάνει το άρθρο 21 του ν.2084/92 θεσμοθετήθηκαν με τη σύμφωνη γνώμη της Εκκλησιαστικής Ηγεσίας και της Διοίκησης του καταργηθέντος Ταμείου, ικανοποιουμένου του προβαλλομένου επί σειρά ετών κύριου αιτήματος των εφημερίων, να συνταξιοδοτούνται από το Δημόσιο.
Η επιζητούμενη μείωση του ορίου ηλικίας (από το 70ο στο 65ο έτος) μπορεί να επιτευχθεί μόνο με τροποποίηση του οικείου άρθρου του καταστατικού Χάρτη της Εκκλησίας, θέμα που άπτεται όμως της αρμοδιότητας της Ιεράς Συνόδου και του Υπουργείου Εθνικής Παιδείας και Θρησκευμάτων.
Με δεδομένο, ότι μείωση του ορίου ηλικίας συνταξιοδότησης των εφημερίων θα δημιουργήσει πρόσθετα λετουργικά προβλήματα στην Εκκλησία (αύξηση των ήδη υφισταμένων κενών θέσεων εφημερίων) και ότι η Πολιτεία δεν επιθυμεί τριβές στις σχέσεις της με την Εκκλησία, είναι προφανές ότι η επιζητούμενη ρύθμιση δεν είναι δυνατόν να προωθηθεί, εάν δεν έχει τη σύμφωνη γνώμη της Εκκλησιαστικής Ηγεσίας. Από το περιεχόμενο πάντως του συνημμένου στο παρόν εγγράφου της Ιεράς Συνόδου της Εκκλησίας της Ελλάδος (από 22.1.1997), δεν διαφαίνεται πρόθεση υιοθέτησης του συγκεκριμένου αιτήματος.
Ο Υφυπουργός
ΝΙΚΟΛΑΟΣ ΧΡΙΣΤΟΔΟΥΛΑΚΗΣ"
50. Στην με αριθμό 539/24.7.97 ερώτηση δόθηκε με το υπ' αριθμ. 32635/8.8.97 έγγραφο από τον Υφυπουργό Eσωτερικών Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 539/24.7.97 που κατατέθηκε στη Βουλή των Ελλήνων από το Βουλευτή κ. Αν. Παπαληγούρα και αναφέρεται στο πιο πάνω θέμα, σύμφωνα μ' όσα μας γνώρισε η Περιφέρεια Πελοποννήσου, σας γνωρίζουμε ότι:
Από το 1995 έχουν γίνει εργασίες αντιπλημμυρικής προστασίας σε όλο το Νομό με διάφορες εργολαβίες.
Για το διάστημα μετά την πλημμύρα της 12.1.97 έχουν γίνει:
α) αντιπλημμυρικές εργασίες καθαρισμού των χειμάρρων των περιοχών που επλήγησαν τόσο με την έκτακτη επιχορήγηση του ΥΠΕΧΩΔΕ όσο και με εργολαβία προϋπολογισμού 100 εκατ.δρχ. που ολοκληρώνονται εντός του Αυγούστου και περιλαμβάνει εργασίες διαπλάτυνσης και ειδικά για τον Ξηριά Κορίνθου κατασκευή προστατευτικού τοιχείου της ανατολικής πλευράς του τμήματος από Γ. Παπανδρέου μέχρι τη γέφυρα του ΟΣΕ,
β) εκτελούνται αντιπλημμυρικά έργα σε όλο το Νομό με δύο εργολαβίες συνολικού προϋπολογισμού 200 εκατ. δρχ. (Ανατολική και Δυτική Κόρινθος),
γ) αναμένεται η έγκριση πίστωσης από το ΥΠΕΧΩΔΕ για δημοπράτηση δύο μελετών συνολικού προϋπολογισμού 200 εκατ. δρχ.,
δ) συντάσσεται από τη Δ.Τ.Υ. μελέτη προστασίας εκβολών Ξηριά Κορίνθου και Ράχιανη 'Ασσου, 
ε) ολοκληρώνεται από το ΥΠΕΧΩΔΕ η διαδικασία ανάθεσης έργων της μελέτης αντιπλημμυρικής προστασίας περιοχής Λουτρακίου και
στ) προωθείται από το ΥΠΕΧΩΔΕ η διαδικασία ανάθεσηςτης μελέτης αντιπλημμυρικής προστασίας της πόλεως της Κορίνθου (σχετικό το 970/30.7.97) έγγραφο Νομάρχη Κορινθίας στο ΥΠΕΧΩΔΕ για άμεση προώθηση της διαδικασίας ανάθεσης της μελέτης αντιπλημμυρικής προστασίας πόλεως Κορίνθου.
Επίσης από το Πρόγραμμα ΣΑΤΑ 9729 του Υπουργείου μας χρηματοδοτήθηκε ο Νομός Κορινθίας με το ποσό των 75 εκατ. δρχ. για την αντιμετώπιση εκτάκτων αναγκών σε έργα υποδομής των ΟΤΑ που πλήγησαν από θεομηνίες (συνημμένα σας στέλνουμε πίνακα της κατανομής των 75 εκατ. δρχ.)
Ο Υφυπουργός
Λ.ΠΑΠΑΔΗΜΑΣ"
51. Στην με αριθμό 550/24.7.97 ερώτηση δόθηκε με το υπ' αριθμ. 881/7.8.97 έγγραφο από τον Υφυπουργό Εθνικής Παιδείας και θρησκευμάτων η ακόλουθη απάντηση:
"Απαντώντας στην ερώτηση με αριθμό 550/24.7.97 σχετικά με τις αποδοχές του Ειδικού Εκπαιδευτικού Προσωπικού που υπηρετεί στις μονάδες Ειδικής Αγωγής Πρωτοβάθμιας και Δευτεροβάθμιας Εκπ/σης, που κατέθεσε η Βουλευτής κ. Στ.Αλφιέρη, σας γνωρίζουμε τα ακόλουθα:
Η σύνταξη και υλοποίηση του ν.2470/1997 "Αναμόρφωση Μισθολογίου Προσωπικού της Δημόσιας Διοίκησης" ανήκει βασικά στο Υπουργείο Οικονομικών το οποίο κατά συνέπεια είναι αρμόδιο για το συγκεκριμένο ερώτημα.
Η άποψή μας είναι ότι θα πρέπει να τροποποιηθούν οι διατάξεις του άρθρ.3 παρ.4β του ν.2470/97 ώστε να συμπεριληφθεί και το Ειδικό Εκπαιδευτικό Προσωπικό, προκειμένου να εξασφαλισθεί η ισότιμη μεταχείριση των λειτουργών της Ειδικής Αγωγής.
Ο Υφυπουργός
ΙΩΑΝΝΗΣ ΑΝΘΟΠΟΥΛΟΣ"
52. Στην με αριθμό 550/24.7.97 ερώτηση δόθηκε με το υπ' αριθμ. 8636/7.8.97 έγγραφο από τον Υφυπουργό Οικονομικών η ακόλουθη απάντηση:
"Σε απάντηση της αριθμ. 550/24.7.97 ερώτησης, που κατατέθηκε στη Βουλή από τη Βουλευτή κ. Στέλλα Αλφιέρη, πληροφορούμε την Εθνική Αντιπροσωπεία τα εξής:
1. Σύμφωνα με τις διατάξεις του άρθρου 3 του ν.2470/97, το ειδικό προσωπικό των κλάδων ΠΕ και ΤΕ, που προβλέπεται από το άρθρο 35 του ν.1566/85 για τη στελέχωση των σχολικών μονάδων ειδικής αγωγής και ειδικής επαγγελματικής εκπαίδευσης, εξελίσσεται στα μισθολογικά κλιμάκια του νόμου αυτού, ως ακολούθως:
α. Το ειδικό προσωπικό των κλάδων ΠΕ19-Θεραπευτών του λόγου, ΠΕ20-Επαγγελματικών συμβούλων, ΠΕ21-Ψυχολόγων, με τυπικό προσόν διορισμού πτυχίο Α.Ε.Ι. της ημεδαπής, ή ισότιμο της αλλοδαπής, με εισαγωγικό το 18ο Μ.Κ. και καταληκτικό το 1ο Μ.Κ.
β. Το ειδικό προσωπικό των κλάδων ΤΕ2- Επιμελητών, ΤΕ3 Θεραπευτών του λόγου, ΤΕ4-Επαγγελματικών συμβούλων, ΤΕ5 Φυσικοθεραπευτών, ΤΕ6- Εργασιοθεραπευτών και ΤΕ7 -Κοινωνικών λειτουργών, με τυπικό προσόν διορισμού πτυχίο Ιδρύματος τριτοβάθμιας εκπαίδευσης της ημεδαπής ή ισότιμο της αλλοδαπής, με εισαγωγικό το 21ο Μ.Κ. και καταληκτικό το 4ο Μ.Κ.
2. Το εν λόγω ειδικό προσωπικό, σύμφωνα με τις συνδυασμένες διατάξεις του άρθρου 33 παρ.4 του ν.2009/1992 και του άρθρου 8 παρ.4 του ν.2470/1997, δικαιούται το επίδομα εξωδιδακτικής απασχόλησης κατά τις διακρίσεις της παραγράφου αυτής, ανάλογα με τη βαθμίδα εκπ/σης που υπηρετεί το προσωπικό αυτό, δηλαδή σχολικές μονάδες ειδικής αγωγής και ειδικής επαγγελματικής εκπ/σης πρωτοβάθμιας ή δευτεροβάθμιας εκπαίδευσης.
3. Το επίδομα δυσμενών συνθηκών εργασίας της παρ. 6 του άρθρου 35 του ν.1566/1985 διατηρείται, σύμφωνα με την παρ. 1β'του άρθρου 10 του ν.2470/1997, στο ύψος που είχε διαμορφωθεί κατά την 31.12.1996 δηλαδή στο ίδιο ποσό και συνεπώς εξακολουθεί να καταβάλλεται στο παραπάνω ειδικό προσωπικό και μετά την 1.1.1997.
4. Τέλος, στο εν λόγω ειδικό προσωπικό καταβάλλεται, σύμφωνα με τις διατάξεις του άρθρου 13 του ν.2470/1997, κίνητρο απόδοσης ίσο με 68.000 δρχ.
Ο Υφυπουργός
ΝΙΚ. ΧΡΙΣΤΟΔΟΥΛΑΚΗΣ"
53. Στην με αριθμό 573/25-7-97 ερώτηση δόθηκε με το υπ'αριθμ. 32728/8-8-97 έγγραφο από τoν Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 573/25-7-97 που κατατέθηκε στη Βουλή από τους Βουλευτές κ.κ. Σπ. Δανέλλη και Ε. Αποστόλου και αφορά στο διορισμό Αγροφυλάκων στο Δήμο Κάσου ν. Δωδεκανήσου σας γνωρίζουμε ότι οι υπηρεσίες της Αγροφυλακής έχουν περιέλθει στη Νομ/κή Αυτ/ση και εξακολουθούν να λειτουργούν (άσκηση αρμοδιοτήτων) υπό το νομικό καθεστώς που ίσχυε και πριν.
'Οσον αφορά το ζήτημα της στελέχωσης των Υπηρεσιών αυτών είναι γνωστό ότι κατά τις ισχύουσες διατάξεις (άρθρο 13 παρ. 25 ν.2218/1994) οι θέσεις που συστήθηκαν με τον Ο.Ε.Υ. κάθε Νομαρχιακής Αυτοδιοίκησης, θα καλυφθούν κατά προτεραιότητα με μετατάξεις από το προσωπικό που υπηρετεί κατά το χρόνο δημοσίευσης του Ο.Ε.Υ. στις Δημόσιες Υπηρεσίες, οι οποίες περιήλθαν στη ν.Α.
Κατά τα λοιπά, η πλήρωση των κενών θέσεων θα γίνει με τις ισχύουσες διατάξεις (21190/94).
Το Υπουργείο με το Α.Π. 26846/9-6-1995 έγγραφό του έδωσε σχετικές πληροφορίες για τη διαδικασία πρόσληψης προσωπικού στις ν.Α., ενώ με το Α.Π. 60114/14-10-1996 όμοιό του έστειλε σχετικές οδηγίες για τον προγραμματισμό προσλήψεων προσωπικού έτους 1997.
Για την κατά τ'ανώτερω πλήρωση των θέσεων των ν.Α. απαραίτητη προϋπόθεση είναι η ύπαρξη της σχετικής πίστωσης για τη μισθοδοσία του προσληφθησόμενου προσωπικού, γεγονός που θα πρέπει να βεβαιωθεί αρμοδίως.
Με βάση τα ανωτέρω σας γνωρίζουμε ότι στα υπ'αριθμ. ΔΔΟΥ 7537/31-12-1996 και 1177/14-71997 έγγραφα της Νομαρχιακής Αυτοδιοίκησης Δωδεκανήσου που αφορούν στην πλήρωση κενών της θέσεων και πρόσληψη εποχιακού προσωπικού αντίστοιχα δεν συμπεριλαμβάνεται η πρόσληψη Αγροφυλάκων. Προκειμένου λοιπόν να ικανοποιηθεί το αίτημα του Δήμού Κάσου θα πρέπει ο εν λόγω Δήμος να έρθει σε άμεση επικοινωνία με τη Νομαρχιακή Αυτοδιοίκηση Δωδεκανήσου έτσι ώστε να συμπεριληφθούν οι θέσεις αυτές στον προγραμματισμό προσλήψεων.
'Οσον αφορά τα λοιπά θέματα που θίγονται στο ανωτέρω έγγραφό σας αρμόδια να απαντήσουν είναι τα Υπουργεία Γεωργίας και ΠΕ.ΧΩ.Δ.Ε. τα οποία είναι συναποδέκτες του εγγράφου σας και στα οποία κοινοποιούμε το παρόν, προκειμένου να ενημερώσουν, κατά λόγο αρμοδιότητας, απ' ευθείας στην Εθνική Αντιπροσωπεία.
Ο Υφυπουργός
Λ. ΠΑΠΑΔΗΜΑΣ"
54. Στην με αριθμό 581/25-7-97 ερώτηση δόθηκε με το υπ'αριθμ. 7123-20/14-8-97 έγγραφο από τoν Υφυπουργό Οικονομικών η ακόλουθη απάντηση:
"Σε απάντηση ερώτησης 581/25-7-97 που κατέθεσε στη Βουλή των Ελλήνων ο Βουλευτής και Αντιπρόεδρος της Βουλής κ. Νικ. Κατσαρός και αφορά τις οφειλές της ΠΑΕ Λάρισας, επισυνάπτουμε συνημμένα απαντήσεις σε προγενέστερες αναφορές των Βουλευτών κ.κ. Β. Γαρουφαλιά και ν. Κατσαρό που αφορούν τα χρέη τις εν λόγω ΠΑΕ καθώς και τις δυνατότητες ρύθμισής τους.
'Οσον αφορά την διαγραφή ή μεταβολή προστίμου, προσαύσεων και φόρων των χρεών τις ΠΑΕ δεν προβλέπεται άλλη δυνατότητα από τις ισχύουσες διατάξεις.
Ο Υφυπουργός
ΓΕΩΡΓΙΟΣ ΔΡΥΣ"
55. Στην με αριθμό 661/30-7-97 ερώτηση δόθηκε με το υπ'αριθμ. 895/12-8-97 έγγραφο από τoν Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 661/30-7-97, που κατέθεσε ο Βουλευτής κ. Ηλίας Βεζδρεβάνης, σχετικά με την ίδρυση δύο νέων τμημάτων: α) Μεταφορών - Επικοινωνιών και β) Ιστορίας - Αρχαιολογίας και Λαογραφίας στο Τ.Ε.Ι. Ηπείρου - Παράρτημα Ηγουμενίτσας, σας γνωρίζουμε τα ακόλουθα:
Το Συμβούλιο Τεχνολογικής Εκπαίδευσης, σύμφωνα με το ν.1404/1983, είναι αρμόδιο όργανο για να εισηγείται στον Υπουργό Παιδείας την ίδρυση νέων Τμημάτων, Σχολών και Τ.Ε.Ι.
Το Σ.Τ.Ε. έχει καθορίσει ενιαία κριτήρια για ίδρυση νέων Τμημάτων στα Τ.Ε.Ι. καθως και την υποβολή πλήρως τεκμηριωμένων προτάσεων.
Για την ίδρυση νέων Τμημάτων στο Τ.Ε.Ι. Ηπείρου - Παράρτημα Ηγουμενίτσας, θα πρέπει το Τ.Ε.Ι. Ηπείρου, σύμφωνα με το άρθρο 4 του ν.1404/1983, να υποβάλει στο ΥΠ.Ε.Π.Θ. πλήρη και τεκμηριωμένη πρόταση, προκειμένου να μελετηθεί και να εισαχθεί για γνωμοδότηση στο αρμόδιο όργανο.
Μέχρι σήμερα πρόταση για ίδρυση των Τμημάτων στο Παράρτημα Ηγουμενίτσας δεν έχει κατατεθεί από το Τ.Ε.Ι. Ηπείρου.
Ο Υφυπουργός
ΙΩΑΝΝΗΣ ΑΝΘΟΠΟΥΛΟΣ"
56. Στην με αριθμό 663/30-7-97 ερώτηση δόθηκε με το υπ'αριθμ. 313/12-8-97 έγγραφο από τoν Υπουργό Εμπορικής Ναυτιλίας η ακόλουθη απάντηση:
"Απαντώντας στην ερώτηση 663/30-7-97 του Βουλευτή κ. Ηλία Βεζδρεβάνη, σας γνωρίζουμε ότι το σχέδιο του νέου Οργανισμού του Λιμενικού Ταμείου Ηγουμενίτσας είχε προωθηθεί στο ΥΠ.ΕΣ.Δ.Δ.Α. και επεστράφη ανυπόγραφο προκειμένου να προωθηθεί εκ νέου μετά την ολοκλήρωση της διαδικασίας κατάταξης των λιμενικών της Χώρας, κατ'εφαρμογή του άρθρου 10 του ν. 2503/1997 (Α' 107).
Ο Υπουργός
ΣΤΑΥΡΟΣ ΑΡ. ΣΟΥΜΑΚΗΣ"
57. Στην με αριθμό 668/30-7-97 ερώτηση δόθηκε με το υπ'αριθμ. 896/7-8-97 έγγραφο από τoν Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 668/30-7-97, που κατέθεσε ο Βουλευτής κ. Σπήλιος Σπηλιωτόπουλος, σας γνωρίζουμε τα ακόλουθα:
Οι μεταθέσεις και οι τοποθετήσεις των δασκάλων γίνονται με αίτησή τους, σύμφωνα με τα π.δ. 50/96 και 100/97.
Στο Δημοτικό Σχολείο Χρυσοπηγής, το οποίο έχει χαρακτηρισθεί και ως δυσπρόσιτο, δεν έχει μετατεθεί - τοποθετηθεί μερικά σχολικά έτη μόνιμος δάσκαλος, επειδή κανένας από τους δασκάλους δεν το ζήτησε με αίτησή του.
Για να λειτουργήσει το σχολείο, το αρμόδιο Υπηρεσιακό Συμβούλιο (Π.Υ.Σ.Π.Ε.ν. Αχαϊας) τοποθετεί κάθε χρόνο αναπληρωτή δάσκαλο, όπως προβλέπεται από τις κείμενες διατάξεις. Για το σχολικό έτος 1997-1998 τοποθετήθηκε οργανικά με αίτησή της η δασκάλα κ. Νάστου Μαριάνθη.
Ο Υφυπουργός
ΙΩΑΝΝΗΣ ΑΝΘΟΠΟΥΛΟΣ"
58. Στην με αριθμό 708/31-7-97 ερώτηση δόθηκε με το υπ'αριθμ. 897/12-8-97 έγγραφο από τoν Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 708/31-7-97, που κατέθεσαν οι Βουλευτές κ.κ. Η. Βεζδρεβάνης, Α. Δαβάκης και Γ. Καλαντζής, σχετικά με δημοσίευμα της εφημερίδας "ΑΥΡΙΑΝΗ" ότι "'Ηξεραν πολλοί τα αποτελέσματα για τις πανελλήνιες εξετάσεις πολύ πριν ανακοινωθούν...", σας γνωρίζουμε τα ακόλουθα:
Το αδιάβλητο της διεξαγωγής των Γενικών Εξετάσεων, υπό την εποπτεία και ευθύνη της Κεντρικής Επιτροπής Γενικών Εξετάσεων (ΚΕΓΕ) εξασφαλίζεται με διαδικασίες που αποτρέπουν όχι μόνο τη διαρροή των θεμάτων αλλά και κάθε σκέψη για διαρροή τους.
Συγκεκριμένα:
1. Η επιλογή κάθε μαθήματος γίνεται λίγο πριν την έναρξη της εξέτασης των υποψηφίων από την ΚΕΓΕ που συνεδριάζει σε ειδικά για το σκοπό αυτό διαμορφωμένο χώρο του Υπουργείου Παιδείας, ο οποίος επιτηρείται συνεχώς από αστυνομικά όργανα και ελέγχεται αυστηρά από αρμόδιες Κρατικές υπηρεσίες για τη λειτουργία μικροπομπών υποκλοπής.
Ο χώρος αυτός δεν αφήνει καμία δυνατότητα επαφής και επικοινωνίας με τον έξω κόσμο και δεν επιτρέπεται η έξοδος σε κανένα από τα μέλη της ΚΕΓΕ, παρά μόνο μετά παρέλευση μία ώρας από την έναρξη της εξέτασης των υποψηφίων.
2. Τα θέματα αποστέλλονται με το σύστημα της τηλεομοιοτυπίας και έτσι αποκλείεται και σ' αυτή τη φάση οποιαδήποτε δυνατότητα υποκλοπής.
3. Τα ατομικά και μηχανογραφικά στοιχεία των υποψηφίων που αναγράφονται στο εξώφυλλο του τετραδίου επικαλύπτονται με αδιαφανή αυτοκόλλητα στο εξεταστικό κέντρο και κατ' αυτόν τον τρόπο δεν είναι εφικτή η αναγνώριση της ταυτότητας του υποψηφίου στο Βαθμολογικό Κέντρο.
4. Κάθε χρόνο τα βαθμολογικά κέντρα δέχονται τετράδια από διαφορετικά εξεταστικά κέντρα με αποτέλεσμα να μην γνωρίζουν οι υποψήφιοι σε ποιο βαθμολογικό κέντρο θα γίνει η διόρθωση των γραπτών τους.
'Οσον αφορά στο θέμα γνωστοποίησης βαθμολογιών σε ενδιαφερόμενους, πριν την επίσημη ανακοίνωσή τους από το Υπουργείο, σημειώνουμε ότι δόθηκαν αυστηρές εντολές προς όλους τους εμπλεκόμενους για την αποτροπή τέτοιων φαινομένων. Εάν αυτό συνέβη, σε μεμονωμένες περιπτώσεις, από έρευνα που διεξήχθη δεν εντοπίσθηκε συγκεκριμένη πηγή πληροφόρησης βαθμολογιών.
Με βάση τα παραπάνω και σε κάθε περίπτωση, η πληροφόρηση βαθμολογίαςα σε μεμονωμένες περιπτώσεις δεν μπορεί και δεν πρέπει να σχετίζεται με το αδιάβλητο των Γενικών Εξετάσεων.
Ο Υφυπουργός
ΙΩΑΝΝΗΣ ΑΝΘΟΠΟΥΛΟΣ"
59. Στην με αριθμό 729/31-7-97 ερώτηση δόθηκε με το υπ'αριθμ. 14582/7-8-97 έγγραφο από τoν Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 729/31-7-97 που κατέθεσαν οι κ.κ. Βουλευτές Σταύρος Παναγιώτου και Ευάγγελος Μπούτας, σας γνωρίζουμε τα εξής:
Σύμφωνα με τις ισχύουσες διατάξεις περί ιθαγένειας, όσοι έχουν την Ελληνική ιθαγένεια, την διατηρούν, χωρίς καμία υποχρέωση ανανέωσής της και ως εκ τούτου δεν συντρέχει θέμα καταβολής οιουδήποτε τέλους.
Ο Υφυπουργός
Λ. ΠΑΠΑΔΗΜΑΣ"
60. Στην με αριθμό 746/1-8-97 ερώτηση δόθηκε με το υπ' αριθμ. 318/14-8-97 έγγραφο από τoν Υπουργό Εμπορικής Ναυτιλίας η ακόλουθη απάντηση:
"Επί της αριθμ. 746/1-8-1997 ερώτησης που κατατέθηκε από τον Βουλευτή κ. ΑΘΑΝΑΣΙΟ ΒΑΡΙΝΟ, σας πληροφορούμε τα ακόλουθα:
1. Το Υ.Ε.ν. μεριμνά για την κατά τον καλύτερο τρόπο αξιοποίηση των χρηματικών ποσών που διατίθενται για την ιατροφαρμακευτική περίθαλψη των ναυτικών χωρίς καμμία διάκριση.
2. Ειδικώτερα, για το παράρτημα Οίκου Ναύτου Χίου κατά το μήνα Ιούλιο 1997 εστάλη ποσό 56.00.000 δρχ. έναντι δαπανών για φάρμακα μηνός Ιουνίου 1997 και έχουν εξοφληθεί οι οφειλές προς τους φαρμακοποιούς έως και για το μήνα Μάιο, ενώ έως την 31 Αυγούστου 1997 θα έχουν εξοφληθεί, σύμφωνα με τις σχετικές συμβάσεις που έχουν υπογράψει, οι αντίστοιχες οφειλές μηνός Ιουνίου 1997.
3. Από την 1η Αυγούστου 1997 έως και σήμερα έχουν ήδη σταλεί 121.000.000 δρχ. ώστε ν'αντιμετωπισθεί η παρατηρούμενη και λόγω τουρισμού, αύξηση των δαπανών και να εξοφληθεί μέρος των οφειλών προς το ΣΚΥΛΙΤΣΙΟ ΝΟΜΑΡΧΙΑΚΟ ΝΟΣΟΚΟΜΕΙΟ ΧΙΟΥ.
Ο Υπουργός
ΣΤΑΥΡΟΣ ΑΡ. ΣΟΥΜΑΚΗΣ"
61. Στην με αριθμό 821/6-8-97 ερώτηση δόθηκε με το υπ' αριθμ. 320/13-8-97 έγγραφο από τoν Υπουργό Εμπορικής Ναυτιλίας η ακόλουθη απάντηση:
"Απαντώντας στην ερώτηση 821/6-8-1997 που κατατέθηκε από τον Βουλευτή κ. Ηλ. ΒΕΖΔΡΕΒΑΝΗ, σας γνωρίζουμε ότι όσον αφορά στις Υπηρεσίες Νομού Θεσπρωτίας του ΥΕΝ και των εποπτευομένων από αυτό ΝΠΔΔ δεν έχει διοριστεί κανένας υπάλληλος βάσει των διατάξεων του ν. 1943/1991 (άτομα με ειδικές ανάγκες).
Ο Υπουργός
ΣΤΑΥΡΟΣ ΑΡ. ΣΟΥΜΑΚΗΣ"
62. Στην με αριθμό 929/11-8-97 ερώτηση δόθηκε με το υπ' αριθμ. 328/13-8-97 έγγραφο από τoν Υπουργό Εμπορικής Ναυτιλίας η ακόλουθη απάντηση:
"Απαντώντας στην ερώτηση 929/11-8-1997 των Βουλευτών Σρατή Κόρακα και Νίκου Γκατζή, που αφορά την μη προσέγγιση του Ε/Γ - Ο/Γ "ΚΑΝΤΙΑ" στην ΝΕΑΠΟΛΗ ΒΟΙΩΝ, σας γνωρίζουμε τα ακόλουθα:
1. Η ΑΝΕΚ Α.Ε. είχε ζητήσει την χορήγηση Αδείας Σκοπιμότητος (Α.Σ.) προς δρομολόγηση Ε/Γ-Ο/Γ πλοίου στην γραμμή ΚΙΣΣΑΜΟΥ - ΑΓ.ΠΕΛΑΓΙΑΣ - ΓΥΘΕΙΟΥ - ΚΑΛΑΜΑΤΑΣ. 'Οταν το αίτημα εξετάσθηκε από την αρμόδια Επιτροπή (Γ.Ε.Α.Σ.), όπως προβλέπεται από τη νόμιμη διαδικασία, προτάθηκε από την Υπηρεσία η προσθήκη μία εβδομαδιαίας προσέγγισης του πλοίου σε ν.ΒΟΙΩΝ και ΑΝΤΙΚΥΘΗΡΑ. 'Ομως η προσέγγιση του πλοίου στην ν. ΒΟΙΩΝ δεν είναι εφικτή, επειδή σύμφωνα με το βύθισμα του (5,80 μ.) απαιτούνται βάθη θαλάσσης τουλάχιστον 6,50 μ., ενώ το ομώνυμο λιμάνι έχει βάθη μόλις 5 μ. Επίσης το πλοίο αδυνατεί να προσδέσει στην θέση κεφαλόσκαλο, λόγω των ζημιών που έχει υποστεί το κρηπίδωμα.
2. Κατόπιν τούτων εξεδόθη Απόφαση χορήγησης Α.Σ. και δρομολογήθηκε πρόσφατα το Ε/Γ-Ο/Γ "ΚΑΝΤΙΑ" στην γραμμή ΚΙΣΣΑΜΟΥ - ΚΥΘΗΡΩΝ - ΓΥΘΕΙΟΥ - ΚΑΛΑΜΑΤΑΣ, με την υποχρέωση για προέκτασή της και σε ΑΝΤΙΚΥΘΗΡΑ καθώς και ΜΟΝΕΜΒΑΣΙΑ - ΠΕΙΡΑΙΑ.
3. Προς το παρόν το λιμάνι ν.ΒΟΙΩΝ συνδέεται καθημερινά με τα ΚΥΘΗΡΑ και μία (1) φορά την εβδομάδα με την ΚΡΗΤΗ με το Ε/Γ-Ο/Γ "ΜΑΡΙΑ ΠΑ".
Ο Υπουργός
ΣΤΑΥΡΟΣ ΑΡ. ΣΟΥΜΑΚΗΣ"
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, θα αναγνωστεί το δελτίο των επικαίρων ερωτήσεων της Παρασκευής 17ης Οκτωβρίου 1997.
Α. ΕΠΙΚΑΙΡΕΣ ΕΡΩΤΗΣΕΙΣ πρώτου κύκλου.
1. Η με αριθμό 86/13.10.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Στυλιανού Παπαθεμελή προς τους Υπουργούς Τύπου και Μέσων Μαζικής Ενημέρωσης, Εθνικής Οικονομίας και Οικονομικών, σχετικά με τις αυξήσεις των ταχυδρομικών τελών και τις επιπτώσεις στα θρησκευτικού περιεχομένου έντυπα.
2. Η με αριθμό 89/14.10.97 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Δημόσιας Τάξης, σχετικά με τα μέτρα που πρόκειται να ληφθούν για την αντιμετώπιση των προβλημάτων που δημιουργούνται από τους αλλοδαπούς κακοποιούς και λόγω της μείωσης του έμψυχου δυναμικού της Αστυνομίας και της Αγροφυλακής.
3. Η με αριθμό 91/15.10.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Υγείας και Πρόνοιας, σχετικά με την επίλυση των οικονομικών και άλλων αιτημάτων των εργαζομένων στο Νοσοκομείο "ΕΥΑΓΓΕΛΙΣΜΟΣ".
4. Η με αριθμό 95/15.10.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς την Υπουργό Ανάπτυξης, σχετικά με τα προβλήματα που έχουν δημιουργηθεί στις ασφαλιστικές εταιρείες λόγω της συγχώνευσής των, της έλλειψης ελέγχου της αγοράς κλπ.
5. Η με αριθμό 100/15.10.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τους Υπουργούς Εθνικής Οικονομίας και Οικονομικών, Υγείας και Πρόνοιας, Εργασίας και Κοινωνικών Ασφαλίσεων, σχετικά με τα προβλήματα λειτουργίας των Δημόσιων Σχολών Τυφλών Αθήνας και Θεσσαλονίκης, το προνοιακό επίδομά τους κλπ.
Β. ΕΠΙΚΑΙΡΕΣ ΕΡΩΤΗΣΕΙΣ δευτέρου κύκλου.
1. Η με αριθμό 88/14.10.97 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Ελένης Ανουσάκη προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με τα μέτρα που πρέπει να ληφθούν για τη διατήρηση της ιστορικής τοποθεσίας "Κόκκινος Βράχος" Νομού Ζακύνθου.
2. Η με αριθμό 84/13.10.97 επίκαιρη ερώτηση του Βουλευτή της Νέας Δημοκρατίας κ. Γεράσιμου Γιακουμάτου προς τον Υπουργό Εθνικής Οικονομίας και Οικονομικών, σχετικά με την πώληση της Τράπεζας Κρήτης, τη μετατροπή της σε Τράπεζα Κοινωνικής Ασφάλισης κλπ.
3. Η με αριθμό 92/15.10.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευστρατίου Κόρακα προς τον Υπουργό Δημόσιας Τάξης, σχετικά με την καθυστέρηση στην επίλυση χρόνιων προβλημάτων των αστυνομικών υπαλλήλων της χώρας.
4. Η με αριθμό 96/15.10.97 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τους Υπουργούς Ανάπτυξης, Υγείας και Πρόνοιας, σχετικά με την ανάγκη διενέργειας ιατρικής έρευνας για την καταγραφή των κινδύνων από τη λειτουργία του εργοστασίου της Ελληνικής Βιομηχανίας Ζαχάρεως.
5. Η με αριθμό 99/15.10.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς την Υπουργό Ανάπτυξης, σχετικά με τη λήψη μέτρων για την προστασία του περιβάλλοντος από τη ρύπανση του εργοστασίου της Δημόσιας Επιχείρησης Ηλεκτρισμού (Δ.Ε.Η.) στη Μεγαλόπολη Αρκαδίας.
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στην συζήτηση
ΤΩΝ ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου.
Η πρώτη επίκαιρη ερώτηση με αριθμό 64/10.10.97 του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά προς τον Υπουργό Εθνικής 'Αμυνας, σχετικά με τη λειτουργία του εργοστασίου "Ηλεκτρομηχανικής" Κύμης Ευβοίας και τη συμμετοχή του στις προμήθειες των Ενόπλων Δυνάμεων, διαγράφεται λόγω κωλύματος του ερωτωμένου κυρίου Υπουργού.
Δεύτερη επίκαιρη ερώτηση είναι η με αριθμό 51/8.10.97 του Βουλευτή της Νέας Δημοκρατίας κ. Βασιλείου Μιχαλολιάκου προς τον Υπουργό Υγείας και Πρόνοιας, σχετικά με τα προβλήματα στη χρηματοδότηση των προγραμμάτων του Κέντρου Ψυχικής Υγιεινής.
Η επίκαιρη ερώτηση του κ. Μιχαλολιάκου έχει σε περίληψη ως εξής:
"Το Κέντρο Ψυχικής Υγιεινής, το οποίο ιδρύθηκε το 1956 και είναι ο μοναδικός πανελλήνιος φορέας εξωνοσοκομειακής ψυχιατρικής περίθαλψης, αντιμετωπίζει κατά τα δύο τελευταία χρόνια τεράστια προβλήματα λειτουργίας, τα οποία μάλιστα κατά το Σεπτέμβριο και Οκτώβριο οξύνθηκαν επικίνδυνα. Συγκεκριμένα, οι εργαζόμενοι στην Αθήνα και την υπόλοιπη Ελλάδα προχώρησαν από 6.10.97 σε επίσχεση εργασίας, αφού τα δεδουλευμένα του μηνός Σεπτεμβρίου δεν τους έχουν ακόμα καταβληθεί, τα οφειλόμενα αναδρομικά εκ της ισχύος του νέου μισθολογίου δεν τους έχουν αποδοθεί, καθώς και η δεύτερη δόση του επιδόματος των δεκαοκτώ χιλιάδων (18.000) δραχμών.
Επιπλέον σοβαρές επιπτώσεις στους εξυπηρετουμένους στο Κ.Ψ.Υ. έχει η προβληματική χρηματοδότηση του Κέντρου σε Προγράμματα Επαγγελματικής Εκπαίδευσης και Αποκατάστασης.(Αδυναμία καταβολής μικρής αποζημίωσης των εξυπηρετουμένων).
Κατόπιν των ανωτέρω ο κύριος Υπουργός ερωτάται και καλείται να ενημερώσει το Σώμα:
1. Πότε θα πληρωθούν τα δεδουλευμένα και τα αναδρομικά στους εργαζομένους στο Κ.Ψ.Υ;
2. Γιατί υπάρχει η μεγάλη καθυστέρηση στη χρηματοδότηση των προγραμμάτων για τους ασθενείς;
3. Πότε θα πληρωθούν τα άτομα με προβλήματα ψυχικής υγείας που καταρτίζονται σε Προγράμματα Επαγγελματικής Εκπαίδευσης και Αποκατάστασης;
4. Ποιες εγγυήσεις μπορεί να δώσει το Υπουργείο Υγείας ότι τέτοια φαινόμενα ελλιπούς χρηματοδοτήσεως προγραμμάτων και καθυστερημένης καταβολής δεδουλευμένων δεν θα παρουσιαστούν στο μέλλον;"
Ο Υπουργός Υγείας και Πρόνοιας και Πρόνοιας κ. Κώστας Γείτονας έχει το λόγο.
ΚΩΣΤΑΣ ΓΕΙΤΟΝΑΣ (Υπουργός Υγείας και Πρόνοιας): Ευχαριστώ, κύριε Πρόεδρε.
Θέλω να πω στον κύριο συνάδελφο, ότι καταλαβαίνω τον προβληματισμό του και την ευαισθησία του για ένα τόσο σπουδαίο θέμα όπως είναι η ψυχική υγεία. Θα σας διαβεβαιώσω, κύριοι συνάδελφοι, ότι η Κυβέρνηση με ευαισθησία αντιμετωπίζει όλα τα θέματα του τομέα υγείας και ιδιαίτερα της ψυχικής υγείας. Αυτό ιδιαίτερα, γιατί πιστεύω ότι ο τρόπος οργάνωσης και λειτουργίας των σύγχρονων κοινωνιών και με τα πρότυπα και με τις συμπεριφορές που διαμορφώνει, επιτείνει την εμφάνιση προβλημάτων ψυχικής υγείας και στους ενήλικες, αλλά ιδιαίτερα και στα παιδιά, στους εφήβους, στις τρυφερές ηλικίες. Και πολλές φορές τα προβλήματα αυτά αρχίζουν και γίνονται επώδυνα. Οι ψυχικές διαταραχές αποτελούν σήμερα μείζον πρόβλημα για την κοινωνία, αλλά και πρόκληση για το Σύστημα Υγείας. Και στις υπηρεσίες πρωτοβάθμιας φροντίδας όλο και περισσότερους ασθενείς έχουμε με προβλήματα ψυχικής υγείας.
Aυτό τι επιβάλλει; Επιβάλλει την ανάπτυξη ενός πλήρους και οργανωμένου -πιστεύω- δικτύου σε όλη τη χώρα υπηρεσιών ψυχικής υγείας. 
Στη χώρα μας είναι γνωστό, ότι από το 1984, με τον Κανονισμό 815 και με τη βοήθεια της ΕΟΚ τότε, ξεκίνησε η ψυχιατρική μεταρρύθμιση, με στόχο τη δημιουργία νέων δομών, υποδομών, λειτουργιών και δράσεων και βελτίωση των υπαρχόντων, η οποία έχει προχωρήσει και έχει δώσει θετικά αποτελέσματα. Σήμερα μπορώ να πω -και θα έλθω και στα συγκεκριμένα σας ερωτήματα- ότι βρισκόμαστε σε μια φάση προώθησης ενός μεσομακροπρόθεσμου προγράμματος για τη συνέχιση και την ολοκλήρωση της ψυχιατρικής μεταρρύθμισης, το οποίο αυτήν τη στιγμή μάλιστα το επεξεργαζόμαστε μαζί με την Ευρωπαϊκή 'Ενωση και για τη χρηματοδότησή του.
Στο συγκεκριμένο σας ερώτημα για το Κέντρο Ψυχικής Υγείας, που πράγματι παίζει έναν κρίσιμο ρόλο σε όλη αυτήν την πολιτική την προσπάθεια και τις δράσεις, θέλω να σας πω τα εξής: Είχαν γραφεί στον προϋπολογισμό του Υπουργείου μας εννιακόσια εκατομμύρια (900.000.000) ως επιχορήγηση του Κέντρου και επιπλέον εκατό εκατομμύρια (100.000.000) για τους ξενώνες. 'Ολες αυτές οι πιστώσεις διετέθησαν και έτσι καταβάλλονται κανονικά οι τακτικές αποδοχές όσο και τα αναδρομικά -επειδή αναφέρεσθε-του ειδικού επιδόματος των δεκαοχτώ χιλιάδων δραχμών (18.000).
Επιπλέον τώρα, επειδή χρειαζόμαστε επιπλέον πόρους -και εκεί είναι το πρόβλημα, το οποίο θέτετε- για την απρόσκοπτη λειτουργία του Κ.Ψ.Υ, θα ενισχύσουμε τον προϋπολογισμό με πεντακόσια εκατομμύρια (500.000.000) επιπλέον. 'Ηδη έχουν προωθηθεί αποφάσεις.
(Στο σημείο αυτό χτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού.)
Μια κουβέντα μόνο, κύριε Πρόεδρε, επειδή έχει και ένα δεύτερο ερώτημα ο κύριος συνάδελφος. Για τα θέματα επιχορήγησης των δράσεων σε σχέση με τα προγράμματα επαγγελματικής εκπαίδευσης, σε όλη τη διετία και κύρια από εθνικούς πόρους -γιατί όπως ξέρετε τα προγράμματα αυτά από την Κοινότητα και μέσω του Υπουργείου Εργασίας ήταν δύο, τριών μηνών- κάλυψαν με όλες τις ανάγκες για τις εγκεκριμένες δράσεις και τώρα θα υλοποιηθεί νέο πρόγραμμα με βάση τη μεταβατική ρύθμιση που ενέκρινε η Κοινότητα. Συνεπώς, κύριε συνάδελφε, δεν υπάρχει πρόβλημα και σας διαβεβαιώνω, ότι η Κυβέρνηση θα καλύψει όλες τις ανάγκες για την ομαλή λειτουργία του Κ.Ψ.Υ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μιχαλολιάκος έχει το λόγο.
ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, με την ερώτηση μου δεν αμφισβήτησα την ευαισθησία του Υπουργού Υγείας. Αλλά πρέπει να συμφωνήσουμε όλοι, ότι η υπόθεση της ευαισθησίας στην πολιτική δεν έχει θεωρητικό χαρακτήρα. Στο πανεπιστήμιο μπορεί να έχει θεωρητικό χαρακτήρα. Στην πολιτική έχει πρακτικό χαρακτήρα. Θα πρέπει κάποτε να πάψουμε να έχουμε κυβερνήσεις, οι οποίες εμφανίζονται με δύο πρόσωπα.
Oι μεν Υπουργοί Υγείας με τις δημόσιες παρεμβάσεις τους να χαρακτηρίζονται ως κοινωνικά ευαίσθητοι πολιτικοί, οι δε Υπουργοί των Οικονομικών Υπουργείων να μην τους το επιτρέπουν αυτό και στην πράξη να το υλοποιούν. 
Προσπάθησα στην ερώτησή μου να είμαι απολύτως σαφής και συγκεκριμένος. Δεν είχα τη διάθεση να εγκαλέσω συνολικά την Κυβέρνηση για έλλειψη ευαισθησίας και ούτε καν στον τομέα των ατόμων με διαταραχή της ψυχικής τους υγείας.
Εδώ έχουμε ένα συγκεκριμένο πρόβλημα. Οι εργαζόμενοι στο Κέντρο Ψυχικής Υγιεινής -που όλοι θα αναγνωρίσουμε και προπαντός ο Υπουργός Υγείας, που είναι τεράστια η προσφορά του- κατέφυγαν στο έσχατο μέσο, στην επίσχεση εργασίας. Δεν πληρώνουν τα δεδουλευμένα και όχι μόνο τα αναδρομικά.
Είναι αλήθεια ότι αδυνατεί ακόμη το Κέντρο Ψυχικής Υγιεινής να ενισχύσει τη θεραπευτική διαδικασία της επαγγελματικής αποκατάστασης πληρώνοντας τους ίδιους τους ανθρώπους, οι οποίοι επιχειρούν να βρουν μία καλύτερη πορεία ψυχικής υγείας.
Το ουσιαστικότερο, κύριε Υπουργέ -γιατί ο χρόνος μου είναι περιορισμένος- είναι το εξής: Τουλάχιστον, θα προβλέψετε στον προϋπολογισμό του 1998 οι δαπάνες της λειτουργίας του Κέντρου Ψυχικής Υγιεινής να συμπεριληφθούν, ώστε να μην προκύψουν και στο μέλλον τέτοια προβλήματτα χωρίς τη δική σας ευθύνη, την ατομική; Αυτό είναι το κρίσιμο ερώτημα.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.
ΚΩΣΤΑΣ ΓΕΙΤΟΝΑΣ (Υπουργός Υγείας και Πρόνοιας): Κύριε Πρόεδρε, συμφωνώ με τον κύριο συνάδελφο, ότι δεν αρκεί η ευαισθησία στα λόγια, αλλά αυτή η Κυβέρνηση αναδεικνύει το κοινωνικό της πρόσωπο με έργα, δράσεις, και την διάθεση συγκεκριμένων κονδυλίων. Και τα κονδύλια για την υγεία και για την πρόνοια είναι πάρα πολύ αυξημένα...
ΒΑΣΙΛΕΙΟΣ ΜΙΧΑΛΟΛΙΑΚΟΣ: Συγκεκριμένα, σας παρακαλώ.
ΚΩΣΤΑΣ ΓΕΙΤΟΝΑΣ (Υπουργός Υγείας και Πρόνοιας): Σας παρακαλώ. Μιλήσατε περί ευαισθησίας. Δεν αντιδικώ μαζί σας. Συμφωνώ μαζί σας ότι δεν μπορεί να μένουμε στα λόγια, αλλά εμείς πραγματικά προχωράμε στα έργα.
Για το συγκεκριμένο θέμα σας είπα ότι, πέραν του ενός δισεκατομμυρίου (1.000.000.000) του αρχικού, θα διαθέσουμε άλλα πεντακόσια εκατομμύρια (500.000.000) για να καλύψουμε όλες τις ανάγκες και μισθοδοσίας και λειτουργίας του Κέντρου Ψυχικής Υγιεινής.
'Οσον αφορά το νέο προϋπολογισμό, περιμένετε θα έρθει σε λίγο στη Βουλή. Εκείνο που μπορώ να πω από τώρα είναι ότι πάλι τα κονδύλια για την υγεία και για την ψυχική υγεία θα είναι αυξημένα. 
Επίσης, θέλω να πληροφορήσω τον κύριο συνάδελφο ότι βρισκόμαστε, όπως σας είπα, σε μία δεύτερη φάση συνέχισης της ψυχιατρικής μεταρρύθμισης. 'Εχουμε το πρόγραμμα "ΨΥΧΑΡΓΩΣ", συνεργαζόμαστε με την Κοινότητα και πιστεύουμε ότι θα χρηματοδοτηθεί. Πέραν τούτου, ξεκινάμε -χθες ήμουν στο Ψυχιατρικό Νοσοκομείο Αθηνών- προγράμματα αναβάθμισης αντίστοιχα της Λέρου για όλα τα ψυχιατρεία της χώρας.
Για το Κέντρο Ψυχικής Υγιεινής θα χρηματοδοτήσουμε όλες εκείνες τις δράσεις που μπορεί να κάνει σε κεντρικό επίπεδο. 'Οσο δε αφορά τις αποκεντρωμένες του μονάδες, όπως ξέρετε, αυτές θα πρέπει να συνλειτουργήσουν μαζί με τα νοσοκομεία της χώρας, για να μπορούμε να έχουμε καλύτερη απόδοση.
Επομένως απαντώ και συγκεκριμένα στο ερώτημά σας, ότι και φέτος καλύφθηκαν οι ανάγκες και για του χρόνου υπάρχει πρόβλεψη να καλύψουμε τις απαραίτητες και βασικές λειτουργίες στον ευαίσθητο αυτό τομέα της ψυχικής υγείας που, όπως σας είπα, είναι μία νέα πρόκληση, διότι συνεχώς αυξάνουν -δυστυχώς, έτσι οργανώσαμε τις κοινωνίες μας- οι απαιτήσεις μας σε υπηρεσίες ψυχικής υγείας. Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Τρίτη είναι η με αριθμό 57/9.10.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τους Υπουργούς Τύπου και Μέσων Μαζικής Ενημέρωσης, Μεταφορών και Επικοινωνιών, σχετικά με την επίλυση των προβλημάτων που δημιουργήθηκαν από τον τρόπο διανομής των τηλεοπτικών συχνοτήτων στους ιδιωτικούς τηλεοπτικούς σταθμούς.
Η ερώτηση του κυρίου συναδέλφου σε περίληψη έχει ως εξής:
"Πολλά και μεγάλα είναι τα προβλήματα τα οποία δημιουργούνται στο αναφαίρετο δημοκρατικό δικαίωμα της ολόπλευρης και σωστής πληροφόρησης του λαού μας, από τον τρόπο με τον οποίο αποφάσισε η Κυβέρνηση τη διανομή των τηλεοπτικών συχνοτήτων στους ιδιωτικούς σταθμούς. 
Ο χάρτης συχνοτήτων είναι κομμένος και ραμμένος στα μέτρα μιας χούφτας μεγάλων επιχειρηματικών-δημοσιογραφικών συγκροτημάτων, που ελέγχουν τα μεγάλα ιδιωτικά Μέσα Μαζικής Ενημέρωσης. Αντίθετα οι επαρχιακοί περιφερειακοί και τοπικοί σταθμοί αφανίζονται λόγω της οικονομικής καταστροφής στην οποία τους οδηγούν οι προϋποθέσεις για χορήγηση άδειας που θέτει η Κυβέρνηση.
Παράλληλα υπάρχει μία προνομιακή μεταχείριση της πολυεθνικής, ολλανδικών συμφερόντων "NETHOLD", στην οποία χαρίζονται και άλλες συχνότητες για τη λειτουργία άλλων δυο καναλιών πέρα από το "FILMNET".
Και αυτό γίνεται τη στιγμή που η Κυβέρνηση προβάλλει το επιχείρημα της έλλειψης συχνοτήτων. Ετσι δημιουργούνται οι προϋποθέσεις η πληροφόρηση να περάσει πλήρως στον έλεγχο του μεγάλου κεφαλαίου, ενώ σβήνει η τηλεοπτική τοπική ενημέρωση και η όποια προσφορά της στην περιφέρεια.
Ερωτώνται οι κύριοι Υπουργοί:
Αν είναι στις προθέσεις της Κυβέρνησης να αναστείλει τις διαδικασίες διανομής των τηλεοπτικών συχνοτήτων, όπως ζητούν τα επαρχιακά κανάλια.
Αν είναι στις προθέσεις της να έρθει σε διάλογο με τα επαρχιακά κανάλια, όπως αυτά ζητούν, για το θέμα των συχνοτήτων και να προχωρήσει μετά στη διάθεση των τηλεοπτικών συχνοτήτων σε όλη τη χώρα.
Αν σκοπεύει να αλλάξει το νόμο για τα Μέσα Μαζικής Ενημέρωσης, που δίνει υπερπρονόμια στα μεγάλα συγκροτήματα ενημέρωσης και δεδομένου ότι ο νόμος αυτός πλήττει καίρια την αντικειμενική και δημοκρατική πληροφόρηση."
Ξεχάσατε τα μικρά κανάλια της Αττικής, κύριε Γκατζή.
ΝΙΚΟΛΑΟΣ ΓΚΑΤΖΗΣ: Τα αναφέρουμε και αυτά, κύριε Πρόεδρε, αλλά δεν το βάλαμε σκόπιμα, για να μη θεωρηθεί ότι μιλάμε για τον 902.
ΠΡΟΕΔΡΕΥΩΝ (Παναγιώτης Ν. Κρητικός): Είναι και αυτά μικρά και περιφερειακά.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Ο 902 είναι με άδεια εθνικής εμβέλειας. 
ΠΡΟΕΔΡΕΥΩΝ (Παναγιώτης Ν. Κρητικός): Ο Υπουργός Τύπου και Μέσων Μαζικής Ενημέρωσης κ. Δημήτριος Ρέππας έχει το λόγο.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, κύριοι συνάδελφοι, είναι πάρα πολύ σημαντικό το ζήτημα, το οποίο με την επίκαιρη ερώτηση ο συνάδελφος θέτει προς συζήτηση ενώπιον του Σώματος.
Πραγματικά για πρώτη φορά είναι σε εξέλιξη στην Ελλάδα μία διαδικασία, η οποία θα οδηγήσει στην αποσαφήνιση του ραδιοτηλεοπτικού πεδίου, με την εγκαθίδρυση της νομιμότητας στη λειτουργία των ηλεκτρονικών μέσων ενημέρωσης.
Λυπούμαι, όμως, γιατί η προσέγγιση στο θέμα αυτό γίνεται συνήθως με αφορισμούς και τη χρήση συνθημάτων, ενώ η κρισιμότητα του ζητήματος επιβάλλει τεκμηριωμένες προτάσεις και υπεύθυνες επισημάνσεις και σχολιασμούς, προκειμένου, αν υπάρχουν προβλήματα να αντιμετωπιστούν για να μη δημιουργούνται εντυπώσεις.
Θα μου επιτρέψετε ευθύς εξαρχής να πω ότι υπάρχει μία διαφορά ανάμεσα στην έκδοση εντύπων μέσων ενημέρωσης και στη λειτουργία των ηλεκτρονικών μέσων ενημέρωσης.
Ο χώρος είναι ευρύτατος και παρέχει δυνατότητα στον οποιονδήποτε ενδιαφέρεται να προχωρήσει στην έκδοση ενός εντύπου, προκειμένου έτσι να εκφράσει ελεύθερα τις απόψεις του και να τις διαδόσει. 
Στο χώρο των ηλεκτρονικών μέσων ενημέρωσης υπάρχουν περιορισμοί, υπάρχουν τεχνικές προϋποθέσεις, οι οποίες πρέπει να ικανοποιούνται. Και αναφέρομαι στον περιορισμένο αριθμό των συχνοτήτων. Γι' αυτό ακριβώς, όποιοι ελέγχουν τη λειτουργία ενός ραδιοτηλεοπτικού μέσου ενημέρωσης, λέω ότι ασκούν κατά παραχώρηση δημόσια εξουσία ή η λειτουργία τους συνιστά μία κατά παραχώρηση δημόσια λειτουργία.
Το τρίπτυχο της πολιτικής μας στον τομέα αυτόν, κύριε συνάδελφε, είναι η νομιμότητα, η διαφάνεια και η ποιότητα σε όλο το εύρος της λειτουργίας των μέσων ενημέρωσης. Η νομιμότητα ιδιαιτέρως, προκειμένου να αποσαφηνιστεί όπως προείπα το ραδιοτηλεοπτικό πεδίο απαιτεί, πέραν των όποιων θεσμικών ρυθμίσεων ή διοικητικών αναδιαρθρώσεων, τη δημιουργία ενός ισχυρού μηχανισμού, μίας άρτιας τεχνικής υποδομής, τόσο ως προς τις εγκαταστάσεις παραγωγής προγράμματος όσο και ως προς τις εγκαταστάσεις εκπομπής σήματος ηλεκτρονικών μέσων ενημέρωσης.
Λυπούμαι, γιατί η προσπάθεια αυτή, η οποία επαναλαμβάνω γίνεται για πρώτη φορά στην Ελλάδα και αποτυπώνεται στην προκήρυξη, την οποία κάναμε -η οποία προκήρυξη μεταξύ των άλλων περιλαμβάνει αυτόν τον χάρτη συχνοτήτων, που με τόσο λεπτομέρεια αναφέρεται στις τεχνικές προϋποθέσεις που πρέπει να εξασφαλίζουν τα ηλεκτρονικά μέσα ενημέρωσης, προκειμένου να διεκδικήσουν και να λάβουν άδεια για τη λειτουργία ενός ραδιοτηλεοπτικού σταθμού, τηλεοπτικού εν προκειμένω- γίνεται αντικείμενο μίας τέτοιας κριτικής, η οποία θέλω να πιστεύω ότι στηρίζεται στην άγνοια.
Το έχω κάνει και το επαναλαμβάνω. Καλώ, προσκαλώ και προκαλώ οποιονδήποτε έχει μία τεχνικά άρτια και επιστημονικά τεκμηριωμένη πρόταση, να την καταθέσει, προκειμένου να αντικρούσει αυτήν την πλήρη μελέτη, την οποία έχουμε ολοκληρώσει, για να προχωρήσουμε επιτέλους στην παραχώρηση αδειών, ώστε νόμιμα να λειτουργούν οι ιδιωτικοί τηλεοπτικοί σταθμοί στην πατρίδα μας.
Κλείνω, κύριε Πρόεδρε, λέγοντας μόνο τούτο. Η κατηγορία περί προνομιακής μεταχείρισης του "FILMNET" δεν ευσταθεί, δοθέντος ότι υπάρχουν συμβάσεις που έχουν υπογραφεί από τον Οκτώβρη του 1994 και τον Δεκέμβρη του 1995, οι οποίες έχουν επικυρωθεί με νόμο της Βουλής, βάσει των οποίων η "ΕΡΤ" έχει παραχωρήσει την εκπομπή δύο σημάτων...
ΠΡΟΕΔΡΕΥΩΝ (Παναγιώτης Ν. Κρητικός): Και ο λόγος σας κινείται μέσα στα πλαίσια κάποιας συχνότητας. Παρακαλώ!
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): ... και σε αντάλλαγμα αυτού, η ΕΡΤ έλαβε πέρσι -για να αναφερθώ μόνο στα κέρδη που είχε σε ένα χρόνο- ένα δισεκατομμύριo διακόσια εκατομμύρια (1.200.000.000) δραχμές. Ουδείς άλλος έχει εκδηλώσει ανάλογο ενδιαφέρον. Η προσπάθεια που κάνουμε είναι αντικειμενική και διαφανής και παρακαλώ και εσείς, έτσι να την κρίνετε.
ΠΡΟΕΔΡΕΥΩΝ (Παναγιώτης Ν. Κρητικός): Ο κ.Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δεν είμαστε αντίθετοι με το να ρυθμιστεί μια μόνιμη βάση διαφανής, που να πληροί όλες τις προϋποθέσεις, αυτές που έβαζε και το Ραδιοτηλεοπτικό Συμβούλιο για να λειτουργήσουν όλοι οι ιδιωτικοί σταθμοί.
Απεναντίας έχουμε μια κακή τουλάχιστον εντύπωση από τα συμπεράσματα που βγάλαμε, ύστερα από την ημερίδα που έκαναν τα επαρχιακά Μέσα Μαζικής Ενημέρωσης, τα οποία ούτε λίγο ούτε πολύ, κύριε Υπουργέ, κατήγγειλαν τη διαδικασία και της προκήρυξης έτσι όπως γίνεται, αλλά και της διϋπουργικής απόφασης, η οποία πάρθηκε και στερεί με τις προϋποθέσεις τις οποίες βάζει, τη δυνατότητα ύπαρξης των επαρχιακών τηλεοπτικών σταθμών, αλλά και των μικρών τοπικών καναλιών.
'Εχουμε, λοιπόν, την εντύπωση ότι παράλληλα με αυτές τις έξι άδειες, οι οποίες δόθηκαν, αλλά και με τις δυνατότητες τις οποίες προφορικά σήμερα κι εσείς αναπτύξατε, προκαλείτε οποιονδήποτε έχει μια εμπεριστατωμένη ολοκληρωμένη μελέτη κλπ., να έρθει να πάρει την άδεια. Φοβούμαστε ότι με αυτήν τη διαδικασία, με αυτήν την παράγραφο που λέτε μέσα στο νόμο- ότι είναι δυνατόν και σε ευρωπαϊκές εταιρείες κλπ, οι οποίες τηρούν τις προϋποθέσεις οικονομικές, τεχνικές κλπ- ανοίγεται τελικά ένας δρόμος κυριαρχίας από τους ισχυρούς του χρήματος και αυτών που κυριαρχούν σήμερα στα Μέσα Μαζικής Ενημέρωσης. 'Ολοι ξέρουμε πώς γίνεται η χρήση αυτών των μέσων και για τους δημοκρατικούς μας θεσμούς και για τα μεγάλα συμφέροντα, τα διαπλεκόμενα. Στερούν ουσιαστικά, με το να καταλαμβάνουν αυτά τα κανάλια, τη δυνατότητα ύπαρξης άλλων συχνοτήτων, για να έχουμε την ανάπτυξη των περιφερειακών και άλλων καναλιών.
Κύριε Υπουργέ, δεν είπαμε ότι έγινε παράνομη η παραχώρηση στη "FILM NET". Είπαμε, ότι αυτή η εταιρεία, η "ΝΕΤHOLT", έχει μια ειδική, προνομιακή μεταχείριση. 'Οπως είπατε και εσείς, δόθηκαν άλλα δύο, τελικά, κανάλια.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Συνολικώς δύο. 'Οχι και άλλα δύο.
ΝΙΚΟΛΑΟΣ ΓΚΑΤΖΗΣ: Και η "FILMNET". Είναι το "ΚΑΠΑ TV", είναι και το "ΣΠΟΡ TV".
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Eίναι σε μια συχνότητα και τα δύο αυτά κανάλια.
ΝΙΚΟΛΑΟΣ ΓΚΑΤΖΗΣ: Εν πάση περιπτώσει, κύριε Υπουργέ, υπάρχουν αυτά τα αιτήματα. Να μη σταθούμε σ'αυτόν το διάλογο. Ξέρουμε τα αιτήματα, ξέρουμε τις επιδιώξεις, ξέρουμε τι πρόκειται να γίνει με τις διαφημίσεις, πώς διανέμονται οι διαφημίσεις και τι θα γίνει τελικά στα προσεχή χρόνια με την πίτα της διανομής των διαφημίσεων και ιδιαίτερα κατά τους Ολυμπιακούς Αγώνες.
Ανησυχούμε, όμως, ότι η πληροφόρηση μονοπωλείται, διαστρεβλώνεται και όπως ακριβώς γίνεται, δεν θα υπάρχει το δημοκρατικό δικαίωμα πληροφόρησης του λαού μας ολόπλευρα. Τι θα γίνει με τις τρεις ερωτήσεις, τις οποίες σας βάζουμε; Θα αναστείλετε τις διαδικασίες, όπως γίνονται αυτές, ούτως ώστε να έχουμε μια καλύτερη και πληρέστερη συμμετοχή του Ραδιοτηλεοπτικού Συμβουλίου; Απαντήστε σ'αυτές τις τρεις ερωτήσεις, τις έχετε γραπτές, δεν με παίρνει ο χρόνος για να σας τις αναπτύξω.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, κύριοι συνάδελφοι, ουδείς άλλος έχει εκφράσει το ενδιαφέρον με αυτούς τους οικονομικούς όρους να μεταδώσει κωδικοποιημένα το τηλεοπτικό τους σήμα, πέρα από την εταιρεία "NETHOLD", με την οποία έχει προχωρήσει στις γνωστές συμβάσεις, για τις οποίες μίλησα, η "ΕΡΤ". 'Οταν ολοκληρωθεί ο χρόνος για τις συμβάσεις αυτές, θα έχουν τη δυνατότητα όλοι οι άλλοι, οι οποίοι ενδιαφέρονται, να προσέλθουν σε μια διαγωνιστική διαδικασία και να εξασφαλίσουν αυτό το δικαίωμα.
Γνωρίζετε πολύ καλά, ότι πέραν της ημερίδας την οποία προκάλεσε μια ένωση, γιατί είναι πάρα πολλές που εκπροσωπούν περιφερειακούς ιδιωτικούς σταθμούς, διοργάνωσε ημερίδα το Υπουργείο μας στις 2 Οκτωβρίου, όπου δώσαμε λεπτομερέστατη ενημέρωση στους ενδιαφερομένους.
Πρέπει να σας πω, κύριοι συνάδελφοι, ότι με βάση το χάρτη αυτόν προβλέπονται τριάντα οκτώ κέντρα εκπομπής σε όλη την Ελλάδα, στα οποία αργότερα θα δημιουργηθούν τα λεγόμενα τηλεοπτικά πάρκα, για να αντιμετωπίσουμε αυτό το χάος κεραιών που είναι διάσπαρτες σε όλη την Ελλάδα. Σε κάθε κέντρο εκπομπής αναφέρονται -και αυτό γίνεται για πρώτη φορά- με συγκεκριμένο όνομα και αριθμό, οι δίαυλοι, οι συχνότητες, οι οποίες διατίθενται γι'αυτό το κέντρο εκπομπής, όπως επίσης και η μέγιστη ενεργός ακτινοβολούμενη ισχύς σε κιλοβάτ, πράγμα το οποίο επίσης για πρώτη φορά επισημαίνεται. Ακόμη δε, έχουμε σε χάρτες όλες τις περιοχές της Ελλάδας, όπου αναφέρονται, ως χάρτες πεδιοκάλυψης, τα γεωγραφικά όρια, εντός των οποίων θα μπορεί να φθάνει το σήμα κάθε σταθμού αναλόγως της περιοχής για την οποία έχει λάβει άδεια εκπομπής σήματος.
Η διαδικασία αυτή είναι πλήρης. Πρέπει να σας πω ότι όχι μόνο δεν είναι στις προθέσεις μας να την αναστείλουμε, αλλά θα προχωρήσουμε, αφού έχουμε δώσει τον εύλογο και απαραίτητο χρόνο στους ενδιαφερόμενους να ολοκληρώσουν τους φακέλους τους, γιατί επιδιώκουμε να υπάρξει μία τάξη και να αποκατασταθεί η νομιμότητα σ' αυτόν τον τομέα.
Σήμερα στην ελληνική περιφέρεια λειτουργούν διακόσιοι πενήντα τηλεοπτικοί σταθμοί περίπου. Σε καμία άλλη χώρα δεν υπάρχει κάτι αντίστοιχο. Χώρες με το ίδιο μέγεθος περίπου της χώρας μας, ίσως και μεγαλύτερο, έχουν πολύ μικρότερο αριθμό τέτοιων σταθμών και αναφέρομαι στην Αυστρία, που έχει μόνο εννέα περιφερειακά κανάλια, στη Δανία που έχει μόνο δέκα, στη Σουηδία που έχει έντεκα, στη Γαλλία που έχει λιγότερα από τριάντα κλπ. 
'Ολα αυτά δείχνουν ότι υπάρχει ένα χάος, υπάρχει αποσυντονισμός, απορρύθμιση, αναρχία. Γνωρίζετε πολύ καλά ότι κάποιοι σταθμοί οι οποίοι λειτουργούν σήμερα, καταλαμβάνουν μία συχνότητα για να μπορούν να εκπέμπουν το πρόγραμμά τους για μία ή δύο ώρες την ημέρα, πολύ δε περισσότερο όταν γεμίζουν το πρόγραμμά τους με βιντεοκασέτες, τις οποίες εξασφαλίζουν από τις λέσχες της γειτονιάς τους, χωρίς να καταβάλουν τα απαραίτητα πνευματικά δικαιώματα δημιουργώντας με αυτόν τον τρόπο μείζονα προβλήματα στις σχέσεις της χώρας μας με άλλες χώρες και με παραγωγούς οπτικοακουστικών έργων.
Κλείνω, κύριε Πρόεδρε, ότι ο ν. 2328 στον οποίο βασίζεται η προκήρυξη αυτή είναι ο πιο αυστηρός και προοδευτικός για τα θέματα νομιμότητας και διαφάνειας σε όλη την Ευρώπη και έχουμε υποχρέωση να τον υποστηρίξουμε όλοι.
ΠΡΟΕΔΡΕΥΩΝ (Παναγιώτης Ν. Κρητικός): Τέταρτη επίκαιρη ερώτηση είναι η με αριθμό 75/13.10.97 του Βουλευτή του Συνασπισμού της Αριστεράς και της Προόδου κ. Σπυρίδωνος Δανέλλη προς τους Υπουργούς Εθνικής Οικονομίας και Οικονομικών, Περιβάλλοντος- Χωροταξίας και Δημοσίων 'Εργων, σχετικά με τα προβλήματα που υπάρχουν στη Δημόσια Διοίκηση στον Τομέα Παραγωγής 'Εργων και στην καθυστέρηση υλοποίησης του προγράμματος Δημοσίων Επενδύσεων.
Η επίκαιρη ερώτηση σε περίληψη έχει ως εξής:
"Είναι σε όλους μας γνωστό ότι από το πρόγραμμα δημοσίων επενδύσεων διατέθηκαν μόνο κατά το 1996 επτακόσια πενήντα δισεκατομμύρια (750.000.000.000) δραχμές για τη μελέτη, εκτέλεση και συντήρηση έργων, υπό την επίβλεψη και ευθύνη των επτά χιλιάδων διακοσίων πενήντα τριών υπηρετούντων διπλωματούχων Α.Ε.Ι. μηχανικών δημοσίων υπαλλήλων. 'Ηδη προβλέπεται αύξηση του ποσού αυτού κατά 20%-25% για το 1997.
Είναι κατά συνέπεια ολοφάνερο, ότι απαιτείται αναβάθμιση της Δημόσιας Διοίκησης στον τομέα παραγωγής των έργων, βελτίωση των προϋποθέσεων λειτουργίας της και κατ' επέκταση οικονομική και θεσμική αναβάθμιση όλων των μηχανικών που υπηρετούν στη Δημόσια Διοίκηση, τα ν.Π.Δ.Δ. και τους Ο.Τ.Α. (πρώτου και δεύτερου βαθμού).
Είναι επίσης γνωστό, ότι η 'Ενωση Μηχανικών Δημοσίων Υπαλλήλων Διπλωματούχων Α.Ε.Ι. (ΕΜΔΥΔΑΣ) βρίσκεται εδώ και ένα μήνα σε απεργιακές κινητοποιήσεις, που έχουν ως αποτέλεσμα τη ματαίωση ή αναβολή δημοπρασιών δημοσίων έργων ύψους περίπου σαράντα πέντε δισεκατομμυρίων (45.000.000.000) δραχμών, μέχρι 21.10.97, εκ των οποίων τα περισσότερα χρηματοδοτούνται από το δεύτερο Κοινοτικό Πλαίσιο Στήριξης.
Ερωτώνται οι κύριοι Υπουργοί:
1.- Γιατί δεν υιοθετούν την πρόταση της ΕΜΔΥΔΑΣ, που υποστηρίζεται από το Τ.Ε.Ε. -τεχνικό σύμβουλο της πολιτείας- και τις εργοληπτικές ενώσεις, πρόταση που αφ' ενός βρίσκει σύμφωνη και την πολιτική ηγεσία του ΥΠΕΧΩΔΕ (Υπουργό και Υφυπουργό), αφ' ετέρου δεν επιβαρύνει ούτε κατ' ελάχιστο τον κρατικό προϋπολογισμό.
2.- Πώς σκοπεύουν να παρέμβουν για την άμεση επίλυση του θέματος, που ταλαιπωρεί, τόσο τους εργαζόμενους μηχανικούς δημοσίους υπαλλήλους όσο και τα έργα, προκαλώντας ακόμα παραπέρα καθυστέρηση στην υλοποίηση του προγράμματος και υστέρηση των εσόδων του κράτους από την απώλεια της καταβολής του αντίστοιχου Φ.Π.Α."
Ο Υφυπουργός Οικονομικών κ. Χριστοδουλάκης έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Επιτρέψτε μου να αναφερθώ, κύριοι Βουλευτές, σε ορισμένα θέματα που προβλέπει το νέο μισθολόγιο, το οποίο ισχύει για το υπαλληλικό, τεχνικό και διοικητικό προσωπικό του δημοσίου. 
'Οταν ψηφίσθηκε το μισθολόγιο, προέβλεπε την καθιέρωση ενός κινήτρου απόδοσης, το οποίο για τους μηχανικούς και γενικά για τους πανεπιστημιακής εκπαιδεύσεως ανέρχεται στο ποσό των εξήντα οκτώ χιλιάδων (68.000) δραχμών. Αυτό δίδεται πλέον σε όλους τους δημοσίους υπαλλήλους. 'Οσοι δημόσιοι υπάλληλοι, μεταξύ των οποίων και οι μηχανικοί, ελάμβαναν μέσω ειδικών λογαριασμών επιδόματα τα οποία ήταν υπέρτερα και ορισμένα μάλιστα απ' αυτά ήταν ιδιαιτέρως υπέρτερα αυτού του ποσού, τότε τα επιδόματά τους χωρίζονται στο κίνητρο απόδοσης και στην προσωπική διαφορά, η οποία απομένει μεταξύ του παλαιού επιδόματος και του κινήτρου απόδοσης το οποίο θεσπίστηκε με το ενιαίο μισθολόγιο.
Είναι αυτονόητο ότι οι λογαριασμοί οι οποίοι τροφοδοτούσαν τα παλιά επιδόματα, θα χρησιμοποιηθούν κατά το τμήμα εκείνο που αφορά το κίνητρο απόδοσης, για να συνεχίσει να καταβάλλεται το κίνητρο απόδοσης από τους ειδικούς αυτούς λογαριασμούς και να επιστρέφει έτσι στον τακτικό προϋπολογισμό.
Αυτό είναι αυτονόητο, είναι μία αρχή την οποία θέσπισε το ενιαίο μισθολόγιο των δημοσίων υπαλλήλων και εφαρμόζεται απαρεγκλίτως και με τον ίδιο ακριβώς τρόπο σε όλες τις κατηγορίες εργαζομένων και για όλες τις κατηγορίες των ειδικών λογαριασμών. Ακριβώς αυτή η διαδικασία εφαρμόζεται και για τους λογαριασμούς των μηχανικών.
Οι μηχανικοί, όπως είναι γνωστό, έχουν δύο λογαριασμούς. 'Εχουν ένα λογαριασμό, ο οποίος δημιουργείται με παρακράτηση επτά τοις χιλίοις περίπου επί του προϋπολογισμού των δαπανών των έργων του Κοινοτικού Πλαισίου Στήριξης και έχουν και έναν άλλο λογαριασμό, ο οποίος προέρχεται από τις παρακρατήσεις έξι τοις χιλίοις επί παντός ανεξαιρέτως έργου και πληρωμή την οποία κάνει ο εργολάβος ή φυσικό πρόσωπο ή νομικό πρόσωπο επί εκτελουμένων έργων.
Η Κυβέρνηση αντλεί το κίνητρο απόδοσης των εξήντα οκτώ χιλιάδων (68.000) από τον κεντρικό λογαριασμό του επτά τοις χιλίοις και εάν χρειαστεί ποτέ -πράγμα το οποίο δεν έχει παρατηρηθεί μέχρι σήμερα- θα το αντλήσει και από τον άλλο λογαριασμό του έξι τοις χιλίοις. 
Δεν έχει δημιουργηθεί καμία ανωμαλία μέχρι σήμερα σχετικά με την καταβολή αυτών των επιδομάτων και οι μηχανικοί συνεχίζουν να απολαμβάνουν τα επιδόματα, τα οποία απλώς έχουν διαιρεθεί σήμερα μεταξύ του κινήτρου απόδοσης και της υπολειπόμενης προσωπικής διαφοράς.
Για τους μηχανικούς εφαρμόζεται ακριβώς το ίδιο σύστημα -το οποίο προβλέπει ο νόμος- το οποίο εφαρμόζεται για όλες ανεξαιρέτως τις κατηγορίες δημοσίων υπαλλήλων.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Δανέλλης έχει το λόγο.
ΣΠΥΡΙΔΩΝ ΔΑΝΕΛΛΗΣ: Νομίζω, ότι είναι κοινά αποδεκτή η ιδιαιτερότητα και η κρισιμότητα του ρόλου των μηχανικών των δημοσίων υπαλλήλων, ιδιαίτερα μάλιστα στη σημερινή συγκυρία, για την αναπτυξιακή προσπάθεια και πορεία του τόπου. Κατά συνέπεια νομίζω, ότι είναι ολοφάνερο ότι απαιτείται η αναβάθμιση του παράγοντα Δημόσια Διοίκηση στον τομέα των μηχανικών -και βεβαίως θεωρείται αναγκαία και η βελτίωση των προϋποθέσεων της λειτουργίας, αλλά και κατ'επέκταση των οικονομικών- και η θεσμική αναβάθμιση των μηχανικών δημοσίων υπαλλήλων, της Δημόσιας Διοίκησης, των Νομικών Προσώπων Δημοσίου Δικαίου και βεβαίως των Οργανισμών Τοπικής Αυτοδιοίκησης πρώτου και δευτέρου βαθμού.
Με αυτό το σκεπτικό είχαμε χαιρετίσει ως κόμμα τα επιδόματα των έξι και επτά τοις χιλίοις, που αναφέρατε, κύριε Υπουργέ, όταν θεσπίστηκαν, παρ'όλο που η επιδοματική πολιτική είναι ξένη από τη δική μας αντίληψη, θεωρώντας ότι μέσα σε μία συγκυρία, όπου ειδικά στον τομέα αυτόν αποδείχθηκε ότι η ισοπεδωτική και λαϊκίστικη αντίληψη του ενιαίου μισθολογίου των δημοσίων υπαλλήλων έχει επιφέρει ολέθρια, θα έλεγα, αποτελέσματα στον τόσο κρίσιμο τομέα των μεγάλων έργων, τα οποία έχει ανάγκη η ανάπτυξη της χώρας, θεωρώντας ότι τα επιδόματα αυτά ήταν μία πρώτη κίνηση για τη δημιουργία μιας Συλλογικής Σύμβασης Εργασίας των μηχανικών της Δημόσιας Διοίκησης.
Πέραν, όμως, αυτού υπάρχει ένα ζήτημα εξαιρετικά μεγάλο θεσμικού χαρακτήρα, το θέμα της μη ουσιαστικής αναβάθμισης των Δημοσίων Τεχνικών Υπηρεσιών. Αντ'αυτού τη δημιουργία και προώθηση των μεγάλων εταιρειών στον τομέα παραγωγής έργων, το οποίο όμως, είναι ένα άλλο ζήτημα που θα μας δοθεί η ευκαιρία να συζητήσουμε κάποια άλλη στιγμή.
Θα ήθελα να αναφέρω κατά λέξη ένα τμήμα της εισηγητικής έκθεσης του νόμου που είχατε φέρει και είχε ψηφιστεί στη Βουλή τον Ιούνιο του 1996, πριν ενάμιση χρόνο δηλαδή, όπου αναγνωρίζεται η ιδιαιτερότητα του έργου των μηχανικών των δημοσίων υπαλλήλων και λέτε ότι: "Η άσκηση των παραπάνω καθηκόντων και η ανάγκη επίσπευσης των εργασιών, επιβάλλει στους διπλωματούχους μηχανικούς να εργάζονται κάτω από ειδικές συνθήκες δουλειάς, να υπέχουν ποινικές ευθύνες κατά την άσκηση των καθηκόντων τους, σύμφωνα με τις διατάξεις του ποινικού κώδικα 286, πέραν των γενικών ευθυνών, όπως επίσης αναγνωρίζεται ότι είναι η μόνη ειδικότητα στο δημόσιο και μόνο γι'αυτούς απαιτείται ως τυπικό προσόν η κτήση και η κατάθεση άδειας ασκήσεως επαγγέλματος. Συνεπώς είναι επιβεβλημένη η θεσμοθέτηση του προβλεπομένου επιδόματος ως αντιστάθμισμα, ώστε να μπορούν να ανταποκριθούν στις αυξημένες δαπάνες και υποχρεώσεις τους".
Με το νέο μισθολόγιο, κύριε Υπουργέ, στο οποίο αναφερθήκατε πριν και με μία, θα λέγαμε, λογιστικού χαρακτήρα αντίληψη, χρησιμοποιείται τους πόρους του έξι και επτά τοις χιλίοις, όπως είπατε, για τη χρηματοδότηση του κινήτρου απόδοσης, το οποίο ισχύει για όλους τους δημοσίους υπαλλήλους.
(Στο σημείο αυτό κτυπάει του κουδούνι λήξεως του χρόνου ομιλίας του κυρίου Βουλευτή.)
Ολοκληρώνω σε μια φράση, κύριε Πρόεδρε.
'Εχω την εντύπωση ότι θα πρέπει να ξαναδείτε το ζήτημα αυτό και με την έννοια ότι η πρόταση της Ε.Μ.Δ.Υ.Δ.Α.Σ. δεν επιβαρύνει ούτε κατ'ελάχιστο τον κρατικό προϋπολογισμό, νομίζω ότι θα πρέπει να το ξαναδείτε, ακριβώς λόγω της ιδιαιτερότητας που έχει ο ρόλος των μηχανικών δημοσίων υπαλλήλων.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ευχαριστώ πολύ.
Κατ'αρχήν δεν αντελήφθην ότι η ερώτηση του κ. Δανέλλη ήταν σχετική με το ρόλο και τη σπουδαιότητα των μηχανικών.
Επ' αυτού δεν νομίζω να υπάρχει αντίρρηση και πρωτίστως νομίζω ότι η Κυβέρνηση του ΠΑ.ΣΟ.Κ. και παλαιότερα και σήμερα έχει δώσει όλη την πρέπουσα σημασία για την αναβάθμιση του ρόλου των μηχανικών και θεσμικά και οικονομικά και διοικητικά και διευθετικά. Δεν υπάρχει πεδίο το οποίο να μην έχει αναδείξει την ιδιαιτερότητα και τη σπουδαιότητα του επαγγέλματος του μηχανικού ιδιαίτερα στη σημερινή περίοδο.
Τώρα, υποθέτω ότι η ερώτηση αφορά τον τρόπο καταβολής επιδομάτων. Εκπλήσσομαι βέβαια, οφείλω να πω, για την αλλαγή θέσεων και επιχειρημάτων του κόμματος το οποίο εκπροσωπείτε, διότι αν ενθυμούμαι καλά στη συζήτηση περί μισθολογίου σ' αυτήν την Αίθουσα του Κοινοβουλίου, το κόμμα σας είχε υποστηρίξει την κατάργηση των επιδομάτων, την ενιαιοποίηση και είχε διαμαρτυρηθεί για την ύπαρξη ορισμένων επιδομάτων. Θα πρέπει βέβαια κάποτε να μάθουμε και ποιά είναι η τελική σας θέση. 
Το νέο μισθολόγιο κάθε άλλο παρά διέπεται από ισοπεδωτικό και λαϊκιστικό χαρακτήρα, όπως αναφέρατε. Είναι η πρώτη φορά που το ακούω αυτό το πράγμα, ούτε η ΑΔΕΔΥ το έχει πει, ούτε κανείς άλλος το έχει πει αυτό το πράγμα. Αντιθέτως, θέσπισε νέες αρχές και κίνητρα, τα οποία για πρώτη φορά θεσπίζονται με τόσο διαυγή και διαφανή και αποτελεσματικό τρόπο.
'Οσον αφορά τώρα το θέμα της προτάσεως της ΕΜΔΥΔΑΣ στην οποία δεν αναφερθήκατε συγκεκριμένα και πλανάται στην Αίθουσα η απορία, ποιά είναι αυτή η πρόταση. Η πρόταση της ΕΜΔΥΔΑΣ είναι να μην καταβάλλεται το ποσό των εξήντα οκτώ χιλιάδων (68.000) δραχμών από τους λογαρισμούς των μηχανικών, αλλά να πηγαίνουμε και να το εισπράττουμε από τους επι μέρους λογαριασμούς του κάθε Υπουργείου. Αυτό, όπως αντιλαμβάνεσθε θα δημιουργήσει μια μεγάλη πολυπλοκότητα στον τρόπο είσπραξης του κινήτρου απόδοσης, χωρίς να υπάρχει κανένας λόγος. Διότι οι μηχανικοί δεν έχουν καμία απολύτως -το επαναλαμβάνω με στεντορεία τη φωνή- επιβάρυνση από τον τρόπο με τον οποίο καταβάλλεται σήμερα το κίνητρο απόδοσης. Αν υπάρξει κάποια δυσκολία ή κάποιο πρόβλημα, είμαστε σε διάλογο με την ΕΜΔΥΔΑΣ και με το ΥΠΕΧΩΔΕ, να δούμε πώς θα αντιμετωπισθεί. Αλλά κανένα απολύτως πρόβλημα, καμία απολύτως αρνητική επίπτωση δεν έχουν οι μηχανικοί ούτε θα έχουν από τον τρόπο καταβολής των επιδομάτων, τα οποία τους έχει αναγνωρίσει η πολιτεία για το ρόλο τον οποίο διαδραματίζουν.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Πέμπτη είναι η με αριθμό 53/9.10.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Καρακώστα προς τον Υπουργό Δημόσιας Τάξης, σχετικά με το πρόβλημα της μη ασφαλούς φρούρησης των κρατητηρίων των Αστυνομικών Τμημάτων.
Η ερώτηση του κυρίου συναδέλφου έχει ως εξής:
"Η πρόσφατη ομαδική απόδραση κρατουμένων από το Αστυνομικό Τμήμα Κολωνού φέρνει στην επιφάνεια το μέγα πρόβλημα της μη ασφαλούς φρούρησης των κρατητηρίων λόγω της ακαταλληλότητας των χώρων κράτησης αφ'ενός και της μη διάθεσης ικανού αριθμού αστυνομικών αφ'ετέρου.
Εξάλλου λόγω του συγχρωτισμού των κρατουμένων σε χώρους που δεν εξασφαλίζουν επαρκείς όρους υγιεινής διαβίωσης, εγκυμονούν σοβαροί κίνδυνοι μετάδοσης μολυσματικών νόσων (ηπατίτιδας-AIDS κλπ.).
Κατόπιν αυτών, ερωτάται ο κύριος Υπουργός: 
α) Το όλο ζήτημα έχει απασχολήσει σοβαρά τη φυσική και πολιτική ηγεσία του Υπουργείου;
β) Πρόκειται να λάβει συγκεκριμένα μέτρα για την αντιμετώπιση του θιγομένου ζητήματος και ποία;"
Ο Υπουργός Δημόσιας Τάξης κ. Γεώργιος Ρωμαίος έχει το λόγο.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Βεβαίως μας έχει απασχολήσει το πρόβλημα και όχι μόνο με αφορμή το γεγονός που αναφέρεται στην ερώτηση του κυρίου συναδέλφου. Το πρόβλημα των κρατητηρίων μας έχει απασχολήσει από την πρώτη ημέρα που αναλάβαμε το Υπουργείο Δημόσιας Τάξης, γιατί είμαστε γνώστες όχι μόνο του προβλήματος, αλλά και εκθέσεων από όργανα της Ευρωπαϊκής 'Ενωσης και του Συμβουλίου της Ευρώπης, γιατί τα κρατητήρια σε αρκετές περιπτώσεις είναι σε μια απαράδεκτη κατάσταση. Γι' αυτό ξεκινήσαμε σημαντικές παρεμβάσεις. Σε ενενήντα τρία μάλιστα τμήματα και διευθύνσεις, κάναμε σημαντικές βελτιώσεις, χωρίς αυτό να σημαίνει ότι είμαστε και ικανοποιημένοι ακόμη, αλλά συνεχίζουμε αυτήν την προσπάθεια για να βελτιώσουμε τους όρους διαβίωσης παραμονής των κρατουμένων και ταυτόχρονα είναι αυτονόητο ότι όσο βελτιώνεται η κατάσταση των κρατητηρίων, γίνεται και ασφαλέστερη η υπηρεσία των αστυνομικών, οι οποίοι καλούνται να φρουρήσουν τους κρατούμενους.
Υπάρχει ένα πρόβλημα το οποίο αρχίζουμε να αντιμετωπίζουμε από το νέο χρόνο. Είναι ότι ορισμένα -αρκετά- κτίρια είναι νοικιασμένα και οι παρεμβάσεις είναι δύσκολες. Γι' αυτό υπάρχει ένα τριετές πρόγραμμα νέων κτιρίων, το οποίο θα ξεπεράσει τα τριάντα δισεκατομμύρια (30.000.000.000) δραχμές. Ξεκινάει από το νέο χρόνο και πιστεύουμε ότι πολύ σύντομα θα υπάρξει πραγματικά σε όλη την Ελλάδα μία κατάσταση, όπως αρμόζει και στον ελληνικό πολιτισμό και στην ευαισθησία που έχουμε όλοι έναντι των κρατουμένων.
'Οσον αφορά το δεύτερο θέμα, ήδη έχουμε ξεκινήσει, τουλάχιστον σε ορισμένες περιπτώσεις που χρειάζεται, εμβολιασμό κατά της ηπατίτιδας, αλλά μέχρι τώρα, εκτός από κάποιες αμφισβητούμενες περιπτώσεις στην Κατερίνη, δεν έχουμε κρούσματα τα οποία να μας ανησυχούν. Παρά ταύτα, έχει εγκριθεί ένα κονδύλι για δύο χιλιάδες εμβολιασμούς και αν χρειαστούν και άλλοι, θα τους κάνουμε.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καρακώστας έχει το λόγο.
ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, κύριε Υπουργέ, αντιλαμβάνομαι τις προσπάθειες, που καταβάλλετε για να αντιμετωπίσετε το όντως σοβαρό αυτό πρόβλημα των κρατητηρίων των Αστυνομικών Τμημάτων, αλλά θα ήθελα να είναι πιο άμεση η παρέμβαση της πολιτείας, γιατί όπως και σεις είπατε, η κατάσταση στα αστυνομικά κρατητήρια είναι τραγική.
Κάντε κάποιες επισκέψεις και θα διαπιστώσετε ιδίοις όμμασι την τραγικότητα της κατάστασης, που έχει συνέπειες και για τη χώρα μας, διότι θίγεται και το κύρος της χώρας μας και της Αστυνομίας, όταν βλέπουμε τέτοια φαινόμενα ομαδικών αποδράσεων, διότι σε πενήντα - εξήντα κρατουμένους διατίθενται για τη φύλαξή τους δύο έως τρεις αστυνομικοί. Μέχρι να εξεύρετε τους πόρους για να δημιουργήσετε τα κατάλληλα κτίρια προς προσωρινή διαμονή, τουλάχιστον να διαθέσετε αστυνομικά όργανα περισσότερα προς φύλαξη των κρατουμένων.
Και ένα άλλο θα πρέπει να γνωρίζετε. Τα αστυνομικά κρατητήρια δεν είναι φυλακές, είναι απλώς χώροι προσωρινής διαμονής για την παραπομπή αφ'ενός των ποινικά διωκομένων στους εισαγγελείς, για να δουν αν τους διώξουν ή όχι και αφ'ετέρου για να μεταχθούν στις φυλακές, εάν έχουν καταδικασθεί.
Εδώ παρατηρείται πολλοί διοικητικοί κρατούμενοι να παραμένουν επί έξι μήνες και είναι απαράδεκτο και είναι και παράνομο αυτό. Γι' αυτό θα πρέπει να βρείτε έναν τρόπο αντιμετώπισης αυτής της κατάστασης, ώστε και τα αστυνομικά όργανα να μην τα φέρνετε σε δύσκολη κατάσταση και να τα τιμωρείτε, ευλόγως ίσως, διότι από αμέλεια φεύγουν οι κρατούμενοι. Αλλά και εκείνα τα όργανα έχουν δίκιο, διότι δεν είναι ανθρωπίνως δυνατό να φυλάξουν τόσους κρατούμενους για να μην αποδράσουν.
Γι' αυτό θα σας παρακαλέσουμε και μεις από την πλευρά μας, επειδή γνωρίζω ότι το πρόβλημα σας απασχολεί όντως, δεν έχω καμία αμφιβολία, να δείξετε εντονότερο ενδιαφέρον, ώστε και η τάξη των αστυνομικών να ανακουφισθεί, αλλά και οι άνθρωποι αυτοί, που διαβιούν μέσα σε ένα συγχρωτισμένο περιβάλλον, που εγκυμονεί και εις βάρος της υγείας τους κινδύνους.
Σας ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Κύριε Πρόεδρε, ως προς το σημείο αυτό που έθιξε ο κύριος συνάδελφος, την ενίσχυση της φύλαξης, είμαι απόλυτα σύμφωνος. Γι' αυτό μέσα στα μέτρα τα οποία λαμβάνονται, είναι και η ασφαλέστερη φύλαξη των κρατουμένων. 
Αλλά πρέπει να σας πω ειλικρινά ότι στις περιπτώσεις όπου κρατούμενοι φεύγουν από τα κρατητήρια, που είναι κάτι δυσάρεστο και η κοινή γνώμη δεν έχει πολύ καλή άποψη, δεν κόβουμε κεφάλια όταν διαπιστώνουμε ότι οι συνθήκες είναι η βασική αιτία της απόδρασης και όχι η ευθύνη του αστυνομικού. Γι' αυτό να είσθε βέβαιος. Αν αμφιβάλλετε, μπορώ να σας δώσω συγκεκριμένα στοιχεία. 'Ομως παίρνουμε αυτά τα πρόσθετα μέτρα, ακριβώς και για να μην υπάρχουν ευθύνες και για να μην έχουμε αυτές τις αποδράσεις.
ΠΡΟΕΔΡΕΥΩΝ (Παναγιώτης Ν. Κρητικός): Επίκαιρες ερωτήσεις δεύτερου κύκλου.
Πρώτη είναι η με αριθμό 82/13.10.97 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Ελένης Ανουσάκη προς τον Υπουργό Πολιτισμού, σχετικά με την επιτακτική ανάγκη δημιουργίας Μουσείου 'Οπερας.
Η επίκαιρη ερώτηση της κ. Ανουσάκη έχει ως εξής:
"Η Εθνική Λυρική Σκηνή είναι το μόνο λυρικό θέατρο της Ελλάδας. Ιδρύθηκε στα χρόνια της γερμανικής κατοχής. Υπήρξε από τις ελάχιστες ελεύθερες φωνές που είχαν απομείνει στην τότε σκλαβωμένη Ελλάδα. Από το 1944 λειτουργεί σαν αυτόνομος οργανισμός. Η δημιουργία της Εθνικής Λυρικής Σκηνής βασίστηκε στο ελληνικό μελόδραμα.
Για πρώτη φορά φέτος στο φουαγιέ του θεάτρου παρουσιάστηκε έκθεση κουστουμιών που χρησιμοποιήθηκαν σε παραστάσεις "σταθμούς". Η έκθεση αυτή ονομάστηκε "ΜΕΓΑΛΟΙ ΚΑΛΛΙΤΕΧΝΕΣ". Το εκθεσιακό όμως αυτό υλικό δεν καλύπτει παρά ένα μικρό τμήμα της Εθνικής Λυρικής Σκηνής, το οποίο βρίσκεται ανεκμετάλλευτο και πρόχειρα φυλαγμένο σε αποθήκες.
Για να διαφυλάξουμε τον πολιτισμό μας είναι επιτακτική ανάγκη η δημιουργία μουσείου του ιστορικού αυτού υλικού.
Ερωτάται ο κύριος Υπουργός Πολιτισμού:
- Πότε επιτέλους θα δημιουργηθεί το Μουσείο 'Οπερας, που θα αποτελέσει όχι μόνο τόπο φύλαξης του πολύτιμου υλικού της Εθνικής Λυρικής Σκηνής, αλλά και χώρο σπουδής και έρευνας της Ελληνικής Λυρικής Τέχνης;".
Ο Υφυπουργός Πολιτισμού και Αθλητισμού κ. Φούρας έχει το λόγο. Ενιαία είναι η κυβερνητική ευθύνη, ενιαία η εκπροσώπηση, κατά συνέπεια...
ΕΛΕΝΗ ΑΝΟΥΣΑΚΗ: Και ευχάριστη.
ΠΡΟΕΔΡΕΥΩΝ (Παναγιώτης Ν. Κρητικός): Βεβαίως και ευχάριστη.
Ο κύριος Υπουργός έχει το λόγο.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Ο Υπουργός Πολιτισμού έχει από καιρό προγραμματισμένη συνάντηση με το Σλοβάκο ομόλογό του. Λυπάται που απουσιάζει, ευχαριστεί όμως την αγαπητή συνάδελφο, γιατί φέρνει στην επικαιρότητα ένα σημαντικό ζήτημα από το χώρο του πολιτισμού.
Η Εθνική Λυρική Σκηνή είναι πράγματι το μοναδικό λυρικό θέατρο της Ελλάδος, που μεταξύ των άλλων δραστηριοτήτων του φέρει και το βάρος της φύλαξης, συντήρησης και διάδοσης της παράδοσης της όπερας στην Ελλάδα. 
Ως εκ τούτου, στους αποθηκευτικούς χώρους της Εθνικής Λυρικής Σκηνής βρίσκεται και συντηρείται ένα ανεκτίμητης πολιτιστικής αξίας υλικό, το οποίο πέρα από τη φύλαξή του και τη συντήρησή του πρέπει να γίνεται γνωστό στο ευρύτερο κοινό. 'Ηδη όλος σχεδόν ο χώρος του φουαγιέ του Θεάτρου "Ολύμπια" διατίθεται για την προβολή κλασικών κουστουμιών από τις μεγάλες παραστάσεις της Εθνικής Λυρικής Σκηνής.
Υπάρχει όμως στην ερώτηση ένα σημαντικό θέμα: "τι δέον γενέσθαι", σχετικά με την ανέγερση νέου κτιρίου 'Οπερας. Υπάρχει εκφρασμένη βούληση της πολιτείας -και αυτό το έχει δηλώσει ο Υπουργός Πολιτισμού- σε συνεργασία, ει δυνατόν με το Δήμο της Αθήνας, να ανεγερθεί ένα κτίριο 'Οπερας, έδρα της Λυρικής, τμήμα του οποίου θα αποτελέσει το Μουσείο της 'Οπερας.
Το κτιριακό πρόβλημα της Λυρικής Σκηνής είναι χρονίζον και θεμελιώδες. Πιστεύουμε ότι ο προγραμματισμός, που έγινε στα πλαίσια ενός σφιχτού προϋπολογισμού του Υπουργείου Πολιτισμού, αλλά και η συνεργασία με το Δήμο της Αθήνας, θα αποδώσει καρπούς.
ΠΡΟΕΔΡΕΥΩΝ (Παναγιώτης Ν. Κρητικός): Η κ. Ανουσάκη έχει το λόγο.
EΛΕΝΗ ΑΝΟΥΣΑΚΗ: Αξιότιμε κύριε Πρόεδρε και κύριοι συνάδελφοι, νιώθω ιδιαίτερη χαρά. Και εγώ ένιωσα έκπληξη όταν είδα στα υπουργικά έδρανα τον κ. Φούρα, όχι γιατί δεν είναι ο αρμόδιος Υπουργός να μου απαντήσει, αλλά γιατί είναι αυτός που σήμερα με κάνει ευτυχισμένη.
Κύριε Υπουργέ, σας συγχαίρω σαν Ελληνίδα, σαν Βουλευτής της Αθήνας, σαν πρώην δημοτική σύμβουλος, σαν καλλιτέχνης του τόπου αυτού. Σας συγχαίρω, γιατί με το ήθος σας, με τον παλμό σας, με το σεβασμό σας, καταφέρατε αυτό που καταφέρατε, να έρθουν στην Αθήνα μας οι Ολυμπιακοί Αγώνες.
Σας ζητώ να δεσμευτείτε στην Εθνική Αντιπροσωπία να γίνει και η Λυρική Σκηνή και μάλιστα το νέο κτίριο της Λυρικής Σκηνής. Μπορεί για παράδειγμα το νέο κτίριο να γίνει στο Ζάππειο, όπως είναι το όραμα κάποιου μεγάλου καλλιτέχνη. Εκεί μπορεί να γίνει και το Μουσείο της Λυρικής, γιατί είναι πάρα πολλά κουστούμια στις αποθήκες. Κοστούμια μεγάλων καλλιτεχνών, είκοσι χρόνια από το θάνατο της μεγάλης Μαρίας Κάλλας, το μοναδικό κοστούμι από τη μνημειώδη παράσταση της "Μήδειας" ακόμα δεν βρήκε τη θέση του. Πρέπει λοιπόν να διαφυλαχθούν.
Ωστόσο, εκείνο που πρέπει να διαφυλάξουμε, είναι το ενδιαφέρον μας για τον πολιτισμό. Θεωρώ, κύριε Υπουργέ, ότι είναι κορυφαία στιγμή το 2004. Μπορούμε να δημιουργήσουμε για το 2004, για τους Ολυμπιακούς που όλοι θέλουμε και πρέπει να δημιουργήσουμε ένα μοναδικό πολιτιστικό γεγονός.
Πιστεύω ότι σύντομα πρέπει να βρεθεί χώρος για την εγκατάσταση της Λυρικής Σκηνής, όπου να υπάρχει δυνατότητα περιστρεφόμενης σκηνής, ειδικού χώρου καμαρινιών, γιατί δεν υπάρχουν καμαρίνια για τους καλλιτέχνες και άλλων απαραίτητων χώρων. Πιστεύω δε, ότι αυτό το εκθεσιακό μέρος πρέπει να το επισκέπτονται και οι νέοι.
Σας συγχαίρω ακόμη μία φορά σαν εκπρόσωπο της Κυβέρνησης για την ανάληψη των Ολυμπιακών Αγώνων και δίνω όλο το βάρος σε σας. Φυσικά δεν ξεχνάμε και το φίλο και άξιο Υπουργό μας τον κ. Βενιζέλο.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει να προσθέσει τίποτα;
ΑΝΔΡΕΑΣ ΦΟΥΡΑΣ (Υφυπουργός Πολιτισμού): 'Οχι, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Δεύτερη είναι η με αριθμό 55/9.10.97 επίκαιρη ερώτηση του Βουλευτή της Νέας Δημοκρατίας κ. Γεωργίου Καρασμάνη προς τον Υπουργό Δημόσιας Τάξης, σχετικά με τα προβλήματα που δημιουργούνται στο Νομό Πέλλας από τους αλλοδαπούς κακοποιούς και από τη μείωση του έμψυχου δυναμικού της Αστυνομίας και η οποία σε περίληψη έχει ως εξής:
"Εδώ και πολύ καιρό η 'Ενωση Αστυνομικών του Νομού Πέλλας καταγγέλλει, ότι το έμψυχο δυναμικό των αστυνομικών δυνάμεων του νομού μας έχει μειωθεί επικίνδυνα και έχει προειδοποιήσει για τις τραγικές συνέπειες που αυτό εγκυμονεί για την έννομη τάξη και την ασφάλεια του πληθυσμού, σε μια περιοχή μάλιστα που αποτελεί μία από τις πύλες εισόδου των αλλοδαπών κακοποιών και αντιμετωπίζει πρώτη τις εγκληματικές επιθέσεις τους.
Η ίδια 'Ενωση έφθασε στο σημείο προ τριμήνου να προειδοποιήσει ότι εφόσον συνεχίζεται αυτή η κατάσταση, δεν θα φέρει καμία ευθύνη για τα κρούσματα βίας και εγκληματικότητας που θα εκδηλωθούν στο νομό μας.
Οι δυσοίωνες προβλέψεις της 'Ενωσης Αστυνομικών επαληθεύτηκαν κατά το δραματικότερο τρόπο προ ημερών, όταν αδίστακτοι Αλβανοί εγκληματίες, μέρα μεσημέρι στην Κρύα Βρύση Πέλλας επετέθησαν και βίασαν κτηνωδώς νεαρή γυναίκα μπροστά στα μάτια των έντρομων συζύγου και πεθερού, που τη συνόδευαν.
Ερωτάται ο κύριος Υπουργός:
1. Για πόσο χρονικό διάστημα ακόμη θα αφεθεί ο ιδιαίτερα ευάλωτος Νομός Πέλλας "ξέφραγο αμπέλι" στην αλβανική μαφία;
2. Γιατί κωφεύει επί τόσους μήνες στις προειδοποιήσεις της τοπικής 'Ενωσης Αστυνομικών και αν -έστω και τώρα μετά το τελευταίο κρούσμα- σκοπεύει να ανταποκριθεί στις εκκλήσεις της για άμεση ενίσχυση του έμψυχου δυναμικού της;
3. Εάν (όπως και επίσημα δηλώνεται) υπάρχει πρόθεση νομιμοποίησης των λαθρομεταναστών, ο κύριος Υπουργός να λάβει τα αυστηρότατα εκείνα μέτρα που επιβάλλονται ώστε αυτοί που θα νομιμοποιηθούν να βρίσκονται υπό το διαρκή και στενότατο έλεγχο των αρχών και να είναι εφοδιασμένοι με ταυτότητες και κάρτα άδειας εργασίας, ώστε οι αγρότες -τους οποίους κυρίως προσφέρονται ως εργάτες οι ξένοι- να γνωρίζουν αν έχουν να κάνουν με νόμιμους μετανάστες ή με παράνομους και εγκληματίες".
Ο Υπουργός Δημόσιας Τάξης κ. Γεώργιος Ρωμαίος έχει το λόγο.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Αυτό το ιδιαίτερα δυσάρεστο γεγονός, το οποίο συνέβη στην Κρύα Βρύση της Πέλλας, αλλά και άλλα περιστατικά που έχουμε τον τελευταίο καιρό, τα οποία δείχνουν μια έξαρση πράγματι της εγκληματικότητας από τους Αλβανούς, χωρίς να θέλουμε να γενικεύσουμε το φαινόμενο, μας έχει προβληματίσει και πρέπει να πω ευθέως ότι μας ανησυχεί. Γι' αυτό και χθες στα Τίραννα κατά τις συναντήσεις που είχαμε, ακόμη και μεταξύ των δύο Πρωθυπουργών, αυτό ήταν ένα από τα βασικά θέματα που συζητήσαμε, γιατί πιστεύουμε ότι χωρίς τη σύμπραξη και τη βοήθεια από πλευράς Αλβανίας, δεν είναι δυνατόν να αντιμετωπίσουμε αποτελεσματικά, όπως πρέπει και θέλουμε, αυτά τα φαινόμενα.
Περιορίζομαι δε να πω ότι την άλλη Παρασκευή έχουμε αποφασίσει να κάνουμε μια συνάντηση στα Γιάννενα όλων των διοικητών των αστυνομικών τμημάτων και διευθύνσεων της παραμεθορίου και από πλευράς Αλβανίας και από πλευράς Ελλάδος, για να μελετήσουμε πιο αποφασιστικά μέτρα και για τη διαφύλαξη των συνόρων, αλλά να υπάρξει και μια ευρύτερη συνεργασία για την αντιμετώπιση των φαινομένων μέσα στη χώρα.
Τώρα ειδικά για την Πέλλα, δεν είναι αληθές ότι έχουμε κωφεύσει στις εκκλήσεις για ενίσχυση της δύναμης. Πρέπει να σας πω ότι ειδικά η διεύθυνσή της ανήκει σε εκείνες που έχουν το λιγότερο έλλειμμα. 'Εχουν ένα έλλειμμα οκτώ ατόμων από την οργανική δύναμη. Η Ελληνική Αστυνομία έχει ένα έλλειμμα πάνω από τρεις χιλιάδες άτομα. Αυτό σημαίνει ότι παντού υπάρχει έλλειμμα. Στην Πέλλα λοιπόν είναι το λιγότερο έλλειμμα που έχουμε. Από την άλλη μεριά υπάρχουν τα μεταβατικά αποσπάσματα, που γνωρίζετε ότι έχουν μια αποτελεσματικότητα. Πρέπει δε ευθέως να πω, ότι αυτήν την ώρα δεν είναι δυνατόν να υπάρξει ενίσχυση, μια και όπως ξέρετε μεταθέσεις γίνονται μια φορά το χρόνο.
Σε ορισμένες περιοχές όμως, όπως στην Πέλλα, που παρουσιάζονται πια τέτοια φαινόμενα, έχουμε αποφασίσει με δυνάμεις από την Αθήνα να λάβουμε ορισμένα πρόσθετα μέτρα. Και όσον αφορά το τελευταίο ερώτημα, τα διατάγματα τα οποία προβλέπουν αυτήν τη διαδικασία της κάρτας εργασίας είναι στον Πρόεδρο της Δημοκρατίας -υποθέτω ότι μέσα στο Νοέμβρη θα αρχίσει η εφαρμογή τους- και σίγουρα θα μας διευκολύνει, ακριβώς στη βάση που τοποθετείτε την ερώτηση, να ελέγχουμε περισσότερο την κατάσταση απ' ότι σήμερα. Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καρασμάνης έχει το λόγο.
ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, οι κάτοικοι του Νομού Πέλλας αισθάνονται ανασφαλείς. Ο Νομός Πέλλας έχει γίνει ξέφραγο αμπέλι. Βασιλεύει ο νόμος των καλάσνικοφ και της αλβανικής μαφίας. Μέρα μεσημέρι ληστεύουν, δολοφονούν, βιάζουν. Και είχαμε το ατυχές θλιβερό γεγονός να βιαστεί μία γυναίκα. 'Εχει μετατραπεί η αλβανική μαφία σε μία συνεχή απειλή κατά της ζωής, της περιουσίας, της τιμής των κατοίκων.
Δυστυχώς το Υπουργείο Δημόσιας Τάξης, παρ' ό,τι χτύπησε το καμπανάκι από την 'Ενωση Αστυνομικών του Νομού Πέλλας ότι ο νομός είναι απροστάτευτος, ότι δεν έχει πληρέστατη αστυνομική δύναμη, εκώφευσε. Και ιδού το αποτέλεσμα. Μέρα μεσημέρι να βιαστεί μία νεαρή γυναίκα. Αυτό το γιουρούσι που γίνεται, κύριε Υπουργέ, να έρχονται στην Ελλάδα οι Αλβανοί και μάλιστα εκ των υστέρων να τους στέλνουμε πίσω με δικά μας λεωφορεία και να τους πληρώνουμε και το εισιτήριο, πρέπει να σταματήσει.
Πρέπει να λυθεί το θέμα μια διά παντός. Να γίνουν νόμιμοι, να έχουν ταυτότητα, να έχουν διαβατήριο, να έχουν κάρτα εργασίας, ώστε οι αγρότες οι οποίοι τους χρησιμοποιούν και στους οποίους προσφέρουν οι Αλβανοί εργασία, να γνωρίζουν εκ των προτέρων ότι είναι νόμιμοι. Κανείς 'Ελληνας δεν αισθάνεται, κύριε Υπουργέ, ασφαλής. Αυτό που συμβαίνει στην Ελλάδα με τους αλλοδαπούς δεν συμβαίνει σε κανένα σημείο του άλλου κόσμου. Να πάρετε λοιπόν γενναία μέτρα, γενναίες αποφάσεις, πριν θρηνήσουμε και άλλα θύματα.
Επιτέλους, κύριε Υπουργέ, πάρτε τους αστυνομικούς από την Αθήνα, από τη Θεσσαλονίκη και στείλτε τους στην ύπαιθρο. Να σταματήσει η Ελλάδα να είναι ξέφραγο αμπέλι. Αυτά που λέτε υλοποιήστε τα με πράξεις. Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Κύριε Πρόεδρε, αποδέχομαι ότι συμβαίνουν δυσάρεστα περιστατικά, αλλά δεν δέχομαι και τις υπερβολές οι οποίες διατυπώνονται εδώ: "ξέφραγο αμπέλι". Καθημερινά υπάρχουν επεισόδια, αλλά δεν νομίζω ότι υπάρχει αυτή η εικόνα την οποία σήμερα δίνετε.
'Οσον αφορά την Πέλλα, έχει τριακόσιους είκοσι επτά αστυνομικούς αυτήν τη φορά. Δεν μπορούμε να πούμε ότι είναι μικρή δύναμη για να αντιμετωπίσει αποτελεσματικά αυτά τα φαινόμενα. Παρά ταύτα, όπου υπάρχει μία συγκέντρωση τέτοιων επεισοδίων, εμείς έχουμε αποφασίσει να δράσουμε επιπρόσθετα από τις τοπικές δυνάμεις.
'Οσον αφορά το θέμα της κάρτας και της νομιμοποίησης, σας είπα ότι επίκειται πλέον η υπογραφή των διαταγμάτων και η εφαρμογή τους από το Νοέμβριο. 
ΓΕΩΡΓΙΟΣ ΚΑΡΑΣΜΑΝΗΣ: Εδώ και δύο χρόνια εκκρεμεί...
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Γνωρίζετε πολύ καλά ότι υπήρχαν αρκετά δυσεπίλυτα προβλήματα. Δεν είναι τόσο απλό. Αν ρωτήσετε εδώ συναδέλφους σας, θα δείτε ότι με πολλή προσοχή πρέπει να διατυπώσουμε τις διαδικασίες εφαρμογής αυτών των διαταγμάτων, για να αποφύγουμε και άλλες επιπλοκές δυσάρεστες.
ΠΡΟΕΔΡΕΥΩΝ (Παναγιώτης Ν. Κρητικός): Τρίτη είναι η με αριθμό 80/13.10.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Δημόσιας Τάξης, σχετικά με τα μέτρα που πρόκειται να ληφθούν για την αντιμετώπιση της αστυνομικής βίας κατά των μεταναστών.
Η ερώτηση έχει ως εξής:
"Ο ρατσιστικός παροξυσμός που καλλιεργούν συστηματικά ορισμένα κέντρα, αλλά και η επίδραση των αντιλήψεων αυτών στις αστυνομικές δυνάμεις προκάλεσε άλλο ένα θύμα. Το πρωί της περασμένης Παρασκευής 10.10.1997 στο Σιδηροδρομικό Σταθμό Θεσσαλονίκης μπροστά στα έκπληκτα μάτια των περαστικών, τριαντάχρονος Αλβανός μετανάστης δολοφονήθηκε εν ψυχρώ από αστυνομικό, χωρίς να συντρέχουν λόγοι άμυνας του αστυνομικού οργάνου.
Ερωτάται ο κύριος Υπουργός:
Ποιες είναι οι εντολές του Υπουργείου Δημόσιας Τάξης και της ηγεσίας της ΕΛΑΣ προς τα αστυνομικά όργανα, για την αντιμετώπιση των μεταναστών; Ειδικότερα έχουν εντολές να πυροβολούν ακόμα κι όταν δεν κινδυνεύει η ζωή τους;
Ποια μέτρα πρόκειται να πάρει η Κυβέρνηση και πότε, ώστε να διενεργηθεί πλήρης και αδιάβλητη διερεύνηση της υπόθεσης και να καταλογιστούν οι ευθύνες σε όλους τους υπεύθυνους ανεξάρτητα από το πόσο "ψηλά" βρίσκονται;".
Ο Υπουργός Δημόσιας Τάξης κ. Ρωμαίος έχει και πάλι το λόγο.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Κύριε Πρόεδρε, κυρίες και κύριοι συνάδελφοι, αυτή η ερώτηση δεν είναι άσχετη με την προηγούμενη. Νομίζω ότι όλοι έχουμε καταλήξει σε ένα συμπέρασμα ότι τους αλλοδαπούς στο σύνολό τους, τους Αλβανούς ειδικότερα, ασφαλώς δεν μπορούμε να τους θεωρούμε εγκληματίες και κατ' εξοχήν υπεύθυνους για όση εγκληματικότητα διαπράττεται σήμερα στην Ελλάδα. Αλλά δεν μπορούμε να αμφισβητήσουμε από την άλλη μεριά ότι έχουν συμβάλει σημαντικά στην αύξηση της εγκληματικότητας. Και τον τελευταίο καιρό εμφανίζεται μία εγκληματικότητα, η οποία έχει και σαν αποτέλεσμα ανθρώπινα θύματα, δεν έχει μόνο κλοπές, όπως είχε στο παρελθόν.
Επίσης και αυτό είναι ιδιαίτερα σημαντικό, οργανωμένες ομάδες -δεν θα έλεγα μαφία, κάτι που δεν νομίζω να υπάρχει αυτήν την ώρα στην Ελλάδα - αναπτύσσουν ιδιαίτερες δραστηριότητες στη διακίνηση των ναρκωτικών. Η Αστυνομία βρίσκεται σε καθημερινή αντιπαράθεση μ' αυτές τις ομάδες. Τα πρόσφατα επεισόδια στη Θεσσαλονίκη και αλλού -χθες είχαμε στην Κόρινθο - δείχνουν ακριβώς το μέγεθος του προβλήματος. Ειδικά για το περιστατικό που αναφέρει ο κύριος συνάδελφος, υπάρχει έκθεση του ιατροδικαστή, που μιλάει για ατύχημα. Αλλά, κύριε συνάδελφε, και αν δεν θέλουμε να δεχθούμε αυτήν την εκδοχή και η έρευνα που έχει διαταχθεί και η διοικητική και η δικαστική, θα φέρει στο φως την πραγματικότητα. Και αν δεν θέλετε να δεχθείτε ότι ήταν ατύχημα, σε καμία περίπτωση εμείς δεν μπορούμε να δεχθούμε αυτήν την ευκολία, με την οποία κάθε τέτοιο γεγονός χαρακτηρίζεται ως ρατσισμός.
Δεν υπάρχει τέτοια αντίληψη μέσα στην Αστυνομία και σε καμία περίπτωση δεν υπάρχουν εντολές, όπως αφήνετε να εννοηθεί και όπως εδώ λέτε: "να χτυπάνε αδιάκριτα". Μιλάτε για χτύπημα εν ψυχρώ. Δεν μπορούμε να το δεχθούμε, όταν το ατύχημα έγινε σε συμπλοκή και καταδίωξη κάποιου που διέφυγε. Και δεν μπορεί ο αστυνομικός να γνωρίζει αν αυτός που διέφυγε από το αστυνομικό τμήμα είναι ένας οικονομικός μετανάστης ή κάποιος από αυτούς που βγήκαν από τις φυλακές της Αλβανίας. Βλέπουμε τι συμβαίνει κάθε μέρα.
Η θέση του Υπουργείου και της Αστυνομίας είναι σαφής. Κάθε άλλο παρά ρατσιστική είναι. Απόδειξη ότι και στη Θεσσαλονίκη στο πανεπιστήμιο κάναμε ειδικά μαθήματα αντιρατσισμού. Εμείς δεν θέλουμε να κάνουμε διάκριση των εγκληματιών ή όποιων στοιχείων δρουν εγκληματικά, ούτε χρώματος ούτε προέλευσης.
(Στο σημείο αυτό κτυπάει το κουδούνι λήξεως του χρόνου της ομιλίας του κυρίου Υπουργού.)
Αλλά όμως δεν θα πρέπει και με τέτοια ευκολία να καταδικάζουμε τις αστυνομικές δραστηριότητες. Κάποτε να αναφέρουμε ότι υπάρχουν και δεκάδες θύματα αστυνομικοί. Πρόσφατα ένας έχασε τη ζωή του, ένας άλλος έμεινε παράλυτος και τον έχουμε τώρα στη Γερμανία, για να του προσφέρουμε βοήθεια, μπας και αποκατασταθεί μερικώς η υγεία του. Επίσης πρέπει να αποδοκιμάζουμε και φαινόμενα που αναφέρθηκαν στην προηγούμενη ερώτηση.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, τελειώνετε.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Είναι δύσκολο το πρόβλημα. Πρέπει να προστατεύσουμε την ασφάλεια των πολιτών...
ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, δεν έχετε άλλο χρόνο. Καταλαβαίνω, το θέμα έχει τη σημασία του, αλλά μπαίνουμε σε νομοσχέδιο και είναι βαρύ το έργο.
Ορίστε, κύριε Αγγουράκη, έχετε το λόγο.
ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Πρόεδρε, δυστυχώς η απάντηση του κυρίου Υπουργού δεν μας ικανοποιεί. Και δεν μας ικανοποιεί γιατί η ερώτησή μας ήταν πολύ συγκεκριμένη. Η ερώτηση ήταν: αν έχουν εντολή τα αστυνομικά όργανα να κάνουν χρήση των όπλων τους, όταν δεν υπάρχει περίπτωση, δεν υπάρχει στοιχείο απειλής αυτών των αστυνομικών οργάνων από αυτούς που πάνε να συλλάβουν. Στην προκειμένη περίπτωση, όλα τα στοιχεία δείχνουν ότι δεν υπήρχε τέτοια περίπτωση.
Ξαναλέω ότι ο κύριος Υπουργός δεν απάντησε στο συγκεκριμένο θέμα, που θέσαμε. Με αυτήν την έννοια, νομίζω ότι έχουμε δίκιο να επιμένουμε στο θέμα αυτό.
Ο κύριος Υπουργός μίλησε για έκθεση του ιατροδικαστή. Το πρόβλημα είναι ότι στο συγκεκριμένο συμβάν από πουθενά δεν προκύπτει ότι ο συγκεκριμένος κακοποιός -ας το δεχθούμε- ήταν οπλισμένος. Από πουθενά δεν προκύπτει ότι ήταν δικαιολογημένη η χρήση του υπηρεσιακού όπλου.
Αυτό όμως που ήθελα να σημειώσω είναι, ότι δυστυχώς πληθαίνουν τέτοιου είδους φαινόμενα. Πρέπει να πάρει υπόψη του ο κύριος Υπουργός, ότι λίγες μέρες μετά το συμβάν στη Θεσσαλονίκη είχαμε ένα άλλο συμβάν στο χωριό Σκορπιώνας της Θεσπρωτίας, όπου αστυνομικά όργανα κακοποίησαν 'Ελληνα πολίτη, γιατί νόμιζαν ότι ήταν 'Αλβανος.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή.)
Θα ήθελα επίσης να σημειώσω το γεγονός, ότι έχουν αυξηθεί πολύ τα κρούσματα αυθαίρετης -και περί αυτού πρόκειται- δράσης αστυνομικών οργάνων, τα οποία δεν δικαιλογούνται σε καμία περίπτωση. Είναι γεγονός επίσης ότι καλλιεργείται από διάφορα κέντρα, από τα Μέσα Μαζικής Ενημέρωσης, αλλά και από πολιτικούς παράγοντες, ένα κλίμα ρατσιστικό άκριτου σωβινισμού, το οποίο επιδρά και στα Σώματα Ασφαλείας.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, τελειώνετε.
ΧΑΡΑΛΑΜΠΟΣ ΑΓΓΟΥΡΑΚΗΣ: Χρειάζεται να υπάρχουν συγκεκριμένα μέτρα, χρειάζεται να υπάρχει τιμωρία των υπευθύνων και χρειάζεται να έχω μία σαφή απάντηση, εάν τα αστυνομικά όργανα έχουν εντολή να κάνουν χρήση του οπλισμού τους, ανεξάρτητα αν αυτοί που πάνε να πιάσουν είναι οπλισμένοι ή όχι.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Δεν υπάρχει τέτοια εντολή, κύριε συνάδελφε, γι' αυτό εμείς επανερχόμαστε και επαναλαμβάνουμε, ότι όχι μόνο τέτοιες εντολές δεν υπάρχουν, αλλά δεν υπάρχει και καμία ρατσιστική νοοτροπία. Αναφέρατε τρία, τέσσερα, πέντε περιστατικά. Αν όμως λάβετε υπόψη σας τις χιλιάδες που συλλαμβάνονται, επαναπροωθούνται, τις εκατοντάδες που συλλαμβάνονται για διακίνηση ναρκωτικών, αυτά τα δύο-τρία περιστατικά, έστω και αν τα δεχτούμε όπως εσείς τα περιγράφετε, δεν είναι αρκετά για να βγάλετε αυτό το γενικό συμπέρασμα και το γενικό χαρακτηρισμό, ότι η Αστυνομία έχει εντολές να ξεχωρίζει τους αλλοδαπούς ή τους Αλβανούς από τους άλλους κακοποιούς. Δεν είναι σωστό.
Βεβαίως θα συμφωνήσω μαζί σας, ότι δημιουργείται ένα κλίμα ρατσισμού. Ποτέ όμως εμείς δεν έχουμε συμβάλει σ' αυτό το κλίμα. Και θα ήθελα να σας πω ότι, αν θέλουμε πραγματικά να αποτρέψουμε τη δημιουργία ενός τέτοιου κλίματος, θα πρέπει και η κριτική μας εδώ να είναι όσο το δυνατόν πιο ακριβοδίκαιη. Γιατί αν περιορίζουμε την κριτική μόνο στα όπλα, αν δεχτούμε τα ατοπήματα αυτών των δύο-τριών αστυνομικών μέσα σε ένα χρόνο και αγνοούμε το τι κάνουν οι άλλοι αστυνομικοί, δεν νομίζω ότι αυτό και μόνο μπορεί να συμβάλει στο να αποτρέψουμε, όπως κι εμείς θέλουμε, ένα κλίμα ρατσισμού.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Τέταρτη είναι η με αριθμό 76/13.10.1997 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς τον Υφυπουργό Πολιτισμού (Αρμόδιο για θέματα Αθλητισμού), σχετικά με τη διακοπή λειτουργίας του Εθνικού Κολυμβητηρίου του Δήμου Αιγάλεω.
Η ερώτηση του κυρίου συναδέλφου έχει ως εξής:
"Στις 30 Σεπτεμβρίου 1997 η δημοτική αρχή του Δήμου Αιγάλεω, τα αθλητικά σωματεία του δήμου και εκατοντάδες πολίτες συμμετείχαν σε συγκέντρωση διαμαρτυρίας κατά της Γενικής Γραμματείας Αθλητισμού, για τη διακοπή της λειτουργίας του Εθνικού Κολυμβητηρίου, με αποτέλεσμα αυτό να παραμείνει κλειστό από τις 15 Ιουλίου 1997.
Οι εξακόσιοι πενήντα αθλητές που χρησιμοποιούν το κολυμβητήριο δεν προπονούνται. Στο ψήφισμα διαμαρτυρίας καταγγέλεται η Γενική Γραμματεία Αθλητισμού, γιατί δεν εξασφαλίζει την απρόσκοπτη λειτουργία του κολυμβητηρίου και διατυπώνεται το εύλογο ερώτημα: "'Ετσι θα προετοιμαστούμε για την Αθήνα 2004;".
Ο Δήμος Αιγάλεω αναφέρει ότι το ζήτημα αφορά το διορισμό ενός ηλεκτρολόγου πισίνας και την εξασφάλιση πιστώσεων για θέρμανση, υλικά κλπ.
Ο ίδιος ο δήμαρχος στη συγκέντρωση διαμαρτυρίας υπογράμμισε την κατηγορηματική αντίθεση της δημοτικής αρχής στην απόπειρα της Γενικής Γραμματείας Αλθητισμού να μεταφέρει τη διαχείριση των αθλητικών εγκαταστάσεων στους δήμους, χωρίς να τους προσφέρει τους απαραίτητους πόρους.
Ερωτάται ο κύριος Υπουργός:
-Πού οφείλεται η διακοπή λειτουργίας του Εθνικού Κολυμβητηρίου στο Αιγάλεω;
-Σε τι ύψος ανέρχονται οι πόροι που διετίθεντο για τη λειτουργία του κολυμβητηρίου τα τρία χρόνια που προηγήθηκαν της θέλησης μεταφοράς της διαχείρισης στο δήμο και ποιοι πόροι διατίθενται σήμερα;
-Πότε θα λειτουργήσει το κολυμβητήριο;
-Πώς θα διασφαλιστεί η απρόσκοπτη λειτουργία του, ώστε να μην παρατηρούνται παρόμοια φαινόμενα ιδιαίτερα κατά την περίοδο αυτή που όλη η χώρα κάνει κάθε δυνατή προσπάθεια για μία αξιοπρεπή προετοιμασία εν όψει των Ολυμπιακών Αγώνων του 2004;
-Υπάρχουν και άλλα κολυμβητήρια που σήμερα δεν λειτουργούν; Ποια είναι αυτά;"
Ο Υφυπουργός Πολιτισμού κ. Φούρας, έχει το λόγο.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, στο Αιγάλεω υπάρχουν δύο νομικά πρόσωπα, το Εθνικό Γυμναστήριο και το ΕΑΚ Αιγάλεω, στα οποία λειτουργούν ένα εθνικό στάδιο, ένα κλειστό γυμναστήριο και ένα κολυμβητήριο. Στα τελευταία τρία χρόνια, για να απαντήσω σε ένα σημείο της ερώτησης του αγαπητού συναδέλφου, έχουν διατεθεί από τον τακτικό προϋπολογισμό για λειτουργικές δαπάνες, αλλά και για συντηρήσεις αυτών των αθλητικών κέντρων, περίπου εξακόσια εκατομμύρια δραχμές.
Πράγματι έχει υπάρξει ένα πρόβλημα με το κολυμβητήριο. Οι πληροφορίες είναι συγκεχυμένες, κατ' άλλους δεν λειτουργεί, κατ' άλλους λειτουργεί. Υπήρξε ο ισχυρισμός ότι το κολυμβητήριο έκλεισε γιατί δεν υπάρχουν ηλεκτρολόγοι. Αλλά αυτός ο ισχυρισμός δεν μπορεί να επιβεβαιωθεί, δεδομένου ότι λέγεται ταυτόχρονα πως το κολυμβητήριο έκλεισε τον Ιούνιο και οι ηλεκτρολόγοι πήραν σύνταξη το Σεπτέμβριο. Αυτό το κλίμα κυρίως κινείται από τη δημοτική αρχή και εν όψει του 1998, είναι ένα κλίμα που δεν ανταποκρίνεται στα πράγματα, γιατί ο προϋπολογισμός του κολυμβητηρίου τρέχει κανονικά. Στον προϋπολογισμό του 1997 έχουν εγκριθεί εβδομήντα πέντε εκατομμύρια (75.000.000). 'Ηδη έχουν εκταμιευθεί τα εξήντα εκατομμύρια (60.000.000) και απομένουν τρεις μήνες. Δεν νομίζω ότι η χρηματοδότηση είναι ο λόγος που έκλεισε το κολυμβητήριο, αν έκλεισε.
Θα ήθελα να ενημερώσω τον αγαπητό συνάδελφο, ότι οι εξακόσιοι αθλητές που αθλούνται, πράγματι, πληρώνουν στα σωματεία τους. Τα σωματεία τους δεν πληρώνουν τίποτε στο κολυμβητήριο. Ο δήμος κάνει στο κολυμβητήριο προγράμματα. Και πληρώνεται μέσα από τα προγράμματα μαζικής άσκησης από τη Γενική Γραμματεία. Ο δήμος όμως δεν πληρώνει τίποτε στο κολυμβητήριο. Υπάρχει η λογική "η πολιτεία να πληρώνει και εμείς να κάνουμε πολιτική. Και θα κάνουμε μία πολιτική μη σεβόμενοι ούτε τους κανόνες που έχουμε ήδη αποδεχθεί." Δηλαδή κανόνες που επιβάλλουν οι προϋπολογισμοί των εθνικών αθλητικών κέντρων.
Στο Αιγάλεω υπάρχουν και μισθοδοτούνται στα τρία αυτά αθλητικά κέντρα δεκαοκτώ υπάλληλοι. Είναι ένας αριθμός υπέρογκος, που πράγματι δημιουργεί ένα πρόβλημα στους προϋπολογισμούς και στη ροή της χρηματοδότησης, δεδομένου ότι τα δεκαοκτώ άτομα είναι πάρα πολλά. 'Ενα παράδειγμα θέλω να φέρω στον αγαπητό συνάδελφο. Πρόσφατα ήμουν στην Κύπρο και το κολυμβητήριο και το κλειστό γυμναστήριο της Λάρνακας τα λειτουργούν δύο άνθρωποι. Αλλά εκεί δεν υπάρχουν τα γνωστά "καθηκοντολόγια" και δεν υπάρχει και η οχύρωση πίσω από συλλογικές συμβάσεις, που λένε ότι ο ηλεκτρολόγος θα εργάζεται μόνο όταν καεί κάποια λάμπα.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Δραγασάκης έχει το λόγο.
ΙΩΑΝΝΗΣ ΔΡΑΓΑΣΑΚΗΣ: Κύριε Υπουργέ, δεν ξέρω πόσο ακριβής είναι και η δική σας πληροφόρηση και η δική μου. 'Εχω την εντύπωση πως ίσως πρέπει να ζητήσετε και άλλα στοιχεία. Εγώ θέλω να πω το εξής: Για το Αιγάλεω στη δυτική περιοχή της Αττικής, για χίλιους δύο λόγους, πρέπει να δείξουμε μία πολιτική ευαισθησία, διότι μέσα στην Αττική δημιουργούνται τεράστιες ανισορροπίες. 'Ολα τα έργα πάνε να είναι από τη μία πλευρά. 
Δεύτερο και σημαντικότερο που αφορά και εσάς, κύριε Υπουργέ, προσωπικά. Πληροφορούμαι ότι εκεί υπάρχουν δύο σύλλογοι με παιδιά δέκα έως δεκατριών ετών, κολυμβητές. 'Εχουν πολύ καλές επιδόσεις με πρωτιές στους Πανελλήνιους. Και αυτά τα παιδιά που είναι σήμερα δεκατριών ετών, μάλλον θα είναι οι πρωταγωνιστές των Ολυμπιακών Αγώνων. Επομένως να δούμε τα διάφορα λειτουργικά προβλήματα.
Βεβαίως, αν υπάρχει ένα καθεστώς με το οποίο δουλεύουν οι ηλεκτρολόγοι σε όλην την Ελλάδα, αυτό δεν θα αλλάξει από το Αιγάλεω. Εδώ λοιπόν τα θέματα είναι συγκεκριμένα. Παρακαλώ για την προσωπική σας φροντίδα, γιατί εκεί υπάρχει μία υπεύθυνη δημοτική αρχή. Είναι λοιπόν ευκαιρία για το Υπουργείο να κάνει μία πρότυπη συμφωνία.
Πρώτον δεν έχουν εκταμιευθεί εξήντα εκατομμύρια (60.000.000). 'Εχουν εκταμιευθεί σαράντα οκτώ (48.000.000). Το αποτέλεσμα είναι να υπάρχουν χρέη σε ταμεία, τόκοι υπερημερίας. Αυτό είναι το θέμα που άμεσα πρέπει να λυθεί. 'Οντως έχει λεχθεί ότι θα πάρουν εβδομήντα πέντε εκατομμύρια (75.000.000).'Εχουν πάρει σαράντα οκτώ εκατομμύρια (48.000.000). Πρέπει να επιταχυνθεί η εκταμίευση.
Δεύτερον, τα εβδομήντα πέντε εκατομμύρια (75.000.000) δεν φθάνουν. Το 1994 η επιχορήγηση ήταν εκατόν τέσσερα εκατομμύρια (104.000.000) με υπολειτουργία του κολυμβητηρίου. Επειδή εδώ λένε ότι χρειάζονται εκατόν δέκα (110.000.000) ή εκατόν είκοσι εκατομμύρια (120.000.000) -οι δικές σας υπηρεσίες μπορεί να έχουν άλλη άποψη- νομίζω ότι συμφώνησαν να καθίσουν να συζητήσουν για το ποια είναι τα πάγια λειτουργικά έξοδα. Εφόσον υπάρξει συμφωνία στα πάγια λειτουργικά έξοδα, τότε, κύριε Υπουργέ, μπορείτε να κάνετε μία συμφωνία με τη δημοτική αρχή, να αναλάβουν τις ευθύνες τους σε θέματα συντήρησης και σε ό,τι άλλο υπάρχει. Νομίζω ότι υπάρχει δυνατότητα να γίνει με τη δημοτική αρχή του Αιγάλεω μία πρότυπη προγραμματική συμφωνία που θα βοηθήσει και σε άλλες εκκρεμότητες που ενδεχομένως υπάρχουν.
Ξεκινήστε με αγαθή προαίρεση. Η δημοτική αρχή, εξ όσων γνωρίζω, θέλει συνεργασία.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Πρέπει να ενημερώσω τον αγαπητό συνάδελφο ότι στις 13 του τρέχοντος μηνός εκταμιεύθηκαν έντεκα εκατομμύρια διακόσιες πενήντα χιλιάδες δραχμές (11.250.000). Ως εκ τούτου είναι πράγματι εξήντα τα εκατομμύρια που εκταμιεύθηκαν (60.000.000). 
Δεύτερον έγινε μία σύσκεψη υπό την προεδρία του Γενικού Γραμματέα Αθλητισμού στη Γενική Γραμματεία στην οποία πήρε μέρος ο Δήμαρχος Αιγάλεω, ο συνάδελφος Λάμπρος Κανελλόπουλος και υπηρεσιακοί παράγοντες καθώς και τοπικοί φορείς του Αιγάλεω. Σε αυτήν τη σύσκεψη έγιναν οι παρακάτω προτάσεις οι οποίες μπορούν να αποτελέσουν το πλαίσιο αποφάσεων για τη λειτουργία αθλητικών μονάδων στο Αιγάλεω: Πρώτον να μεταβιβαστούν στην ευθύνη του δήμου και τα τρία αθλητικά κέντρα μαζί με τους πόρους και μαζί με την επίλυση των προβλημάτων που αφορούν τους ήδη εργαζόμενους στα αθλητικά κέντρα. Ταυτόχρονα να καταβληθούν μέχρι 31/11 τα υπόλοιπα δεκαπέντε εκατομμύρια δραχμές (15.000.000). Ο δήμος δέχθηκε να καταβάλει εξ ιδίων δέκα εκατομμύρια δραχμές (10.000.000) για τη λειτουργία.
Βεβαίως εμείς, αν βρεθεί ηλεκτρολόγος από άλλο αθλητικό κέντρο που επιθυμεί να αποσπαστεί στο Αιγάλεω, είμαστε πρόθυμοι να υπογράψουμε αυθημερόν την απόσπαση ή να καταβάλουμε τις δαπάνες ηλεκτρολόγου από την ελεύθερη αγορά, που θα χρησιμοποιηθεί για ένα μικρό χρονικό διάστημα για να εξυπηρετήσει τις ανάγκες ούτως ώστε η νεολαία της περιοχής να έχει τις μονάδες στη διάθεσή της για να μπορεί να αθλείται.
Αυτές είναι οι προτάσεις-αποφάσεις. Προσωπικά εκτιμώ ότι από τα τριακόσια πέντε αθλητικά κέντρα που σήμερα βρίσκονται στην ευθύνη της Γενικής Γραμματείας Αθλητισμού πάνω από τα διακόσια ογδόντα πρέπει να μεταφερθούν στην ευθύνη της Τοπικής Αυτοδιοίκησης. Υπάρχει το νομικό πλαίσιο και επιτροπή η οποία επεξεργάζεται ένα προεδρικό διάταγμα με το οποίο θα μεταβιβασθούν αυτά τα αθλητικά κέντρα για να μπορέσει να ορθολογιστεί η λειτουργία τους.
Τώρα πράγματι υπάρχει πρόβλημα στο Αιγάλεω. Οι δέκα οκτώ υπάλληλοι είναι διεσπαρμένοι σε τρία αθλητικά κέντρα, ενώ, όταν μεταβιβαστούν και τα τρία αθλητικά κέντρα στο δήμο, τότε θα μπορέσει να λειτουργήσει με ορθολογισμό ο δήμος και με ένα τέτοιο σύστημα που εκείνος θα εισπράττει τα έσοδα που εισπράττουν τα σωματεία προκειμένου να ενισχυθούν οι προϋπολογισμοί. Ακόμη θα μπορέσει να χρησιμοποιήσει τις αθλητικές εγκαταστάσεις με θετικό τρόπο και έτσι να αναπτύξει τα έσοδα. Θα σας πω μόνο το εξής απλό. Πριν από είκοσι μέρες είχαμε δημοπρασία του κυλικείου στον Ιππόδρομο και προσφέρθηκε ποσόν τριακοσίων τριάντα εκατομμυρίων δραχμών (330.000.000) ως ενοίκιο, το χρόνο. 'Ολα τα αθλητικά κέντρα έχουν δυνατότητες που μπορούν να τις αξιοποιήσουν για πρόσθετα έσοδα.
ΠΡΟΕΔΡΕΥΩΝ (Παναγιώτης Ν. Κρητικός): Πέμπτη επίκαιρη ερώτηση είναι η με αριθμό 69/10.10.1997 του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Εργασίας και Κοινωνικών Ασφαλίσεων, σχετικά με την καθυστέρηση έγκρισης και απόδοσης των συντάξεων στους δικαιούχους από το Ταμείο Μετάλλου.
Η επίκαιρη ερώτηση του κ. Αράπη έχει ως εξής:
"Το Ταμείο Μετάλλου καθυστερεί υπερβολικά την έγκριση και απόδοση συντάξεως στους δικαιούχους. Φαίνεται πως έχει γίνει πλέον καθεστώς να εκδίδονται αυτές οι συντάξεις μετά από μια πενταετία τουλάχιστον. Υπάρχουν πολλές περιπτώσεις, στις οποίες έχουν περάσει επτά χρόνια και οι δικαιούχοι δεν έχουν αρχίσει ακόμα να παίρνουν τη σύνταξή τους.
Ερωτάται ο κύριος Υπουργός:
Γιατί συμβαίνει αυτή η απαράδεκτη καθυστέρηση με τις συντάξεις αυτού του Ταμείου και σε τι ενέργειες προτίθεται να προβεί ώστε να τεθεί ένα λογικό ανώτατο χρονικό όριο αναμονής".
Ο Υφυπουργός Εργασίας και Κοινωνικών Ασφαλίσεων κ.Νικόλαος Φαρμάκης έχει το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, αυτές τις μέρες βρίσκονται και πάλι στην επικαιρότητα τα προβλήματα του ασφαλιστικού μας συστήματος και μεταξύ αυτών τα θέματα της οργάνωσης και λειτουργίας των ασφαλιστικών οργανισμών.
Το Επικουρικό Ταμείο των εργαζομένων στο μέταλλο, είναι το ακραίο παράδειγμα κακής οργάνωσης και λειτουργίας ασφαλιστικού οργανισμού. Το θέμα έχει απασχολήσει τη Βουλή και κατά το παρελθόν. Προσπαθούμε να συντομεύσουμε το χρόνο της έκδοσης των συντάξεων, αλλά φαίνεται πως αυτό δεν είναι δυνατό.
Τα προβλήματα αρχίζουν από το 1988 και αθροιστικά έχουμε φθάσει σήμερα να μη μπορεί το Ταμείο να οριστικοποιήσει την έρευνα μιας συνταξιοδοτικής υπόθεσης και να απονείμει σύνταξη παρά μόνο μετά παρέλευση πέντε, έξι και πολλές φορές και περισσοτέρων ετών. 
Αυτό οφείλεται, όπως είπα προηγουμένως, στην έλλειψη παντελούς οργάνωσης. Πρέπει να σας πω ότι το Ταμείο στερείται μητρώου ασφαλισμένων και εργοδοτών και ότι πρέπει να ανατρέχει για τη συλλογή στοιχείων, ασφαλιστικού βίου κλπ. σε άλλα ταμεία κύριας ασφάλισης, όπως είναι το ΙΚΑ.
Εν πάση περιπτώσει, όλες οι προσπάθειες που έχουμε κάνει δεν μπορούν να συντομεύσουν το χρόνο, παρά το γεγονός ότι πριν από ένα έτος περίπου δώσαμε στο Ταμείο τη δυνατότητα να έχει άλλους εκατόν είκοσι οκτώ υπαλλήλους και παρά το γεγονός ότι στο παρελθόν συστήθηκαν πολλές φορές ομάδες εργασίας για να ασχοληθούν υπερωριακά με πρόσθετη αμοιβή και μόνο γι'αυτήν τη δουλειά και ο χρόνος δυστυχώς δεν συντομεύθηκε. 
Η απόφασή μας που θα οριστικοποιηθεί σε συνεννόηση με τους ενδιαφερομένους, είναι να καταργηθεί το Ταμείο και να συγχωνευθεί στο ΙΚΑ-ΤΕΑΜ.
Είναι μια πρόταση που αρχίσαμε να συζητούμε και είχαμε μια συνάντηση πρόσφατα με το σύνολο των μελών του διοικητικού συμβουλίου του ασφαλιστικού οργανισμού. Θα επανέλθουμε περί το τέλος του έτους, το Δεκέμβρη, όταν θα έχει ολοκληρωθεί και η εκπόνηση της αναλογιστικής μελέτης που έχει ανατεθεί και θα γνωρίζουμε και την τωρινή οικονομική κατάσταση του Ταμείου. Πρέπει να σας πω ότι παλαιότερες αναλογιστικές μελέτες, αλλά και εκτιμήσεις των υπηρεσιών μας, δείχνουν την κακή κατάσταση του Ταμείου αυτού.
ΠΡΟΕΔΡΕΥΩΝ (Παναγιώτης Ν. Κρητικός): Ο κ.Αράπης έχει το λόγο.
ΙΩΑΝΝΗΣ ΑΡΑΠΗΣ: Κύριε Υπουργέ, όπως ξέρετε, το Ταμείο Μετάλλου είναι ένα προσοδοφόρο ταμείο, δεν είναι ελλειμματικό, παρ'ότι σεις έχετε πρόθεση να διαλύσετε όλα τα ταμεία. Εγώ δεν θ'ασχοληθώ μ'αυτό, αλλά μόνο με τους εργάτες μετάλλου που είναι οι άνθρωποι του μόχθου και που κάνουν την πιο σκληρή δουλειά. Η σύνταξη που παίρνουν από το ΙΚΑ είναι μηδαμινή, είναι της τάξεως των ογδόντα χιλιάδων (80.000) με εκατό χιλιάδων (100.000) το μήνα και αυτό γιατί δεν μπορούν να συμπληρώσουν τα ημερομίσθια που πρέπει και αυτήν τη στιγμή εκκρεμούν γύρω στις δώδεκα χιλιάδες (12.000) συντάξεις επικουρικής ασφάλισης του Ταμείου Μετάλλου. Ο χρόνος δε που χρειάζεται για να βγει μια σύνταξη είναι γύρω στα επτά με οκτώ χρόνια και στατιστικά για να βγει σύνταξη σε άλλα ταμεία, για τον ΟΓΑ είναι πέντε μήνες, για το ΙΚΑ είναι πέντε μήνες, για το ΤΕΒΕ είναι οκτώ μήνες και το μόνο ταμείο που καθυστερεί τόσο πολύ, είναι το Ταμείο Μετάλλου που θέλει πέντε χρόνια και πάνω.
Γιατί γίνεται η καθυστέρηση αυτή; Αυτό είναι το ένα ερώτημα.
Χαίρομαι δε που παραδεχθήκατε, ότι δεν υπάρχει οργάνωση. Και όντως δεν υπάρχει μηχανοργάνωση στο Ταμείο Μετάλλου, είναι εντελώς ξεκρέμαστο. Επίσης, υπάρχουν πολλές οφειλές προς το Ταμείο. Είναι γύρω στα τριάντα έξι δισεκατομμύρια (36.000.000.000) αυτά που δεν έχουν μαζευτεί. 'Ισως αυτό να οφείλεται στην κακή διαχείριση που υπάρχει στο Ταμείο. Εύχομαι να το λύσετε και να προωθήσετε τις συντάξεις των εργαζομένων που περιμένουν. Γιατί είναι επικουρικό βοήθημα στις συντάξεις και είναι κεκτημένο δικαίωμα από την εργασία τους, το οποίο ανέρχεται στο ποσόν των πενήντα χιλιάδων δρχ. (50.000) περίπου.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, συμφωνώ με τις διαπιστώσεις σας, εκτός από αυτές που αναφέρονται στην οικονομική κατάσταση του Ταμείου, η οποία θέλω να σας βεβαιώσω ότι δεν είναι καλή. Οι οφειλές στις οποίες αναφερθήκατε, που μπορεί να είναι αυτού του ύψους, πολύ περισσότερες ή πολύ λιγότερες, είναι πάντως κατ' ελευθέρα εκτίμηση ότι είναι έτσι. Κανείς δεν γνωρίζει ποιες είναι ακριβώς, αφού επαναλαμβάνω το Ταμείο δεν έχει μητρώο ούτε εργοδοτών ούτε ασφαλισμένων. Συνεπώς, μπορεί να είναι πολύ περισσότερες ή και λιγότερες.
'Εχει, λοιπόν, αυτά τα προβλήματα το Ταμείο. Προσπαθούμε να το στηρίξουμε. Είναι περίεργο, ότι κάποιοι από τους ενδιαφερόμενους φορείς δεν διαμαρτύρονται για τις καθυστερήσεις, αλλά διαμαρτύρονται μόνο για την πρόθεσή μας να προχωρήσουμε στην ενοποίηση του Ταμείου με το ΙΚΑ-ΤΕΑΜ. Είναι ένα θέμα ανοικτό. Εμείς, όσο υπάρχει το Ταμείο, θα καταβάλλουμε κάθε προσπάθεια σε συνεργασία με τη διοίκηση να συντομεύσουμε το χρόνο μιας συνταξιοδότησης. Αυτό έχουμε υποχρέωση να το κάνουμε.
Συμφωνώ μαζί σας, ότι οι συνταξιούχοι δεν είναι υψηλοσυνταξιούχοι και πρέπει το γρηγορότερο δυνατόν να παίρνουν τη σύνταξή τους. Πρέπει, όμως, να προσθέσω, ότι το Ταμείο παρά τα "χάλια" του, θα έλεγα, δίνει προσωρινές συντάξεις μέχρι που να γίνει οριστική εκκαθάριση. Δηλαδή σε μια συνταξιοδοτική υπόθεση η οποία από μια πρώτη ματιά, φαίνεται ότι έχει τις κατώτερες προϋποθέσεις, δίνεται μία προσωρινή σύνταξη και από εκεί και πέρα, διερευνάται ο φάκελος για την οριστική σύνταξη που πρέπει να δοθεί. 'Ετσι με αυτόν τον τρόπο, προσπαθεί να ανακουφίσει τον χαμηλοσυνταξιούχο ο οποίος έχει ανάγκη της επικουρικής σύνταξης.
Πάντως, η λύση είναι μία -την επαναλαμβάνω και νομίζω ότι πρέπει να έχω τη συναίνεσή σας- ότι αυτό το Ταμείο δεν μπορεί να πάει άλλο, πρέπει να καταργηθεί και να συγχωνευτεί στο ΙΚΑ-ΤΕΑΜ.
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, εισερχόμαστε στην ημερήσια διάταξη
ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων των τροπολογιών και του συνόλου του σχεδίου νόμου του Υπουργείου Γεωργίας: "Τροποποίηση της κείμενης νομοθεσίας για τα γεωργικά και κτηνιατρικά φάρμακα, ρύθμιση χρεών συνεταιριστικών οργανώσεων και άλλες διατάξεις".
Το νομοσχέδιο αυτό έχει ψηφιστεί σε όλα του τα άρθρα και απομένει η συζήτηση επί των τροπολογιών του κυρίου Υπουργού και των τροπολογιών των κυρίων συναδέλφων.
Ο Υπουργός Γεωργίας κ. Τζουμάκας παρακαλείται να πει ποια τροπολογία εισάγει πρώτη προς συζήτηση εκ των τροπολογιών της Κυβερνήσεως.
ΣΤΡΑΤΗΣ ΚΟΡΑΚΑΣ: Κύριε Πρόεδρε, μήπως μπορείτε να μας πείτε σε πόσο χρόνο θα ολοκληρωθεί η συζήτηση των τροπολογιών;
ΠΡΟΕΔΡΕΥΩΝ (Παναγιώτης Ν. Κρητικός): Κύριε συνάδελφε, ήδη χθες πήγαμε μέχρι αργά και καταφέραμε να ολοκληρώσουμε τη συζήτηση των άρθρων του νομοσχεδίου. 'Οπως γνωρίζετε, είχε αποφασιστεί να συζητηθεί σε τρεις συνεδριάσεις αυτό το νομοσχέδιο. 'Ηδη πήγαμε σε τέταρτη συνεδρίαση κατά τροποποίηση της πρώτης απόφασης και σε πέμπτη σήμερα, γι' αυτό θα προτείνω η συζήτηση να είναι μιας κάποιας περιορισμένης ώρας, δεδομένου ότι έχουμε και στην ημερήσια διάταξη και άλλο νομοσχεδίο στο οποίο πρέπει να μπούμε σήμερα. Θα έλεγα, οι τροπολογίες του κυρίου Υπουργού να συζητηθούν σε περιορισμένο χρόνο, για να μπούμε και στις τροπολογίες των κυρίων συναδέλφων. Μία -μιάμιση ώρα συζήτησης επί των τροπολογιών, ώστε να ολοκληρώσουμε έγκαιρα τη συζήτηση του νομοσχεδίου αυτού.
ΧΡΗΣΤΟΣ ΟΙΚΟΝΟΜΟΥ: Μόνο του Υπουργού οι τροπολογίες;
ΠΡΟΕΔΡΕΥΩΝ (Παναγιώτης Ν. Κρητικός): 'Οχι. Και των κυρίων συναδέλφων ασφαλώς. Γι' αυτό λέω να περιορίσουμε τη συζήτηση, ούτως ώστε να υπάρξει ο εύλογος χρόνος να συζητηθούν οι τροπολογίες των κυρίων συναδέλφων. Είναι δικαίωμα της Βουλής και αυτό, να το ασκήσουμε κάποτε, αλλά με κάποια εξοικονόμηση χρόνου.
ΣΤΡΑΤΗΣ ΚΟΡΑΚΑΣ: Κύριε Πρόεδρε, μου επιτρέπετε;
ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε συνάδελφε.
ΣΤΡΑΤΗΣ ΚΟΡΑΚΑΣ: Κύριε Πρόεδρε, χθες όταν ξεκίνησε η συνεδρίαση, ο κ. Κακλαμάνης δήλωσε εδώ, ότι εκτός από την τροπολογία με γενικό αριθμό 835 και ειδικό αριθμό 28 που κατατέθηκε στις 20.8.1997, οι άλλες τροπολογίες που κατετέθησαν μετά τη συμφωνία για το πόσες ημέρες και επειδή κατετέθησαν την τελευταία στιγμή, να συζητούνταν εάν δεν είχε αντίρρηση η Αντιπολίτευση.
Εμείς, λοιπόν, έχουμε αντίρρηση και νομίζω ότι δεν πρέπει να προχωρήσουμε στη συζήτηση. Απεναντίας υπάρχουν τριάντα εννιά τροπολογίες εμπρόθεσμες συναδέλφων Βουλευτών και τρεις δικές μας. Εμείς επιμένουμε να συζητηθούν οι τροπολογίες μας και ιδιαίτερα μια που αφορά στις δίκες που γίνονται κατά των αγροτών και θέλουμε να πάρουν θέση τα κόμματα της Βουλής. Παρόμοια τροπολογία έχει καταθέσει απ' ό,τι ξέρω και η Νέα Δημοκρατία. Νομίζουμε ότι είναι κάτι πάρα πολύ σημαντικό και πρέπει να γίνει συζήτηση.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Τσιτουρίδη, έχετε το λόγο.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, πραγματικά εμείς θεωρούμε ότι για σημαντικές προτάσεις οι οποίες περιέχονται στις τροπολογίες πρέπει να υπάρξει ουσιαστική συζήτηση. Πηγαίνουμε σε ρυθμίσεις πολλών δισεκατομμυρίων δραχμών και σε ιδιώτες και δεν μπορούμε να δεχθούμε ότι θα περάσουν αυτού του είδους οι διατάξεις και οι προτάσεις με συνοπτικές διαδικασίες. 
Εις ό,τι αφορά τώρα τροπολογίες τις οποίες και εμείς καταθέσαμε, έχουμε καταθέσει εμπροθέσμως στο νομοσχέδιο αυτό μια τροπολογία υπογεγραμμένη από πολλούς συναδέλφους της Νέας Δημοκρατίας για την παραγραφή των ποινικών διώξεων των αγροτών. Και εμείς εμμένουμε για την ουσιαστική συζήτηση σ' αυτήν την τροπολογία και δηλώνω από τώρα ότι θα είμαστε αναγκασμένοι, ενδεχομένως, να προχωρήσουμε και σε ονομαστική ψηφοφορία για να καταγραφεί η βούληση όλων των συναδέλφων πάνω στο μείζον αυτό θέμα.
'Ενα δεύτερο θέμα το οποίο είναι ιδιαιτέρας σημασίας για μας είναι ο ενιαίος δασικός φορέας. Υπάρχουν πολλές τροπολογίες υπογεγραμμένες από Βουλευτές όλων των κομμάτων για τη σύσταση ενιαίου δασικού φορέα. Εμμένουμε πάρα πολύ, θέλουμε να συζητηθούν ουσιαστικώς αυτές οι τροπολογίες.
ΣΤΡΑΤΗΣ ΚΟΡΑΚΑΣ: Και εμείς έχουμε τέτοια τροπολογία.
ΣΑΒΒΑΣ ΤΣΙΤΟΥΡΙΔΗΣ: Βεβαίως υπάρχουν πολλών κομμάτων και συναδέλφων ακόμη και του κυβερνώντος κόμματος. Αν λοιπόν θα δώσετε το χρόνο για ουσιαστική συζήτηση, θα προχωρήσουμε όπως πρέπει. Εαν δεν δοθεί ο χρόνος, θα είμαστε αναγκασμένοι να προχωρήσουμε σε όλα τα δικαιώματα τα οποία μας δίνει ο Κανονισμός.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, ας μην κατατρεχόμαστε με τα διαδικαστικά ζητήματα τα οποία παίρνουν χρόνο από την ουσία του νομοσχεδίου και των τροπολογιών. Βεβαίως για να υπάρξει η δυνατότητα να συζητηθούν και οι τροπολογίες των κυρίων συναδέλφων, ας περιορίσουμε τη συζήτηση των διαδικαστικών θεμάτων. Είναι στόχος και πρόθεση και του Προεδρείου να συζητηθούν και οι τροπολογίες των Βουλευτών. 'Αλλωστε προς τι η κατάθεση και η εμπρόθεσμη μάλιστα αν δεν συζητούνται. Ωστόσο, όμως, έχουμε κάνει και κάποια υπέρβαση των συμφωνιών μας. Είναι η πέμπτη μέρα αυτού του νομοσχεδίου. 'Οταν ο κύριος Πρόεδρος είχε πει αν κατατεθούν άλλες τροπολογίες, αναφερόταν στην πέρα των τριών συμφωνηθεισών ημερών παράταση της συζήτησης. 'Ηδη μπαίνουμε σε πέμπτη ημέρα. Δεν είναι δυνατόν να παραβιάζουμε τις συμφωνίες που κάνουμε εν όψει του περιεχομένου το οποίο έχουμε να συζητήσουμε και θα πάμε σε ατέρμονες συνεδριάσεις και συζητήσεις.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Ν. Κρητικός): Να μην πάμε σε δευτερολογίες και τριτολογίες, κύριοι συνάδελφοι.
ΣΑΒΒΑΣ ΤΣΙΤΟΥΡΙΔΗΣ: Μισό λεπτό, κύριε Πρόεδρε. 
ΗΛΙΑΣ ΒΕΖΔΡΕΒΑΝΗΣ: Εδώ είμαστε να ξανασυμφωνήσουμε, κύριε Πρόεδρε, αφού η ανάγκη του κοινοβουλευτικού έργου το απαιτεί.
ΠΡΟΕΔΡΕΥΩΝ (Παναγιώτης Ν. Κρητικός): Δεν είμαστε εδώ για να ξανασυμφωνήσουμε επί συμφωνηθέντος γιατί αυτό δείχνει και μια μεταξύ μας ασυμφωνία και ασυνέπεια. Δίνουμε εικόνα προς τα έξω πολύ άσχημη.
ΣΑΒΒΑΣ ΤΣΙΤΟΥΡΙΔΗΣ: Μισό λεπτό μόνο, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): 'Οχι, κύριε συνάδελφε.
ΗΛΙΑΣ ΒΕΖΔΡΕΒΑΝΗΣ: Αφού προκύπτει ανάγκη, κύριε Πρόεδρε. 
ΠΡΟΕΔΡΕΥΩΝ (Παναγιώτης Ν. Κρητικός): Να συμφωνήσουμε επί νέων δεδομένων ναι, αλλά επί παλαιών δεδομένων ξανά δεν νομίζω. 'Ετσι, αναιρούμε τις συμφωνίες. Να δοθεί ο λόγος και στους άλλους εκπροσώπους των κομμάτων και βεβαίως μην πάμε σε δευτερολογίες και τριτολογίες.
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, παρακαλώ το λόγο. 
ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Αποστόλου.
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, συμφωνήσαμε όντως να συζητήσουμε τις τροπολογίες που κατέθεσε πέραν από την προθεσμία που είχαμε συμφωνήσει ο κύριος Υπουργός, με την προϋπόθεση ότι και εμείς οι Βουλευτές θα συζητήσουμε με άνεση χρόνου τις τροπολογίες όταν μάλιστα υπάρχουν πολύ σημαντικές τροπολογίες που έχουν υπογραφεί απ' όλα σχεδόν τα κόμματα. 'Αρα είναι περιττό. 
ΠΡΟΕΔΡΕΥΩΝ (Παναγιώτης Ν. Κρητικός): Δεν διαφωνούμε σ' αυτό. Δώστε τη δυνατότητα να γίνουν και οι συζητήσεις βεβαίως όχι με τον εκτεταμένο χρόνο που απαιτείτο όταν είμαστε μέσα στις προθεσμίες τις οποίες είχαμε συμφωνήσει.
Ο κύριος Υπουργός έχει το λόγο.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, θα πρότεινα να συζητήσουμε πρώτα την τροπολογία με γενικό αριθμό 1131 και ειδικό 84. Στη συνέχεια, τη με γενικό αριθμό 835 και ειδικό 28. Κατόπιν, τη με γενικό αριθμό 1118 και ειδικό 73. Στη συνέχεια, τη με γενικό αριθμό 1124 και ειδικό 78.
ΣΑΒΒΑΣ ΤΣΙΤΟΥΡΙΔΗΣ: Πείτε τι αφορούν αυτές οι τροπολογίες, γιατί έχουμε αρχίσει να χανόμαστε, κύριε Υπουργέ.
ΠΡΟΕΔΡΕΥΩΝ (Παναγιώτης Ν. Κρητικός): 'Εχουν κυκλοφορήσει και έχουν διανεμηθεί στους κυρίους συναδέλφους.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Ναι, θα τις αναφέρω.
Στη συνέχεια, θα συζητήσουμε την τροπολογία με γενικό αριθμό 1125 και ειδικό 79. 
ΕΝΑΣ ΒΟΥΛΕΥΤΗΣ (Από τη Νέα Δημοκρατία): Πείτε μας ποια είναι η τέταρτη, κύριε Υπουργέ.
ΠΡΟΕΔΡΕΥΩΝ (Παναγιώτης Ν. Κρητικός): Τέταρτη είναι η με γενικό αριθμό 1124 και ειδικό 78, η οποία είναι τροποποίηση των διατάξεων του ν. 2506/97.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Στη συνέχεια, θα συζητήσουμε την τροπολογία με γενικό αριθμό 1142 και ειδικό 94. 
Κατόπιν, υπάρχει η διόρθωση που πρότεινε ο κ. Λαλιώτης να διαγραφεί η λέξη "δεν". Είναι η τροπολογία με γενικό αριθμό 1143 και ειδικό 95.
ΠΡΟΕΔΡΕΥΩΝ (Παναγιώτης Ν. Κρητικός): Αυτή να την ψηφίσουμε χωρίς συζήτηση, κύριοι συνάδελφοι. Δεν είναι θέμα.
ΑΘΑΝΑΣΙΟΣ ΝΑΚΟΣ: Θα πούμε δύο λόγια, κύριε Πρόεδρε.
ΣΤΡΑΤΗΣ ΚΟΡΑΚΑΣ: Εσείς, κύριε Πρόεδρε, με ποιον είστε;
ΠΡΟΕΔΡΕΥΩΝ (Παναγιώτης Ν. Κρητικός): Με τη Βουλή είμαι εγώ, κύριε Κόρακα -το γνωρίζετε πάρα πολύ καλά- και με τον Κανονισμό και με την προστασία των δικαιωμάτων, αλλά μέσα στα πλαίσια του Κανονισμού. Aλλά βεβαίως, με ενοχλεί η κατάχρηση.
Συνεχίστε, κύριε Υπουργέ.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Πρόκειται να δεχθώ ορισμένες τροπολογίες συναδέλφων.
Την τροπολογία με γενικό αριθμό 1126 και ειδικό 30, που πρότεινε ο Αντιπρόεδρος κ. Κατσαρός. Την τροπολογία που πρότεινε ο κ. Ροκόφυλλος με γενικό αριθμό 1146 και ειδικό 98.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Δεν μας λέτε τι αφορούν, κύριε Υπουργέ; Πείτε μας τι αφορούν.
ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, παρακαλώ τις τροπολογίες των κυρίων συναδέλφων να τις πούμε μετά.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Μάλιστα.
ΦΟΙΒΟΣ ΙΩΑΝΝΙΔΗΣ: Την 1131;
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Είναι για το ίδιο θέμα, κύριε Ιωαννίδη;
ΠΡΟΕΔΡΕΥΩΝ (Παναγιώτης Ν. Κρητικός): Η τροπολογία με γενικό αριθμό 1131 είναι η πρώτη προς συζήτηση, κατά τη δήλωση του κυρίου Υπουργού, η οποία αφορά τη ρύθμιση χρεών αγροτικών συνεταιριστικών οργανώσεων. Αυτή δεν είναι, κύριε Υπουργέ;
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Ναι. Αφορά τη ρύθμιση επιπλέον χρεών των συνεταιριστικών οργανώσεων.
ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε, λοιπόν, στη συζήτηση της τροπολογίας με γενικό αριθμό 1131 και ειδικό 84.
Ο κ. Ιωαννίδης έχει το λόγο.
ΦΟΙΒΟΣ ΙΩΑΝΝΙΔΗΣ: Κύριε Υπουργέ, θεωρώ ότι αυτή η τροπολογία-προσθήκη που εισάγετε, είναι απολύτως θετική, ικανοποιεί εύλογα και δίκαια αιτήματα που από μακρού έχουν υποβληθεί.
Θα ήθελα μόνο να ρωτήσω εάν στις ρυθμίσεις, όπως αναφέρονται, εις ό,τι αφορά την 'Ενωση Συνεταιρισμών Ιεράπετρας, περιλαμβάνονται και οι τόκοι, όπως διατυπώνετε στο κείμενο και ποιου ύψους είναι το συνολικό ποσόν.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Δεν περιλαμβάνονται, κύριε Ιωαννίδη.
ΦΟΙΒΟΣ ΙΩΑΝΝΙΔΗΣ: Δεν περιλαμβάνονται. Είναι, δηλαδή, μόνο το αρχικό κεφάλαιο των εξακοσίων τριάντα εκατομμυρίων (630.000.000). Ευχής έργο θα ήταν να περιληφθούν και οι τόκοι.
Θετική είναι και η ρύθμιση που αναφέρεται στην 'Ενωση Αγροτικών Συνεταιρισμών Λασιθίου. Είναι ένα πολύ μικρό ποσό βέβαια, αλλά εν πάση περιπτώσει είναι θετικό και αυτό.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τσιτουρίδης έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, τις τελευταίες ημέρες, ερχόμεθα και επανερχόμεθα για να καταγγείλουμε -και είμαστε αναγκασμένοι να το κάνουμε και σήμερα το πρωϊ- την απαράδεκτη πρακτική η οποία έχει σημειωθεί κατά τις συζητήσεις των σχετικών άρθρων.
Ερχόμεθα σήμερα, κατά την πέμπτη ημέρα, να ψηφίσουμε επί μίας τροπολογίας, η οποία αφορά ρυθμίσεις και νέων χρεών, τα οποία προσετέθησαν και για νέες συνεταιριστικές οργανώσεις, μετά από πάρα πολλές συζητήσεις. Εμείς δεν έχουμε πεισθεί σε ό,τι αφορά και αυτήν την τροπολογία, ότι αυτές οι συνεταιριστικές οργανώσεις θα εξυγιανθούν, θα γίνουν βιώσιμες με τα ποσά τα οποία προτείνονται και ότι τα ποσά αυτά πραγματικά είναι ποσά τα οποία συζητήθηκαν σοβαρώς.
Είχαμε την ευκαιρία να τα πούμε πολλές φορές αυτά χθες. Θα έλθω, όμως, στην ουσιαστική παρατήρησή μας.
'Οταν λέμε ότι πρέπει να υπάρχουν ενιαία κριτήρια για να ρυθμίζουμε χρέη, αυτό είναι ένα μείζον θέμα, το οποίο αφορά την καρδιά του πολιτικού μας προβλήματος. Πριν από τέσσερις ημέρες ερώτησα τον κύριο Υπουργό, εάν όλοι οι 'Ελληνες στους τομείς τους οποίους θέλει να ρυθμίσει τα χρέη ήταν ενήμεροι για τις διαθέσεις της Κυβέρνησης περί ρυθμίσεως χρεών. Η απάντηση του κυρίου Υπουργού ήταν "ναι". 'Οταν ρώτησα συγκεκριμένα εάν όλες οι επιχειρήσεις εκτροφής χελιών κλειστού κυκλώματος και γαρίδων σε όλη την Ελλάδα ήταν ενημερωμένες -διότι επρότεινε οκτώ ιδιωτικές επιχειρήσεις- απήντησε "ναι". Μέσα στην τροπολογία αυτή ερχόμαστε να δούμε την τελευταία ώρα μία καινούρια επιχείριση εκτροφής χελιών κλειστού κυκλώματος, στην οποία υπάρχει πρόταση να ρυθμίσουμε εξακόσια πενήντα τέσσερα εκατομμύρια (654.000.000) δραχμές. Είναι τρόπος κοινοβουλευτικής διαδικασίας αυτό; Με ποια κριτήρια προσετέθη την τελευταία στιγμή ένας ιδιώτης εδώ και γιατί αύριο να μη μας φέρει ο κύριος Υπουργός άλλους δέκα ιδιώτες, χωρίς κριτήρια -όπως καταλαβαίνουμε ότι γίνεται εδώ- για να ρυθμίσουμε τα χρέη τους. Πώς θα συζητήσουμε σοβαρά; Είναι ένα μείζον πρόβλημά μας και το καταγγέλλουμε αυτό. 'Οταν μας λέει ο κύριος Υπουργός πριν από τρεις μέρες ότι όλοι γνωρίζανε και ρυθμίζουμε όλων τα προβλήματα μέσα από αυτήν την πρότασή μας, ερχόμαστε σε μία τροπολογία και βλέπουμε χάρισμα εξακοσίων πενήντα τεσσάρων εκατομμυρίων (654.000.000) δραχμών σε ιδιώτη. Δεν είναι σοβαρά πράγματα αυτά. Αυτό είναι πρόκληση και το καταγγέλλουμε, κύριε Πρόεδρε.
ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, το λόγο παρακαλώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μπούτας έχει το λόγο.
ΕΥΑΓΓΕΛΟΣ ΜΠΟΥΤΑΣ: Θα ξαναπούμε σχεδόν τα ίδια, που είπαμε και χθες, συζητώντας τα άρθρα 14 μέχρι 17. 
Και αυτές οι περιπτώσεις που αναφέρονται στην τροπολογία που κατέθεσε ο κύριος Υπουργός είναι στην ίδια λογική. Πιστεύουμε ότι δεν θα λύσουν το πρόβλημα. Είναι επιλεκτικές οι ρυθμίσεις που γίνονται σε αυτούς τους συνεταιρισμούς και μάλιστα προσπαθεί μέσα απ' αυτές τις ρυθμίσεις να καταργήσει συνεταιρισμούς, όπως γίνεται με τον Kτηνοτροφικό Συνεταιρισμό 'Αρτας, που βάζει την προϋπόθεση στη σελίδα 10 ότι για να γίνει ρύθμιση των χρεών του Κτηνοτροφικού Συνεταιρισμού 'Αρτας, ποσού επτακοσίων πενήντα ένα εκατομμυρίων (751.000.000) δραχμών, πρέπει να συνενωθεί με τον Κτηνοτροφικό Συνεταιρισμό Ιωαννίνων. 
Νομίζουμε ότι αυτές οι μεθοδεύσεις και αυτή η πρακτική είναι απαράδεκτη και δεν δίνει λύση στα προβλήματα. Πώς θα λειτουργήσει ένας συνεταιρισμός, όταν οι μισοί παραγωγοί θα βρίσκονται στην 'Αρτα και οι άλλοι μισοί στα Γιάννενα και όταν ο ένας χρωστάει και ο άλλος δεν χρωστάει; Πώς μπορεί να γίνει αυτό, όταν υπάρχουν τόσες πολλές διαφορές;
Εν πάση περιπτώσει, εμείς εκτιμούμε ότι αυτό είναι το απαύγασμα του αλισβερισιού που έγινε όλες αυτές τις ημέρες. Αυτό είναι το αποτέλεσμα. Αφήνει απ' έξω πάρα πολλούς συνεταιρισμούς, που είχαν ανάγκη και αυτοί να ρυθμίσουν τα χρέη τους, για να μπορούν να επιβιώσουν.
ΣΤΡΑΤΗΣ ΚΟΡΑΚΑΣ: Κύριε Πρόεδρε, το λόγο παρακαλώ.
ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Κόρακα, έχετε το λόγο.
ΣΤΡΑΤΗΣ ΚΟΡΑΚΑΣ: Εγώ θα ήθελα άλλη μία φορά να πω ότι οι ρυθμίσεις των χρεών που γίνονται θα μπορούσε να γίνουν αποδεκτές, αν ήταν ρυθμίσεις χρεών που δημιουργήθηκαν λόγω του κοινωνικού ρόλου των συνεταιριστικών οργανώσεων, γιατί πιστεύουμε ότι έχουν να παίξουν ένα τεράστιο κοινωνικό ρόλο. Eπιμένουμε ότι ο συνεταιρισμός σε όλους τους βαθμούς είναι το αποτελεσματικότερο όπλο στα χέρια του αγρότη και ότι αν διαλυθούν οι συνεταιρισμοί, τότε οι αγρότες θα είναι ανυπεράσπιστοι στο έλεος των κερδοσκόπων ιδιωτών, μεγαλεμπόρων και βιομηχάνων. Φυσικά, διαφωνούμε ριζικά με το να παίζει ο συνεταιρισμός στη θέση του ιδιώτη το ρόλο του κερδοσκόπου και του εκμεταλλευτή του αγρότη.
Θα συμφωνούσαμε με τις ρυθμίσεις, αν ήταν ρυθμίσεις που αναφέρονταν στην προστασία των συνεταιριστικών οργανώσεων από την τοκογλυφία της Αγροτικής Τράπεζας. Και αναφέραμε χθες τα επιχειρήματά μας, γιατί δεν είναι δυνατόν να μιλάμε συνέχεια για τα χρέη των συνεταιρισμών στην Αγροτική Τράπεζα. Πρέπει να δούμε και τι έχει εισπράξει όλα αυτά τα χρόνια από τους συνεταιρισμούς η Αγροτική Τράπεζα, η οποία αρχικά είχε συσταθεί ως αρωγός του 'Ελληνα αγρότη και κατάντησε να είναι ο μεγαλύτερος ληστής του. 
Επίσης, θα συμφωνούσαμε, αν πραγματικά πιστεύαμε ότι υπάρχουν ορισμένα βασικά κριτήρια. Ο κύριος Υπουργός μας είπε χθές ότι υπάρχουν κριτήρια.
'Εκανα, λοιπόν, την ερώτηση χθές -και παρακαλώ την προσοχή του κυρίου Υπουργού- και ο κ. Κακλαμάνης μου είπε "μήπως ξέρει και ο κύριος Υπουργός να απαντήσει, μέσα σ' αυτόν το χαμό που γίνεται;". 
Θέλω, λοιπόν, να ξέρω συγκεκριμένα, ποιοι είναι κάτω από τον τίτλο "Ομόρρυθμες Εταιρείες Συνεταιρισμοί και Κοινοπραξίες Καπνοπαραγωγών Μπέρλεϊ", στον οποίο χαρίζουμε δέκα έξι δισεκατομμύρια εξακόσια δέκα επτά εκατομμύρια (16.617.000.000) δραχμές και επίσης, ποιοι είναι κάτω από τον τίτλο "Συνεταιριστικές Οργανώσεις, Επιχειρήσεις Ελαιολάδου Κρήτης", στον οποίο χαρίζουμε εννέα δισεκατομμύρια τριάντα δύο εκατομμύρια (9.032.000.000) δραχμές.
Το ρωτώ αυτό, γιατί αν δούμε τον κατάλογο, κύριε Πρόεδρε, θα δούμε πάρα πολύ ενδιαφέροντα πράγματα. Θα δούμε, κύριοι συνάδελφοι, και άλλους ιδιώτες που βρίσκονται εκεί, αλλά θα δούμε και ενώσεις συνεταιριστικές, οι οποίες ήδη επωφελούνται άλλων ρυθμίσεων.
Για παράδειγμα, υπάρχουν ενώσεις στις οποίες με τις φανερές ρυθμίσεις χαρίζουμε γύρω στα πέντε με έξι δισεκατομμύρια δραχμές και μέσα απ'αυτές τις ρυθμίσεις χαρίζουμε άλλα τόσα.
'Οταν υπέβαλε, λοιπόν, το αίτημα η 'Ενωση Αγροτικών Συνεταιρισμών Λέσβου για τα εκατόν ογδόντα επτά εκατομμύρια (187.000.000), ο κύριος Υπουργός αρνήθηκε να το συμπεριλάβει. Σας βεβαιώνω ότι είναι εκατόν ογδόντα επτά εκατομμύρια (187.000.000) τα οποία τα χρωστάει η 'Ενωση Αγροτικών Συνεταιρισμών Λέσβου, μια ένωση ακριτικής περιοχής, που μπορεί κανείς να της βρει ένα σωρό αδυναμίες, αλλά που τα χρέη αυτά δεν προήλθαν με δική της υπαιτιότητα. Η Αγροτική Τράπεζα και η Κυβέρνηση του 1981-1982 την παρότρυναν και της επέβαλαν να κτίσει αποθήκες ελαιολάδου και μετά από ένα χρόνο, όταν τέλειωσε η κατασκευή τους σταμάτησε η συγκέντρωση λαδιού. Δεν λειτούργησαν ποτέ αυτές οι αποθήκες, έμεινε ο βραχνάς στην ένωση και τελειώσαμε.
'Ετσι, λοιπόν, με την έννοια αυτή, νομίζουμε ότι θα πρέπει να είμαστε πιο προσεκτικοί και πιο δίκαιοι στις ρυθμίσεις που γίνονται. Πιστεύουμε στις ρυθμίσεις, αλλά στις ρυθμίσεις που είναι πραγματικά δίκαιες και απαραίτητες και που δεν οφείλονται στη διαχείριση, αν θέλετε, σε ρεμούλες, σε απάτες κλπ.
Γι'αυτό προτείναμε να γίνει μια επιτροπή που να εξετάσει όλα αυτά, απ'όλους τους ενδιαφερόμενους και να φέρει μια μελέτη πιο ολοκληρωμένη και τεκμηριωμένη. Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καραμάριος έχει ζητήσει το λόγο.
Ορίστε, κύριε Καραμάριε.
ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, κύριε Υπουργέ, με τη συζητούμενη τροπολογία στην παράγραφο 6α, ρυθμίζονται μεταξύ των άλλων και τα χρέη τεσσάρων εταιρειών μεταξύ των οποίων και της ΚΑΙΡ της Ρόδου. 
Θα παρακαλούσα όμως να μην υπάρχει αυτός ο διαχωρισμός και μόνο σ' αυτές τις περιπτώσεις. Δηλαδή, με την α' παράγραφο να ρυθμιστεί το ποσοστό 100%, και όχι όπως αναφέρεται το 50%.
Λέτε, παρακάτω, με τη β' παράγραφο ότι το υπόλοιπο 50% μπορεί να ρυθμιστεί από την ΑΤΕ, βάσει του ν. 2237/1994. Μα, ήδη στην παραπάνω παράγραφο α' λέτε ότι "ή αποτελούν ανοίγματα που ρυθμίστηκαν βάσει του ν. 2237/1994".
Θα παρακαλούσα, λοιπόν, για την ισοτιμία όλων αυτών των ρυθμίσεων να διαγράψετε τη δεύτερη παράγραφο και να πείτε να ρυθμιστούν 100% για τις περιπτώσεις αυτές, για να μην έχουμε το "μπορεί" της β' παραγράφου που αφήνεται έτσι στη διακριτική ευχέρεια πλέον της τράπεζας το υπόλοιπο 50%.
Διαφορετικά, έχουμε άνιση μεταχείριση γι' αυτές τις εταιρείες.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ευμοιρίδης έχει το λόγο.
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Κύριοι συνάδελφοι, εγώ θα ήθελα να πληροφορηθώ, αν εν όψει της διάθεσης και της πρόθεσης της Κυβέρνησης να εισαγάγει αυτό το νομοσχέδιο που μας έφερε -το οποίο συζητούμε- και προς το σκοπό της στήριξης της Αγροτικής Τράπεζας, θέλει να ρυθμίσει ορισμένα χρέη συνεταιριστικών οργανώσεων, αλλά και επιχειρήσεων και ιδιωτών; Θα ήθελα να ρωτήσω, τον κύριο Υπουργό το εξής: 'Οταν αποφασίστηκε να εισαχθεί αυτό το νομοσχέδιο, εστάλη έγγραφο σε όλες τις ενώσεις, σε όλες τις συνεταιριστικές οργανώσεις να υποβάλουν τα αιτήματά τους, για να κριθούν από το Υπουργείο, εάν είναι δίκαια ή όχι, για να εισαχθούν σε μας; 'Η όχι; Και πώς έγινε η επιλογή από το Υπουργείο; Με όσα στοιχεία είχε στη διάθεση, χωρίς να λάβουν γνώση οι ενδιαφερόμενοι; Διότι μας φαίνεται περίεργο. Στο αρχικό νομοσχέδιο, όπως εισήχθη, μπήκαν κάποιοι. Κάποιοι άλλοι δεν ειδοποιήθηκαν και δεν πρόλαβαν να υποβάλουν τα αιτήματά τους. Τι θα γίνει με αυτούς;
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, θα ήθελα να πω ότι στον κορμό του νομοσχεδίου έχουμε το άρθρο 18. Στο άρθρο αυτό υπάρχουν ορισμένοι όροι και προϋποθέσεις για να γίνονται ρυθμίσεις. Μεταξύ των όρων και των κριτηρίων, είναι τα κριτήρια της βιωσιμότητας και ο έλεγχος από τον Υπουργό των Οικονομικών, την Τράπεζα και το Υπουργείο Γεωργίας.
Προτείνω, λοιπόν, στην τροπολογία αυτή που συζητάμε τώρα να συμπεριληφθεί, ότι θα ισχύουν οι διατάξεις αυτού του άρθρου και γι'αυτές τις επιπλέον ρυθμίσεις. Γιατί δεν θα υπάρχει αυτή η δυνατότητα, αν αφεθεί αυτοτελές αυτό το άρθρο στο σύνολο του νομοσχεδίου. Πρέπει, δηλαδή, να ισχύουν οι διατάξεις, οι όροι και οι προϋποθέσεις. 
Προτείνω, λοιπόν, ως σημείο 9 στην τροπολογία, που θα λέει, οι διατάξεις στο άρθρο 18 του παρόντος νόμου έχουν εφαρμογή και στις διατάξεις τους παρόντος άρθρου.
Επίσης, επειδή χθες το βράδυ από τη συζήτηση που έγινε για τις ιδιωτικές επιχειρήσεις του κλειστού κυκλώματος των χελιών, όπου άλλοι δεν λειτούργησαν καν, και άλλοι καταστράφηκαν, έχουμε κάνει μια οικονομία από τις χθεσινές διαγραφές περίπου τριακοσίων εκατομμυρίων (300.000.000). Και επειδή θέλω να δεχθώ μια τροπολογία ανθρώπων που αντιμετώπισαν προβλήματα, που καταστράφηκαν από χιονοπτώσεις και παγετούς -και πρέπει να κάνουμε οικονομία εντός του νομοσχεδίου, όπως κάναμε και για την περίπτωση της Ορεστιάδας και του Διδυμοτείχου- προτείνω τη διαγραφή εκατόν πενήντα εκατομμυρίων (150.000.000) από την εταιρεία αυτή και έτσι έχουμε ένα ποσό τριακοσίων εκατομμυρίων (300.000.000) και εκατόν πενήντα εκατομμυρίων (150.000.000), τετρακόσια πενήντα εκατομμύρια (450.000.000) κατ'οικονομία, για την τροπολογία που ακολουθεί και που πρότειναν οι συνάδελφοι όλων των πτερύγων για τις χιονοπτώσεις στα Τρίκαλα και οι συνάδελφοι του ΚΚΕ, για την πρόταση της Καρδίτσας. Είναι τα χωριά της Καρδίτσας και των Τρικάλων. Αυτά, ως προς τις τροπολογίες.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αποστόλου έχει το λόγο.
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, ακόμη και αυτή η τροποποίηση που έκανε τώρα ο κύριος Υπουργός δείχνει την προχειρότητα με την οποία αντιμετωπίστηκε το θέμα των ρυθμίσεων των συνεταιριστικών χρεών.
Εγώ θα σας πω μια τροποποίηση, η οποία θα λύσει και πολλά γραφειοκρατικά προβλήματα, κύριε Υπουργέ. Καταργείστε, κύριε Υπουργέ, τις μελέτες βιωσιμότητας, είναι κάτι εκ των ων ουκ άνευ. Από τώρα να το πείτε, γιατί εφ'όσον υπάρχει η προθεσμία των δέκα ημερών από την ώρα που θα υποβληθούν οι εκθέσεις μέχρι να εγκριθούν από τον Υπουργό Γεωργίας και τον Υπουργό Οικονομικών, δεν προφθάνουν. 'Αρα, λοιπόν, καταργείστε και πείτε ξακάθαρα ότι χωρίς βιωσιμότητα χαρίζουμε τα συγκεκριμένα χρέη σε αυτούς τους φορείς.
ΠΡΟΕΔΡΕΥΩΝ (Παναγιωτης Ν. Κρητικός): Ο κ. Τσιτουρίδης Κοινοβουλευτικός Εκπρόσωπος της Νέας Δημοκρατίας, έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, έθεσα ορισμένα ερωτήματα στον κύριο Υπουργό. Με ποια κριτήρια συμπεριελήφθησαν κάποιες, κυρίως ιδιωτικές επιχειρήσεις και κάποιες συνεταιριστικές οργανώσεις, όταν κατακλυζόμεθα από εκατοντάδες αιτήματα άλλων συνεταιριστικών οργανώσεων να περιληφθούν σε αυτό το νομοσχέδιο και δεν είναι μέσα στη ρύθμιση. Περίμενα, λοιπόν, κάποιες εξηγήσεις.
Ο τρόπος με τον οποίο ερχόμεθα, ακόμη και την υστάτη στιγμή, να αφαιρούμε ποσά από κάποιες συνεταιριστικές οργανώσεις και ιδιώτες που είναι εδώ και να προσθέτουμε ποσά κάπου αλλού, δείχνει την προχειρότητα, δείχνει το ότι δεν υπάρχει απολύτως κανένα κριτήριο στις προτάσεις του Υπουργού Γεωργίας.
'Ετσι, λοιπόν, όχι μόνο οι εξηγήσεις δεν ήταν επαρκείς, αλλά ερχόμεθα να εντείνουμε με ό,τι γίνεται την τελευταία στιγμή τις ανησυχίες και να διερωτώμεθα κάτω από ποια λογική ο Υπουργός πρότεινε ό,τι πρότεινε εδώ. Ο τρόπος με τον οποίο προτείνει και ο τρόπος με τον οποίο καλούμεθα να αποφασίσουμε, αποτελεί μείζον πολιτικό θέμα, αποτελεί σκάνδαλο και προκαλεί όλους όσους βρισκόμαστε εδώ μέσα, κύριε Πρόεδρε. 
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κοσσυβάκης έχει το λόγο.
ΔΗΜΗΤΡΙΟΣ ΚΟΣΣΥΒΑΚΗΣ: Κύριοι συνάδελφοι, παρά το γεγονός ότι χθές το βράδυ εκφράστηκα για το πόσο σημαντικές θεωρώ κάποιες ρυθμίσεις για διαγραφές χρεών συνεταιριστικών επιχειρήσεων και συνεταιριστικών οργανώσεων για την απελεύθερωση της δυναμικής τους και για την προσφορά τους απ' εδώ και πέρα στα εισοδήματα του αγροτικού κόσμου, οφείλω να εκφράσω τις επιφυλάξεις για τις ρυθμίσεις χρεών κάποιων ανωνύμων εταιρειών, κάποιων ομορρύθμων εταιρειών και κάποιων ιδιωτών οι οποίες πιστεύω ότι θα δημιουργήσουν διάφορα αλυσιδωτά προβλήματα που θα αφορούν επιθυμίες, επιδιώξεις για ανάλογη μεταχείριση σε πολλούς άλλους παραγωγούς οι οποίοι έχουν τα ίδια ακριβώς κριτήρια για να μπουν σε τέτοιου είδους ρυθμίσεις. Και υπάρχουν περιπτώσεις ομοειδών επιχειρήσεων που δραστηριοποιούνται στην ίδια παραγωγική κατεύθυνση, στους ίδιους νομούς που έχουν τα ίδια προβλήματα και τις ίδιες δυνατότητες να ενταχθούν σε αυτές τις ρυθμίσεις.
Επομένως, εκφράζω τις επιφυλάξεις μου και ειδικότερα για κάποιες επιχειρήσεις που αφορούν χέλια και γαρίδες και παρόμοιες δραστηριότητες για να ενταχθούν στη ρύθμιση αυτής της τροπολογίας. 
Κύριε Υπουργέ Γεωργίας, θέλω να με προσέξετε και να έχω μία απάντηση σε αυτό που θα πω. Επανέρχομαι στο ζήτημα του Κτηνοτροφικού Συνεταιρισμού της 'Αρτας, γιατί σας είπα ότι θεωρώ πολύ ισχυρό τον κοινωνικό του ρόλο και σας ζητάω να απαλείψετε την παράγραφο που αφορά τις προϋποθέσεις για τη διαγραφή των χρεών.
Κύριε Υπουργέ, επαναλαμβάνω ότι θέλουμε μία απάντηση γι' αυτά τα θέματα, γιατί σας είπα ότι αυτές οι προϋποθέσεις είναι και ανεφάρμοστες και μεροληπτικές. Και αυτός ο συνεταιριστικός "Καποδίστριας" θα δημιουργήσει άλλου είδους προβλήματα παρόμοια με αυτά που γνωρίζουμε από τον "Καποδίστρια" του κ. Παπαδόπουλου στα χωριά μας αυτές τις ημέρες. Απαλείψετε σας παρακαλώ αυτήν την παράγραφο γιατί είναι ανεφάρμοστη και γιατί δεν δίνει τη δυνατότητα να ρυθμιστεί το πρόβλημα αυτής της μεγάλης επιχείρησης, η οποία είναι πάρα πολύ σημαντική για την οικονομία του νομού μας. Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βεζδρεβάνης έχει το λόγο.
ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι και αυτή η τροπολογία είναι μέσα στο πνεύμα του νομοσχεδίου που συζητάμε αυτές τις ημέρες. Δηλαδή, μέσα στο πνεύμα του παζαριού, κύριε Υπουργέ της Γεωργίας. 'Ολο αυτό το διάστημα μέχρι που καταθέσατε το νομοσχέδιο και μέχρι αυτήν τη στιγμή συνέχεια παζαρεύατε. 'Οποιος, λοιπόν, έρχεται σε εσάς, κύριε Υπουργέ -και ας ελπίσω ότι δεν έρχεται με γονυκλισίες, αλλά απλώς με παρακλήσεις κάποιας αξιοπρέπειας- τον συμπεριλαμβάνετε μέσα.
Ακόμα διαπιστώνεται... Αν θέλετε παρακολουθήστε με, κύριε Υπουργέ, γιατί δεν μιλάω για τους συναδέλφους. Οι συνάδελφοι πλέον έχουν καταλάβει τι γίνεται. Αλλά η κομματική πειθαρχία και μόνη είναι εκείνη η οποία ψηφίζει αυτό το απαράδεκτο νομοσχέδιο. Θα παρακαλέσω δε τη σύμβουλό σας να σας τα πει λίγο αργότερα. Αλλά τι να σας πει;
Κύριε Πρόεδρε, έχω την αξίωση ο κύριος Υπουργός να με ακούσει και νομίζω ότι είναι δικαίωμα όλων των συναδέλφων.
ΠΡΟΕΔΡΕΥΩΝ (Παναγιώτης Ν. Κρητικός): Βεβαίως, είναι δικαίωμά σας και αξίωση να σας ακούσει ο κύριος Υπουργός και η Βουλή.
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, όλη αυτή η τροπολογία πέστε. Είναι ή δεν είναι παζάρι της τελευταίας ώρας; Κατετέθη στις 12.05' της 15ης του μηνός. Εάν υπήρχαν τα προβλήματα αυτών των συνεταιρισμών, που ασφαλώς υπήρχαν, πώς δεν τα διαπιστώσατε μέσα σ' ένα πεντάμηνο τώρα που κάνετε αυτήν τη διαδικασία;
Πώς δε βρήκατε το χρόνο να ασχοληθείτε με αυτούς τους ανθρώπους; Και αν δεν ασχοληθήκατε με δεκάδες ενώσεις που τις φέρνετε με αυτήν την τροπολογία, σημαίνει ότι δεν κάνατε καλά τη δουλειά σας. Η προχειρότητα αποδεικνύεται από χίλιους τρόπους, αλλά και από αυτήν την τροπολογία.
Επειδή, κύριε Υπουργέ, συνεχίζεται αυτό το απαράδεκτο "παζάρι", δεν μπορώ να ψηφίσω την τροπολογία.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριοι συνάδελφοι, να περιορίσουμε τη συζήτηση επί της τροπολογίας. Δεν θα υπάρξει χρόνος να συζητηθούν τροπολογίες, διότι θα πρέπει να περατωθεί το νομοσχέδιο σήμερα σε πολύ λίγο χρόνο. Παρακαλώ να κάνετε σύντομες παρατηρήσεις.
Ο κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, η τροπολογία που κατατέθηκε δίνει τη δυνατότητα εξυγίανσης μεγάλων συνεταιριστικών οργανώσεων από προβλήματα που είχαν κατά την άσκηση του ρόλου τους, αλλά και πολλές φορές από τη στρέβλωση του ίδιου του ανταγωνισμού. 
Σε καμιά περίπτωση όμως δεν πρέπει με δικές μας ενέργειες να δημιουργούμε όρους και προϋποθέσεις στρέβλωσης αυτού του ανταγωνισμού σε ομοειδείς επιχειρήσεις.
'Ακουσα με μεγάλη προσοχή παρέμβαση συναδέλφων, αλλά και του ίδιου του Υπουργού, στην προσπάθεια που κάνει σε ορισμένους κλάδους.
Θα πρέπει να θυμίσω εδώ ότι προσπάθειες ρύθμισης με αυτόν τον τρόπο, έχει κάνει πολλές φορές κατά το παρελθόν και το Υπουργείο Γεωργίας και κατ'επέκταση η Α.Τ.Ε. Θα σας θυμίσω έναν κλάδο που στρεβλά λειτουργεί μέχρι σήμερα, γιατί γίνονται αυτές οι ρυθμίσεις και που είναι ο κλάδος της πτηνοτροφίας. Είχαμε δύο αλλεπάλληλες ρυθμίσεις μία του Υπουργείου Εθνικής Οικονομίας, επί Μάνου, στην Εύβοια και Καστοριά, με αποτέλεσμα μετά απ'αυτό, να έχουμε το κλείσιμο της μεγάλης πτηνοτροφικής επιχείρησης, όπως είναι ο "ΒΟΚΤΑΣ". Ξαναέχουμε παρέμβαση και ρύθμιση σε μια άλλη μεγάλη πτηνοτροφική επιχείρηση, όπως είναι ο "ΜΙΜΙΚΟΣ", με αποτέλεσμα να είναι και αυτή υπό διάλυση. Ενώ παντού ιδιωτικοποιούμε, εδώ βλέπουμε μια μερική κρατικοποίηση μέσα από την παρέμβαση που κάνει η Αγροτική Τράπεζα, για να μπορεί να πάρει πίσω τα χρήματά της.
'Οταν θέλουμε να κάνουμε ρυθμίσεις σε κλάδους, θα πρέπει αυτές να είναι κλαδικές. Και θα ήταν προτιμότερο να εγγράψει κανείς ένα κονδύλι της Αγροτικής Τράπεζας στο Υπουργείο Γεωργίας και να αρχίσουν οριζόντιες κλαδικές ρυθμίσεις, όπου δεν θα στρεβλώνουν τον ανταγωνισμό. Γιατί οι άνθρωποι που παίρνουν και ρυθμίζουν τα χρήματά τους, είναι οι άνθρωποι που δεν πληρώνουν ποτέ στα ταμεία, είναι οι άνθρωποι που δεν πληρώνουν ποτέ στις τράπεζες και από την άλλη μεριά υπάρχουν οι υγιείς επιχειρήσεις.
Στην περιοχή μου λειτουργεί ένας συνεταιρισμός -και ευχαριστώ τον κύριο Υπουργό που είπε ότι είναι κόσμημα συνεταιριστικής λειτουργίας- που πέρσι πλήρωσε στην Α.Τ.Ε. τριάμισι δισεκατομμύρια τόκους και αυτά, όμως, τα έβαλε στο κοστολόγιο, στο προϊόν.
'Οταν μια άλλη επιχείρηση παρεμφερής παίρνει χρήματα και της χαρίζονται, καταλαβαίνετε ότι αυτά τα ρίχνει στην αγορά και στρεβλώνει την αγορά. 
Πρέπει, λοιπόν, να δοθεί η δυνατότητα από το Υπουργείο Γεωργίας στην Αγροτική Τράπεζα να κάνει κλαδικές ρυθμίσεις, να είναι ενιαίες και να μη στρεβλώνουν τον ανταγωνισμό. Τότε, θα έχουμε μια ισορροπία στην αγορά. Διαφορετικά, θα παρασύρουμε και τις άλλες επιχειρήσεις.
Με αυτά τα τετρακόσια εκατομμύρια που ζήτησε ο κύριος Υπουργός, να δοθεί η δυνατότητα, μετά από έλεγχο που μπορεί να κάνει το Υπουργείο Γεωργίας, στην Αγροτική Τράπεζα -που της δίνονται τόσα πολλά χρήματα για να εξυγιάνει το χαρτοφυλάκιό της- να περάσει σε μια κλαδική ρύθμιση, είτε αυτό αφορά τους ιδιώτες, στα χέλια είτε αφορά τους πτηνοτρόφους είτε είναι ιδιώτες ή συνεταιρισμοί, για να έχουμε έναν υγιή ανταγωνισμό και να μην έχουμε στρέβλωση στην αγορά.
ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, έχω τη χαρά να ανακοινώσω ότι από τα δυτικά θεωρεία παρακολουθούν τη συνεδρίασή μας δέκα μαθητές και ένας συνοδός-καθηγητής του Λυκείου της Γερμανικής Σχολής Αθηνών και σαράντα τέσσερις μαθητές και τρεις συνοδοί-δάσκαλοι του 8ου Δημοτικού Σχολείου Χαλανδρίου, αφού προηγουμένως ξεναγήθηκαν στην αίθουσα "ΕΛΕΥΘΕΡΙΟΣ ΒΕΝΙΖΕΛΟΣ".
(Χειροκροτήματα από όλες τις πτέρυγες)
Ο κ. Σφυρίου έχει το λόγο.
ΚΟΣΜΑΣ ΣΦΥΡΙΟΥ: Κύριε Πρόεδρε, θα περίμενε κανείς οι συνάδελφοι της Νέας Δημοκρατίας τη συζήτηση να τη διεξάγουν σε χαμηλούς τόνους. Διότι όλοι στην ελληνική ύπαιθρο γνωρίζουν και κυρίως οι συνεταιρισμοί, αλλά και οι μεμονωμένοι αγρότες, ότι η διόγκωση των ληξιπροθέσμων οφειλών των συνεταιρισμών διαμορφώθηκε κυρίως λόγω της οικονομικής πολιτικής της περιόδου 1989-1993, που υπερδιπλασίασε τα επιτόκια. Από το 1994 άρχισαν να μειώνονται τα επιτόκια. Τουλάχιστον θα έπρεπε να λείπουν οι βερμπαλισμοί της ν.Δ. στην Αίθουσα.
Το ζήτημα δεν ήταν, όπως είπε ο συνάδελφος, "παζάρι" της τελευταίας ώρας. Αυτό που ήρθε, πιστεύω ότι προέκυψε και από έναν πολύμηνο διάλογο με τις ενδιαφερόμενες συνεταιριστικές οργανώσεις, για να μην πω ότι προήλθε και από ένα πολύμηνο ή τουλάχιστον πολυήμερο διάλογο με τους ίδιους τους Βουλευτές και κυρίως με τους Βουλευτές της Αντιπολίτευσης όλων των κομμάτων.
Επομένως, οι βερμπαλισμοί δεν έχουν θέση. 
Εκείνο που θα είχε θέση, κύριε Υπουργέ, και το λέω σαν δική μου άποψη, είναι το εξής: Η παρένθεση των υψηλών τόκων από το 1989 μέχρι το 1993 που φόρτωσαν υπερβολικά τις συνεταιριστικές οργανώσεις και με τους ανά τρίμηνο ανατοκισμούς που δημιούργησαν όλο αυτό το δυσβάσταχτο βάρος των συνεταιριστικών οργανώσεων, θα έπρεπε να αποτελέσει αντικείμενο νομοθετικής διάταξης με αντικείμενο τη διαγραφή τους. Για να μην αυξάνεται έτσι και το δημόσιο χρέος, αναλαμβάνοντας το δημόσιο να καλύπτει αυτήν την υπερβολική επιβάρυνση από τους τόκους εκείνης της περιόδου. Αυτή είναι η προσωπική μου άποψη, επαναλαμβάνω, αν μειοψηφεί στην Αίθουσα, ας παραμείνει ως μειοψηφική άποψη.
'Ερχομαι τώρα σε ένα συγκεκριμένο ζήτημα της τροπολογίας. Από όλα τα θέματα που περιλαμβάνει στον κλάδο των οινοποιητικών επιχειρήσεων, αναφέρεται χαρακτηριστικά μία από τις θετικές παρεμβάσεις που κάνει η Κυβέρνηση για να αντιμετωπίσει τα προβλήματα τα οικονομικά της εταιρείας ΚΑΙΡ.
Επειδή η πρόθεση του Υπουργείου και προσωπικά του Υπουργού είναι να ρυθμιστεί το συνολικό ποσό που αναφέρεται εκεί, να αντιμετωπισθεί, δηλαδή, σε ποσοστό 100%, γι'αυτό προτείνω να απαλειφθεί η λέξη "μπορεί" από την παράγραφο 6, ώστε η Αγροτική Τράπεζα να καλύψει οπωσδήποτε μέσα από τη ρύθμιση και το υπόλοιπο 50%, πέραν αυτού που αναλαμβάνει το δημόσιο.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Γίνεται δεκτό, κύριε συνάδελφε, να διαγραφεί η λέξη "μπορεί" από την παράγραφο 6, σημείο β'.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σταύρου έχει το λόγο.
ΑΠΟΣΤΟΛΟΣ ΣΤΑΥΡΟΥ: Κύριε Πρόεδρε, η 'Ενωση Αγροτικών Συνεταιρισμών Αττικής το 1988 στην περίοδο του τρυγητού, κατ' εντολή και για λογαριασμό του δημοσίου άσκησε παρεμβατική πολιτική και παρέλαβε οχτώ χιλιάδες περίπου τόνους σταφύλια. Ως εκ τούτου δημιουργήθηκαν φοβερά ανοίγματα, επιβεβλημένα, όμως, γιατί έτσι προστατεύθηκε το πενιχρό εισόδημα των αμπελουργών τότε.
Στη συνέχεια και το 1991 έγινε κάποια ρύθμιση και τώρα το χρέος ανέρχεται στα εκατόν σαράντα εκατομμύρια (140.000.000) δραχμές, όπως από την αρμόδια επιτροπή της Α.Τ.Ε. έχει προσδιορισθεί η οφειλή αυτή.
Συνεπώς, είναι δίκαιο, όχι η ρύθμιση του 50% αλλά στο 100% της οφειλής. Δηλαδή, να έχουμε ρύθμιση και στα εκατόν σαράντα εκατομμύρια (140.000.000) δραχμές.
'Οσον αφορά το Συνεταιρισμό Πτηνοτρόφων Μεγάρων που ιδρύθηκε το 1939 και από το 1946 λειτουργεί μέχρι σήμερα, το 1990 με την προτροπή και πάλι των αρμοδίων υπηρεσιών του Υπουργείου Γεωργίας και της Α.Τ.Ε. ίδρυσε μονάδα επεξεργασίας αυγών. 
Μέχρι σήμερα και παρά τις προσπάθειες των διοικήσεων έχουν δημιουργηθεί φοβερά ανοίγματα. Και παρ'όλο που η Α.Τ.Ε. έχει εισπράξει το ποσό του δανείου που είχε χορηγήσει, δηλαδή, ύψους ενός δισεκατομμυρίου (1.000.000.000) δραχμών περίπου, ζητά ακόμα για τόκους τριάμισι δισεκατομμύρια (3.500.000.000.000) δραχμές.
Εάν, λοιπόν, δεν τακτοποιηθεί ολοκληρωτικά το θέμα του χρέους του συνεταιρισμού και παραμείνει το υπόλοιπο, είναι δώρο χωρίς αντίκρυσμα αυτό που γίνεται σήμερα, δεδομένου ότι ο συνεταιρισμός είναι αδύνατο να μπορέσει να ξοφλήσει το υπόλοιπο που μπαίνει που θα μεγαλώνει καθημερινά από τόκους, οπότε θα βρεθούμε και πάλι στο ίδιο σημείο και η Τράπεζα για να πάρει τα χρήματά της θα φθάσει στην κατάσχεση των περιουσιακών στοιχείων του συνεταιρισμού.
Θα ήθελα να δείτε με πολλή συμπάθεια, κύριε Υπουργέ, και τις δύο αυτές περιπτώσεις που αφορούν την ύπαιθρο Αττική.
(Στο σημείο αυτό την Προεδρική ' Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ).
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Παπαγεωργόπουλος έχει το λόγο.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Υπουργέ, οι συνάδελφοι που προηγήθηκαν κατήγγειλαν με στοιχεία και επιχειρήματα την χωρίς αρχές και κανόνες ρύθμιση που εισάγετε,την πρόχειρη και επιπόλαια, που δεν τιμά την κοινοβουλευτική διαδικασία και την με ιδιοτελή κριτήρια, θα έλεγε κανείς, με μικροπολιτικά κριτήρια ρύθμιση και επιλογή των ευεργετουμένων -γιατί περί αυτών πρόκειται στις περισσότερες περιπτώσεις- χωρίς αναλογιστική μελέτη, χωρίς έρευνα, χωρίς στοιχειώδη προετοιμασία.
Κύριε Υπουργέ, γίνομαι συγκεκριμένος. Στην Εύβοια υπάρχουν καταγγελίες ότι ο συνεταιρισμός Ροβιών του οποίου χαρίζετε το 100% των διακοσίων είκοσι επτά εκατομμυρίων οκτακοσίων εβδομήντα χιλιάδων (227.870.000) είναι προπέτασμα που καλύπτει ιδιώτη επιχειρηματία στέλεχος του ΠΑΣΟΚ. Ερευνήσατε το ζήτημα ή δείχνετε τη γνωστή γαλαντομία και τάση ευεργεσίας και κάλυψης των στελεχών σας; Είναι σοβαρά αυτά που ακούγονται. Υπάρχει ιδιωτική επιχείρηση πίσω από το προπέτασμα συνεταιρισμού και χαρίζετε διακόσια είκοσι επτά εκατομμύρια (227.000.000). Σ' αυτό εμείς δεν μπορούμε να συμπράξουμε.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Ρόκος έχει το λόγο.
ΓΕΩΡΓΙΟΣ ΡΟΚΟΣ: Κύριε Πρόεδρε, είναι γεγονός ότι στις συνεταιριστικές οργανώσεις έχει ανατεθεί από το ίδιο το κράτος ένας ρόλος παρεμβατικός, για να μπορέσει να στηριχθεί έτσι το εισόδημα των επιχειρήσεων αυτών. Με αυτήν τη λογική εμείς τοποθετηθήκαμε χθές.
Με τη σημερινή τροπολογία μας , μας δίνεται η ευκαιρία να πούμε για μια φορά ακόμα πως βλέπουμε ότι και αυτή τη ρύθμιση είναι σε θετική κατεύθυνση. Θα επαναλάβουμε, όμως, αυτό που είπαμε χθές.Θα παρακαλούσαμε να κάνει ο Υπουργός μία δήλωση με την ευκαιρία αυτή και να προστεθεί στην τροπολογία η εξής προσθήκη ότι δεσμεύεται ο Υπουργός Γεωργίας να ζητήσει από όλες τις συνεταιριστικές οργανώσεις τα υπόλοιπα των χρεών και με τις ίδιες αιτιολογίες που ρύθμισε τα προηγούμενα να ρυθμίσει και τα υπόλοιπα των συνεταιριστικών οργανώσεων. Σαν όριο πρέπει να τεθεί η 31.12.1997. Μέχρι τότε να έχει ζητήσει από όλες τις συνεταιριστικές οργανώσεις και τα δελτία βιωσιμότητας και τα πραγματικά τους στοιχεία και να εκφράσει με αυτήν την ευκαιρία τη βούληση και τη δέσμευση της Κυβέρνησης, ώστε μέχρι 31.12.1997 να έχει προχωρήσει στη τελική ρύθμιση όλων των υποχρεώσεων των συνεταιριστικών οργανώσεων, όσων τουλάχιστον αφορούν την ίδια αιτιολογία που έχει χρησιμοποιηθεί για τις συγκεκριμένες ρυθμίσεις. Και όχι μόνο αυτών, αλλά και των κλάδων και τομέων που έχουν συμβάλει τα μέγιστα στον εκσυγχρονισμό συγκεκριμένων τομέων δραστηριότητας σύγχρονης τεχνολογίας.Εννοώ αυτούς για τα κλειστά κυκλώματα κλπ.
Κύριε Υπουργέ, πρέπει κάποια στιγμή να τοποθετηθείτε όσον αφορά αυτήν τη δέσμευση, γιατί εμείς είπαμε ότι ψηφίζουμε σε μια συγκεκριμένη κατεύθυνση μιας προσπάθειας που ξεκινάει σήμερα και πρέπει να ολοκληρωθεί μέχρι τέλους του χρόνου από το Υπουργείο Γεωργίας, ώστε να ρυθμίσει όλα τα χρέη των συνεταιριστικών οργανώσεων, για να μην υπάρχει αυτό το κλίμα -που υπάρχει σε όλες τις πτέρυγες της Βουλής- δυσπιστίας για την τελική σας βούληση, για να μπορέσετε πραγματικά να βοηθήσετε το συνεταιριστικό κίνημα στη τελική υποχρέωσή του.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Βυζοβίτης έχει το λόγο.
ΧΡΗΣΤΟΣ ΒΥΖΟΒΙΤΗΣ: Θα ήθελα να με παρακολουθεί ο κύριος Υπουργός γιατί αυτήν τη στιγμή έχει συζήτηση με τον κ. Κόρακα.
ΠΡΟΕΔΡΕΥΩΝ (Λουκάς Αποστολίδης): Ενημερώνεται από την αριστερή πλευρά, κύριε συνάδελφε .Θα ακούσει και τη δεξιά πλευρά .
Ορίστε, κύριε Βυζοβίτη.
ΧΡΗΣΤΟΣ ΒΥΖΟΒΙΤΗΣ: Κύριε Υπουργέ, τελικά κάνουμε ρυθμίσεις για τις ενώσεις που χρωστάνε και δεν άκουσα ούτε μία κουβέντα για τις ενώσεις που δεν χρωστάνε. Δεν έχει προβλεφθεί ούτε καν στις ενώσεις οι οποίες είναι πάντοτε συνεπείς στις υποχρεώσεις τους να δοθεί ένα μπόνους, ένα πρίμ. Να πούμε ότι οι ενώσεις που ανταποκρίνονται στις υποχρεώσεις τους παίρνουν επιδότηση 50% του επιτοκίου και αν υποτεθεί ότι δεν ανταποκριθούν σ' αυτές, από εκεί και πέρα θα συμβεί, όχι αυτό που είπατε και σας ενημερώνει ο κύριος σύμβουλός σας, αλλά να καθορισθεί για όλους συγκεκριμένη πολιτική. Ενώσεις οι οποίες ανταποκρίνονται στις υποχρεώσεις τους να έχουν 50% έκπτωση επί του επιτοκίου.
'Ενα δεύτερο, κύριε Υπουργέ. Υπάρχει μία εκπρόθεσμη τροπολογία που αφορά είκοσι επτά ενώσεις και τις οφειλές που έχουνοι Συνεταιριστικές Ενώσεις Εκκοκκιστικών Επιχειρήσεων.
Ερώτηση, κύριε Υπουργέ: Συμπεριλαμβάνονται στη ρύθμιση; Θα τα συμπεριλάβετε ; Είναι μία ερώτηση που έχει γίνει απ'όλους. Είναι εκπρόθεσμη μεν, αλλά είναι απ'όλους τους χώρους. Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κ.Φούσας έχει το λόγο.
ΑΝΤΩΝΙΟΣ ΦΟΥΣΑΣ: Είμαι και εγώ υποχρεωμένος να διατυπώσω την πλήρη αντίθεσή μου για τον τρόπο και τη μέθοδο που χρησιμοποιείτε για να ρυθμίσετε τα χρέη που συζητούμε. Και είμαι υποχρεωμένος να το κάνω αυτό για τους εξής βασικούς λόγους: Πρώτα και κύρια, δεν έχετε κάνει, απ'ό,τι απεδείχθη, καμία μελέτη, εις τρόπον ώστε πειστικά να προβείτε σε αυτές τις ρυθμίσεις, αλλά και για να έχετε και ένα θετικό αποτέλεσμα. Δεν είναι δυνατόν στη σημερινή κοινωνία, χωρίς να προηγηθεί μία μελετη βιωσιμότητας και ιδίως χωρίς να γνωρίζουμε το γιατί έγιναν προβληματικές αυτές οι επιχειρήσεις, να προβαίνετε σε ρυθμίσεις καθ'ον τρόπο τις κάνετε.
Το δεύτερο είναι, ότι έχω τη γνώμη απ'όσα μέχρι τώρα ακούστηκαν και απ'όσα προκύπτουν, ότι, μάλλον, είναι χαριστικές αυτές οι ρυθμίσεις και θα έλεγα και κομματικές, γιατί δεν έχουν την έννοια της μαζικής, της γενικής ρύθμισης και ιδιαίτερα δεν προηγήθηκε μία συνολική μελετη του όλου προβλήματος.
Τρίτον, διότι πράγματι διά του τρόπου αυτού προσβάλλεται και ιδίως δημιουργείται μέγα πρόβλημα στον υγιή ανταγωνισμό. Σας είπε ο κ.Βυζοβίτης: Γιατί όσες επιχειρήσεις λειτουργούν σωστά, τις τιμωρείτε, καθ'ον τρόπο τις τιμωρείτε, και εκείνες οι οποίες έχουν προβλήματα, σπεύδετε με τον τρόπο που σπεύδετε, να ρυθμίζετε τα χρέη τους;
'Ενα άλλο θέμα, στο οποίο θα ήθελα ν'αναφερθώ είναι το εξής: Ποια είναι η αιτία αυτών των προβλημάτων των γεωργικών επιχειρήσων; Η αιτία, πέραν όλων των άλλων κακοδαιμονιών, είναι το γεγονός ότι είναι μεγάλος ο ανατοκισμός. Μου έκανε εντύπωση, κύριε Υπουργέ, κυρίες και κύριοι συνάδελφοι, ότι ο Υφυπουργός Οικονομικών ακούστηκε μόλις προχθές από την τηλεόραση, να καταδικάζει αυτό το φαινόμενο και η Κυβέρνησή σας να είναι τέσσερα χρόνια στην εξουσία και να μην βρίσκει τον τρόπο και τη δυνατότητα να ρυθμίζει αυτό το μέγα πρόβλημα. Δεν μπορώ παρά να το καταδικάσω και να το καταγγείλω. Επιτέλους, να ρυθμιστεί αυτός ο απαράδεκτος ανατοκισμός. Δεν θα καταστρέψει μόνο τις γεωργικές επιχειρήσεις, αλλά θα βλάψει και όλη την εθνική μας οικονομία.
ΣΤΡΑΤΗΣ ΚΟΡΑΚΑΣ: Κύριε Πρόεδρε, το λόγο.
ΠΡΟΕΔΡΕΥΩΝ (Λουκάς Αποστολίδης): Ο κ. Κόρακας έχει το λόγο.
ΣΤΡΑΤΗΣ ΚΟΡΑΚΑΣ: Κύριε Πρόεδρε, είχα ζητήσει να μας ενημερώσει ο κύριος Υπουργός για το ποιοι είναι πίσω από τη ρύθμιση "Οφειλές Ομόρρυθμων Εταιρειών Καπνοπαραγωγών Μπέρλεϊ με λογιστικό ..." Μου έδωσε το χαρτί.
Θα το διαβάσω για να ησυχάσουν λίγο οι συνάδελφοι της Νέας Δημοκρατίας που τόσο πολύ κόπτονται μη τυχόν και δεν ρυθμιστούν τα χρέη ορισμένων ιδιωτών.
Διαβάζω: "Ομόρρυθμος Εταιρεία Καπνοπαραγωγών Μπέρλεϊ Αμπελίων, διακόσιες χιλιάδες (200.000)
Ομόρρυθμος Εταιρεία Μπέρνλεϊ Γιαννιτσών, δεκατέσσερα εκατομμύρια (14.000.000).
Ομόρρυθμος Εταιρεία Αρχιτεκτονίδης & ΣΙΑ, Καπνά Μπέρλεϊ Πέλλας, τρία δισεκατομμύρια εκατόν ένα εκατομμύρια (3.101.000.000).
Ελληνικά Καπνά Μπέρλεϊ Ομόρρυθμος Εταιρεία Κλήμης Αλτόπουλος & ΣΙΑ, δύο δισεκατομμύρια διακόσια εβδομήντα ένα εκατομμύρια (2.271.000.000).
Ομόρρυθμος Εταιρεία Ξένος & ΣΙΑ οκτώ εκατομμύρια (8.000.000)
Ομόρρυθμος Καπνοπαραγωγών Μπέρλεϊ ....
ΠΡΟΕΔΡΕΥΩΝ (Λουκάς Αποστολίδης): Καταθέστε το στα Πρακτικά για την οικονομία της συζήτησης.
ΣΤΡΑΤΗΣ ΚΟΡΑΚΑΣ: Θέλω, κύριε Πρόεδρε, να τα ακούσουμε και να τα ακούσετε και εσείς.
Ομόρρυθμος Εταιρεία Ιορδανίδης, τρία δισεκατομμύρια εξήντα οκτώ εκατομμύρια (3.068.000.000).
ΚΕΓΑΓΕΣ -δεν ξέρω τι είναι- δύο δισεκατομμύρια οκτακόσια τριάντα τρία (2.833.000.000)
Κοινοπραξία Ο.Ε. ένα δισεκατομμύριο διακόσια τριάντα δύο εκατ. (1.232.000.000) "
Και για τα λάδια μεταξύ άλλων είναι και η 'Ενωση Ηρακλείου , δύο δισεκατομμύρια εξακόσια ενενήντα δύο εκατ. (2.692.000.000) δραχμές. Ενώ ρυθμίζονται και ακόμη καμία δεκαριά συγκεκριμένα. Δηλαδή, έχουμε εδώ μία κατάσταση που δεν ξέρω πώς να την χαρακτηρίσουμε. Γι'αυτό θα έλεγα τουλάχιστον ορισμένα από αυτά, να τα πάρετε πίσω και να αφήσετε τα χρέη εκείνα που πραγματικά βοηθούν στο να σταθούν οι συνεταιριστικές οργανώσεις στα πόδια τους.
Εάν πρόκειται να τα χαρίσετε όπως κάνετε ήδη και σε άλλους ιδιώτες των οποίων οι επιχειρήσεις έχουν χρεοκοπήσει, αλλά οι ίδιοι έχουν πλουτίσει, δεν νομίζω ότι ο ελληνικός λαός πρέπει να πληρώσει τέτοιου είδους κόστος.
ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, όλα αυτά τα ονόματα και οι οργανώσεις είναι στην εισηγητική έκθεση. Απλώς φωτοτύπησα την εισηγητική έκθεση και την έδωσα στον κύριο συνάδελφο. Δημιούργησε ένα κλίμα εντυπώσεων για το ποιοι είναι όλοι αυτοί. Αναγράφονται ένας προς ένας. Αυτές δε οι ομόρρυθμες εταιρείες στα καπνά είναι εταιρείες που φτιάχτηκαν κατά τη διάρκεια της δεκαετίας του 1980 από καπνοπαραγωγούς για να μπορέσουν να απορροφήσουν τα συγκεκριμένα κονδύλια. Δεν είναι ιδιώτες επιχειρηματίες. 
ΓΕΩΡΓΙΟΣ ΚΑΡΑΣΜΑΝΗΣ : Δεν υπάρχουν τώρα.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Και δεν υπάρχουν τώρα, όπως λέει και ο κ. Καρασμάνης, ο συνάδελφος από τη Νέα Δημοκρατία.
ΣΤΡΑΤΗΣ ΚΟΡΑΚΑΣ: Αυτό είπα και εγώ. Δεν υπάρχουν. Τα έχουν "αρπάξει".
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Τέλος, παρά το ότι θα κατηγορηθώ και πάλι για προχειρότητα, θα πω ότι υπάρχουν και ορισμένες προτάσεις συναδέλφων. 'Οταν έκανα αυτήν την ανακατανομή, κύριε Τσιτουρίδη, εντός του Κοινοβουλίου την έκανα γιατί έγιναν εκατόν έξι προτάσεις - τροπολογίες συναδέλφων. Πραγματικά πάρα πολλές απ' αυτές αναφέρονται σε κάποιο πρόβλημα. 'Ομως, δεν είναι δυνατόν να αντιμετωπισθεί εδώ αυτό το θέμα, πρώτον διότι το κονδύλι που προσδιόρισε η Κυβέρνηση είναι συγκεκριμένο και δεύτερον γιατί υπάρχει η έκθεση του Γενικού Λογιστηρίου του Κράτους.
Ιδιαίτερα, λοιπόν, για εκείνη την κατηγορία που δεν αφορά οργανώσεις αλλά αφορά καταστροφές από χιονοπτώσεις κάναμε αυτήν την ανακατανομή εντός. Είναι πράγματι κατ' οικονομίαν αυτής της στιγμής για να αντιμετωπισθεί το θέμα. Κάναμε τρεις ρυθμίσεις. Η μία αφορούσε την Ορεστιάδα με το Διδυμότειχο, η δεύτερη αφορά τους ιδιώτες γιατί και οι άλλοι που καταστράφηκαν από τις χιονοπτώσεις ιδιώτες είναι και γίνεται εδώ νέα ανακατανομή και η τρίτη αφορά την ΕΑΣ Παγγαίου που έχει διακόσια σαράντα εννέα. Απ' αυτήν θα αφαιρεθούν πενήντα εκατομμύρια (50.000.000) για τον Αγροτικό Συνεταιρισμό Ορφανίου Καβάλας όπου όντως υπάρχει πρόβλημα μεγάλο. Αυτή είναι η τελευταία μου παρατήρηση για την αναδιάρθρωση που πρέπει να γίνει για να αντιμετωπισθούν ορισμένα εσωτερικά θέματα.
ΠΡΟΕΔΡΕΥΩΝ (Λουκάς Αποστολίδης): Ο κ. Κατσαρός έχει το λόγο.
ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Κύριε Πρόεδρε, βεβαίως δεν αποδέχομαι τη λογική με την οποία έρχεται και αυτή η τροπολογία αλλά και όλα τα άλλα που έχουν λάβει χώρα από πλευράς Υπουργείου Γεωργίας σε σχέση με το χάρισμα αυτών των χρεών.
Εκείνο που μου δημιουργεί απορία, κύριε Υπουργέ, είναι το εξής: Ποια κριτήρια ελήφθησαν υπόψη για να γίνει αυτή η εξαίρεση για μερικές από τις συνεταιριστικές οργανώσεις ενώ εξαιρέθηκαν άλλες; Δεν είναι π.χ. στην ίδια μοίρα ο Αγροτικός Συνεταιρισμός Επεξεργασίας και Πωλήσεως Οπωροκηπευτικών Προϊόντων Τυρνάβου και περιχώρων; Κάποτε πήρε πενήντα εκατομμύρια (50.000.000). Αυτό ήταν το κεφάλαιο. Αυτά σήμερα έχουν γίνει τριακόσια εκατομμύρια (300.000.000). Δεν ζητούν οι άνθρωποι τίποτε άλλο, δεν θέλουν αυτό το χάρισμα που γίνεται σε άλλες συνεταιριστικές επιχειρήσεις. Θέλουν απλώς να πληρώσουν αυτά που πήραν, το κεφάλαιο και έστω κάποια λογική προσαύξηση και κάποιους τόκους. 'Οχι, όμως, τα τριακόσια εκατομμύρια (300.000.000).
Και κάτι άλλο που το έθεσε και ο κ. Βυζοβίτης. Η 'Ενωση Γεωργικών Συνεταιρισμών Λαρίσης, Τυρνάβου, Αγυάς που έχει πληρώσει τις ζημιές οι οποίες έρχονται να ρυθμιστούν για τις άλλες ενώσεις πρέπει να μείνει απέξω; Πλήρωσε ζημιές από την περασμένη χρονιά από το βαμβάκι περίπου εννιακόσια εκατομμύρια (900.000.000). Επειδή ήταν συνεπής και πλήρωσε πρέπει να τιμωρηθεί για τη συνέπειά της και να επιβραβευθούν οι ασυνεπείς με δισεκατομμύρια; Δεν θα έπρεπε να ληφθεί κάποια μέριμνα για τους συνεπείς, ώστε να αποτελέσει ένα κίνητρο συνέπειας για το μέλλον; Δεν θα έπρεπε σ' αυτές τις περιπτώσεις, ένα μέρος, έστω αυτού του ποσού, να πιστωθεί υπέρ αυτών των συνεταιριστικών οργανώσεων;
Νομίζω, λοιπόν, ότι κάποια άλλα κριτήρια πρέπει να ληφθούν, πάντοτε σκοπεύοντες στο να πείσουμε, κάποτε τις συνεταιριστικές οργανώσεις να επιδεικνύουν συνέπεια και η συνέπειά τους αυτή να αμείβεται. 'Οχι να ξέρουν ότι αμείβεται η ασυνέπεια. Γιατί τότε θα γεμίσει κλέφτες η πατρίδα μας, αν δεν έχει γεμίσει μέχρι τώρα.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Τσιτουρίδης έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Θα πω για υστάτη φορά, κύριε Πρόεδρε, ότι η ρύθμιση που έχουμε ως πρόταση του κυρίου Υπουργού δεν ανταποκρίνεται στα ουσιαστικά και βασικά κριτήρια τα οποία πρέπει να υπάρχουν, όταν προχωρούμε σε ρυθμίσεις χρεών, συνεταιριστικών οργανώσεων ή και ιδιωτών ενδεχομένως. Οι προτάσεις εδώ είναι επιλεκτικές και δεν ανταποκρίνονται στα βασικά κριτήρια στα οποία μεταξύ άλλων είναι η βιωσιμότητα.
Ο κύριος Υπουργός λέει ότι από τη συζήτηση προέκυψαν και άλλα πράγματα. Πάτε ανορθόδοξα. 'Εχετε ένα ορισμένο ποσό και με το παζάρι των τελευταίων ημερών θέλετε να το μοιράσετε σε όποιους σας προκύψουν. 'Ομως, δεν γίνεται έτσι πολιτική ούτε διασφαλίζουμε τη βιωσιμότητα, όταν προσθαφαιρούμε δεκάδες ή εκατοντάδες εκατομμύρια τελευταία ώρα από ενώσεις που τις προσθέτουμε σε άλλες. Τότε ποια είναι τα κριτήρια βιωσιμότητας; Ποια έκθεση βιωσιμότητας υποτίθεται πως είχατε για την άλφα ή βήτα συνεταιριστική οργάνωση, όταν την τελευταία στιγμή αφαιρείτε εκατό, διακόσια ή τριακόσια εκατομμύρια για να ικανοποιήσετε και άλλους και τα πάτε αλλού; Βιωσιμότητα όπως είναι δεν πρόκειται να προκύψει.
Αυτά τα πράγματα έπρεπε να τα ξέρετε από πριν και οι υπάλληλοί σας έπρεπε να σας πουν τις καταστροφές σε όλη τη χώρα και να μην έχουμε το φαινόμενο να κατακλυζόμαστε από δίκαια ενδεχομένως αιτήματα άλλων συνεταιριστικών οργανώσεων και ιδιωτών. Αναφερθήκατε στα χέλια, λέτε ρυθμίζονται όλες οι σχετικές περιπτώσεις και έρχεται ένας από τα Σεβαστιανά της Πέλλας -αυτές τις μέρες είναι εδώ στη Βουλή- και μας λέει ότι και αυτός είναι "χελάς" και πως και αυτός έχει τις ίδιες καταστροφές. Δεν είμαι μέσα ούτε στην πρώτη ρύθμιση ούτε στην επόμενη ούτε στα εξακόσια πενήντα εκατομμύρια (650.000.000) για την ανώνυμη εταιρεία. Τι θα του πούμε αυτού του ανθρώπου, κύριε Υπουργέ, ή τι θα πει ο κ. Κατσαρός στη Λάρισα για το συνεταιρισμό του που δεν είναι μέσα;
Εν πάση περιπτώσει ο τρόπος με τον οποίο προχωρήσατε δείχνει για μια φορά ακόμα ότι δεν έχετε πολιτική και ότι κάνετε σκανδαλώδεις ρυθμίσεις χρεών ιδιωτών και αποκλεισμούς άλλων ιδιωτών και άλλων συνεταιριστικών οργανώσεων που δεν είναι μέσα στην πρόταση.Αυτό δείχνει πέρα από την έλλειψη πολιτικής, τη διάλυση που υπάρχει στην Κυβέρνηση, διάλυση που δεν τιμά κανένα μέσα σ' αυτήν την Αίθουσα.
ΠΡΟΕΔΡΕΥΩΝ (Λουκάς Αποστολίδης): Ο κ. Μπούτας έχει το λόγο.
ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, συνεχώς ο κύριος Υπουργός μιλάει για εκθέσεις βιωσιμότητας. Θα του θυμίσω ότι επισκέφθηκε αντιπροσωπεία του Αγροτικού Συνεταιρισμού Τυρνάβου τον κύριο Υπουργό και τα εκατό εκατομμύρια (100.000.000) δάνειο που πήρε πριν από δέκα χρόνια, έφθασαν σήμερα τα τριακόσια είκοσι εκατομμύρια (320.000.000). Αυτός ο συνεταιρισμός δεν είναι σήμερα μέσα στις ρυθμίσεις. Είναι βιώσιμος, όμως. Νομίζω ότι μαζί με τα ξερά καίγονται και τα χλωρά. Μαζί με τους ιδιώτες που χαρίζετε δισεκατομμύρια, βάζετε και μερικούς ιδιώτες που έπαθαν ζημιά, τους οποίους βγάζετε απέξω, κάνετε τις αλλαγές που κάνετε για να καλύψετε ανάγκες σας, αλλά είναι απαράδεκτο για μας οι οργανώσεις που δραστηριοποιούνται στο βαμβάκι να ζητούν ένα δισεκατομμύριο (1.000.000.000) και δεν θέλετε να τους βάλετε μέσα. Πρέπει να μπουν μέσα για να υπάρξει μία καλή θέληση, ώστε να καλύψετε και άλλους συνεταιρισμούς.
'Οσον αφορά για τα ονόματα που δώσατε στην έκθεση δεν υπάρχουν. Πάντως, γι' αυτούς τους ιδιώτες που ρυθμίζετε δισεκατομμύρια ζητάμε την τελευταία ώρα να τα πάρετε πίσω.
ΠΡΟΕΔΡΕΥΩΝ (Λουκάς Αποστολίδης): Ο κ. Αποστόλου έχει το λόγο.
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, πραγματικά χαίρομαι που ο κύριος Υπουργός είπε την υστάτη στιγμή πριν από την ψήφιση του άρθρου, ότι σταματά τις τροποποιήσεις, γιατί μπορούσε να μας φέρει και τροποποιήσεις μετά, όπως έγινε σε προηγούμενα άρθρα. Εκείνο που φάνηκε ξεκάθαρα είναι, ότι οι μελέτες βιωσιμότητας φαίνεται ότι είναι τυπικού χαρακτήρα και ίσως για να ξεπεραστούν μερικά τυπικά προβλήματα.
Εκείνο που εγώ ήθελα να ρωτήσω τον κύριο Υπουργό και αν μπορεί να δεσμευθεί, είναι επειδή σύντομα θα συζητήσουμε για το νομικό πλαίσιο των συνεταιριστικών οργανώσεων, εάν είναι διατεθειμένος τότε να μας φέρει μια κατάσταση, η οποία να δείχνει την πραγματική αναλυτικά θέση όλων των συνεταιριστικών οργανώσεων, για να δούμε επιτέλους αν το συνεταιριστικό κίνημα, με τις οφειλές που έχει σήμερα, έχει μέλλον ή δεν έχει. Να αντιμετωπίσουμε ριζικά και ουσιαστικά το πρόβλημα.
Αυτό ήθελα, αν μπορεί ο κύριος Υπουργός να μου απαντήσει. 
ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, θέλετε κάτι να συμπληρώσετε;
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): 'Οχι, κύριε Πρόεδρε. 
ΠΡΟΕΔΡΕΥΩΝ (Λουκάς Αποστολίδης): Συνεπώς, κηρύσσεται περαιωμένη η συζήτηση επί της τροπολογίας με γενικό αριθμό 1131 και ειδικό αριθμό 84. 
Ερωτάται το Σώμα: Γίνεται δεκτή η τροπολογία με γενικό αριθμό 1131 και ειδικό 84, όπως τροποποιήθηκε από τον κύριο Υπουργό;
ΜΕΡΙΚΟΙ ΒΟΥΛΕΥΤΕΣ: Δεκτή, δεκτή. 
ΣΑΒΒΑΣ ΤΣΙΤΟΥΡΙΔΗΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς, η τροπολογία με γενικό αριθμό 1131 και ειδικό 84 έγινε δεκτή κατά πλειοψηφία, όπως τροποποιήθηκε από τον κύριο Υπουργό.
Εισερχόμαστε στη συζήτηση της τροπολογίας με γενικό αριθμό 835 και ειδικό αριθμό 28. 
Επιθυμεί κάποιος συνάδελφος να πάρει το λόγο;
ΣΑΒΒΑΣ ΤΣΙΤΟΥΡΙΔΗΣ: Ποια είπατε, κύριε Πρόεδρε;
ΠΡΟΕΔΡΕΥΩΝ (Λουκάς Αποστολίδης): Σας είπα, κύριε Τσιτουρίδη, είναι η τροπολογία με γενικό αριθμό 835 και ειδικό αριθμό 28.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Αφορά τη ρύθμιση υπερεκτιμηθείσης πρόβλεψης της Αγροτικής Τράπεζας της Ελλάδος.
ΠΡΟΕΔΡΕΥΩΝ (Λουκάς Αποστολίδης): Νομίζω, ότι είναι κοινά αποδεκτή αυτή η τροπολογία.
Συνεπώς, κηρύσσεται περαιωμένη ...
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, σας παρακαλώ! 
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, οι επτά τροπολογίες του κυρίου Υπουργού είναι δεδομένες και θα τις διαβάσω για να μην υπάρχει αυτή η καθυστέρηση στη διαδικασία. Είναι οι επόμενες τροπολογίες, η 1118/73, η τέταρτη η 1124/78, η πέμπτη είναι η 1125/79, η έκτη είναι η 1142/94 και η έβδομη είναι η 1143/95. Θα παρακαλέσω, όπως θα μπαίνουμε στη συζήτηση των τροπολογιών, να μην ψαχνόμαστε.
Κύριε Τσιτουρίδη, θέλετε το λόγο; Αλλιώς κηρύσσω περαιωμένη τη συζήτηση. 
ΣΑΒΒΑΣ ΤΣΙΤΟΥΡΙΔΗ: 'Οχι, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Ερωτάται το Σώμα: Γίνεται δεκτή η τροπολογία με γενικό αριθμό 835 και ειδικό αριθμό 28;
ΠΟΛΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΕΥΩΝ (Λουκάς Αποστολίδης): Συνεπώς, η τροπολογία με γενικό αριθμό 835 και ειδικό αριθμό 28, έγινε δεκτή κατά πλειοψηφία.
Εισερχόμαστε στη συζήτηση της τροπολογίας με γενικό αριθμό 1118 και ειδικό αριθμό 73.
Υπάρχει κάποιος συνάδελφος ο οποίος θέλει να πάρει το λόγο; Κανείς.
Ερωτάται το Σώμα: Γίνεται δεκτή η τροπολογία με γενικό αριθμό 1118 και ειδικό αριθμό 73;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΕΥΩΝ (Λουκάς Αποστολίδης): Συνεπώς, η τροπολογία με γενικό αριθμό 1118 και ειδικό αριθμό 73, έγινε δεκτή κατά πλειοψηφία.
Εισερχόμαστε στη συζήτηση της τροπολογίας με γενικό αριθμό 1124 και ειδικό αριθμό 78.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, σας παρακαλώ! Λυπούμαι πάρα πολύ! Χθες το βράδυ δεχτήκαμε ξανά τροπολογίες. Δεν είναι πολυτέλεια, πείτε μας το θέμα.
ΠΡΟΕΔΡΕΥΩΝ (Λουκάς Αποστολίδης): Κύριε Τσιτουρίδη, οι επτά αυτές τροπολογίες είναι από χθες το βράδυ κατατεθειμένες.
ΣΑΒΒΑΣ ΤΣΙΤΟΥΡΙΔΗΣ: Ο κύριος Υπουργός έθεσε τη δική του σειρά τώρα. Ακριβώς επειδή έθεσε τη δική του σειρά, προσπαθούμε να βάλουμε μια τάξη στα χαρτιά μας. Να μας λέτε το αντικείμενο. Αυτό ζητούμε όλοι.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, μου επιτρέπετε;
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υπουργέ.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Αυτή που προαναφέρθηκε και έγινε δεκτή κατά πλειοψηφία, αφορούσε στη δυνατότητα ...
ΠΡΟΕΔΡΕΥΩΝ (Λουκάς Αποστολίδης): Αυτή τελείωσε, κύριε Υπουργέ. Πάμε στην επόμενη, στην τροπολογία με γενικό αριθμό 1124 και ειδικό αριθμό 78 που συζητάμε.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Αυτή αφορά τη νομοτεχνική τροποποίηση, ή όπως είπε χθες ο κ. Σιούφας, μια διασκευή του τμήματος εκείνου του νόμου για τους νέους αγρότες που αφορά φορολογικές απαλλαγές και μεταβιβάσεις. Επειδή το Υπουργείο Οικονομικών δεν είχε κάνει τότε τις παρατηρήσεις του, επανήλθε μετά την ψήφιση του νόμου, γιατί οι Δ.Ο.Υ. όταν πήραν το νόμο έστειλαν παρατηρήσεις για την εφαρμογή του. 'Ετσι, κάναμε τρεις συσκέψεις και καταλήξαμε σ'αυτήν τη διασκευή..
Θα ήθελα όμως να δεχθώ μία τροποποίηση από το συνάδελφο της Νέας Δημοκρατίας τον κ. Λεονταρίδη. Ο κ. Λεονταρίδης έκανε μία πρόταση που είναι σωστή.
ΠΡΟΕΔΡΕΥΩΝ (Λουκάς Αποστολίδης): Επί αυτής της τροπολογίας, κύριε Υπουργέ; 
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Ναι. Και επί του νόμου αυτού. Στο άρθρο 26 του νόμου που ψηφίστηκε για τους νέους αγρότες, κεφάλαιο γ', δεν είχαμε περιλάβει τις εγκαταστάσεις για τις αγροτοτουριστικές δραστηριότητες. Γι αυτό, στο άρθρο 26, στο κεφάλαιο γ' του νόμου 2520, για τους νέους αγρότες ...
ΠΡΟΕΔΡΕΥΩΝ (Λουκάς Αποστολίδης): Αυτό ψηφίστηκε, κύριε Υπουργέ.
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Του άρθρου 26 του άλλου νόμου.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Είναι επί της τροπολογίας που συζητούμε.
Στην παράγραφο λοιπόν 1, στο σημείο δ' (ΙΙ λατινικό), λέει "αγροτοτουριστικές εγκαταστάσεις των οποίων το συνολικό εμβαδό καθορίζεται βάσει μελέτης βωσιμότητας της εκμετάλλευσης".
Αυτή ως παρατήρηση και πρόταση που έκανα δεκτή από το συνάδελφο κ. Λεονταρίδη.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, μου επιτρέπετε;
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Τσιτουρίδη.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, θα επισημάνω για ακόμα μια φορά την προχειρότητα με την οποία νομοθετούμε. Η τροπολογία αυτή αφορά ένα νόμο τον οποίο ψήφισε η Βουλή μέσα από διαδικασίες, όπως η σημερινή, μέσα από βιασύνη, η οποία πολλές φορές δεν μπορεί να εξηγηθεί. Ερχόμαστε μετά από δύο μήνες να πούμε, ότι το Υπουργείο Οικονομικών είχε άλλη άποψη. Υποθέτω, ότι το Υπουργείο Οικονομικών είχε προσυπογράψει την πρόταση νόμου. Είναι δυνατόν να πούμε σήμερα, ότι το Υπουργείο Οικονομικών, από το οποίο ο Υπουργός είχε υπογράψει, έρχεται σήμερα να μας παρουσιάσει ανατροπή του κειμένου το οποίο ψηφίσαμε;
Πραγματικά, λέμε εδώ και το περνάμε πολύ επιεικώς, ότι ερχόμαστε να ικανοποιήσουμε τους γραφειοκράτες του Υπουργείου των Οικονομικών. Εγώ δεν είμαι σε θέση, ομολογώ, να καταλάβω τι αλλάζετε επί της ουσίας όταν λέτε, σβήνω το "εισερχόμενος" και προσθέτω το "νέος", όταν προσθέτετε εδώ προθεσμίες και διαδικασίες οι οποίες δεν συζητήθησαν ...
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Δεν είναι "νέος" και "εισερχόμενος". Είναι "νέος" και "νεοεισερχόμενος".
ΣΑΒΒΑΣ ΤΣΙΤΟΥΡΙΔΗΣ: Μια στιγμή. 'Οταν λέτε "νέος" και "νεοεισερχόμενος", εδώ είναι το πρόβλημά μας. Εμείς θέλαμε μια σειρά ευεργετικών διατάξεων και για τους νεοεισερχόμενους στη γεωργία ...
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Αυτό είναι κατοχυρωμένο. Αλλά να μην εννοούμε νεοεισερχόμενο κάποιον πάνω από σαράντα χρονών.
ΣΑΒΒΑΣ ΤΣΙΤΟΥΡΙΔΗΣ: Τον εννοούσε όμως στο άρθρο το οποίο είχαμε ψηφίσει.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Πάνω από σαράντα χρονών;
ΣΑΒΒΑΣ ΤΣΙΤΟΥΡΙΔΗΣ: Βεβαίως πάνω από σαράντα χρονών.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): 'Οχι.
ΣΑΒΒΑΣ ΤΣΙΤΟΥΡΙΔΗΣ: Παρακαλώ! Είχαμε πει, ότι σε ορισμένες περιπτώσεις ειδικών προβληματικών και παραμεθορίων περιοχών, είναι πάρα πολύ σημαντικό να υπάρχουν νεοεισερχόμενοι στον αγροτικό τομέα, ανεξαρτήτως ηλικίας. Εδώ ερχόμαστε και περιορίζουμε τους νεοεισερχόμενους μόνο στους νέους. Αυτό είναι μια ουσιαστική τροποποίηση στο κείμενο το οποίο είχαμε αποφασίσει και είχαμε ψηφίσει πριν από δύο μήνες.
Μια μόνο παρατήρηση κάνω. Και από εκεί και πέρα, όλες αυτές οι διατάξεις τις οποίες έρχεται να μας προτείνει το Υπουργείο των Οικονομικών, πραγματικά δεν είμαστε σε θέση να τις αξιολογήσουμε αυτήν τη στιγμή.
Θα παρακαλούσα, λοιπόν, πάρα πολύ, έναντι του ανώδυνου "ρυθμιζόμεθα και ταυτιζόμεθα με αυτά που θέλουν οι γραφειοκράτες" να μας εξηγείσετε τι σημαίνουν οι αλλαγές αυτές.
ΠΡΟΕΔΡΕΥΩΝ (Λουκάς Αποστολίδης): Ο κ. Παναγιώτου έχει το λόγο.
ΣΤΑΥΡΟΣ ΠΑΝΑΓΙΩΤΟΥ: Δεν πρόλαβε να στεγνώσει η μελάνη από το νόμο που ψηφίσατε για τους νέους αγρότες και έρχεστε σήμερα και φέρνετε τροπολογία της οποίας το περιεχόμενο είναι πολύ πιο αυστηρό για τους νέους αγρότες. Με αυτόν τον τρόπο, κύριε Υπουργέ, με μία τροπολογία σε πιο αυστηρή κατεύθυνση, σε χειρότερη κατεύθυνση, νομίζετε πως μπορείτε να βοηθήσετε του νέους αγρότες, τους νέους που θέλουν να ασχοληθούν με την αγροτική οικονομία; Νομίζουμε, πως με αυτήν την τροπολογία δεν εξυπηρετείτε αυτόν το σκοπό. Γιατί, ξανατονίζουμε, το περιεχόμενο αυτής της τροπολογίας είναι σε πιο αυστηρή και χειρότερη κατεύθυνση.
Επίσης, στην τρίτη παράγραφο, ενώ ήταν "δεκαοκτώ μήνες", τους πάτε στους "τριάντα μήνες".
Επίσης, στην τελευταία σειρά που αναφέρετε τη λέξη "και βεβαιώνονται", η λέξη αυτή σημαίνει είσπραξη.
Παραπέρα, στην παράγραφο 5, είχε φοροαπαλλαγές και σήμερα παίρνονται πίσω.
Δηλαδή, είναι μια σειρά ζητήματα, με τα οποία αντί να διευκολύνετε, επιδεινώνετε τη θέση των νέων αγροτών. Γι' αυτό, δεν μπορούμε να δεχθούμε αυτήν την τροπολογία και την καταψηφίζουμε.
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Αποστόλου, έχετε το λόγο.
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, πράγματι όταν αντιμετωπίζουμε σπασμωδικά και επιπόλαια θέματα βασικά, αναγκαζόμαστε πάρα πολύ σύντομα και πριν αρχίσει ουσιαστικά η εφαρμογή των νόμων να τα τροποποιούμε.
Επειδή το συγκεκριμένο νομοσχέδιο ο Συνασπισμός το ψήφισε και το στήριξε, θα σταθώ σε δύο πράγματα, ένα που είναι πράγματι προς τη θετική κατεύθυνση και ένα αρνητικό.
Το πρώτο, το ότι προστέθηκε η λέξη "νέος" είναι θετικό, διότι πράγματι θα πρέπει να προσέξουμε ειδικά τους νέους που δραστηριοποιούνται στην επαρχία, τους νέους αγρότες. Εκεί όμως που πραγματικά διαφωνώ, κύριε Υπουργέ, είναι ξαφνικά πώς στην παράγραφο 6 του άρθρου 2 του νόμου κάνετε αυτήν την τροποποίηση η οποία υποκρύπτει παγίδες. Λέτε ότι "απαλλάσσονται του φόρου μεταβίβασης ακίνητα, εφόσον οι εκτάσεις αυτές πρόκειται να χρησιμοποιηθούν άμεσα ή έμμεσα από τους αγοραστές ή τρίτους για αγροτική χρήση", ενώ αυτό έπρεπε να ήταν ξεκάθαρο όταν αφορά νέους αγρότες. Και το τονίζω αυτό, διότι έμμεσα την αγροτική δραστηριότητα χωρίς να έχει συνδεθεί με το μητρώο αγροτών, μπορεί να την ασκήσει ο οποιοσδήποτε και πίσω απ'αυτά τα ακίνητα εύκολα να έχουμε ανεγέρσεις κτισμάτων τα οποία θα ξεκινήσουν από αποθηκευτικούς χώρους και πολύ εύκολα όλοι γνωρίζουμε τι σημαίνει να γίνουν βίλες, να γίνουν πολυτελή κτίσματα.
'Αρα, είναι λάθος αυτή η διόρθωση γιατί ουσιαστικά ένα πολύ σοβαρό κριτήριο που είχαμε για τους νέους αγρότες, καταργείται μ'αυτήν τη συγκεκριμένη ρύθμιση.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος ο κ. Μπούτας έχει το λόγο.
ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, ήθελα να κάνω μία παρατήρηση και να πω ότι με τον τρόπο που νομοθετούμε και περνάνε οι τροπολογίες, δεν προλαβαίνει κανένας να παρακολουθήσει. 'Ολα γίνονται στο φτερό. Πέρασε η τροπολογία για τα Ταμεία που είναι πολύ σοβαρή. Δηλαδή ερχόμαστε και χαρίζει εις βάρος των Ταμείων χρήματα, τα οποία θα έπρεπε να τα δώσει από τον κρατικό προϋπολογισμό. Και βέβαια έρχεται σήμερα ο κ.Στράους, Ράους, πώς λέγεται αυτός -από τη Γερμανία είναι-...
(Γέλωτες στην Αίθουσα)
... και λέει καταργούμε τα δικαιώματα, καταργούμε τα πάντα. Βέβαια Βέβαια όταν έρχεσθε και βάζετε στα Ταμεία δισεκατομμύρια μέσα, επόμενο είναι να μην είναι βιώσιμα τα Ταμεία και να μιλάμε πάλι για μελέτες βιωσιμώτητας.
ΠΡΟΕΔΡΕΥΩΝ (Λουκάς Αποστολίδης): Κηρύσσεται περαιωμένη η συζήτηση επί της τροπολογίας με γενικό αριθμό 1124 και ειδικό 78.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υπουργέ, έχετε το λόγο.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, η παρατήρηση αυτή που κάνει ο κ. Αποστόλου όντως έχει σημασία.
Θα ήθελα, επίσης, να πω τις εξηγήσεις που πρέπει να δοθούν. Πρέπει να σας πω ότι στο Υπουργείο Οικονομικών από την αρχή δεν ήθελαν τις ρυθμίσεις. Πρέπει να είμαστε σαφείς σ'αυτό. Διότι σε μία περίοδο όπου δεν δίνονται σε καμία κοινωνική κατηγορία ιδιαίτερες ενισχύσεις, ιδιαίτερη προστασία, κάποια μπόνους, κάποια πριμοδότηση, ήρθαμε εμείς και είπαμε ότι ξέρετε πρέπει να κάνουμε μια πολιτική καινούρια εθνικού χαρακτήρα στα πλαίσια της Κοινότητας που πρέπει να δώσουμε ενισχύσεις για τους νέους αγρότες. Είναι επόμενο, λοιπόν, αυτοί οι άνθρωποι που επί χρόνια -το δέχομαι απόλυτα αυτό που είπε ο κ.Τσιτουρίδης- έχουν τη λογική των λογαριασμών, όταν προτείναμε το νομοσχέδιο δεν συμφώνησαν σε καμία από τις ενισχύσεις που προτείναμε. Διότι έτσι διαμορφώθηκε το ελληνικό δημόσιο.
Πρέπει να σας πω δε -παρ' όλο που μπορεί να ενοχλήσει- ότι κατευθύνουν σημαντικές πολιτικές γραμμές αυτά τα στελέχη που διαμορφώνουν τον προϋπολογισμό.
Είναι απαράδεκτο για την πολιτική και τη δημοκρατία και αυτό έχει σχέση και με ένα σωρό άλλες καθυστερήσεις. Για παράδειγμα, τώρα που κάνουμε την κοστολόγηση, που έχει ήδη τελειώσει το νομοσχέδιο για τους οργανισμούς του Υπουργείου Γεωργίας, ένας υπάλληλος είπε: "Πολλά νομοσχέδια φέρνετε εσείς και δεν προφταίνουμε να κάνουμε την κοστολόγηση". Είχαν μάθει να είναι σε μία ορισμένη λογική.
Εμείς, λοιπόν, τότε, στα πλαίσια της κυβερνητικής πολιτικής, στην Επιτροπή Οικονομικής και Κοινωνικής Πολιτικής διαμορφώσαμε το νομοσχέδιο, έξω από τη λογική αυτής της γραφειοκρατίας του Υπουργείου Οικονομικών, της οποίας προϊστατο τότε, ο κ. Λαγός, ο οποίος μετά αποχώρησε.
'Οταν όμως, το νομοσχέδιο ψηφίστηκε και με τη βελτίωση από τους συναδέλφους -που είναι κοινή πολιτική ότι πρέπει να δοθούν αυτές οι ενισχύσεις- και στάλθηκε από εμάς στις ΔΟΥ, στους δικηγορικούς συλλόγους, στους συλλόγους των συμβολαιογράφων, διότι έπρεπε να αρχίσει να εφαρμόζεται ο νόμος -οι συνάδελφοι εδώ αύξησαν το ενισχυτικό πλαίσιο- δεν το πίστευαν. 'Εχουμε φαινόμενα. 'Ετσι κάναμε τρεις συσκέψεις, για να καταλάβουν ότι ο νόμος θα εφαρμοστεί, αλλά υπήρχαν προβλήματα, όπως ποια αξία θα λαμβάνεται υπόψη, αυτή της αγοράς του ακινήτου ή της χρονολογίας που θα πρέπει να ρυθμίζονται οι υποχρεώσεις, πώς θα γίνεται ο τετραπλασιασμός, πώς θα ληφθούν ορισμένες άλλες διαδικασίες.
'Εχουν ένα πλαίσιο εφαρμογών στις ΔΟΥ και έτσι αυστηροποιήθηκε, κατά κάποιον τρόπο, το κείμενο, διότι αυτοί οι κύριοι φτιάχνουν κείμενα, για να τα καταλαβαίνουν οι ίδιοι. Ενώ το κείμενο που είχαμε εμείς, ήταν απλό, κατανοητό στον αγροτικό κόσμο. Γι' αυτό είπα ότι όντως, είμαι σε έναν πόλεμο με αυτήν την πολιτική και με αυτές τις νοοτροπίες.
Σ' αυτήν τη λογική έχει δίκιο ο κ. Αποστόλου και κάνω δεκτή την παρατήρηση, που έκανε στο σημείο 7 της παραγράφου 6.
Κύριε Πρόεδρε, παρακαλώ να κρατηθεί, για να διατυπωθεί ακριβώς το σημείο αυτό, για να μη διαφύγει και αλλοιωθεί ο χαρακτήρας ως προς αυτό το σημείο, που έχει επισημάνει ο κ. Αποστόλου.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Τσιτουρίδη, αλλά θα παρακαλούσα να μην ανακυκλώνουμε πάλι τη συζήτηση.
ΣΑΒΒΑΣ ΤΣΙΤΟΥΡΙΔΗΣ: Δεν ανακυκλώνω, κύριε Πρόεδρε, οφείλω όμως, να πω το εξής: Το πρόβλημά μας δεν είναι οι υπάλληλοι του Υπουργείου Οικονομικών ή του Υπουργείου Γεωργίας.
'Οταν το σχέδιο νόμου ήρθε στη Βουλή, είχε την υπογραφή του κ. Παπαντωνίου. 'Οταν το σχέδιο νόμου ψηφίστηκε και δημοσιεύτηκε στην Εφημερίδα της Κυβερνήσεως, είχε την υπογραφή του κ. Παπαντωνίου. Με όλα όσα είπατε, κύριε Υπουργέ, καταδεικνύεται ότι ο κ. Παπαντωνίου δεν γνωρίζει τι υπογράφει.
ΣΤΕΦΑΝΟΣ ΤΣΟΥΜΑΚΑΣ (Υπουργός Γεωργίας): Δεν έχετε δίκιο. Ο κ. Παπαντωνίου προεδρεύει στην Επιτροπή Οικονομικής και Κοινωνικής Πολιτικής, τα υιοθέτησε, τα συμφωνήσαμε και μετά οι υπηρεσίες του είχαν προβλήματα όσον αφορά την εφαρμογή. Δεν είναι σωστό αυτό που λέτε.
ΠΡΟΕΔΡΕΥΩΝ (Λουκάς Αποστολίδης): Το θέμα είναι γραφειοκρατικό, κύριε συνάδελφε. 
ΣΑΒΒΑΣ ΤΣΙΤΟΥΡΙΔΗΣ: Ελπίζουμε ότι η υπογραφή του κ. Παπαντωνίου αυτή τη φορά να είναι στο ορθό κείμενο και να μην έρθετε πάλι, να μας πείτε ότι ο κ. Παπαντωνίου ή δεν καταλαβαίνει τι υπογράφει ή δεν ελέγχει τις υπηρεσίες του. 'Ενα από τα δύο. Διαλέξτε.
ΠΡΟΕΔΡΕΥΩΝ (Λουκάς Αποστολίδης): Θα συστήσουμε στις γραφειοκρατίες να είναι πιο συνεπείς στις διατυπώσεις!
Κύριε Υπουργέ, θα σας παρακαλούσα να διατυπώσετε ακριβώς πώς είναι η διόρθωση, για να καταγραφεί στα Πρακτικά.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, θα παρακαλούσα να κρατηθεί αυτή η τροπολογία, να αρχίσουμε τη συζήτηση της επόμενης τροπολογίας, ώστε να συνδιατυπώσουμε με τον κ. Αποστόλου αυτήν την παρατήρηση.
ΠΡΟΕΔΡΕΥΩΝ (Λουκάς Αποστολίδης): Εντάξει. Συνεπώς η τροπολογία με γενικό αριθμό 1124 και ειδικό 78, κρατείται.
Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα γενικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", είκοσι οκτώ μαθητές και δύο συνοδοί καθηγητές από τη Σχολή Ράδου Δέλτα Αθηνών.
(Χειροκροτήματα από όλες τις πτέρυγες)
Εισερχόμαστε στη συζήτηση της τροπολογίας με γενικό αριθμό 1125 και ειδικό 79, όπως τροποποιήθηκε.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, έχω μοιράσει στους συναδέλφους μία αναδιατύπωση, για την οποία συνεννοήθηκα με τον κ. Φαρμάκη και την καταθέτω στα Πρακτικά.
(Στο σημείο αυτό ο Υπουργός κ. Στέφανος Τζουμάκας καταθέτει για τα Πρακτικά την προαναφερθείσα αναδιατύπωση, η οποία έχει ως εξής:
ΕΛΛΗΝΙΚΗ ΔΗΜΟΚΡΑΤΙΑ
ΥΠΟΥΡΓΕΙΟ ΓΕΩΡΓΙΑΣ
ΥΠΟΥΡΓΟΣ 
Αθήνα 15 Οκτωβρίου 1997
Τροποποίηση στην τροπολογία για τη ρύθμιση οφειλών των Αγροτικών Συνεταιριστικών Οργανώσεων προς το Ταμείο Συντάξεως και Επικουρικής Ασφαλίσεως Προσωπικού Γεωργικών Συνεταιριστικών Οργανώσεων (ΤΑΥΣΟ) και το Ιδρυμα Κοινωνικών Ασφαλίσεων (Ι.Κ.Α.)
Στην παράγραφο 1 η φράση "μέχρι την έναρξη ισχύος του παρόντος νόμου" διαγράφεται και αντικαθίσταται από τη φράση "μέχρι το τέλος του μήνα της δημοσίευσης του παρόντος νόμου".
Στην παράγραφο 1 μεταξύ των λέξεων "σαράντα οκτώ (48)" και της λέξης "άτοκες" παρεμβάλλεται η λέξη "ισόποσες".
Στην παράγραφο 1 οι λέξεις "τριάντα χιλιάδων (30.000)" διαγράφονται και αντικαθίστανται από τις λέξης "πενήντα χιλιάδων (50.000)".
Η παράγραφος 3 αντικαθίσταται ως εξής:
"3. Η μη εμπρόθεσμη καταβολή δύο (2) συνεχιζόμενων δόσεων, καθώς και η μη καταβολή των τρεχουσών απαιτητών ασφαλιστικών εισφορών, συνεπάγεται την αμετάκλητη απώλεια του ευεργετήματος της τμηματικής εξόφλησης των οφειλομένων εισφορών και καθιστά άμεσα απαιτητό το υπόλοιπο ποσό της οφειλής με τα αναλογούντα κατά την ημέρα εξόφλησης πρόσθετα τέλη, επιβαρύνσεις, προσαυξήσεις, αυτοτελή πρόσθετα τέλη κ.λπ.
Μετά την παράγραφο 3 προστίθεται νέα παράγραφος 4 που έχει ως εξής:
"4. Οι τρέχουσες απαιτητές ασφαλιστικές εισφορές, μετά την έναρξη ισχύος του παρόντος, καταβάλλονται κανονικά μέσα στις νόμιμες προθεσμίες. Εφόσον δημιουργηθούν τρέχουσες υποχρεώσεις και εφόσον συνεχίζεται η ρύθμιση βάσει του παρόντος άρθρου, ο εργοδότης δύναται να καταβάλλει αυτές και να πιστωθούν κατά παρέκκλιση της παραγράφου 4 του άρθρου 21 του ν. 1902/1990".
Οι παράγραφοι 4 και 5 αναδιαρθρώνονται σε 5 και 6, αντίστοιχα.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Αυτή η τροπολογία αφορά τις ρυθμίσεις χρεών του ΤΑΥΣΟ και του ΙΚΑ και έχει μοιραστεί εδώ και μέρες.
ΠΡΟΕΔΡΕΥΩΝ (Λουκάς Αποστολίδης): Ο κ. Τσιτουρίδης έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, θα ήθελα να επισημάνω, σε ό,τι αφορά τις μηνιαίες δόσεις, ότι οι σαράντα οκτώ μηνιαίες δόσεις για κάποιες συνεταιριστικές οργανώσεις, οι οποίες οφείλουν μεγάλα ποσά, ίσως να είναι υπερβολικές, ως χρόνος.
Θα παρακολούσα, κύριε Υπουργέ της Γεωργίας, να προβλεφθεί ότι ενδεχομένως αυτές οι δόσεις θα μπορούσαν να ήταν και διμηνιαίες ή τριμηνιαίες, αν το ποσό είναι τόσο μεγάλο, ώστε η πληρωμή του να καθίσταται αδύνατη για κάποιες συνεταιριστικές οργανώσεις. Αναφέρομαι στην 'Ενωση Σερρών, επί παραδείγματι. 'Εχει τόσο μεγάλο ύψος οφειλών, ώστε αν πάμε σε μηνιαίες δόσεις, να είναι αδύνατον να μπορέσει να τακτοποιήσει τα χρέη της.
Θα παρακαλούσαμε, λοιπόν, να δοθεί η διακριτική ευχέρεια μέσα στο κείμενο, ώστε οι μηνιαίες δόσεις σε κάποιες περιπτώσεις, με δική σας απόφαση, ύστερα από εισήγηση της Αγροτικής Τράπεζας, σε συνεννόηση με τη συνεταιριστική οργάνωση ή την ΠΑΣΕΓΕΣ, να μπορούν να είναι και μη μηνιαίες. 
ΠΡΟΕΔΡΕΥΩΝ (Λουκάς Αποστολίδης): Ο κ. Σούρλας έχει το λόγο.
ΓΕΩΡΓΙΟΣ ΣΟΥΡΛΑΣ: Αναφέρεται στην αιτιολογική έκθεση, κύριε Υπουργέ, ότι αυτό αφορά είκοσι αγροτικές συνεταιριστικές οργανώσεις. Καλά θα ήταν να ξέρουμε ακριβώς ποιες είναι αυτές οι Αγροτικές Συνεταιριστικές Οργανώσεις, να είχαμε έναν κατάλογο ή τώρα, αν μπορεί να διανεμηθεί ή κάποια άλλη φορά, για να ξέρουμε ποιες είναι αυτές οι οργανώσεις.
Το δεύτερο θέμα, στο οποίο θα ήθελα να αναφερθώ, είναι η απώλεια για το ΙΚΑ που ανέρχεται περίπου στα τρία δισεκατομμύρια (3.000.000.000). Λέτε ότι η απώλεια αυτή, κύριε Υπουργέ, θα αναπληρωθεί από αναμενόμενα έσοδα από άλλες πηγές. Αυτό αναφέρεται στην ειδική έκθεση.
Μπορούμε να ξέρουμε ποιες είναι οι άλλες πηγές, γιατί συζητήσαμε στη Διαρκή Επιτροπή το καλοκαίρι, στο θερινό Τμήμα, για θέματα που έχουν σχέση με εισφοροδιαφυγές και άλλα ζητήματα του ΙΚΑ. Από ποιες πηγές τα αναμένετε τα έσοδα; Είναι στη σελίδα τέσσερα (4), στην ειδική έκθεση, στην τελευταία παράγραφο. Εγώ πιστεύω ότι έπρεπε να αναφέρετε τις άλλες πηγές, για να μπορούμε να απαντούμε και στο ΙΚΑ.
Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κ. Παναγιώτου έχει το λόγο.
ΣΤΑΥΡΟΣ ΠΑΝΑΓΙΩΤΟΥ: Κύριε Πρόεδρε, είναι γνωστές σε όλους οι κατά καιρούς αποφάσεις, που πάρθηκαν για τη ρύθμιση χρεών ιδιωτικών επιχειρήσεων προς τα ταμεία, πάντα με το σκεπτικό ότι, αφού έτσι κι αλλιώς δεν πρόκειται να εισπραχθούν αυτά τα ποσά, αν πληρώσουν ένα μέρος, οι ιδιώτες θα μπορέσουν να κλείσουν αυτές τις υποθέσεις.
Αποτέλεσμα αυτών των αποφάσεων, ήταν να δημιουργούνται τεράστια ανοίγματα στα ταμεία με τα γνωστά προβλήματα, που αντιμετωπίζουν σήμερα. Δηλαδή, ένα μέρος των προβλημάτων οφείλεται σ' αυτόν τον τρόπο αντιμετώπισης. Ουσιαστικά χαρίστηκαν τεράστια ποσά, που όφειλαν οι ιδιωτικές επιχειρήσεις προς τα ταμεία. Αυτά είναι ασύγκριτα, γιατί πρόκειται για πολλές δεκάδες δισεκατομμύρια και για εκατοντάδες, σε σχέση μ' αυτά που χρωστούν οι αγροτικές συνεταιριστικές οργανώσεις.
Επίσης, πρέπει να σημειώσουμε πως οι τόκοι που πληρώνουν οι Αγροτικές Συνεταιριστικές Οργανώσεις προς την Αγροτική Τράπεζα, είναι πολύ μεγαλύτεροι απ' ό,τι είναι υποχρεωμένοι να καταβάλουν στα ταμεία σε περιπτώσεις, που αδυνατούν να ανταποκριθούν σ' αυτές τις υποχρεώσεις.
Επίσης, έγινε παρατήρηση και από άλλο συνάδελφο, όσον αφορά τον τρόπο με τον οποίο ζητείται να υπάρξει μια αντιμετώπιση σε σαράντα οκτώ μήνες και κυρίως όταν πρόκειται για μεγάλες υποχρεώσεις για τις οποίες αδυνατούν.
Πρέπει να πούμε ότι δεν βοηθά σε καμιά περίπτωση -αναφέρομαι στο δεύτερο άρθρο- αυτό που λέει για την πρώτη δόση. Η τρίτη παραγράφος λέει ότι "αν δεν καταβληθεί μέσα σε δυο συνεχόμενες δόσεις", χάνεται αυτό το δικαίωμα. Βοηθάμε μ' αυτό τον τρόπο, κύριε Υπουργέ, να υπάρχει μια ανταπόκριση σε όποιες προσπάθειες καταβάλλουν οι οργανώσεις να ανταποκριθούν στις υποχρεώσεις τους;
Τέλος, γιατί να μη δούμε συγκεκριμένα μια σειρά από οργανώσεις, που πραγματικά έκαναν προσπάθεια να ανταποκριθούν στις υποχρεώσεις τους και που σήμερα αυτές εξαιρούνται; Δεν μπορούμε να συμφωνήσουμε με την τροπολογία αυτή.
ΣΤΡΑΤΗΣ ΚΟΡΑΚΑΣ: Κύριε Πρόεδρε το λόγο παρακαλώ.
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Κόρακα, έχετε το λόγο.
ΣΤΡΑΤΗΣ ΚΟΡΑΚΑΣ: Κύριε Πρόεδρε, θα ήθελα να θέσω ένα θέμα και στη δική σας την κρίση και στην κρίση του Σώματος. Είναι ένα εξαιρετικά σοβαρό ζήτημα.
Εδώ μας ζητάει η Κυβέρνηση να δεχθούμε να παραγραφούν οι "πρόσθετες προσαυξήσεις και επιβαρύνσεις" που οφείλει η Α.Σ.Ο. προς τα ταμεία των εργαζομένων, ΤΑΥΣΟ κλπ. Στην Αγροτική Τράπεζα δεν ζητήσαμε παραγραφή, δώσαμε ομόλογα. Γιατί δεν δίνει η Κυβέρνηση και εδώ ομόλογα; Γιατί είναι γνωστό ότι, ενώ τα χρέη προς την Αγροτική Τράπεζα είναι τοκογλυφία και μπορεί οι οκτακόσιες χιλιάδες (800.000) που είπε ο συνάδελφος κ.Μπούτας χθες να γίνουν δεκαπέντε (15.000.000), (16.000.000) δεκαέξι και είκοσι (20.000.000) εκατομμύρια και αυτά τα δίνουν σε ομόλογα, στα ασφαλιστικά ταμεία το πολύ να διπλασιαστούν. Δηλαδή, ένα εκατομμύριο (1.000.000) οφειλή να γίνει δύο εκατομμύρια (2.000.000). Και ερχόμαστε εμείς, ενώ τα έχει ροκανίσει τα λεφτά ο πληθωρισμός, να σβήσουμε το ένα εκατομμύριο (1.000.000) και μετά θα'ρθείτε και εσείς να μιλήσετε για χρεωκοπία των ασφαλιστικών ταμείων.
Πριν από λίγο καιρό ο τότε Υπουργός Εργασίας κ.Γιαννόπουλος χάρισε εκατόν εξήντα δισεκατομμύρια (160.000.000.000) δραχμές οφειλές προς τα ασφαλιστικά ταμεία. Τώρα εσείς χαρίζετε άλλα εδώ. 
Το θεωρούμε απαράδεκτο και είναι έγκλημα να γίνεται κάτι τέτοιο. Να τα χαρίσετε, αλλά να τα δώσετε στα ταμεία από τον προϋπολογισμό ή κατ' ευθείαν ή με ομόλογα, όχι όμως τέτοιου είδους παραγραφή. Δεν έχετε το δικαίωμα.
Τα λεφτά αυτά, κύριε Πρόεδρε -έχετε εσείς προσωπική πείρα, είναι η ειδικότητά σας ως δικηγόρου- είναι χρήματα των εργαζομένων και κανείς δεν μπορεί να τα σβήσει. Πρέπει να πάνε στα ταμεία τους. Δεν έχετε τέτοιο δικαίωμα. Είναι εισφορές των εργαζομένων. Τουλάχιστον εκεί θα έπρεπε να υπάρχει περισσότερος σεβασμός.
Θεωρούμε απαράδεκτη, κύριε Πρόεδρε, τη ρύθμιση και ζητούμε και τη δική σας συνηγορία. Δεν είναι δυνατόν να έρχεται ο κύριος Υπουργός και να σβήνει τα λεφτά των εργαζομένων. Αυτά τα έδωσαν οι εργαζόμενοι, τα πλήρωσαν εισφορές. Γιατί να μην τα πάνε στα ταμεία τους; Για να χρεωκοπήσουμε τα ταμεία;
Λοιπόν, παρακαλούμε να συμπληρωθεί ότι όχι δεν παραγράφονται, αλλά καταβάλλονται ή με ομόλογα ή από τον κρατικό προϋπολογισμό.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, το λόγο παρακαλώ.
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Τσιτουρίδη, έχετε το λόγο.
ΣΑΒΒΑΣ ΤΣΙΤΟΥΡΙΔΗΣ: Σε ό,τι αφορά την πρόταση, την οποία έκανα προηγουμένως θα διατυπώσω τη διάταξη, όπως ακριβώς θέλουμε να ισχύσει, κύριε Υπουργέ.
Στην παράγραφο 1, μετά το κείμενό σας, θα λέγαμε: "Σε περίπτωση κατά την οποία το ποσό της μηνιαίας δόσης ξεπερνά τις δυνατότητες του Α.Σ.Ο., ύστερα από αίτηση του ενδιαφερομένου Α.Σ.Ο., γνώμη της Αγροτικής Τραπέζης και απόφαση του Υπουργού Γεωργίας, οι δόσεις μπορούν να καταβάλλονται ανά δίμηνο ή τρίμηνο".
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Είχατε ορίσει ένα ποσό, ένα πλαφόν.
ΣΑΒΒΑΣ ΤΣΙΤΟΥΡΙΔΗΣ: 'Οχι δεν το ορίζω εγώ το ποσό. Νομίζω ότι η Αγροτική Τράπεζα μπορεί να εκτιμήσει τις δυνατότητες κάθε συνεταιριστικής οργάνωσης. Μπορεί το ποσό των πέντε εκατομμυρίων δραχμών (5.000.000) να είναι πολύ λίγο για την 'Ενωση Σερρών, ενώ το ποσό των πέντε εκατομμυρίων (5.000.000) για τον κτηνοτροφικό συνεταιρισμό τάδε Ιωαννίνων μπορεί να είναι υπερβολικό. Θα έλεγα, λοιπόν, να υπάρχει αίτηση του ενδιαφερομένου...
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Και του ταμείου του ΤΑΥΣΟ.
ΣΑΒΒΑΣ ΤΣΙΤΟΥΡΙΔΗΣ: Και του ταμείου, ενδεχομένως. Με τα ταμεία, καλό ξέμπλεγμα.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Το ΤΑΥΣΟ ήταν σύμφωνο.
ΣΤΡΑΤΗΣ ΚΟΡΑΚΑΣ: Και το ΤΑΥΣΟ το διαχειρίζεστε εσείς. Πως να μην είναι σύμφωνο;
ΣΑΒΒΑΣ ΤΣΙΤΟΥΡΙΔΗΣ: Καλώς. Μετά από αίτηση του ενδιαφερομένου, την εξέταση -όχι την σύμφωνη γνώμη...
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Από το ταμείο.
ΣΑΒΒΑΣ ΤΣΙΤΟΥΡΙΔΗΣ: Δεν θα την έχετε ποτέ την σύμφωνη γνώμη του ταμείου.
Μετά από τη γνώμη της Αγροτικής Τραπέζης και του Ταμείου η απόφαση να είναι του Υπουργού Γεωργίας. 'Οχι, την σύμφωνη γνώμη του ταμείου.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Συμφωνώ. Δεκτή.
ΠΡΟΕΔΡΕΥΩΝ (Λουκάς Αποστολίδης): Ο κ.Ευμοιρίδης έχει το λόγο.
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Κύριε Υπουργέ, σε αναφορά του κ. Σούρλα είπατε ότι είναι είκοσι περίπου οι οργανώσεις αυτές...
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Είναι λάθος η διατύπωση. Είναι γενική διάταξη. Στην αρχή η θέση μας ήταν για τις είκοσι, αλλά τελικά έγινε γενική διάταξη από το Υπουργείο Εργασίας και Κοινωνικών Ασφαλίσεων. Γι' αυτό σας έδωσα...
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ.ΑΠΟΣΤΟΛΟΣ ΚΑΚΛΑΜΑΝΗΣ)
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Η κατάσταση όμως την οποία μας δώσατε, δεν ανταποκρίνεται, γιατί έχει και κάποιους που κάνουν ρυθμίσεις και τις ακολουθούν και κάποιους που δεν τις ακολουθούν. Ξέρουμε εκ προοιμίου, ποιοι είναι εκείνοι οι οποίοι θα υπαχθούν σ'αυτήν τη ρύθμιση;
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Στον κατάλογο αυτό είναι είκοσι βαριές περιπτώσεις με πρώτη των Σερρών.
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Δεν αναφέρονται, δεν είναι ξεχωρισμένες. 'Η θα επιλέξετε μετά ποιες θα είναι; Μήπως θα υπαχθούν όλοι όσοι οφείλουν;
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Είναι γενική διάταξη. 
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Δηλαδή θα υπαχθούν όλοι;
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): 'Ολοι. 
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Δεν λέει, όμως, έτσι μέσα. 'Εχετε καθορίσει πλαφόν στο ύψος του ποσού. 
ΓΕΩΡΓΙΟΣ ΣΟΥΡΛΑΣ: 'Εχετε καθορίσει δύο δισεκατομμύρια επτακόσια εκατομμύρια (2.700.000.000).
ΣΤΡΑΤΗΣ ΚΟΡΑΚΑΣ: Δύο δισεκατομμύρια επτακόσια είκοσι εκατομμύρια (2.720.000.000) λέει το Λογιστήριο του Κράτους.
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: 'Η θα πρέπει να μείνει ανοικτό, αλλά δεν μπορείτε να ξεπεράσετε το ποσό το οποίο σας έχουν εγκρίνει, αλλιώς θα πρέπει να προσδιοριστούν ποιοι είναι εκείνοι, οι οποίοι θα υπαχθούν και θα καλυφθούν απ'αυτό το ποσό.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Πρέπει να τις αναφέρουμε; 
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Πρέπει να τις αναφέρουμε, γιατί αλλιώς θα μείνει η ευχέρεια στις υπηρεσίες να επιλέγουν και να ρυθμίζουν την οφειλή όποιου θέλουν και τη διαγραφή των τόκων.
ΣΤΡΑΤΗΣ ΚΟΡΑΚΑΣ: Δηλαδή συμφωνείτε να πάρουν τα λεφτά των εργαζομένων και να τα σβήσουν. 
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: 'Οχι, δεν συμφωνούμε.
Κύριε Κόρακα, μη μονοπωλείτε τα πάντα εδώ μέσα. 
ΠΡΟΕΔΡΟΣ (Απόστολος Κακλαμάνης): Παρακαλώ, όχι αλληλοδιακοπές. 
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Ο κ.Κόρακας έχει μείνει με την εντύπωση, κύριε Πρόεδρε, ότι προεδρεύει εδώ μέσα.
ΣΤΡΑΤΗΣ ΚΟΡΑΚΑΣ: Χαρίζονται τα λεφτά των εργαζομένων.
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: 'Εχω το λόγο και παρακαλώ να μη με διακόπτει.
ΠΡΟΕΔΡΟΣ (Απόστολος Κακλαμάνης): Παρακαλώ, ησυχία.
Λυπάμαι, γιατί μόλις μπήκα μέσα, φαίνεται ότι επηρέασα το κλίμα.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Ευμοιρίδη, η αρχική μας επιδίωξη ήταν -και αυτό αφορά και τη ρύθμιση των χρεών των συνεταιριστικών οργανώσεων της δεύτερης και της τελευταίας φάσης των είκοσι ενός δισεκατομμυρίων (21.000.000.000)- για εκείνες τις οργανώσεις που έχουν αδυναμία να καταβάλουν, δηλαδή, για είκοσι οργανώσεις. Από τη συζήτηση όμως προέκυψε μια διατύπωση που είναι κρίσιμη. Λέει "για τις ληξιπρόθεσμες προς το ΤΑΥΣΟ".
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Ποιες είναι αυτές οι ληξιπρόθεσμες;
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Είναι ορισμένες. Υπάρχει ο κατάλογος των ληξιπρόθεσμων.
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Δεν υπάρχει κατάλογος. Πού είναι;
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Είναι βεβαιωμένος, κύριε συνάδελφε, και στο ΤΑΥΣΟ και στο ΙΚΑ.
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Δεν πρέπει να ξέρουμε εμείς;
ΦΟΙΒΟΣ ΙΩΑΝΝΙΔΗΣ: Είναι γενική η διάταξη, αλλά αναφέρεται στις ληξιπρόθεσμες.
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: 'Ολοι έχουν ληξιπρόθεσμες και οι ληξιπρόθεσμες είναι πολύ μεγαλύτερες από το πλαφόν, το οποίο ορίζεται εδώ στο ποσόν.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): 'Οχι, δεν είναι, γιατί λέει στη δεύτερη παράγραφο της τροπολογίας "περίπου". Είναι μόνο οι ληξιπρόθεσμες. 
ΠΡΟΕΔΡΟΣ (Απόστολος Κακλαμάνης): Ο κ. Σούρλας έχει το λόγο.
ΓΕΩΡΓΙΟΣ ΣΟΥΡΛΑΣ: Κύριε Πρόεδρε, θα ήθελα να παρακαλέσω τον κύριο Υπουργό ως προς αυτήν την τροπολογία που συζητάμε, να είμαστε συγκεκριμένοι και σαφείς.
Αναφέρεται στην τροπολογία ότι αφορά είκοσι συνεταιριστικές οργανώσεις. Δεν μπορείτε, όμως, να τις κατονομάσετε. Υπάρχει ένα δεσμευτικό ποσό, αν θυμάμαι καλά, της τάξεως των δύο δισεκατομμυρίων επτακοσίων εκατομμυρίων (2.700.000.000). 'Αρα πρέπει να υπάρχει ένας κατάλογος ...
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας):'Οχι, κύριε συνάδελφε. Είναι εξήμισι δισεκατομμύρια (6.500.000.000) και τεσσεράμισι δισεκατομμύρια (4.500.000.000), άρα έντεκα δισεκατομμύρια (11.000.000.000).
ΓΕΩΡΓΙΟΣ ΣΟΥΡΛΑΣ: ΤΑΥΣΟ και ΙΚΑ. 'Αρα, αφορά συγκεκριμένες οργανώσεις. Δεν μπορεί να είναι με ένα γενικό κριτήριο. 
Θα παρακαλούσα, λοιπόν, για να μην υπάρχουν αργότερα παρεξηγήσεις -και μπορεί κανείς σήμερα να εννοεί ότι αυτό το κάνετε για να κάνετε μεταβολές μεθαύριο και ενδεχομένως να σας αδικούν- να κατατεθεί ο κατάλογος αυτός, από τον οποίο προκύπτει για ποιές οργανώσεις πρόκειται. Αυτό πιστεύω ότι θα λύσει όλες τις διαφωνίες.
'Αρα, δεν πιστεύω ότι μπορεί να ψηφιστεί, κύριε Πρόεδρε, αυτή η τροπολογία, πριν ο Υπουργός καταθέσει τον κατάλογο των συνεταιριστικών οργανώσεων, για τις οποίες γίνεται λόγος.
ΦΟΙΒΟΣ ΙΩΑΝΝΙΔΗΣ: Κύριε Πρόεδρε, μου επιτρέπετε;
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, προηγείται ο κ.Αποστόλου που ζήτησε πρώτος το λόγο.
Εγώ λυπούμαι, γιατί δεν μπορέσα να είμαι από την αρχή στη συνεδρίαση, γιατί προήδρευα στη Διάσκεψη των Προέδρων των Κοινοβουλίων της Νοτιοανατολικής Ευρώπης, όπου πρέπει να σας πω ότι η Βουλή μας είχε και μια πάρα πολύ καλή έκβαση των προσπαθειών της χώρας μας, για τη δημιουργία μιας Διαβαλκανικής Κοινοβουλευτικής Συνέλευσης.
Είναι πρωτοβουλία της χώρα μας, η οποία υιοθετήθηκε και προχωρεί προς την υλοποίησή της.
ΣΤΡΑΤΗΣ ΚΟΡΑΚΑΣ: Πολύ θετικό, εάν έγινε αυτό.
ΠΡΟΕΔΡΟΣ (Απόστολος Κακλαμάνης): Πράγματι. 
Υιοθετήθηκε μια διακηρύξη από δώδεκα σημεία που ουσιαστικά είναι η πολιτική της χώρας μας, μεταξύ Νοτιανατολικής Ευρώπης και Ευρωπαϊκής Ενώσεως, θέματα που αφορούν τις διεργασίες στην περιοχή και γενικότερα και το μέλλον των λαών της και της συνεργασίας μας.
Δεν μπόρεσα, λοιπόν, εξ' αυτού του λόγου να είμαι από την αρχή. Διαπιστώνω και λυπάμαι γι' αυτό, ότι είμεθα στη διαδικασία μας -και είναι ευθύνη του Προεδρείου- κάπως ασυνεπείς σε αυτά που είπαμε χθες.
ΓΕΩΡΓΙΟΣ ΣΟΥΡΛΑΣ: Είχατε και κάποιες προκλήσεις από εκπροσώπους κρατών για το θέμα της Μακεδονίας.
ΠΡΟΕΔΡΟΣ (Απόστολος Κακλαμάνης): Κύριε Σούρλα, παρακαλώ μη δίνετε καμία σημασία. Λυπάμαι πραγματικά, διότι δημιουργούμε πολλές φορές εμείς ζητήματα εκεί που δεν υπάρχουν. Στις διεθνείς διασκέψεις, όπως είναι αυτή που έγινε τώρα στην Αθήνα, η συγκεκριμένη χώρα, όταν μιλούν οι εκπρόσωποί της, αυτοαποκαλείται, όπως θέλει και εμείς επιβάλλουμε αυτό που έχει η διεθνής κοινότητα αναγνωρίσει. Είχε τη σημαία της, χωρίς το αστέρι της Βεργίνας και αυτό τα λέει όλα. 'Οταν αναφερόμουν εγώ στη χώρα αυτή, την έλεγα, όπως η διεθνής κοινότητα την ονομάζει, FYROM. Και χθες που είχα την συνάντηση με τον Πρόεδρο του Κοινοβουλίου, αναφέρθηκα στη διάθεση που έχουμε. Είμεθα η μόνη χώρα γύρω τους που δεν τους διεκδικεί εδάφη. Δεν τους ισχυρίζεται μειονότητες. Είμεθα υπέρ της συνεργασίας στον οικονομικό, πολιτιστικό, πολιτικό τομέα, παντού. Μένει ένα σημείο. Αυτό που προσδιορίστηκε στην ενδιάμεση συμφωνία, να υπάρξει ένα κοινά αποδεκτό όνομα. Είναι ο πολιτισμός μας, είναι η ιστορία μας και αυτό τα λέει όλα. Μη δίδουμε τέτοια εντύπωση, διότι το να υποχρεώσεις σε μια διεθνή διάσκεψη, επαναλαμβάνω -διότι σε μια διμερή συνάντηση όταν μπροστά στην τηλεόραση χθες είπε, η ενδιάμεση συμφωνία με τη Μακεδονία, τον διόρθωσα αμέσως και είπα εννοείτε τη FYROM- που προεδρεύεις, τον καθέναν, να τον σταματάς και να του λες, αυτό που είπες θα το πεις όπως εγώ θέλω, τότε γίνεσαι αστείος και δεν θέλουμε να είμεθα αστείοι. Τουλάχιστον εμείς, ως χώρα, είμαστε υπεύθυνοι.
Λοιπόν, παρακαλώ τώρα, να μην παίρνουμε πολλές φορές το λόγο ο καθένας. Ο κ. Αποστόλου μίλησε, θα του δώσω για ένα λεπτό το λόγο επί της τροπολογίας.
Ορίστε, κύριε Αποστόλου, έχετε το λόγο.
ΕΥΑΓΓΕΛΟΣ ΑΠΟΣΤΟΛΟΥ: 'Ενα λεπτό, κύριε Πρόεδρε, πράγματι.
Και αυτή η τροπολογία έρχεται συνέχεια των προηγούμενων τροπολογιών που ρύθμιζαν και χάριζαν χρέη. Εγώ ήθελα να ρωτήσω τον κύριο Υπουργό, το εξής: Μιλάμε για είκοσι Αγροτικές Συνεταιριστικές Οργανώσεις. Επιβαρύνεται ο κρατικός προϋπολογισμός δυο δισεκατομμύρια επτακόσια εκατομμύρια (2.700.000.000). 'Ηταν δύσκολο η συγκεκριμένη τροπολογία να πλαισιωθεί από μια κατάσταση, να δούμε ποιες είναι αυτές οι οργανώσεις, ούτως ώστε να σχηματίσουμε μια ολοκληρωμένη γνώμη, έχοντας υπόψη και τις ρυθμίσεις που έχουν γίνει με τα προηγούμενα άρθρα;
ΠΡΟΕΔΡΟΣ (Απόστολος Κακλαμάνης): Ο κ. Ιντζές έχει το λόγο.
ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, δεν θα είχαμε αντίρρηση για τη ρύθμιση. 
ΠΡΟΕΔΡΟΣ (Απόστολος Κακλαμάνης): Αγαπητέ συνάδελφε...
ΑΝΑΣΤΑΣΙΟΣ ΙΝΤΖΕΣ: Για πρώτη φορά παίρνω το λόγο.
ΠΡΟΕΔΡΟΣ (Απόστολος Κακλαμάνης): Ναι, γι' αυτό θα σας δώσω δύο λεπτά.
ΑΝΑΣΤΑΣΙΟΣ ΙΝΤΖΕΣ: Θα τελειώσω.
Κύριε Πρόεδρε, δεν θα είχαμε αντίρρηση για τη ρύθμιση που γίνεται με την παρούσα τροπολογία, αλλά θέλω να επισημάνω το εξής: Ενώ ενδιαφέρεται η Κυβέρνηση και είναι φειδωλή στις ρυθμίσεις που κάνει από τα χρέη των ΑΣΟ, εν σχέσει με την Αγροτική Τράπεζα, εκεί δεν δίνει απάντηση. Εκεί ανταποδίδει ότι χαρίζει τους συνεταιρισμούς στην Αγροτική Τράπεζα. 'Οταν πρόκειται, όμως, για ταμεία των εργαζομένων απαλείφει. 
Εγώ θα πρότεινα να γίνει ρύθμιση, αλλά τα έσοδα που χάνουν τα ασφαλιστικά ταμεία, κάπου δυόμισι δισεκατομμύρια (2.500.000.000) δραχμές να τα καταβάλει στα ταμεία αυτά με ομόλογα. Να κάνει την ίδια ρύθμιση που έκανε και στην Αγροτική Τράπεζα. 
Κύριε Πρόεδρε, η Αγροτική Τράπεζα έπαψε να είναι πλέον κρατική. Είναι μια εμπορική τράπεζα που σημαίνει ότι έχει και μετόχους. 'Ενας από τους μετόχους, ίσως ο μεγαλύτερος είναι και το κράτος. 
Γιατί, λοιπόν, στους ιδιώτες και σε μέρος του κεφαλαίου να είναι φειδωλή η Κυβέρνηση και στα ασφαλιστικά ταμεία, που είναι η περιουσία των εργαζομένων και είναι και σε δεινή οικονομική κατάσταση -έχουμε μάλιστα και τον κ. Σπράο που κτυπά το κουδούνι ότι σε μια δεκαετία δεν θα μπορέσουν να εκπληρώσουν τις υποχρεώσεις που είναι ανταποδοτικές στους ασφαλισμένους τα ασφαλιστικά ταμεία- ερχόμεθα και μειώνουμε την περιουσία τους. Δηλαδή με ξένα κόλυβα κάνει μνημόσυνο η Κυβέρνηση εις βάρος των εργαζομένων, εις βάρος του ιδρώτα των εργαζομένων; Εάν η Κυβέρνηση εμμείνει σ'αυτήν τη ρύθμιση, εμείς θα την καταψηφίσουμε.
ΠΡΟΕΔΡΟΣ (Απόστολος Κακλαμάνης): Ο κ. Ιωαννίδης έχει το λόγο.
ΦΟΙΒΟΣ ΙΩΑΝΝΙΔΗΣ: Κύριε Πρόεδρε, νομίζω ότι υπάρχει κάποια παρανόηση από μερικούς συναδέλφους. Η τροπολογία ως έχει, η διάταξη ως έχει είναι σωστή. Είναι γενική η ρύθμιση. Δεν προσδιορίζει συγκεκριμένες οργανώσεις και δεν θα ήταν και σωστό να προσδιορίζει συγκεκριμένες οργανώσεις. Είναι μια επανάληψη διατάξεως που εισήχθη παλαιότερα και έχει ψηφίσει η Βουλή για τους ΟΤΑ, όταν ρυθμίστηκαν οι οφειλές των ΟΤΑ. Επομένως, ούτε σκόπιμο είναι ούτε είναι δυνατόν να αναφέρονται οι συγκεκριμένες συνεταιριστικές οργανώσεις, οι οποίες μπορεί να αποτέλεσαν την αφορμή για το σχεδιασμό και την υποβολή αυτής της διατάξεως. Και πρέπει να ληφθεί υπόψη ότι στην πραγματικότητα η διάταξη αυτή προσπαθεί να λύσει ένα πρόβλημα πολύ σοβαρό, διότι χωρίς ασφαλιστική ενημερότητα, οι συνεταιριστικές αυτές οργανώσεις δεν μπορούν να λειτουργήσουν, ενώ από την άλλη μεριά, δυνατότητα εκτέλεσης, δυνατότητα, δηλαδή, είσπραξης αυτών των καθυστερουμένων εισφορών από τους αντίστοιχους ασφαλιστικούς οργανισμούς δεν υπάρχει. Διότι δεν έχουν ανάλογα περιουσιακά στοιχεία οι συνεταιρισμοί. Εις ό,τι δε αφορά το ΤΑΥΣΟ, που είναι το ασφαλιστικό ταμείο των συνεταιριστικών υπαλλήλων με τη συμφωνία του οποίου και γίνεται η ρύθμιση, ας σημειωθεί ότι είναι και ένα από τα ισχυρά ταμεία. Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κ. Τσιτουρίδης έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, ήθελα να πω ότι είναι απολύτως δικαιολογημένο το αίτημα των συναδέλφων για να έχουμε τον κατάλογο των συνεταιριστικών οργανώσεων. Εξ άλλου, όταν έρχεται και προσδιορίζεται επ'ακριβώς το ποσό, υποθέτω, κύριε Υπουργέ της Γεωργίας, ότι γνωρίζατε τις συνεταιριστικές οργανώσεις, προσθέσατε τις οφειλές και φθάσατε στο ποσό που καταλήξατε. Αλλιώς δεν είχε νόημα το ποσό αυτό να το βάζετε με τέτοια ακρίβεια στην αιτιολογική έκθεση. Αφού, λοιπόν, έχετε το ποσό κατά τρόπο τόσο αναλυτικό, γνωρίζετε και τις συνεταιριστικές οργανώσεις. Είναι εύλογο το ερώτημα να δούμε ποιες είναι αυτές.
ΠΡΟΕΔΡΟΣ (Απόστολος Κακλαμάνης): Ο Αντιπρόεδρος της Βουλής κ. Κωστόπουλος έχει το λόγο.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε'Αντιπρόεδρος της Βουλής): Κύριε Πρόεδρε, αυτές τις μέρες συζητήθηκε στην Επιτροπή Κοινωνικών Υποθέσεων ένα νομοσχέδιο που έχει σχέση με το νοικοκύρεμα, υποτίθεται, του Ι.Κ.Α. και των άλλων ταμείων. Μέσα σ'αυτό το "νοικοκύρεμα" ήταν η αυστηροποίηση των κανόνων και των μέτρων ώστε το Ι.Κ.Α. να μην τιναχθεί στον αέρα, δηλαδή, να παίρνει κανονικά τα λεφτά του. Είναι χρήματα των εργαζομένων. Και μιλάμε για ποινικό αδίκημα για όποιον τα παρακρατεί.
Εδώ γίνεται μία ρύθμιση. Καταλαβαίνω και τις δυσκολίες που έχουν οι συνεταιριστικές οργανώσεις, καταλαβαίνω τα προβλήματά τους.'Ολα τα καταλαβαίνω. Αυτό που δεν καταλαβαίνω είναι ότι δεν μπορεί η Κυβέρνηση να ασκεί την όποια πολιτική σε βάρος κάποιου οργανισμού που απειλείται με κατάρρευση, όπως οι ίδιοι λέτε κατά καιρούς, για να εκβιάσετε διάφορες καταστάσεις.
Πρέπει η Κυβέρνηση να αναλάβει την ευθύνη αυτού του βάρους. Δεν μπορεί να χάσει το Ι.Κ.Α. τρία δισεκατομμύρια (3.000.000.000), επειδή θέλει η Κυβέρνηση να ασκήσει κάποια πολιτική. Είναι απαράδεκτα πράγματα και κονταροχτυπιέστε μεταξύ σας, κύριε Υπουργέ. Βρέστε επιτέλους, μια κοινή γλώσσα.
ΠΡΟΕΔΡΟΣ (Απόστολος Κακλαμάνης): Ο κ. Μάτης έχει το λόγο.
ΑΘΑΝΑΣΙΟΣ ΜΑΤΗΣ: Κύριε Πρόεδρε, διαπιστώνω μια εμμονή να κατατεθεί συγκεκριμένος κατάλογος των ΑΣΟ που ρυθμίζεται η οφειλή.'Οπως είπε και ο κ. Ιωαννίδης, είναι μία γενική διάταξη και προφανώς το Υπουργείο έχει πάρει από το Ι.Κ.Α. και από το Ταμείο των συνεταιριστικών υπαλλήλων το σύνολο των ληξιπρόθεσμων οφειλών που αναφέρονται τα ποσά και καλεί τις συνεταιριστικές οργανώσεις που έχουν ληξιπρόθεσμες οφειλές να προσφύγουν και να εκμεταλλευτούν αυτήν τη ρύθμιση.
Δεν έχει νόημα να ψάχνουμε ποιες είναι αν και μπορούμε να το βρούμε από αυτά τα οποία έχουν το ΙΚΑ και το ΤΑΥΣΟ. Νομίζω δεν έχει νόημα να ζητάμε τον κατάλογο ποιων οργανώσεων θέλουμε να ρυθμίσουμε.
ΠΡΟΕΔΡΟΣ (Απόστολος Κακλαμάνης): Εμένα μου αρέσει ιδιαίτερα τους φίλους να τους βλέπω κατά πρόσωπον, κύριε Ζαφειρόπουλε. Μου αρέσει να σας βλέπω ευθυτενή και πάντοτε όπως σας θυμάμαι, να μην πω πόσες δεκαετίες! Δεν με συμφέρει ούτε εμένα να πω πόσες!
Ορίστε, κύριε Τσιτουρίδη.
ΣΑΒΒΑΣ ΤΣΙΤΟΥΡΙΔΗΣ: Στην τροπολογία, και ειδικότερα στην αιτιολογική της έκθεση, διαβάζουμε ότι η παρούσα ρύθμιση αφορά είκοσι αγροτικές συνεταιριστικές οργανώσεις, οι οποίες οφείλουν προς τον ΤΑΥΣΟ, 6,5 δισεκατομμύρια και προς το ΙΚΑ 4,81 δισεκατομμύρια. 'Οταν η αιτιολογική έκθεση λέει "είκοσι συνεταιριστικές οργανώσεις που οφείλουν τόσο", προς τι όλος αυτός ο καυγάς; Υπάρχει μία κατάσταση των είκοσι οργανώσεων. Ζητούμε αυτήν την κατάσταση.
ΠΡΟΕΔΡΟΣ (Απόστολος Κακλαμάνης): Κύριε Υπουργέ, και εσείς ένα λεπτό επί της ουσίας, σας παρακαλώ.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, εμείς δώσαμε τον κατάλογο που έχω δώσει ήδη στον κ. Σούρλα και στον κ. Ευμοιρίδη, στο Υπουργείο Εργασίας και Κοινωνικών Ασφαλίσεων, να κοστολογήσει με βάση μερικές διατυπώσεις που είναι επίσης στην πρώτη σελίδα της τροπολογίας, που λέμε: "συνεταιριστικές οργανώσεις που δεν μπορούν να καλύψουν συσσωρευμένες ληξιπρόθεσμες υποχρεώσεις τους με βάση τις ισχύουσες ρυθμίσεις και δεν δύνανται να διαθέτουν ασφαλιστική ενημερότητα". Είναι συγκεκριμένες αυτές οι οργανώσεις. Και στη συνέχεια "με βάση τον οργανισμό για τις τοπικές αυτοδιοικήσεις". Πρέπει δε να σας πω επειδή από αυτόν τον κατάλογο που τα χρέη είναι 6,5 δισεκατομμύρια, οι οργανώσεις αυτές που δεν έχουν ασφαλιστική ενημερότητα και έχουν τα ληξιπρόθεσμα είναι 6,5 δισεκατομμύρια. 'Ετσι, λοιπόν, γι' αυτό δεν τις ανέφερε εδώ η πρόταση του Υπουργείου Εργασίας και Κοινωνικών Ασφαλίσεων που εμείς ενεχειρίσαμε τον κατάλογο. Γι' αυτό έβαλε τη γενική ρύθμιση, επειδή έχει δύο όρους ειδικούς που καλύπτουν το θέμα. Αυτός είναι ο λόγος. 
ΠΡΟΕΔΡΟΣ (Απόστολος Κακλαμάνης): Κύριε Υπουργέ, για να κλείσουμε τη συζήτηση, εν πάση περιπτώσει από τις πληροφορίες που σας έχει διαβιβάσει το Υπουργείο Υγείας και Κοινωνικών Ασφαλίσεων, είστε σε θέση να δώσετε αυτόν τον κατάλογο;
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Αυτήν τη στιγμή όχι, γιατί έδωσα όλο τον κατάλογο στους συναδέλφους, όχι τον ειδικό κατάλογο.
ΠΡΟΕΔΡΟΣ (Απόστολος Κακλαμάνης): Καλώς. Λοιπόν, το Σώμα θα κρίνει εάν είναι επαρκής ο πίνακας ο οποίος εδόθη.
(Θόρυβος στην Αίθουσα)
Παρακαλώ! Η Αντιπολίτευση δεν ζητάει να γίνει ονομαστική ρύθμιση, αλλά ζητάει να έχει την πληροφορία εφόσον μιλάμε για οργανισμούς που δεν έχουν ασφαλιστική ενημερότητα, εάν οι οργανισμοί που δίδουν την πιστοποίηση αυτή έχουν καταγράψει, ώστε να γνωρίζει η Βουλή τι αποφασίζει.
Λοιπόν, πέραν των είκοσι που έχουν ήδη δοθεί, ο κύριος Υπουργός λέει ότι δεν το έχει στη διάθεσή του, είναι θέμα των ασφαλιστικών οργανισμών. Η Βουλή, λοιπόν, το έχει υπόψη της αυτό, έχει υπόψη της και τη διατύπωση και θα αποφασίσει αν συμφωνεί ή όχι. 
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε,...
ΠΡΟΕΔΡΟΣ (Απόστολος Κακλαμάνης): Να κλείσουμε όμως, κύριε Τσιτουρίδη.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, άρα ή η αιτιολογική έκθεση είναι εσφαλμένη ή ο κύριος Υπουργός ζητά την εξουσιοδότηση του Σώματος για να διαπραγματευθεί, άλλως να παζαρέψει, με όποια συνεταιριστική οργάνωση της χώρας θέλει. Αυτό είναι το νόημα.
Θόρυβος στην Αίθουσα)
ΠΡΟΕΔΡΟΣ (Απόστολος Κακλαμάνης): Μη συνεχίζετε αυτήν τη συζήτηση παρακαλώ. Δεν έχει νόημα. Είναι προφανές ότι το ΙΚΑ, οι ασφαλιστικοί οργανισμοί με βάση τη διατύπωση αυτή, αν δηλαδή ένας συνεταιρισμός έχει ασφαλιστική ενημερότητα και πάει να ρυθμίσει χρέη, σημαίνει ότι δεν καλύπτεται από αυτήν τη διάταξη...
ΓΕΩΡΓΙΟΣ ΣΟΥΡΛΑΣ: Αύριο ή μεθαύριο ο κύριος Υπουργός να διανείμει στις θυρίδες μας τον κατάλογο και ας μην το κάνει σήμερα.
ΠΡΟΕΔΡΟΣ (Απόστολος Κακλαμάνης): Κύριε Σούρλα, το Σώμα τώρα κρίνει. Κρίνει όλες τις απόψεις.
Από εκεί και πέρα, ο Υπουργός Εργασίας και Κοινωνικών Ασφαλίσεων, αν του ζητηθεί, οφείλει να στείλει στη Βουλή στοιχεία σχετικά με το ποιους καλύπτει ή ποιοι με την εφαρμογή της διάταξης αυτής θα καλυφθούν.
Ερωτάται το Σώμα, γίνεται δεκτή η τροπολογία με γενικό αριθμό 1125 και ειδικό 79, όπως τροποποιήθηκε;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΣΤΡΑΤΗΣ ΚΟΡΑΚΑΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 1125 και ειδικό 79, έγινε δεκτή κατά πλειοψηφία, όπως τροποποιήθηκε.
Επίσης υπάρχει η τροπολογία με γενικό αριθμό 1124 και ειδικό 78, στην οποία επρόκειτο να γίνει κάποια προσθήκη από τον κ. Αποστόλου, αλλά τελικώς νομίζω ότι δεν συνεφωνήθη.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Δεν θα γίνει, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ερωτάται, το Σώμα, αν γίνεται δεκτή η τροπολογία με γενικό αριθμό 1124 και ειδικό 78, που συζητήθηκε και κρατήθηκε, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΣΤΡΑΤΗΣ ΚΟΡΑΚΑΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 1124 και ειδικό 78, έγινε δεκτή κατά πλειοψηφία, όπως τροποποιήθηκε από τον κύριο Υπουργό.
Κύριοι συνάδελφοι, είπαμε ότι δεν θα γίνει συζήτηση επί της τροπολογίας που αφορά το σύνδεσμο "δεν" στο νομοσχέδιο του Υπουργείου Χωροταξίας για το Γενικό Πολεοδομικό Σχέδιο.
ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Μεϊμαράκη, έχετε το λόγο.
ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, η παρούσα τροπολογία πρέπει να μείνει σαν μνημείο της προχειρότητας, με την οποία νομοθετούμε. Πρόκειται για μια τροπολογία -δεν είναι όμως, μόνο αυτή, το ίδιο συμβαίνει με τις περισσότερες από τις προηγούμενες- που προ διμήνου που νομοθετήσαμε η Νέα Δημοκρατία είχε επισημάνει ότι το "δεν" πρέπει να μπει.
Παρ'όλα αυτά, ο κύριος Υπουργός, ακριβώς επειδή νομοθετούσαμε με τον τρόπο που νομοθετούμε σήμερα, ούτε το κατάλαβε ούτε ήθελε να το περάσει, με αποτέλεσμα να σταματήσει η οικοδομική δραστηριότητα, όλο αυτό το χρονικό διάστημα και να χάσει το Υπουργείο Οικονομικών και η ελληνική οικονομία εκατοντάδες δισεκατομμύρια.
ΠΡΟΕΔΡΟΣ (Απόστολος Κακλαμάνης): Μάλιστα. Εγώ ερωτώ το Σώμα...
ΕΥΑΓΓΕΛΟΣ ΜΕΪΜΑΡΑΚΗΣ: Με συγχωρείτε, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ορίστε.
ΕΥΑΓΓΕΛΟΣ ΜΕΪΜΑΡΑΚΗΣ: Αυτά πρέπει από κάπου να πληρωθούν. Θα έπρεπε, έστω αν είχε, έστω και λίγη ντροπή, ο κύριος Υπουργός ΠΕ.ΧΩ.Δ.Ε...
ΠΡΟΕΔΡΟΣ (Απόστολος Κακλαμάνης): Μην εκφράζεστε έτσι.
ΕΥΑΓΓΕΛΟΣ ΜΕΪΜΑΡΑΚΗΣ: ...να είναι παρών.
ΠΡΟΕΔΡΟΣ (Απόστολος Κακλαμάνης): Μα, δεν είναι παρών;
ΕΥΑΓΓΕΛΟΣ ΜΕΪΜΑΡΑΚΗΣ: Τι δουλειά έχει ο κύριος Υπουργός Γεωργίας τώρα να μας αναλύσει το θέμα αυτό;
ΠΡΟΕΔΡΟΣ (Απόστολος Κακλαμάνης): Κύριε Μεϊμαράκη, σας παρακαλώ!
ΕΥΑΓΓΕΛΟΣ ΜΕΪΜΑΡΑΚΗΣ: Θα μας αναλύσει τίποτα ο κύριος Υπουργός Γεωργίας;
ΠΡΟΕΔΡΟΣ (Απόστολος Κακλαμάνης): Μιλήσατε εχθές εδώ...
ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε...
ΠΡΟΕΔΡΟΣ (Απόστολος Κακλαμάνης): Κύριε Μεϊμαράκη, σας παρακαλώ!
ΕΥΑΓΓΕΛΟΣ ΜΕΪΜΑΡΑΚΗΣ: Παρακαλώ κι εγώ.
ΠΡΟΕΔΡΟΣ (Απόστολος Κακλαμάνης): Ο κ. Λαλιώτης...
ΕΥΑΓΓΕΛΟΣ ΜΕΪΜΑΡΑΚΗΣ: Δύο Υφυπουργούς έχει. Ας έρθει ο κ. Βερελής.
ΠΡΟΕΔΡΟΣ (Απόστολος Κακλαμάνης): Παρακαλώ, ακούστε με.
Ο κ. Λαλιώτης ήρθε στο γραφείο μου και η τροπολογία αυτή, που την είχα κρατήσει εγώ εδώ και πολλές ημέρες, είπα ότι δεν είναι σχετική με το νομοσχέδιο. Του είπα, "εάν τα κόμματα συμφωνούν για τη ρύθμιση αυτή και χωρίς συζήτηση, έχει καλώς. Εάν έχουν οποιαδήποτε επιφύλαξη, δεν θα περάσει".
ΕΥΑΓΓΕΛΟΣ ΜΕΪΜΑΡΑΚΗΣ: 'Οχι, κάνετε λάθος. 
ΠΡΟΕΔΡΟΣ (Απόστολος Κακλαμάνης): Αποσύρθηκε η τροπολογία και λήγει η συζήτηση. 
ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, κατ' αρχήν, δεν υπάρχει επιφύλαξη επί της ουσίας, διότι αυτή έρχεται κάτω από την πίεση της Νέας Δημοκρατίας, μετά από ερωτήσεις και επερώτηση, η οποία εκκρεμεί, για να την ορίσετε να συζητηθεί την Παρασκευή.
ΠΡΟΕΔΡΟΣ (Απόστολος Κακλαμάνης): Καλώς. Κύριε συνάδελφε, δεν υπάρχει θέμα. 
ΕΥΑΓΓΕΛΟΣ ΜΕΪΜΑΡΑΚΗΣ: Αυτό, όμως, δεν σημαίνει ότι από κει και πέρα δεν θα εγκαλέσουμε την Κυβέρνηση για τον τρόπο με τον οποίο νομοθετεί, για την απουσία της, την οποία δείχνει σήμερα. Δεν είναι κατάσταση αυτή, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Κύριε Μεϊμαράκη, σας παρακαλώ. Η τροπολογία αυτή δεν τίθεται προς συζήτηση, εφόσον προκαλεί συζητήσεις, διότι δεν είναι σχετική με το νομοσχέδιο. 'Οταν έλθει σε σχετικό νομοσχέδιο, εκεί θα τη συζητήσετε. Δεν έχω κανένα λόγο ως Πρόεδρος του Σώματος να δέχομαι κριτική, ότι νομοθετούμε σε άσχετα νομοσχέδια.
Επαναλαμβάνω ότι η τροπολογία αυτή θα έλθει προς συζήτηση στο μεθεπόμενο νομοσχέδιο του Υπουργείου...
ΕΥΑΓΓΕΛΟΣ ΜΕΪΜΑΡΑΚΗΣ: 'Οχι, κύριε Πρόεδρε, με συγχωρείτε. 
ΠΡΟΕΔΡΟΣ (Απόστολος Κακλαμάνης): Παρακαλώ. Θα σας δώσω το λόγο, αλλά καθίστε πρώτα.
ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, δεν ζητάμε την απόσυρση.
ΠΡΟΕΔΡΟΣ (Απόστολος Κακλαμάνης): Θα σας δώσω το λόγο. Να είμεθα συνεννοημένοι. Η τροπολογία αυτή, όταν κατετέθη και είδα ότι αναφέρεται στο νομοσχέδιο για το Γενικό Πολεοδομικό Σχεδιασμό, είπα ότι δεν έχει σχέση με το νομοσχέδιο αυτό. Ζήτησα από τον Υπουργό να την καταθέσει στο νομοσχέδιο -περίπου σχετικό- του Υπουργείου Ανάπτυξης για την αναδιάταξη των βιομηχανικών ζωνών, όπως αναφέρεται.
Ξέρετε πόσο άσχημο είναι να απευθύνεται κανείς προς εσάς και να σας μιλάει και σεις, κύριε συνάδελφε -δεν είναι σωστό από την 'Εδρα αυτή να χρησιμοποιώ εγώ καμιά άσχημη έκφραση- να μην τον προσέχετε καν; Δεν είναι σωστό. Σας εξηγώ καλοπίστως. 
ΕΥΑΓΓΕΛΟΣ ΜΕΪΜΑΡΑΚΗΣ: Δεν διαφωνούμε σ'αυτό, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Το ξέρω ότι δεν διαφωνείτε. Εφόσον όμως η τροπολογία αυτή προκαλεί συζητήσεις, παρά τη διαβεβαίωση που είχα ότι όλα τα κόμματα συμφωνούν να περάσει χωρίς συζήτηση, δεν θα την επιτρέψω. Συμφωνείτε;
ΣΑΒΒΑΣ ΤΣΙΤΟΥΡΙΔΗΣ: Ακριβώς.
ΠΡΟΕΔΡΟΣ (Απόστολος Κακλαμάνης): Εντάξει, λοιπόν. 'Εληξε το θέμα.
Ερωτάται το Σώμα: Γίνεται δεκτή η τροπολογία 1143;
ΣΤΡΑΤΗΣ ΚΟΡΑΚΑΣ: Πώς θα τη θέσετε σε ψηφοφορία, αφού είπατε ότι θα αποσυρθεί;
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, ...
ΠΡΟΕΔΡΟΣ (Απόστολος Κακλαμάνης): Κύριε Γκατζή, έχετε καταθέσει επίκαιρη ερώτηση για την τροπολογία αυτή εσείς προσωπικά για το περίφημο "δεν".
ΝΙΚΟΛΑΟΣ ΓΚΑΤΖΗΣ: Δεν καταθέσαμε τέτοια ερώτηση.
ΠΡΟΕΔΡΟΣ (Απόστολος Κακλαμάνης): 'Ετσι μου είπε ο Υπουργός.
ΝΙΚΟΛΑΟΣ ΓΚΑΤΖΗΣ: 'Οχι, κάνετε λάθος.
ΠΡΟΕΔΡΟΣ (Απόστολος Κακλαμάνης): Δεν συμφωνείτε;
ΝΙΚΟΛΑΟΣ ΓΚΑΤΖΗΣ: Ούτε συμφωνούμε ούτε καταθέσαμε τέτοια ερώτηση.
ΠΡΟΕΔΡΟΣ (Απόστολος Κακλαμάνης): Καλώς. Τότε έχετε δίκιο. Δεν είναι ακριβής η πληροφορία που μου εδόθη.
ΣΤΡΑΤΗΣ ΚΟΡΑΚΑΣ: Δεν μπορεί να συζητηθεί αυτή η τροπολογία γιατί, όπως είπατε, είναι άσχετη με το νομοσχέδιο κλπ.
ΠΡΟΕΔΡΟΣ (Απόστολος Κακλαμάνης): Εφόσον υπάρχει αντίρρηση έστω και ενός κόμματος δεν συζητείται.
ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, για να μην υπάρξει καμία παρεξήγηση...
ΠΡΟΕΔΡΟΣ (Απόστολος Κακλαμάνης): Εσείς είστε υπέρ, το ξέρω.
ΕΥΑΓΓΕΛΟΣ ΜΕΪΜΑΡΑΚΗΣ: Εμείς εγκαλέσαμε την Κυβέρνηση για τον τρόπο που νομοθετεί και για το τι έγινε μέχρι σήμερα.
ΠΡΟΕΔΡΟΣ (Απόστολος Κακλαμάνης): 'Εγινε σαφές αυτό.
Εισερχόμαστε στη συζήτηση της υπ' αριθμόν 1142 τροπολογίας "Ρύθμιση υποχρεώσεων του Δημοσίου προς την Α.Τ.Ε.".
Ποιoς θέλει να μιλήσει;
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, το λόγο.
ΠΡΟΕΔΡΟΣ (Απόστολος Κακλαμάνης): Ο κ. Αποστόλου έχει το λόγο.
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, η συγκεκριμένη τροπολογία είναι ελλιπής τουλάχιστον όσον αφορά την ειδική έκθεση. Λέω ότι είναι ελλιπής διότι αναφέρει ότι το ύψος της ποσού της συγκεκριμένης τροπολογίας θα εξαρτηθεί από την απόφαση του Υπουργού Οικονομικών που θα τροποποιήσει το επιτόκιο και τους όρους του δανείου. Το δάνειο είναι συγκεκριμένο, εκατόν σαράντα τρία δισεκατομμύρια τριακόσια πενήντα επτά εκατομμύρια (143.357.000.000). Μιλάει για αναπροσαρμογή από 31.12.93, μιλάει για μείωση του επιτοκίου κατά δύο εκατοστιαίες μονάδες, του επιτοκίου των εντόκων γραμματίων. 'Αρα, έχουμε συγκεκριμένο χρονικό διάστημα, συγκεκριμένο επιτόκιο και γιατί να μην έχουμε και συγκεκριμένο κόστος δαπάνης για τη συγκεκριμένη τροπολογία;
ΠΡΟΕΔΡΟΣ (Απόστολος Κακλαμάνης): Ο κ. Παναγιώτου έχει το λόγο.
ΣΤΑΥΡΟΣ ΠΑΝΑΓΙΩΤΟΥ: Η τροπολογία που φέρνει ο Υπουργός επιβεβαιώνει αυτό που είπαμε στην αρχή, ότι ο τίτλος του σχεδίου νόμου είναι αντίθετος με το περιεχόμενο του. Γιατί με όλα αυτά και με αυτήν την τροπολογία αναδεικνύεται σαν κυρίαρχο η υπεράσπιση συμφερόντων της Αγροτικής Τράπεζας και όχι η αντιμετώπιση των προβλημάτων των Αγροτικών Συνεταιριστικών Οργανώσεων. Θα κατανοούσαμε τον κύριο Υπουργό αν πράγματι με το ίδιο ενδιαφέρον αντιμετώπιζε και τα συμφέροντα των συνεταιριστικών οργανώσεων.
'Ερχεται αναδρομικά από 31.12.93, δηλαδή από 1.1.94, σχεδόν τέσσερα χρόνια, με 2% για ένα δάνειο πεντακοσίων δισεκατομμυρίων (500.000.000.000), που σημαίνει περίπου σαράντα δισεκατομμύρια (40.000.000.000) το χρόνο για την Αγροτική Τράπεζα. Επίσης, δεν διευκρινίζει αυτό το δάνειο σε σχέση πάλι με τον Α.Σ.Ο. Εάν υπολογιστεί ξανά, δημιουργούνται νέα χρέη στις αγροτικές συνεταιριστικές οργανώσεις τη στιγμή που τα ρυθμίζουμε. Δεν θεωρείτε ότι υπάρχει πρόβλημα;
ΠΡΟΕΔΡΟΣ (Απόστολος Κακλαμάνης): Ο κ. Τσιτουρίδης, Κοινοβουλευτικός Εκπρόσωπος της Νέας Δημοκρατίας έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, επί της ουσίας η πρόταση αυτή αποτελεί ασπιρίνη σε καρκινοπαθή. Δεν λύνεται το μεγάλο πρόβλημα της Αγροτικής Τράπεζας με τέτοιες ανορθόδοξες μεθοδεύσεις. Και από την άλλη πλευρά επιβαρύνουμε το ελληνικό δημόσιο και "εμπλουτίζουμε" το τεράστιο έλλειμμα με σαράντα δισεκατομμύρια (40.000.000.000) δραχμές τώρα, συν δέκα δισεκατομμύρια (10.000.000.000) δραχμές ανά έτος από εδώ και εμπρός για μία σειρά ετών.
Εάν θέλει η Κυβέρνηση να προχωρήσει σε μία γενναία ρύθμιση στήριξης της Αγροτικής Τραπέζης να το κάνει. Με τέτοιες μη διαφανείς και μη ορθόδοξες διαδικασίες, ούτε την Αγροτική Τράπεζα στηρίζει ούτε το μεγάλο πρόβλημα της ελληνικής γεωργίας λύνει. Εμείς δεν μπορούμε να δεχθούμε αυτήν την τροπολογία.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, δεν υπάρχει κανείς άλλος να μιλήσει. Κηρύσσεται περαιωμένη η συζήτηση της τροπολογίας.
Ερωτάται το Σώμα: Γίνεται δεκτή η τροπολογία με γενικό αριθμό 1142 και ειδικό 94;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς η με γενικό αριθμό 1142 και ειδικό 94 τροπολογία έγινε δεκτή κατά πλειοψηφία.
Η υπ'αριθ. 1126 τροπολογία του Αντιπροέδρου κ. Κατσαρού και η υπ'αριθμ. 1146 των κυρίων Ροκόφυλλου και Ιωαννίδη, είναι τροπολογίες που ο κύριος Υπουργός τις κάνει δεκτές. Θα τον παρακαλέσω πριν δώσω το λόγο αν χρειαστεί στους συναδέλφους, να μου πει αν άλλη τροπολογία θα δεχθεί ώστε να δω ποιες απ'αυτές θα υποστηριχθούν, έστω και αν ο Υπουργός δεν τις δέχεται.
Ο κύριος Υπουργός έχει το λόγο.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, οι δύο τροπολογίες που αναφέρατε, συν δύο ακόμα, σύνολο τέσσερις θα κάνω μόνο δεκτές, την 1092/58 που υπογράφουν οι συνάδελφοι κύριοι Οικονόμου, Μάτης, Σουλαδάκης, Κανελλόπουλος, Σκρέκας, Δαμιανίδης και Στάϊκος και αφορά τις καταστροφές από τις χιονοπτώσεις στα Τρίκαλα. Και αυτό με βάση την ανακατανομή που κάναμε.
Η άλλη τροπολογία είναι των συναδέλφων του Κ.Κ.Ε. η 1132/85 που αφορά αντίστοιχες καταστροφές στην Καρδίτσα.
ΠΡΟΕΔΡΟΣ (Απόστολος Κακλαμάνης): Καλώς, κύριε Υπουργέ. Για τις άλλες τροπολογίες;
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Για τις άλλες τροπολογίες, κύριε Πρόεδρε, χρειάζεται έκθεση του Γενικού Λογιστηρίου του Κράτους. Είναι πάρα πολλές, πάνω από εβδομήντα νομίζω. Πρέπει να πω ότι όντως υπάρχουν ορισμένες απ'αυτές που θέτουν προβλήματα και άλλες όχι. Επειδή χθες εδώ έγινε μια γενικότερη συζήτηση και από την απάντηση που έδωσα στον Πρόεδρο της Νέας Δημοκρατίας, τον κ.Καραμανλή...
ΠΡΟΕΔΡΟΣ (Απόστολος Κακλαμάνης): Σας παρακαλώ. Εγώ συγκρατώ ότι από τις ογδόντα περίπου τροπολογίες που υπάρχουν, γι'αυτές που θέλουν έκθεση του Γενικού Λογιστηρίου δεν συναινείτε, πλην αυτών που μας αναφέρατε, να συζητηθούν. Κατά συνέπεια, σύμφωνα με τον Κανονισμό, αυτές δεν τις θέτω προς συζήτηση. Υπάρχουν όμως και τροπολογίες που δεν χρειάζονται έκθεση του Γενικού Λογιστηρίου, όπως οι τροπολογίες που αφορούν δικαστικές διώξεις αγροτών κλπ. Γι'αυτές έστω και δι'ολίγον εγώ θα πρέπει να δώσω το λόγο. Είναι καμιά απ'αυτές που δέχεσθε, ώστε να μην υπάρξει συζήτηση, πέραν των τεσσάρων που κάνετε δεκτές;
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): 'Οχι, κύριε Πρόεδρε. Η θέση της Κυβέρνησης είναι σαφής.
ΠΡΟΕΔΡΟΣ (Απόστολος Κακλαμάνης): Καλώς.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, το λόγο, παρακαλώ.
ΠΡΟΕΔΡΟΣ (Απόστολος Κακλαμάνης): Ορίστε, έχετε το λόγο.
ΣΑΒΒΑΣ ΤΣΙΤΟΥΡΙΔΗΣ: Πλην της τροπολογίας για τις ποινικές διώξεις, υπάρχει και μια άλλη τροπολογία πολλών συναδέλφων. Είναι η τροπολογία για την ίδρυση ενιαίου δασικού φορέα. Υπάρχουν τροπολογίες απ'όλα τα κόμματα. Δεν προβλέπονται δαπάνες, διότι προβλέπει η τροπολογία μας την έκδοση εξουσιοδότησης ώστε να εκδοθούν προεδρικά διατάγματα. Κατά την έκδοση των προεδρικών διαταγμάτων, εκεί ενδεχομένως θα χρειαστεί έκθεση του Γενικού Λογιστηρίου. Η τροπολογία μας πάντως, η οποία προβλέπει την έκδοση προεδρικών διαταγμάτων, δεν δημιουργεί καμία οικονομική επιβάρυνση, άρα δεν απαιτείται έκθεση του Γενικού Λογιστηρίου.
ΠΡΟΕΔΡΟΣ (Απόστολος Κακλαμάνης): Κύριε Τσιτουρίδη, δεν μπορεί να προέλθει από τη Βουλή νόμος ή διάταξη που αφορά την οργάνωση των υπηρεσιών κλπ., με την οποία θα συσταθεί ένας οργανισμός όπως ο ενιαίος φορέας δασοπροστασίας κλπ.
Πρώτη είναι η τροπολογία ...
ΣΑΒΒΑΣ ΤΣΙΤΟΥΡΙΔΗΣ: 'Ενα ερώτημα μπορώ να κάνω;
ΠΡΟΕΔΡΟΣ (Απόστολος Κακλαμάνης): Ορίστε.
ΣΑΒΒΑΣ ΤΣΙΤΟΥΡΙΔΗΣ: Σε ποιο άρθρο του Κανονισμού της Βουλής αντιβαίνει η συζήτηση όταν δεν υπάρχει η έκθεση του Γενικού Λογιστηρίου του Κράτους;
ΠΡΟΕΔΡΟΣ (Απόστολος Κακλαμάνης): Λέει η διάταξη: "Καμία πρόταση νόμου ή τροπολογία ή προσθήκη δεν εισάγεται για συζήτηση αν προέρχεται από τη Βουλή εφόσον συνεπάγεται σε βάρος του δημοσίου, των Οργανισμών Τοπικής Αυτοδιοίκησης και άλλων Νομικών Προσώπων, δαπάνες ή ελλάτωση εσόδων ή της περιουσίας τους για να δοθεί μισθός, σύνταξη, γενικά όφελος σε κάποιο πρόσωπο".
Στη συνέχεια, όμως, λέει ότι εφ'όσον προέρχονται από Αρχηγό κόμματος είναι παραδεκτή τροπολογία ή προσθήκη που την υποβάλλει Αρχηγός κόμματος ή εκπρόσωπος ομάδος κατά τους ορισμούς της παραγράφου 3 του άρθρου 74 για νομοσχέδια που αφορούν την οργάνωση δημοσίων υπηρεσιών και οργανισμών δημοσίου συμφέροντος και την υπηρεσιακή γενικά κατάσταση των δημοσίων υπαλλήλων κλπ. Σε αυτήν την περίπτωση λογικά θα πρέπει, όπως λέει ο Κανονισμός, αυτές οι τροπολογίες όταν κατατίθενται να αποστέλλονται από τον Υπουργό κλπ.
ΣΑΒΒΑΣ ΤΣΙΤΟΥΡΙΔΗΣ: Αυτή ακριβώς είναι η παρατήρησή μου.
ΠΡΟΕΔΡΟΣ (Απόστολος Κακλαμάνης): 'Εχετε δίκιο.
ΣΑΒΒΑΣ ΤΣΙΤΟΥΡΙΔΗΣ: Υπάρχει μια τροπολογία εκατόν είκοσι δύο συναδέλφων, που εδώ και μήνες έχει κατατεθεί. Θα ήθελα να ρωτήσετε τον Υπουργό Γεωργίας, γιατί τόσους μήνες για μία τροπολογία εκατόν είκοσι δύο Βουλευτών όλων των κομμάτων δεν έχει ζητήσει την έκθεση του Γενικού Λογιστηρίου του Κράτους.
Σχετικά με τις δαπάνες τώρα. Σήμερα υπάρχει δασική υπηρεσία στο Υπουργείο Γεωργίας και ερχόμαστε να απαλλάξουμε το κράτος από κάποιες δαπάνες προτείνοντας την ίδρυση ενός Σώματος, το οποίο ενδεχομένως δεν θα δημιουργήσει πρόσθετες δαπάνες.
ΠΡΟΕΔΡΟΣ (Απόστολος Κακλαμάνης): Σας παρακαλώ, μην μπείτε στην ουσία.
ΣΑΒΒΑΣ ΤΣΙΤΟΥΡΙΔΗΣ: Και ακριβώς επειδή αυτό θα γίνει δια προεδρικού διατάγματος δεν προκύπτουν τώρα δαπάνες. Ενδεχομένως, αν λειτουργήσει καλύτερα η δασική προστασία, να έχουμε και κέρδη για το δημόσιο. Εγώ θα ήθελα τη θέση του κυρίου Υπουργού επ'αυτού.
(Θόρυβος στην Αίθουσα)
ΠΡΟΕΔΡΟΣ (Απόστολος Κακλαμάνης): Σας παρακαλώ, κύριοι συνάδελφοι. Δεν πρέπει να γίνεται άναρχη συζήτηση στην Αίθουσα.
Θέλω να καταστήσω σαφές το εξής: 'Εχουμε τέσσερις τροπολογίες που έχουν δαπάνη, τις οποίες, όμως, εφ'όσον ο Υπουργός δέχεται να τις συζητήσει μπορώ και εγώ να τις εισάγω προς συζήτηση. Οι άλλες τροπολογίες που συνεπάγονται δαπάνη δεν μπορούν να εισαχθούν προς συζήτηση. Οι άλλες τροπολογίες που δεν συνεπάγονται δαπάνη έστω και αν δεν συναινεί ο Υπουργός, θα συζητηθούν.
Σε ό,τι αφορά το χρόνο, με βάση τα όσα είπαμε χθες θα κοιτάξω να είναι τόσος, ώστε να εκφραστούν οι απόψεις και το Σώμα να αποφασίσει.
Το θέμα που έθεσε ο κ. Τσιτουρίδης, τίθεται συχνά και είναι ένα από τα μείζονα προβλήματα της νομοθετικής εργασίας. Από τη μία μεριά όντως όταν κατατίθενται εκατοντάδες τροπολογιών κάθε μήνα για νομοσχέδια, που έρχονται εδώ, δεν είναι δυνατόν να έχουμε πέντε γενικά λογιστήρια για να βγάζουν εκθέσεις. 'Ομως, από την άλλη μεριά και η Κυβέρνηση πρέπει κάποτε μαζί με τις υπηρεσίες του Υπουργείου Οικονομικών να αποφασίσουν ότι δεν μπορούν να αγνοούν προτάσεις που έρχονται στη Βουλή, που έχουν μια συγκεκριμένη διατύπωση, που δεν τινάζουν τον προϋπολογισμό στον αέρα και που δίνουν στη Βουλή την ικανοποίηση ότι έχει φωνή και ότι αντιμετωπίζει κάποια ζητήματα. Πιστεύω ότι αυτό είναι ένα θέμα για το οποίο δεν πρέπει να περιμένουμε τη συνταγματική αναθεώρηση για να το τακτοποιήσουμε.
Βέβαια ο Κανονισμός έχει βάλει αυτήν τη διάταξη, που λέει ότι ακόμα και αν χρειάζεται έκθεση του Γενικού Λογιστηρίου και συνεπάγεται δαπάνη, αν την καταθέσει Αρχηγός κόμματος κλπ. Τότε όταν ετέθη στο Σύνταγμα του 1974 αυτή η διάταξη, ετέθη με την έννοια ότι ναι μεν δεν θα μπορούν και οι τριακόσιοι να καταθέτουν ανάλογα με τις πιέσεις και τα αιτήματα των πολιτών τροπολογίες που θα συνεπάγονται δαπάνες στον προϋπολογισμό, αλλά ο Αρχηγός ενός κόμματος προφανώς θα σταθμίσει εκείνες τις εξαιρετικές περιπτώσεις. Είναι γεγονός ότι επί είκοσι τρία χρόνια σπανιότατα έγινε χρήση αυτού του δικαιώματος, δηλαδή, να καταθέσει Αρχηγός κόμματος τροπολογία, που αφορά οργάνωση υπηρεσιών, δαπάνες κλπ.
Ο κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, ειλικρινά εκτιμώ ιδιαιτέρως τον τρόπο με τον οποίο προσεγγίζετε αυτό το θέμα. Επιτρέψτε μου, όμως, να σας πω ότι τουλάχιστον από το 1974 και μετά ποτέ στην Εθνική Αντιπροσωπεία δεν κατετέθη τροπολογία που να υπογράφεται από εκατόν είκοσι δύο Βουλευτές όλων των κομμάτων και να τυγχάνει τέτοιας μεταχείρισης από την πλευρά της Κυβέρνησης.
Πριν συνεχίσω και για το θεσμικό και για το κοινοβουλευτικό θέμα, θα σας παρακαλούσα θερμά, εάν είναι δυνατόν να τοποθετηθεί ο κύριος Υπουργός που όφειλε, πριν ακόμα και εσείς τοποθετηθείτε, να είχε ήδη ενημερώσει την Εθνική Αντιπροσωπεία για μία τέτοια τροπολογία που την υπογράφει περισσότερο από το 1/3 της δύναμης της Βουλής.
Ευχαριστώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ο κ. Κόρακας έχει το λόγο.
ΣΤΡΑΤΗΣ ΚΟΡΑΚΑΣ: Κύριε Πρόεδρε, και εγώ συμφωνώ με το πνεύμα που θέσατε το θέμα. Θέλω ωστόσο να κάνω την εξής παρατήρηση, γιατί νομίζω ότι μπορεί να βρεθεί πάρα πολύ εύκολα μια λύση.
'Εχουμε διαπιστώσει όλοι σ' αυτήν την Αίθουσα, πως όταν πρόκειται για κυβερνητικές τροπολογίες, το Γενικό Λογιστήριο του Κράτους σε λίγες ώρες, σε μία ώρα, πάρα πολλές φορές βγάζει απόφαση και δίνει την έκθεση. 'Οταν όμως πρόκειται για Βουλευτές ...
ΠΡΟΕΔΡΟΣ (Απόστολος Κακλαμάνης): Πάντως η δική μας ταλαιπώρησε τον κ. Τζουμάκα μία εβδομάδα και υπέστη την κριτική μας, γιατί δεν του έδινε εγκαίρως τις εκθέσεις.
ΣΤΡΑΤΗΣ ΚΟΡΑΚΑΣ: Λέω τώρα η δική μας με γενικό αριθμό 890 και ειδικό 39 κατατέθηκε στις 3 του Σεπτέμβρη 1997, δηλαδή, πριν απο ενάμιση μήνα. 'Οταν πρόκειται για Βουλευτών χρειάζονται μήνες και πολλές φορές ούτε καν τις βλέπει.
Νομίζω πως πρέπει να συμφωνήσουμε ότι το Γενικο Λογιστήριο του Κράτους πρέπει να παίρνει όλες τις εμπόθεσμες τροπολογίες και στο μέτρο των δυνάμεών του, σε εύλογο χρόνο, σε τρεις μέρες το πολύ να πούμε, να μας φέρνει την έκθεση. Γιατί αλλιώς, κύριε Πρόεδρε, θέλω να το πω σαφώς, καταστρατηγείται το δικαίωμα των Βουλευτών να καταθέτουν τροπολογίες που τυχαίνει να έχουν και κόστος. Υπάρχουν τροπολογίες πάρα πολύ σημαντικές, πολύ ενδιαφέρουσες που έχουν κόστος και δεν μπορούμε να τις αποκλείουμε με το πρόσχημα ότι δεν έκανε το Γενικό Λογιστήριο του Κράτους έκθεση.
ΠΡΟΕΔΡΟΣ (Απόστολος Κακλαμάνης): Ο κ. Αποστόλου έχει το λόγο.
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, συζητούσαμε μέχρι πριν απο λίγη ώρα για χαριστικές ρυθμίσεις δισεκατομμυρίων και τώρα δυσκολευόμαστε να συζητήσουμε για μία συγκεκριμένη τροπολογία επτά υπαλλήλων. Ποιο είναι το κόστος που δεν είναι δυνατόν να προβλεφθεί και επικαλούμαστε την έκθεση του Λογιστηρίου;
Τη συγκεκριμένη τροπολογία για τη δασοπροστασία, την έχουν υπογράψει 122 συνάδελφοι, ένας εκ των οποίων είναι και ο Αρχηγός του κόμματός μου ο κ. Κωνσταντόπουλος. 'Αρα, λοιπόν, η δικαιολογία που επικαλεσθήκατε, δεν ευσταθεί, γιατί η 904 τροπολογία έχει υπογραφεί και από τον κ. Κωνσταντόπουλο.
ΠΡΟΕΔΡΟΣ (Απόστολος Κακλαμάνης): Κύριε Αποστόλου, εγώ δεν επικαλούμαι δικαιολογίες, εγώ διατυπώνω τις απόψεις μου.
Κύριοι συνάδελφοι, δεν θα δώσω σε άλλους το λόγο, γιατί εξεφράσθησαν τα κόμματα. Απλώς επιφυλάσσομαι, και γι' αυτό πρέπει να έχω κάποια συνεννόηση και με την Κυβέρνηση και με τον Πρωθυπουργό και στη Διάσκεψη των Προέδρων θα συζητήσουμε το θέμα αυτό, πώς ενδεχομένως μπορούμε, διότι εγώ αντιλαμβάνομαι τον ενδοιασμό ή, αν θέλετε, τη δικαιολογία του Γενικού Λογιστηρίου του Κράτους. 'Ομως νομίζω ότι μπορεί να ρυθμισθεί το θέμα αυτό, έτσι που να είναι στην ευθύνη των κομμάτων να επιλέγουν κάποιες τροπολογίες, όχι απ' αυτές που παλαιότερα, δεν λέω τώρα, υπογράφοντο εδώ στους διαδρόμους του Κοινοβουλίου, μέχρις ότου απαγορεύσω την είσοδο εδώ στο περιστήλιο τις ομάδες τροπολογιούχων πολιτών, που έπιαναν τους Βουλευτές και έβαζαν ορισμένοι υπογραφές. Να βλέπουμε τις αδυναμίες μας, έστω και του παρελθόντος.
Πρέπει, λοιπόν, να δούμε αυτό το θέμα, ώστε με ευθύνη των κομμάτων -αυτή είναι η έννοια ότι ο Αρχηγός ενός κόμματος μπορεί να υπογράψει- να ξεκαθαρίζονται κάποια ζητήματα που μπορεί εκεί να ζητείται εγκαίρως η έκθεση. Γιατί αν πούμε ότι ζητάμε για ογδόντα τροπολογίες, είναι όντως ένα πρόβλημα. 
Κύριοι συνάδελφοι, ο τύπος του Συντάγματος είναι αυτός. Εμείς όμως διαπιστώνουμε έπειτα απο είκοσι χρόνια εφαρμογής του Συντάγματος, ότι κατέληξε στο να αποκλείεται η Βουλή από του να προτείνει κάτι που συνεπάγεται έστω και μίας δραχμής δαπάνη.
'Αρα αντί να περιμένουμε την τροποποίηση του Συντάγματος να δούμε τώρα -και στη Διάσκεψη θα πρέπει να το δούμε και εγώ να δω πώς θα το συζητήσω και με την Κυβέρνηση και με τα κόμματα- μήπως μπορεί να βρεθεί κάποια λύση στο πρόβλημα.
Τώρα παρακαλώ, κύριοι συνάδελφοι, να προχωρήσουμε.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Ορίστε, έχετε το λόγο.
ΣΑΒΒΑΣ ΤΣΙΤΟΥΡΙΔΗΣ: Κατάλαβα ότι την τροπολογία όπως ενθυμούμαι την υπογράφει και Πρόεδρος Κόμματος ο κ. Κωνσταντόπουλος. 'Αρα το τυπικό πρόβλημα το οποίο θέτετε δεν υφίσταται. Και εν πάση περιπτώσει κόστος από την καλύτερη οργάνωση των υφισταμένων υπηρεσιών κατά τη δική μας εκτίμηση δεν προκύπτει. 
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχουμε την τροπολογία του κ. Κατσαρού.
Εδώ, κύριε Κατσαρέ, βλέπω ότι καλύπτετε όλο τον κτηνοτροφικό κόσμο των ορεινών και των ημιορεινών περιοχών.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, ζητήσαμε από τον κύριο Υπουργό τρεις φορές να τοποθετηθεί.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός δεν είναι υποχρεωμένος να τοποθετείται.
Ορίστε, κύριε Κατσαρέ.
ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Κύριε Πρόεδρε, αναφέρομαι σε όσα είπα χθες και δεν θα προσθέσω ούτε μία λέξη στην τροπολογία με γενικό αριθμό 1126 και ειδικό 80 αφού την αποδέχεται ο κύριος Υπουργός.
Θέλω μόνο να προσθέσω κάτι, κύριε Πρόεδρε, για την άλλη τροπολογία των συναδέλφων των Τρικάλων.
ΠΡΟΕΔΡΟΣ (Απόστολος Κακλαμάνης): Δεν συζητείται αυτή η τροπολογία. Συζητάμε τη δική σας.
Κηρύσσεται περαιωμένη η συζήτηση επί της τροπολογίας με γενικό αριθμό 1126 και ειδικό 80 για τους υπέρ τα εξήντα έτη κτηνοτρόφους.
Ερωτάται το Σώμα: Γίνεται δεκτή η τροπολογία;
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 1126 και ειδικό 80 έγινε δεκτή ομοφώνως.
Η υπ' αριθμ' 1146 τροπολογία του κ. Ροκόφυλλου και του κ. Ιωαννίδη.
Δεν έχει ζητήσει κανείς συνάδελφος το λόγο και κηρύσσεται περαιωμένη η συζήτηση επί της τροπολογίας.
Ερωτάται το Σώμα: Γίνεται δεκτή η τροπολογία με γενικό αριθμό 1146 και ειδικό 98;
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 1146 και ειδικό 98 έγινε δεκτή ομοφώνως.
H υπ' αριθμ. 1132 τροπολογία των κυρίων Μπούτα, Γκατζή κλπ. Αφορά κάποιες θερμοκηπιακές μονάδες στο Νομό Καρδίτσας.
ΔΗΜΗΤΡΙΟΣ ΣΙΟΥΦΑΣ: Σε ποιο έτος αναφέρεται; 
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Στα έτη 1987, 1988, 1994, 1995.
ΠΡΟΕΔΡΟΣ (Απόστολος Κακλαμάνης): Είναι για τις χιονοπτώσεις, κύριε Σιούφα, που υπέστησαν και είναι αυτές οι ανθοκομικές επιχειρήσεις.
ΔΗΜΗΤΡΙΟΣ ΣΙΟΥΦΑΣ: Και το 1994;
ΠΡΟΕΔΡΟΣ (Απόστολος Κακλαμάνης): Και το 1994 λέει.
Κηρύσσεται περαιωμένη η συζήτηση επί της τροπολογίας με γενικό αριθμό 1132 και ειδικό 85.
Ερωτάται το Σώμα: Γίνεται δεκτή η τροπολογία με γενικό αριθμό 1132 και ειδικό 85;
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 1132 και ειδικό 85 έγινε δεκτή ομοφώνως.
Η υπ' αριθμ. 1092 τροπολογία των κυρίων Μάτη, Οικονόμου κλπ. Πάλι θερμοκηπιακές μονάδες βλέπω ότι αφορά. 
Εφόσον, κύριε Μάτη, γίνεται δεκτή δεν υπάρχει λόγος να πάρετε το λόγο.
ΣΤΡΑΤΗΣ ΚΟΡΑΚΑΣ: Και η 1132. 
ΠΡΟΕΔΡΟΣ (Απόστολος Κακλαμάνης): Ψηφίσθηκε και αυτή ομοφώνως με τη συνηγορία και του κ. Σιούφα εκ Καρδίτσης ορμωμένου και εκείνου και ενδιαφερομένου.
ΑΘΑΝΑΣΙΟΣ ΜΑΤΗΣ: Κύριε Πρόεδρε...
ΠΡΟΕΔΡΟΣ (Απόστολος Κακλαμάνης): Δεν συμφωνείτε, κύριε Μάτη;
ΑΘΑΝΑΣΙΟΣ ΜΑΤΗΣ: Την υπογράφω. Πώς δεν την αποδέχομαι!
ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Κύριε Πρόεδρε, παρακαλώ το λόγο επ' αυτής της τροπολογίας.
ΠΡΟΕΔΡΟΣ (Απόστολος Κακλαμάνης): Ορίστε, έχετε το λόγο.
ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Κύριε Πρόεδρε, θέλω να πω στον κύριο Υπουργό ότι στην ίδια ακριβώς μοίρα που βρίσκονται οι δεκαπέντε περίπου ιδιοκτήτες θερμοκηπίων του Νομού Τρικάλων βρίσκονται και τρεις ιδιοκτήτες θερμοκηπίων στο Νομό Λαρίσης.
Κύριε Υπουργέ, μπορείτε νομίζω στο τέλος ακριβώς της απαρίθμησης των ονομάτων των Τρικαλινών να προσθέσετε: "Ως επίσης και οι περιπτώσεις των τριών κατοίκων του Νομού Λαρίσης". Είναι πολύ λιγότερα τα λεφτά απ' ό,τι ζητούν ο καθένας χωριστά από τους ιδιοκτήτες θερμοκηπίων Τρικάλων.
ΘΕΟΔΩΡΟΣ ΣΤΑΘΗΣ: Να συνηγορήσω και εγώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, η τροπολογία αυτή όπως βλέπω είναι ονομαστική κατάσταση αυτών που έχουν υποστεί τις ζημιές.
ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Κύριε Πρόεδρε, έχουμε μία άλλη τροπολογία με την οποία χάρισε η Κυβέρνηση δεν ξέρω πόσα δισεκατομμύρια, σε είκοσι ανθρώπους, των οποίων δεν ξέρουμε τα ονόματα. Επομένως, εδώ δεν ζητούνται να χαρισθούν δισεκατομμύρια αλλά απλώς, να προστεθούν πολύ λίγα χρήματα και για τρεις κατοίκους της Λαρίσης, κοντά στα πάρα πολλά των Τρικάλων.
ΠΡΟΕΔΡΟΣ (Απόστολος Κακλαμάνης): Επαναλαμβάνω το εξής: Η τροπολογία αυτή που έγινε δεκτή από τον κύριο Υπουργό, αναφέρεται σε συγκεκριμένους παραγωγούς, που όπως προκύπτει από τα στοιχεία της Αγροτικής Τράπεζας, έχουν υποστεί αυτές τις ζημιές και μάλιστα αναφέρεται μέχρι τελευταίας δραχμής. Εάν μεν είστε σε θέση αυτήν τη στιγμή να αναφέρετε τους συγκεκριμένους παραγωγούς, τη ζημιά και τη σχετική πιστοποίηση της Αγροτικής Τράπεζας και συμφωνήσει ο Υπουργός, μπορεί να γίνει δεκτή. Εκτός και την πάρετε μέχρι το τέλος και την κάνετε ως γενική διατύπωση.
ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Τότε, κύριε Πρόεδρε, υπάρχει η άλλη λύση. Να μπει άλλη μία παράγραφος σ' αυτήν την τροπολογία, η οποία να λέει ότι με υπουργική απόφαση μπορεί να επεκταθεί αυτό το ευεργετικό μέτρο και σε άλλες περιπτώσεις.
(Θόρυβος από την πτέρυγα του ΠΑ.ΣΟ.Κ.)
ΣΤΡΑΤΗΣ ΚΟΡΑΚΑΣ: Κύριε Πρόεδρε, έχει δίκιο ο κ. Κατσαρός, είναι δίκαιο το αίτημα.
Εγώ τι θα πρότεινα; Να το δεχθούμε και ώσπου να τελειώσει η συνεδρίαση σήμερα να πάρετε ένα τηλέφωνο στη Λάρισα να σας δώσουν τα ονόματα και να μπουν και τα τρία.
ΠΡΟΕΔΡΟΣ (Απόστολος Κακλαμάνης): Δεν είναι εύκολο αυτό, αλλά αυτό που είπε ο κ. Κατσαρός μπορεί να γίνει.
Κύριε Υπουργέ, εδώ μιλούν προφανώς για την αντιμετώπιση του θέματος των Τρικάλων. Στη Λάρισα θα είναι μικρότερο το πρόβλημα. Μπορείτε, λοιπόν, να ρθείτε, με υπουργική απόφαση....
(Θόρυβος από την πτέρυγα του ΠΑ.ΣΟ.Κ.)
Μη βιάζεσθε. Ακούστε, κύριε Τσακλίδη, κύριε Ζιάγκα, κύριε Χρυσανθακόπουλε, κύριε Στάθη. Ενδιαφέρεσθε, ακούστε.
Μπορείτε να προσθέσετε, λοιπόν, ότι με απόφαση των Υπουργών Γεωργίας και Οικονομικών, ή με απόφαση του Υπουργού Γεωργίας, αφού αυτήν την τροπολογία την αποδέχεται μόνος του, δύναται η ρύθμιση αυτή να επεκταθεί και σε παραγωγούς του Νομού Λαρίσης που εμπίπτουν στην ανωτέρω περίπτωση.
ΑΝΑΣΤΑΣΙΟΣ ΙΝΤΖΕΣ: Της Λάρισας δύναται να εφαρμοσθεί και αλλού.
ΠΡΟΕΔΡΟΣ (Απόστολος Κακλαμάνης): Αν μπορεί να το δεχθεί δεν έχω αντίρρηση.
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Αποστόλου, αν είναι δυνατόν όμως μονολεκτικώς, σας παρακαλώ.
ΕΥΑΓΓΕΛΟΣ ΑΠΟΣΤΟΛΟΥ: Μονολεκτικώς κύριε Πρόεδρε.
Ο κύριος Υπουργός γνωρίζει ότι ο κλάδος των θερμοκηπίων έχει μεγάλο πρόβλημα υπερχρέωσης. Δεν μιλάμε για δύο, τρεις, τέσσερις μονάδες. Υπάρχει πρόβλημα σ' όλη την Ελλάδα. 'Αρα, το θέμα των θερμοκηπίων να αντιμετωπισθεί συνολικά. Ζητάμε κλαδική πολιτική.
ΠΡΟΕΔΡΟΣ (Απόστολος Κακλαμάνης): Βλέπω ότι και ο κ. Μπούτας και ο κ. Αργύρης και ο κ. Χρυσανθακόπουλος και ο κ. Ιντζές και ο κ. Τσακλίδης και πολλοί άλλοι συνάδελφοι, ο κ. Τρυφωνίδης, ο κ. Ευμοιρίδης, ο κ. Σγουρίδης δίπλα μου, ο κύριος....
Κύριε Ζαφειρόπουλε, η Αθήνα δόξα τω Θεώ....
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: 'Εχουμε θερμοκήπια.
ΠΡΟΕΔΡΟΣ (Απόστολος Κακλαμάνης): Στη Β' περιφέρεια έχουμε θερμοκήπια.
Κύριε Υπουργέ, εάν μπορείτε να καλύψετε την περίπτωση της Λαρίσης, αν την γνωρίζετε....
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Είναι δύσκολο αυτήν τη στιγμή. Επειδή έληξε το θέμα των υπόλοιπων τροπολογιών, θα ήθελα να πω, επειδή τέθηκαν προβλήματα στο Κοινοβούλιο και από την απάντηση που έδωσα στον Αρχηγό της Νέας Δημοκρατίας, ότι θα εξετάσουμε ορισμένα θέματα. Και στο νομοσχέδιο που θα συζητήσουμε για την αναμόρφωση του πλαισίου των συνεταιρισμών, θα μπορέσουμε να δούμε ποια προβλήματα υπάρχουν περαιτέρω.
Τώρα δεν μπορεί να γίνει καμία περαιτέρω συζήτηση.
ΠΡΟΕΔΡΟΣ (Απόστολος Κακλαμάνης): Καλώς, αν και εγώ θα έλεγα -αν μου επιτρέπετε- αντί να λέτε σε όλη την Ελλάδα τώρα ότι στο επόμενο νομοσχέδιο, όσοι χρωστάνε ή όσοι θέλουνε να πάρουμε λεφτά για ζημιές κλπ., να μπουν στη σειρά, να τα ξεκαθαρίσουμε αυτά -καλό θα ήταν- μια και καλή.
Κηρύσσεται περαιωμένη η συζήτηση επί της τροπολογίας με γενικό αριθμό 1092 και ειδικό 58. 
Ερωτάται, λοιπόν, το Σώμα: Γίνεται δεκτή η τροπολογία;
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 1092 και ειδικό 58, έγινε δεκτή ομοφώνως.
ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Τσακλίδη.
ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, οφείλω να πω την άποψή μου .'Εγινε δεκτή μία αρχή αυτές τις ημέρες, που προβλήθηκε από τον κύριο Υπουργό, πως τροπολογίες, οι οποίες δεν έχουν έκθεση του Γενικού Λογιστηρίου του Κράτους, δεν θα γίνουν δεκτές.
ΠΡΟΕΔΡΟΣ (Απόστολος Κακλαμάνης):' Οχι αυτές τις ημέρες. Είναι πάγια αυτή η αρχή.
ΙΩΑΝΝΗΣ ΤΣΑΚΛΙΔΗΣ: Ναί πάγια. 
Και επειδή υπήρχαν αιτήματα -και δικαιολογημένα- συνεταιρισμών και όχι μεμονωμένων ιδιωτών και απερρίφθησαν με αυτήν την αιτιολογία, εγώ διαμαρτύρομαι αν έγινε δεκτή τροπολογία, η οποία δεν είναι σύμφωνη με αυτή την αρχή που προανέφερα και που είναι και πάγια.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Δεν έγινε.
ΠΡΟΕΔΡΟΣ (Απόστολος Κακλαμάνης): Ναί αλλά αν διαμαρτύρεσθε γι' αυτό, μη διαμαρτύρεσθε κατά του Προεδρείου. Ο Κανονισμός λέει "αν η κυβέρνηση..." .
ΙΩΑΝΝΗΣ ΤΣΑΚΛΙΔΗΣ:Το ξέρω.
ΠΡΟΕΔΡΟΣ (Απόστολος Κακλαμάνης): Δεν αφορά το Προεδρείο αυτό.
Λοιπόν, κύριοι συνάδελφοι, τώρα ερχόμεθα στην περίφημη τροπολογία που αφορά τις διώξεις των αγροτών.
Ποιοι θέλουν το λόγο;
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Κύριε Πρόεδρε, το λόγο παρακαλώ.
ΠΡΟΕΔΡΟΣ (Απόστολος Κακλαμάνης):Θα σας δώσω το λόγο σε λίγο, κύριε Ευμοιρίδη. Ο κ. Μπούτας θα μιλήσει τελευταίος διότι είναι κατηγορούμενος και ο ίδιος.
ΑΘΑΝΑΣΙΟΣ ΝΑΚΟΣ: Με την κάρτα μας ή δια ανατάσεως της χειρός; 
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, γραφτείτε με την κάρτα σας γιατί θα θέλετε πολλοί να μιλήσετε. Εγώ, βέβαια, δεν θα δώσω περισσότερο από ένα λεπτό στον καθένα για να πεί την άποψή του.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, το λόγο, παρακαλώ.
ΠΡΟΕΔΡΟΣ (Απόστολος Κακλαμάνης): Ορίστε, κύριε Τσιτουρίδη, έχετε το λόγο.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, θα ήθελα να διευκρινίσω επί ποίας τροπολογίας συζητούμε.
Η Νέα Δημοκρατία κατέθεσε μία τροπολογία με γενικό αριθμό 849 και ειδικό 32 και υποθέτω ότι συζητούμε επ' αυτής, γιατί υπάρχουν και τροπολογίες άλλων κομμάτων.
ΠΡΟΕΔΡΟΣ (Απόστολος Κακλαμάνης): Επειδή το αίτημα, που ενσωματώνεται στις τροπολογίες αυτές, είναι η παραγραφή των αδικημάτων, που έχουν συντελεσθεί κατά την περίοδο των αγροτικών κινητοποιήσεων που προσδιορίζεται χρονικά, η γνώμη μου είναι να θεωρήσουμε ότι όλες οι τροπολογίες αυτές αποτελούν ένα θέμα. Καθένας βέβαια μπορεί να αναφερθεί στη δική του.
ΣΑΒΒΑΣ ΤΣΙΤΟΥΡΙΔΗΣ:Καλώς, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ο κ. Ευμοιρίδης έχει το λόγο.
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Κυρίες και κύριοι συνάδελφοι, είναι γνωστό το θέμα της δίωξης των αγροτών, οι οποίοι μόνο δυσμενή προνόμια έχοντες και μη έχοντες εργοδότη με τον οποίο να μπορούν να συζητήσουν, μή έχοντες το δικαίωμα να καθορίσουν την τιμή του προϊόντος τους, την αμοιβή της εργασίας τους, μη έχοντες τη δυνατότητα να απεργήσουν εναντίον του εαυτού τους , δηλαδή να μη σπείρουν ή να μην πάνε να ταϊσουν τα ζώα τους και να ποτίσουν τα ζώα τους , ο μόνος δυνατός τρόπος έκφρασης των παραπόνων προς την εκάστοτε κυβέρνηση είναι να κατέβουν στο δρόμο και να διατυπώσουν τα αιτήματα και τα παράπονά τους.
Σ'αυτούς τους ανθρώπους λοιπόν ούτε καν συζητούμε τα πρόβλήματά τους, ασκήθηκαν διώξεις για παρακώλυση συγκοινωνιών και άλλα αδικήματα και καταδικάζονται σε βαρύτατες ποινές από επαρχιακά μάλιστα πλημμελιοδικεία, σε φυλακίσεις έτους με δήμευση και των περιουσιακών τους στοιχείων, δηλαδή των μηχανημάτων, τα οποία χρησιμοποίησαν.'Οταν καθημερινά στην Αθήνα καταλύεται η έννομος τάξη υπό τα όμματα των αστυνομικών και δικαστικών αρχών, όταν κάθε μέρα έχουμε συλαλλητήρια και πορείες στην Αθήνα, που κλείνουν όλους τους δρόμους και δεν διώκεται κανένας, αλλά τους προστατεύουμε κιόλας είναι αδιανόητο να δικάζονται οι γεωργοί γιατί εξέφρασαν το παράπονό τους και υπέβαλαν τα αιτήματά τους με το μοναδικό τρόπο τον οποίο έχουν .Δεν έχουν κανένα άλλο.
'Οταν σ' αυτήν τη Βουλή έχουμε ανακαλέσει αμετάκλητες δικαστικές αποφάσεις για πολιτικούς , όταν έχουμε άρει τις συνέπειες αμετακλήτων δικαστικών αποφάσεων, που αναφέρονται σε πολιτικούς, είναι αδιανόητο να επιμένουμε και να μη θέλουμε να διαγράψουμε αυτήν τη δυνατότητα που έχει η πολιτεία να στρέφεται εναντίον των αγροτών, όταν παραπονούνται και να τους εγκλείει στις φυλακές.
Νομίζω ότι θα πρέπει να γίνει δεκτό το αίτημα αυτό της παραγραφής των αδικημάτων και να σταματήσει η άσκηση δίωξής τους. Δεν έχουν συνδικαλιστικό όργανο για να αποφασίζει τις απεργίες. Τι θα πρέπει να κάνουν αυτοί; Δεν θα πρέπει να υποβάλουν τα αιτήματά τους; 'Οταν αυτό το αίτημα υποβάλλεται από όλες τις παρατάξεις και όταν ακόμη και στην κυβερνητική πλευρά υπάρχει ισχυρή μερίδα Βουλευτών, οι οποίοι το δέχονται, νομίζω πως η Βουλή και η Κυβέρνηση επιτέλους και σαν μία χειρονομία καλής θέλησης έναντι των αγροτών θα πρέπει να κάνει δεκτή την τροπολογία.
ΠΡΟΕΔΡΟΣ (Απόστολος Κακλαμάνης): Ο κ. Αποστόλου έχει το λόγο.
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, όντως κατά τις περσινές κινητοποιήσεις όλος ο ελληνικός λαός , όλα τα κόμματα, ακόμα και ο κύριος Υπουργός αναγνώρισαν το δίκαιο των αιτημάτων των αγροτών. Επειδή όντως πλέον το μέσον πάλης της απεργίας, της αποχής, μετά τη διεθνοποίηση της αγροτικής οικονομίας, έχει χάσει την αμεσότητά του και την αποδοτικότητά του διάλεξαν οι αγρότες το συγκεκριμένο τρόπο πάλης.
'Εχει περάσει ένας χρόνος, έχουν καταλαγιάσει και τα πάθη και οι διεκδικήσεις. Εμείς φρονούμε ότι θα πρέπει η Εθνική Αντιπροσωπεία να δείξει κάποια κατανόηση και να σταματήσει τη δίωξη των συγκεκριμένων αγροτών.
ΠΡΟΕΔΡΟΣ (Απόστολος Κακλαμάνης): Ο κ.Παναγιώτου ως Εκπρόσωπος του Κομμουνιστικού Κόμματος Ελλάδος έχει το λόγο.
ΣΤΑΥΡΟΣ ΠΑΝΑΓΙΩΤΟΥ: Κύριε Πρόεδρε, είναι γνωστό πως όλα τα χρόνια της μεταπολίτευσης, που οι αγρότες μ'αυτόν τον τροπο υπερασπίστηκαν τα συμφέροντά τους, αυτή είναι η πρώτη φορά που διώκονται και που οι αγώνες τους ποινικοποιούνται.
Εκείνο που θέλω να σημειώσω είναι ότι όσο πιο αντιαγροτική είναι μία πολιτική που εφαρμόζει μία κυβέρνηση, τόσο περισσότερο στρέφεται και ενάντια στα δημοκρατικά δικαιώματα και τις ελευθερίες τους, γιατί οι αγρότες δεν είχαν κανέναν άλλο τρόπο, κανένα άλλο μέσο, για να υπερασπιστούν τα συμφέροντά τους, γιατί είναι γνωστό σήμερα ότι η αγροτιά, κυρίως η μικρομεσαία, εξαιτίας αυτής της πολιτικής αφανίζεται.
Οι αγρότες δεν είχαν καμία πρόθεση να κλείσουν τους δρόμους και να δημιουργήσουν προβλήματα. Είχαν αυτό το μέσο να κάνουν γνωστό το πρόβλημά τους, να συγκινήσουν την κοινή γνώμη και μ'αυτόν τον τρόπο να πιέσουν την Κυβέρνηση να αντιμετωπίσει και να λύσει τα προβλήματά.
ΠΡΟΕΔΡΟΣ (Απόστολος Κακλαμάνης): Θα συμπληρώσουν και άλλοι συνάδελφοι από το κόμμα σας.
ΣΤΑΥΡΟΣ ΠΑΝΑΓΙΩΤΟΥ: 'Εχει προηγηθεί, όπως π.χ. το 1994, ο ν.2224 που αφορούσε την Ε.Α.Σ., όπου επίσης με απόφαση της κυβέρνησης έχουν αποποινικοποιηθεί ανάλογες κινητοποιήσεις και είναι γνωστές αυτές στον ελληνικό λαό. Γιατί τότε η κυβέρνηση πήρε απόφαση για αποποινικοποίηση για εκείνους τους αγώνες και δεν το κάνει σήμερα με τους αγρότες, πολύ περισσότερο όταν είναι γνωστό ότι δεν αντιμετωπίζει με τον ίδιο τρόπο τους εμπόρους, τους βιομήχανους, οι οποίοι εκμεταλλεύονται και καταδυναστεύουν;
ΠΡΟΕΔΡΟΣ (Απόστολος Κακλαμάνης): Ο κ.Ρόκος ως ειδικός αγορητής του Δημοκρατικού Κοινωνικού Κινήματος έχει το λόγο.
ΓΕΩΡΓΙΟΣ ΡΟΚΟΣ: Κύριε Πρόεδρε, είναι γνωστές στο πανελλήνιο, σε όλη την Ευρώπη θα έλεγα, οι συνέπειες της GATT, του Μάαστριχτ σε σχέση με τους αγρότες και το αγροτικό ζήτημα. 
Βέβαια, οι αγρότες με τις δικές τους επιλογές έχουν επιλέξει το δικό τους αγώνα, έναν αγώνα που είναι παράλληλος με τον αγώνα των αγροτών της υπόλοιπης Ευρώπης. Την ίδια εποχή που γίνονταν οι κινητοποιήσεις πέρυσι στη χώρα μας, παράλληλες κινητοποιήσεις με κλείσιμο αεροδρομίων και συνόρων γίνονταν στην Ιταλία, στην Ισπανία και στη Γαλλία. Είναι ένας τρόπος των αγανακτισμένων πολιτών, που επιδιώκουν την επιβίωσή τους.
Η αντιμετώπισή τους, όμως, δεν είναι η ίδια σε όλες αυτές τις χώρες της Ευρώπης. Εμείς τους στείλαμε στα δικαστήρια, κύριε Πρόεδρε, εμείς τους δικάσαμε, εμείς τους παραπέμψαμε και φθάσαμε στο ακραίο σημείο προχθές με τη δήμευση των αγροτικών μηχανημάτων, που είναι η ψυχή των αγροτών. 
Είναι μία απαράδεκτη εξέλιξη, που νομίζω ότι τελικά θα στιγματίσει την ίδια μας τη δημοκρατία. Δεν νομίζω ότι αυτός ο τρόπος επιλέγεται από τις κυβερνήσεις των άλλων χωρών. Είναι μία ευκαιρία να κάνετε πίσω με το να πάρετε πίσω αυτές τις διώξεις, με το να προκαλέσετε με τη σημερινή τροπολογία να παρθούν πίσω και να απαλλαγούν από τις διώξεις αυτοί οι άνθρωποι, που δεν ζητούσαν τίποτα παραπάνω από το δίκαιό τους, από το δικαίωμα στη ζωή. Να μην έρθουν πια όλοι στην Αθήνα, να μείνουν στην ύπαιθρο, για να υπηρετήσουν την αποκέντρωση στην Ελλάδα.
ΠΡΟΕΔΡΟΣ (Απόστολος Κακλαμάνης): Ο κ.Ορφανός έχει το λόγο. 
Απών. Διαγράφεται.
Ο κ.Τσακλίδης έχει το λόγο. 
Απών. Διαγράφεται.
Ο κ.Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, κυρίες και κύριοι συνάδελφοι, τα τελευταία χρόνια ο αγροτικός τομέας ζει τις μεγάλες αλλαγές των αποφάσεων, που προέρχονται και από την πρώην GATT, σήμερα ΠΟΕ, αλλά και από την αναθεώρηση της Κοινής Αγροτικής Πολιτικής. Και στη συνέχεια θα έχουμε ακόμη περισσότερες αλλαγές, που φέρνουν σε αναστάτωση και σε πολύ δύσκολη θέση τον αγροτικό τομέα και κατ' επέκταση τους αγρότες.
'Εχω την εντύπωση ότι όλη αυτή η λεγόμενη "αναστάτωση" από τον αγώνα των αγροτών, ευαισθητοποίησε κατά το μέγιστο και τα κόμματα και όλους για το ότι υπάρχει ένα πολύ μεγάλο θέμα. Και αν κάποιες φορές καταγράφτηκαν σαν ακραίες εκφράσεις το κλείσιμο των δρόμων ή ο,τιδήποτε άλλο, δεν πρέπει σε καμιά περίπτωση να ποινικοποιηθούν τέτοιες πράξεις.
Η Δικαιοσύνη θα πρέπει να δει με άλλο πνεύμα το όλο θέμα. Σε καμιά περίπτωση δεν είμαστε εμείς αυτοί που θα παρέμβουμε. Αλλά πολιτικά όμως, εκφραζόμενοι θα πρέπει να πούμε ότι δεν πρέπει σε καμιά περίπτωση να ποινικοποιηθούν οι αγώνες, γιατί οι αγρότες έχουν ανάγκη ενημέρωσης. Αυτή η διαδικασία των εκδηλώσεων, των κινητοποιήσεων, του κλεισίματος των δρόμων, αν θέλετε, μας ανάγκασε όλους και να ενημερώσουμε τους αγρότες και να βρεθούμε προ των μεγάλων αυτών προβλημάτων.
Αντί να κλέβουμε από τους αγρότες, με αυτές τις αποφάσεις των δικαστηρίων, τα εργαλεία με τα οποία μπορούν να βγάλουν το αυριανό τους ψωμί, πρέπει οπωσδήποτε να βρεθεί μία λύση, γιατί -αυτό έχει καταγραφεί στη συνείδηση και του ελληνικού λαού και των επαγγελματικών τάξεων- δεν μπορεί να συνεχισθεί αυτή η κατάσταση και πρέπει οπωσδήποτε να μην ποινικοποιηθούν οι αγώνες.
ΠΡΟΕΔΡΟΣ (Απόστολος Κακλαμάνης): Ο κ. Κατσαρός έχει το λόγο.
ΝΙΚΟΛΑΟΣ ΚΑΤΣΑΡΟΣ (Δ'Αντιπρόεδρος της Βουλής): Κύριε Πρόεδρε, αυτές τις μέρες εισέρχομαι στο δέκατο έβδομο έτος της βουλευτικής μου θητείας. Πρώτη φορά αντιμετωπίζω τέτοιο πρόβλημα...
ΠΡΟΕΔΡΟΣ (Απόστολος Κακλαμάνης): Να τα πεντηκοστήσετε, τουλάχιστον τα έτη της βουλευτικής θητείας.
ΝΙΚΟΛΑΟΣ ΚΑΤΣΑΡΟΣ (Δ'Αντιπρόεδρος της Βουλής): 'Οχι, κύριε Πρόεδρε, δεν το θέλω, γιατί θέλω να ζήσω και λίγα χρόνια εν ηρεμία.
Για πρώτη φορά, λοιπόν, ζω...
ΠΡΟΕΔΡΟΣ (Απόστολος Κακλαμάνης): Το μικρόβιο, έλεγε ο Ελευθέριος Βενιζέλος, εγκαταλείπει τον ασθενή έξι μήνες μετά την...
ΑΝΑΣΤΑΣΙΟΣ ΝΕΡΑΤΖΗΣ: Μετά την αποφράδα.
ΝΙΚΟΛΑΟΣ ΚΑΤΣΑΡΟΣ (Δ'Αντιπρόεδρος της Βουλής): Δεν με έχει προσβάλει αυτό το μικρόβιο ακόμα και πιστεύω ότι δεν θα τα καταφέρει να με πλήξει τόσο καίρια.
ΠΡΟΕΔΡΟΣ (Απόστολος Κακλαμάνης): Γι' αυτό παραμένει μικρόβιο, διότι οι ασθενείς δεν το αντιλαμβάνονται, ώστε εγκαίρως να το αντιμετωπίσουν. Γίνεται ανίατος νόσος.
ΝΙΚΟΛΑΟΣ ΚΑΤΣΑΡΟΣ (Δ'Αντιπρόεδρος της Βουλής): Κάτι πρέπει να ξέρετε εσείς φαίνεται, κύριε Πρόεδρε, από αυτό το μικρόβιο!!
ΠΡΟΕΔΡΟΣ (Απόστολος Κακλαμάνης): Ομολογώ.
ΝΙΚΟΛΑΟΣ ΚΑΤΣΑΡΟΣ (Δ'Αντιπρόεδρος της Βουλής): Κύριε Πρόεδρε, αντιμετωπίζω για πρώτη φορά περίπτωση διώξεως μιας κοινωνικής ομάδας, γιατί προέβη σε ορισμένες πράξεις, οι οποίες χαρακτηρίζονται ως παράνομες. 
Και μου κάνει πολύ μεγάλη εντύπωση το γεγονός ότι διώκονται ενώ και ο ίδιος ο Πρωθυπουργός, αλλά επανειλημμένα και ο Υπουργός Γεωργίας τόνισαν σε αυτήν εδώ την Αίθουσα ή και σε άλλες εκδηλώσεις ότι δεν πρέπει να ποινικοποιείται η συνδικαλιστική δράση. Βεβαίως βάζουν και κάποια "αλλά" στη συνέχεια. Βασικά, όμως, δέχονται ότι δεν πρέπει να ποινικοποιείται η συνδικαλιστική δράση.
Και αυτό η Κυβέρνηση στη πράξη το εφαρμόζει με μόνη εξαίρεση τους αγρότες. Πάρα πολλοί καταλαμβάνουν τους δρόμους, καταλαμβάνουν τα λιμάνια, καταλαμβάνουν τα σχολεία, τα πανεπιστήμια, καίνε το Πολυτεχνείο...
(Στο σημείο αυτό κτυπάει το κουδούνι λήξεως του χρόνου ομιλίας του Δ' Αντιπροέδρου της Βουλής κ. Νικολάου Κατσαρού)
Κύριε Πρόεδρε, δύο λέξεις ακόμα. Πέντε λεπτά δικαιούμαι να μιλήσω. Σας καταλαβαίνω πάρα πολύ καλά...
ΠΡΟΕΔΡΟΣ (Απόστολος Κακλαμάνης): Να δώσετε το παράδειγμα.
ΝΙΚΟΛΑΟΣ ΚΑΤΣΑΡΟΣ (Δ'Αντιπρόεδρος της Βουλής): Δεν μπορώ σήμερα να δώσω το παράδειγμα, γιατί σπανίως μιλάω, αλλά και λόγου του αντικειμένου της συζήτησης.
ΠΡΟΕΔΡΟΣ (Απόστολος Κακλαμάνης): Ορίστε.
ΝΙΚΟΛΑΟΣ ΚΑΤΣΑΡΟΣ (Δ'Αντιπρόεδρος της Βουλής): Καταλαμβάνονται, λοιπόν, όλα όσα προανέφερα, καίγεται το Πολυτεχνείο και παρακαλούμε αυτούς που το έκαψαν να φύγουν ήσυχα και τους χαρίζουμε τα πάντα, καίγεται η Νομαρχία Ηρακλείου και κανένας δεν σκέφθηκε να φέρει κατηγορουμένους και μερικούς από αυτή εδώ την Αίθουσα, οι οποίοι πήγαιναν μπροστά από εκείνους, οι οποίοι διαδήλωναν και οι οποίοι τελικά έκαψαν τη Νομαρχία Ηρακλείου. Κανένας απολύτως δεν διώχθηκε από εκείνους. Δεν ασκήθηκε καν ποινική δίωξη.
Λοιπόν, όλο το μένος της Κυβερνήσεως βγήκε εναντίον των αγροτών, οι οποίοι τι έκαναν, κύριε Πρόεδρε; Προέβαλαν ορισμένα αιτήματα κατά τον τρόπο τους. Δέχεται κανένας ότι αυτά δεν ήταν δίκαια;
'Ολοι, μηδέ του κυρίου Υπουργού εξαιρουμένου, είπαν ότι είναι δίκαια τα αιτήματά σας, αλλά δεν υπάρχει οικονομική δυνατότητα να τα ικανοποιήσουμε ή για ορισμένα από αυτά ότι δεν μας επιτρέπει η Ευρωπαϊκή 'Ενωση.
Κύριε Πρόεδρε, σκεφθείτε ότι υπάρχει ένα προηγούμενο στην Κυβέρνηση. Παραγράφηκαν τα αδικήματα του Ο.Α.Σ.. Παραγράφησαν οι αγωγές των Διοικητών των ΔΕΚΟ, που ζημιώθηκε το ελληνικό Δημόσιο με την ιστορία της Τράπεζας Κρήτης περίπου δεκαπέντε δισεκατομμύρια (15.000.000.000) δραχμές.
Παραγράφηκαν τα αδικήματα για το γιουγκοσλάβικο καλαμπόκι -ομολογουμένη πράξη- που ζημίωσε το ελληνικό δημόσιο. Τρία με τέσσερα περίπου δισεκατομμύρια μας στοίχισε αυτή η υπόθεση. 
ΠΡΟΕΔΡΟΣ (Απόστολος Κακλαμάνης): Κύριε συνάδελφε, σας παρακαλώ τελειώνετε.
ΝΙΚΟΛΑΟΣ ΚΑΤΣΑΡΟΣ (Δ'Αντιπρόεδρος της Βουλής): Τέλειωσα, κύριε Πρόεδρε.
Στους αγρότες ζητούμε, πέρα από την ποινική δίωξη έξι χιλιάδων αγροτών και με δύο αγωγές στο Πρωτοδικείο Λαρίσης, του Ο.Σ.Ε. και του Ταμείου Εθνικής Οδοποιϊας δύο περίπου δισεκατομμύρια (2.000.000.000) από δώδεκα που τόλμησαν να πουν ότι είναι μέλη της συντονιστικής επιτροπής.
Κύριε Πρόεδρε, αυτό είναι απαράδεκτο. Νομίζω ότι πρέπει να αλλάξει τακτική η Κυβέρνηση.Θα το πληρώσει από τους αγρότες. Είναι πάρα πολύ σκληροί οι αγρότες.Και να μην νομίζει η Κυβέρνηση ότι με αυτόν τον τρόπο θα τους κάμψει το ηθικό και δεν πρόκειται να διαμαρτυρηθούν στο εξής.
ΠΡΟΕΔΡΟΣ (Απόστολος Κακλαμάνης): Καλώς. Ζητώ από όλους να με βοηθήσετε να τηρήσουμε το χρόνο, γιατί δεν γίνεται αλλιώς.
Ο κ.Νάκος έχει το λόγο.
ΑΘΑΝΑΣΙΟΣ ΝΑΚΟΣ: Κύριε Πρόεδρε, νομίζω ότι η επίδειξη σκληρότητος εκ μέρους της Κυβερνήσεως είναι πρωτοφανής.
Δεν είμαι νομικός για να αναπτύξω με νομικά επιχειρήματα το θέμα.
'Οταν, όμως, υπάρχει μία κατάσταση, που έχει δημιουργηθεί εδώ και αρκετά χρόνια, μία μορφή αντίδρασης για επουσιώδεις αιτίες, όπως του ποδοσφαιριστού της Λαρίσης, που διεκόπη η συγκοινωνία ή για την λειτουργία δημοτικού σχολείου, στην περιοχή των Καμένων Βούρλων, είναι λογικό για άτομα, τα οποία δεν έχουν πιθανώς τις νομικές γνώσεις και όταν μάλιστα είναι τόσο ιερός ο σκοπός, να θεωρούν ότι υπάρχει μία ανοχή σε όλη αυτήν την κατάσταση. Ξαφνικά εμφανίζεται, λοιπόν, η σκληρότητα της Κυβέρνησης με τη δήμευση της περιουσίας των αγροτών.
Νομίζω ότι σε αυτήν την περίπτωση επιδεικνύεται μία σκληρότητα πρωτοφανής, η οποία προφανώς θα ανοίξει τους ασκούς του Αιόλου προς απρόβλεπτες αντιδράσεις. Τότε δεν θα πρέπει η Κυβέρνηση να μέμφεται ουδενός.
Το δεύτερο επιχείρημα, κύριε Πρόεδρε -και τελειώνω αμέσως- είναι ότι αυτές οι μεθοδευμένες καταγγελίες κατά των αγροτών θα οδηγήσουν σε αδιέξοδα. 'Εχουν οι ίδιοι της Συντονιστικής Επιτροπής πει ότι θα είναι άλλες οι μορφές του αγώνα. 
'Οταν εμείς συστήσαμε διακομματική επιτροπή στην Βουλή -και θα σας υπενθυμίσω ότι ήταν με δική μας απόφαση, της Ολομέλειας- για να εξετάσει τα αγροτικά προβλήματα εξαιτίας των αγροτικών κινητοποιήσεων, διαπιστώσαμε ομόφωνα ότι υπήρχε πραγματικό πρόβλημα.
ΠΡΟΕΔΡΟΣ (Απόστολος Κακλαμάνης): Εντάξει, κύριε Νάκο, τοποθετηθήκατε. Ευχαριστώ.
Ο κ.Τσαφούλιας έχει το λόγο.
ΓΕΩΡΓΙΟΣ ΤΣΑΦΟΥΛΙΑΣ: Δεν υπάρχει αδίκημα...
ΠΡΟΕΔΡΟΣ (Απόστολος Κακλαμάνης): Ωχ! Σε αυτόν τον τόνο, τελειώνοντας το λεπτό θα βουϊζει η Αίθουσα.
ΓΕΩΡΓΙΟΣ ΤΣΑΦΟΥΛΙΑΣ: Δεν υπάρχει αδίκημα, διότι το αδιέκδητο της ηθικής ευθύνης του δράστου, που αναγράφεται στα ποινικά εγχειρίδια όλων των καθηγητών του πανεπιστημίου, έχει απόλυτη σημασία και σιγουριά στην προκειμένη περίπτωση, όταν οι διαμορφωθείσες καταστάσεις, για την αντιμετώπιση του αγροτικού προβλήματος εκ μέρους των αγροτών, εν σχέσει με εκείνο, το οποίο διαμόρφωσε η Κυβέρνηση στον αγροτικό τομέα, δίδει πλήρως καθαρό περιεχόμενο απαλλαγής τους, διότι είναι νόμιμο δικαίωμα άμυνας, εναντίον σε όλη την αντιαγροτική πολιτική, εναντίον σε όλο εκείνο το επίπεδο λειτουργίας των προϋποθέσεων, που έχουν φθάσει αυτήν τη στιγμή, ώστε να πιστεύουν αυτοί οι άνθρωποι ότι ο αγροτικός τομέας εξέλειπε.
Επομένως, αυτό είναι σύμφωνο με την λειτουργία της διαβίωσής τους, της επιβίωσής τους και σε αυτό το σημείο ερχόμενοι -έτσι το λέει και ο Χωραφάς, έτσι το λένε όλοι- αντιμετωπίζουν πλήρως και δεδικαιολογημένως την αξία της έννοιας της διαπράξεως αδικήματος ως καθήκον ηθικής ευθύνης. Η αξία της έννοιας του καθήκοντος της ηθικής ευθύνης είναι υπερτέρα οποιασδήποτε άλλης εφαρμογής διατάξεως του νόμου, βάσει όλων εκείνων τα οποία είναι τυπικές προϋποθέσεις και όχι ουσιαστικές.
Η εφαρμογή δηλαδή της τυπικής διατάξεως του νόμου, εάν ανατρέξει στο περιεχόμενο όλων των προϋποθέσεων, οι οποίες εδημιούργησαν στους αγρότες αυτήν την ενέργεια και αυτήν την πρόθεση να διαπράξουν αυτό, είναι πλήρως απηλλαγμένη, είναι πλήρως αιτιολογημένη, είναι πλήρως επιβεβλημένη από το καθήκον της ηθικής ευθύνης και το αδιέκδητον και ως εκ τούτου και με νόμιμο δικαίωμα άμυνας ενεργούντες είναι αθώοι.
Αυτήν την ερμηνεία πρέπει να δώσει η Βουλή, ποινικώς, δικονομικώς, ιστορικώς, πολιτικώς. Σε αυτήν την ερμηνεία καλείται ο κύριος Υπουργός να συναινέσει, διότι, αν δεν συναινέσει, θα αντιληφθώ ότι εκείνοι που διασπούσαν την απεργία, είναι εκείνοι οι οποίοι αντιτίθεντο στην αξία του εννόμου τούτου αγαθού που ερμηνεύω από την θέση αυτή.
ΠΡΟΕΔΡΟΣ (Απόστολος Κακλαμάνης): Κύριε συνάδελφε, τελειώσατε. Σας παρακαλώ! 
Στο τέλος, εσείς, κύριε Μπούτα, δεν θα έχετε να πείτε τίποτε άλλο.
ΕΥΑΓΓΕΛΟΣ ΜΠΟΥΤΑΣ: Εγώ θα ευχαριστήσω όλους τους συναδέλφους εκ μέρους των αγροτών.
ΠΡΟΕΔΡΟΣ (Απόστολος Κακλαμάνης): Επιπλέον, συνηγορήσατε, διότι η επιχειρηματολογία αυτή κατατείνει στο να γίνουν οι δίκες, διότι θα είναι μια πανηγυρική δικαίωση στο ακροατήριο των αγροτών.
Αυτό είναι μια φιλοφρόνηση στον παλαιό συμφοιτητή μου -προς Θεού, όχι επί της ουσίας τοποθέτηση- και συναγωνιστή, αλλά από την 'Εδρα αυτή πρέπει να βλέπω όλους το ίδιο.
Ο κ. Ντούσκας έχει το λόγο.
ΔΗΜΗΤΡΙΟΣ ΝΤΟΥΣΚΑΣ: Κύριε Πρόεδρε, επειδή εξαντλήθηκαν τέσσερις μέρες σε χαριστικές, ρυθμιστικές πράξεις, σε κακοπληρωτές, σε ασυνεπείς, σε πονηρούληδες, νομίζω ότι έχουμε χρέος να εξαντλήσουμε με τη θέση μας την επιείκεια και σ' αυτούς τους αγρότες, που έδειξαν υπερβάλοντα ζήλο.
Εξάλλου, δεν παρεμβαίνουμε στη Δικαιοσύνη. Απλά οι λειτουργοί της μας ακούνε. Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κ. Κηπουρός έχει το λόγο.
ΧΡΗΣΤΟΣ ΚΗΠΟΥΡΟΣ: Κύριε Πρόεδρε, το ζήτημα είναι πολιτικό. Ούτε διοικητικό είναι ούτε νομικό είναι ούτε ποινικό είναι. Αυτό που έκαναν οι αγρότες, ήταν να ασκήσουν το ιστορικό τους δικαίωμα, να παραμείνουν στα εδάφη τους, στις περιοχές τους, στις περιφέρειές τους.
Απλώς, τα αιτήματά τους ήταν μόνο οικονομικά και μερικά πολιτικά. Δεν υπήρξαν δομικά αιτήματα. Δεν ανέδειξαν δηλαδή την αιτία, που παράγει αυτά τα προβλήματα. Είναι γνωστές οι απόψεις μου και δεν χρειάζεται να τις πω ξανά σήμερα.
Η Βουλή έχει υποχρέωση να δώσει πολιτική λύση. Τα πολιτικά προβλήματα δεν λύνονται ούτε διοικητικά ούτε ποινικά. Ούτε εντός των κομμάτων ούτε εκτός των κομμάτων και μέσα στην κοινωνία. Γι' αυτόν ακριβώς το λόγο, νομίζω ότι σήμερα όλοι μας έχουμε υποχρέωση να δώσουμε πολιτική λύση.
ΠΡΟΕΔΡΟΣ (Απόστολος Κακλαμάνης): Ο κ. Ζαφειρόπουλος έχει το λόγο.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, κρατώ το τελευταίο μέρος της αναφοράς του συναδέλφου κ. Κηπουρού. 'Ομως, εδώ έχουμε να κάνουμε με τη νομική πραγματικότητα, κύριε Κηπουρέ. Κι έχουμε το εξής, κύριε Πρόεδρε. Η αρχή της ίσης μεταχείρισης έχει εφαρμοστεί και είναι πάγια η νομολογία των ελληνικών δικαστηρίων. Μέχρι και το Σύνταγμά μας μιλάει για την ίση μεταχείριση.
Εδώ έχουμε δύο σκέλη. Το ένα σκέλος είναι οι αγρότες και ας απαντήσει το Υπουργείο Εργασίας. Ποιο είναι το μέσο της διαμαρτυρίας, που έχουν όλες οι άλλες κοινωνικές ομάδες των εργαζομένων; Το μέσο, λοιπόν, το οποίο έχουν, είναι αυτό που διαθέτουν. Με το ν.2224 παραγράψαμε τα αδικήματα της ΕΑΣ, διότι και αυτοί παρεκώλυαν τη συγκοινωνία. Με άλλες διατάξεις δεν διώκονται ούτε η εναέρια κυκλοφορία, ούτε οι θαλάσσιες συγκοινωνίες, με τις απεργίες που γίνονται στα πλοία, ούτε τίποτε άλλο. Εξυπηρετούν τη συγκοινωνία και εξυπηρετούν το αγαθό του ελληνικού πληθυσμού, το κοινό αγαθό το οποίο έχουμε όλοι, το να διακινούμεθα.
'Ερχεται τώρα η εισαγγελία και ασκεί ποινικές διώξεις για παρακώλυση των συγκοινωνιών και για ηθική αυτουργία. Υπάρχουν δε περιπτώσεις, κύριε Πρόεδρε, όπου έχουν δικαστεί για το αυτό αδίκημα αγρότες πάρα πολλές φορές. Επειδή έχουν εφεσιβληθεί πολλές αποφάσεις καταδικαστικές πρωτόδικες και θα εισαχθούν στο εφετείο, δεν είναι εις θέση να ξεκαθαρίσουν ποιοι είναι για το αυτό αδίκημα, την αυτή ώρα, στο αυτό μέρος, πόσοι έχουν δικαστεί και πόσες φορές.
Επομένως, το άλλο προνόμιο, το οποίο έχει -και είναι δικονομικό προνόμιο- ο κάθε κατηγορούμενος να προβάλει την ένσταση του δεδικασμένου,
δεν μπορεί να την προβάλει. Εδώ, καταργουμένου του αξιοποίνου -γιατί αυτό ζητάμε, παραγραφή σημαίνει να καταργηθεί το αξιόποινο της πράξεως- η πράξη σωστή ήταν. Δεν ξεκίνησε η πράξη τους ως αντίθεση προς το ελληνικό κοινό, να παρακωλύσουν θέλουν δεν θέλουν τη συγκοινωνία του, αλλά γιατί ήταν μια ένδειξη διαμαρτυρίας. Είχαν θεσπιστεί μέτρα, κύριε Πρόεδρε -και νομίζω ότι ο πρώτος συνδικαλιστικός νόμος ήταν στη δική σας υπουργία, ο 1264, αν θυμάμαι καλά- όπου προσέφευγαν στον Πρόεδρο Πρωτοδικών πολλοί εργαζόμενοι, για να ορίσει το προσωπικό ασφαλείας κλπ.
Εδώ, ποιο είναι το μέτρο ασφαλείας; Το Υπουργείο Γεωργίας νομίζω, είχε υποχρέωση -και έχει ακόμα υποχρέωση- πάνω σ'αυτά τα θέματα, να ξεκαθαρίσει πώς μπορεί να διαμαρτυρηθεί ο αγρότης. Δεν έκανα τίποτε άλλο παρά μια διαμαρτυρία. Παρεκώλυσαν τη συγκοινωνία:
ΠΡΟΕΔΡΟΣ (Απόστολος Κακλαμάνης): Παρακαλώ τελειώνετε.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Επομένως, έχω την άποψη ότι κοντά στο πολιτικό μέρος όπως είπαμε, εδώ πρέπει να δώσει πολιτική λύση, όπως έχουμε δώσει μέσα στη Βουλή αυτή και σε άλλες πράξεις, αλλά θα δώσουμε και νομική λύση παραγράφοντας τα αδικήματα αυτά.
ΠΡΟΕΔΡΟΣ (Απόστολος Κακλαμάνης): Τελειώσατε. 'Ηταν σαφείς οι απόψεις σας.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Και θα σας πω και κάτι άλλο για την ίση μεταχείριση. 'Εχω πέντε έξι φορές πάει σε διάφορες πόλεις γι' αυτά τα ζητήματα ...
ΠΡΟΕΔΡΟΣ (Απόστολος Κακλαμάνης): Κύριε Ζαφειρόπουλε, όπως αντιλαμβάνεσθε έχετε ήδη καλύψει τρία λεπτά. Αν πρόκειται την συσσωρευμένη εμπειρία σας και τα επιχειρήματα που αναπτύξατε σε τόσα ακροατήρια να μας τα πείτε εδώ, δεν θα τελειώσουμε ποτέ. Είπατε, σύνοψη, και την κατανοήσαμε πλήρως. Συνοψίζει κανείς τα επιχειρήματά του. 
Ο κ. Κανταρτζής έχει το λόγο.
ΑΧΙΛΛΕΑΣ ΚΑΝΤΑΡΤΖΗΣ: Κύριε Πρόεδρε, δεν θα αναφερώ στις αιτίες που ανάγκασαν τους αγρότες της χώρας μας να προχωρήσουν σ' αυτές τις μικρές και μεγάλες κινητοποιήσεις που έζησε η χώρα μας τα τελευταία χρόνια. Είναι γνωστό σε όλους ότι ήταν αποτέλεσμα, δεν υπήρχε άλλο μέσον να αμυνθούν, απέναντι στα αντιλαϊκά μέτρα που προωθούνταν στα πλαίσια της GATT και ΚΑΠ, μέτρα τα οποία φέρνουν το ξεκλήρισμα στη φτωχή και μεσαία αγροτιά.
Δεν θα αναφερθώ στο ποιος υποκινεί αυτές τις διώξεις που στέλνει σήμερα στα δικαστήρια έξι χιλιάδες αγρότες της χώρας μας. 'Ενα μόνο πράγμα θα επισημάνω: Η Κυβέρνηση πρέπει έστω και τώρα να αναλάβει τις ευθύνες της και να σταματήσει αυτήν την τακτική, η οποία μας γυρίζει δεκαετίες πίσω. Την τακτική όχι μόνο να ζητά το τσάκισμα των αγροτών με τις καταδίκες, αλλά επιπλέον να βάζει και τις δημόσιες επιχειρήσεις και οργανισμούς ζητώντας τη δήμευση της περιουσίας αυτών που αγωνίστηκαν για το ψωμί τους, μέτρο που δεν τόλμησε να εφαρμόσει ούτε η χούντα.
Κύριε Πρόεδρε, οι αγρότες έδωσαν τη μάχη αυτή έχοντας τη συμπαράσταση όλου του λαού μας. Στις 29 Οκτωβρίου στα Τρίκαλα, εκατόν ογδόντα αγρότες. Εκατόν σαράντα χωράνε οι φυλακές. Ας τους κλείσουν μέσα και ας βγάλουν έξω τους βαρυποινίτες και όλους τους εμπόρους ναρκωτικών. Ας αναλάβει επιτέλους ο καθένας την ευθύνη του μέσα σ' αυτήν την Αίθουσα.
ΠΡΟΕΔΡΟΣ (Απόστολος Κακλαμάνης): Ο κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κύριε Πρόεδρε, νομίζω, ότι το περιεχόμενο της τροπολογίας που συζητάμε έχει δύο διαστάσεις. Η μία είναι καθαρά πολιτική και η δεύτερη είναι ουσιαστική.
Σε ό,τι αφορά την πολιτική, κανείς σ' αυτήν την Αίθουσα δεν ισχυρίζεται την κατάλυση του συντεταγμένου κράτους. Και κανένας φυσικά δεν θέλει την παρέμβαση των πολιτικών στο ρόλο της Δικαιοσύνης. Ωστόσο όμως, ο πολιτικός ρόλος και οι λόγοι ίσης μεταχείρισης απέναντι στους πολίτες, σε ό,τι αφορά την ελεύθερη κοινωνική τους δράση, απαιτεί τη διαφύλαξη της μη ποινικοποίησης της πολιτικής ζωής. 'Οπως πολλές φορές εδώ μέσα σ' αυτήν την Αίθουσα έχει ακουστεί για μας τους πολιτικούς, για λόγους επομένως μεταχείρισης στην ελεύθερη δράση των πολιτών θα πρέπει η Βουλή να πάρει την πολιτική απόφαση χωρίς να αναιρεί τα δύο προηγούμενα που είπα και να τελειώσει εν πάση περιπτώσει το θέμα με τους αγρότες.
'Ερχομαι τώρα στο ουσιαστικό περιεχόμενο. Αν λάβουμε υπόψη μας τις συνθήκες που μπορούν να διεκδικούν και να αγωνίζονται οι αγρότες, θα πρέπει να λάβουμε υπόψη μας ότι η αγροτική οικονομία σήμερα βρίσκεται σε μεγάλη κρίση και μια τυχόν εμμονή δίωξης αγροτών θα δημιουργούσε πρόσθετα προβλήματα στους αγρότες, κάτι που δεν ταιριάζει σε πολιτισμένο και δημοκρατικό κράτος.
ΠΡΟΕΔΡΟΣ (Απόστολος Κακλαμάνης): Ο κ. Γεωργακόπουλος, Κοινοβουλευτικός Εκπρόσωπος του ΠΑ.ΣΟ.Κ. έχει το λόγο.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, θέλω να εκφράσω την ευχή η Δικαιοσύνη να επιδείξει τη μεγίστη δυνατή επιείκεια προς τους δικαζόμενους αγρότες.
Θέλω επίσης να τονίσω ότι η Κυβέρνηση δεν διώκει κανέναν. Δεν ποινικοποιεί τους αγώνες η Κυβέρνηση. Διέπραξαν ποινικά αδικήματα και η Δικαιοσύνη αυτεπάγγελτα έχει στραφεί κατά αυτών, οι οποίοι διέπραξαν τα αδικήματα. Ούτε μπορούμε να δώσουμε ασυλία σε κάποιους οι οποίοι διαπράττουν αδικήματα, ώστε να επαναλαμβάνεται αυτό το φαινόμενο το οποίο είδαμε στους τελευταίους αγώνες των αγροτών.
Δεν θέλω να συμπληρώσω τίποτε όσον αφορά τον χαρακτήρα που είχαν αυτοί οι αγώνες, διότι τα είπε ο συνάδελφος κ. Αργύρης.
Θέλω ακόμα να πω ότι εμείς είμαστε υπέρ των αγώνων των αγροτών, πλην όμως όλες οι κοινωνικές ομάδες θα πρέπει να σέβονται και τις υπόλοιπες κοινωνικές ομάδες. Η παρακώλυση των συγκοινωνιών, στρέφεται κατά της ομαλής κοινωνικής ζωής του τόπου.
ΠΡΟΕΔΡΟΣ (Απόστολος Κακλαμάνης): Ο κ.Σκρέκας έχει το λόγο.
ΘΕΟΔΩΡΟΣ ΣΚΡΕΚΑΣ: Κύριε Πρόεδρε, στο λίγο χρόνο που δικαιούμαι, θα υποχρεωθώ τηλεγραφικά να επαναλάβω αυτά που και ως μάρτυρας υπεράσπισης είπα στο δικαστήριο της Λάρισας.
Οι αγώνες των αγροτών ξεκίνησαν από μια αιτία, η οποία είχε ως βάση την απόγνωσή τους, την απόγνωση των οικογενειών τους για την υποβάθμιση της ζωής τους. Και ο δεύτερος λόγος είναι για να ξυπνήσει την Κυβέρνηση να αντιληφθεί την αποστολή της, μια αποστολή την οποία από τους αγρότες, από τους 'Ελληνες πολίτες πήρε ως εντολή να ασχοληθεί με τα προβλήματά τους. Αυτά ήταν τα στοιχεία τα οποία οδήγησαν τους αγρότες σ'αυτούς τους αγώνες. Και βεβαίως, η ποινικοποίηση των αγώνων αυτών, δεν θεωρώ ότι είναι σωστό να υφίσταται μόνο για τους αγρότες και για όλους τους άλλους να μην ισχύει.
ΠΡΟΕΔΡΟΣ (Απόστολος Κακλαμάνης): Ο κ.Κασσίμης έχει το λόγο.
ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, διαφωνώ δυστυχώς με την πλειοψηφία των συναδέλφων στη λογική που τοποθετήθηκαν, ότι επειδή διαγράψαμε τα αδικήματα των Κολάδων, των πυρπολητών του Πολυτεχνείου, των πυρπολητών της Νομαρχίας Ηρακλείου και όλων αυτών πρέπει να διαγράψουμε και τα αδικήματα των αγροτών. Θεωρώ απαράδεκτη πολιτικά τη λογική αυτή. Δεν πιστεύω ότι κανείς έχει το δικαίωμα, είτε να καταστρέφει περιουσίες του ελληνικού λαού είτε η ελευθερία του να φθάνει σε περιορισμό της ελευθερίας των υπολοίπων πολιτών.
Εδώ, θέλω να συνταχθώ με την πολιτική λογική του συναδέλφου κ.Κηπουρού. 'Εχουμε εδώ ένα άλλο θέμα, καθαρά πολιτικό. Θέλω, δε, να δηλώσω ότι είμαι εναντίον της λογικής να κλείνουμε εθνικές οδούς, να κατεβάζουμε το διακόπτη του ρεύματος και να παγώνουμε τα αεροδρόμια. Δεν είναι λογική αυτή σε βάρος μιας κυβερνήσεως. Αλλά εδώ μιλάμε για ευνομούμενη πολιτεία. 'Οταν η ίδια η πολιτεία υπόσχεται συγκεκριμένη επίλυση προβλημάτων, υπόσχεται συγκεκριμένο διάλογο και εξωθεί μια κοινωνική ομάδα να φθάσει στα άκρα, να φθάσει σε αντικοινωνική ίσως δράση, μόνο και μόνο για να δηλώσει η Κυβέρνηση επίδειξη δυνάμεως, το θέμα είναι πολιτικό. Και έχουμε υποχρέωση ως πολιτικό να το αντιμετωπίσουμε. Και λυπούμαι, κύριε συνάδελφε του ΠΑ.ΣΟ.Κ. Η Κυβέρνηση σήμερα έχει αυτή τη λογική. 'Οταν παρέγραφε τα αδικήματα των Κολάδων και των υπολοίπων, είχε άλλη λογική. Μακάρι η λογική αυτή να μείνει πάντα. Το θέμα είναι πολιτικό και ως πολιτικό πρέπει να το αντιμετωπίσουμε. Πρέπει να παραγράψουμε αυτής της μορφής τα αδικήματα, στα οποία η Κυβέρνηση εξώθησε τους αγρότες.
ΠΡΟΕΔΡΟΣ (Απόστολος Κακλαμάνης): Ο κ.Κόρακας έχει το λόγο.
ΣΤΡΑΤΗΣ ΚΟΡΑΚΑΣ: Κύριε Πρόεδρε, αν εξαιρέσουμε τον κ.Γεωργακόπουλο, κανένας από τους άλλους συναδέλφους δεν είναι αντίθετος με τις τροπολογίες που έχουμε καταθέσει. Θα ήθελα δε να πω ότι δεν είναι δυνατόν να έχουμε κοινωνικούς αγώνες και μάλιστα, όταν έχουν εξαντληθεί όλα τα άλλα μέσα και είναι αγώνες πια που έχουν φθάσει στο ζενίθ, το τελευταίο σκαλοπάτι αντίδρασης των θυμάτων μιας πολιτικής και να μην έχουμε παρενόχληση. Και εδώ θα πρέπει να δούμε ποιος ευθύνεται γι'αυτήν την παρενόχληση.
Εάν η Κυβέρνηση ικανοποιούσε τα αιτήματα, εάν η Κυβέρνηση άκουγε τη φωνή αυτών των ανθρώπων, που αγωνίζονται για να μπορούν να συνεχίσουν να κερδίζουν τίμια το ψωμί το δικό τους και της οικογένειάς τους, εάν καταλάβαινε η Κυβέρνηση την εθνική σημασία του αγώνα που κάνουν αυτοί οι άνθρωποι, ενάντια στην πολιτική της Κυβέρνησης, ενάντια στην πολιτική της Κοινότητας, ενάντια στη GATT, για να μπορέσει η χώρα μας να κρατήσει την αγροτική της παραγωγή και κατά συνέπεια να εξοικονομήσει συνάλλαγμα κλπ., τότε αυτοί οι αγώνες των αγροτών θα είχαν διαφορετική κατάληξη και δεν θα έφταναν στην κατάληψη των δρόμων.
Είναι γεγονός επίσης, κύριε Πρόεδρε, ότι δεν είναι δυνατόν να ζητείται από ανθρώπους, όπως είναι οι μικρομεσαίοι αγρότες μας, να κάνουν και δηλώσεις επιπλέον μετανοίας. Οδηγούμαστε σε μια πλήρη χειραγώγηση, υποταγή, διασυρμό των αγώνων αυτών που μας έφεραν εδώ.
Οι αγωνιστές του Κιλελέρ διασύρθηκαν με τον ίδιο τρόπο και σήμερα πάμε και τους στήνουμε αδριάντες και τους υμνούμε. Πολλοί απ' αυτούς που υμνούν σήμερα ίσως να ήταν και διώκτες τους την εποχή εκείνη. 
Νομίζουμε τέλος, ότι αυτό που επιβάλλεται είναι να μπορέσει επιτέλους να σταματήσει αυτό, να καταλάβουμε επιτέλους ότι οι αγώνες δεν μπορεί να ποινικοποιούνται. Εδώ έφθασαν στο ακραίο σημείο να κατηγορήσουν και να είναι κατηγορούμενος ο Βουλευτής του Κ.Κ.Ε. κ. Μπούτας γιατί συμπαραστάθηκε στον αγώνα αυτόν. Τι έπρεπε να κάνει, να πάει με τα ΜΑΤ και να ξεφουσκώνει τα λάστιχα;
Εμείς, κύριε Πρόεδρε, θα καταθέσουμε αίτηση για πρόταση ονομαστικής ψηφοφορίας. Θέλω ωστόσο να δηλώσω ότι ανεξάρτητα από το αποτέλεσμα οι αγώνες των εργαζομένων μαζί και των αγροτών δεν πρόκειται να σταματήσουν, δεν πρόκειται να τους φοβήσουν τέτοιου είδους τρομοκρατικές ενέργειες και ας μη μας πουν για ανεξάρτητη δικαιοσύνη. Εντολές πήραν δυστυχώς, λυπάμαι που το λέω. 'Ενα μόνο παράδειγμα: Μίλησα με εισαγγελέα και ρώτησα γιατί τους συλλάβατε και μου είπε "Δεν ξέρω, αλλά την κατηγορία θα τη βρούμε. Μην ανησυχείτε". Εκεί φθάσαμε.
ΠΡΟΕΔΡΟΣ (Απόστολος Κακλαμάνης): Ο κ. Ιντζές έχει το λόγο.
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, ζήτησα το λόγο.
ΠΡΟΕΔΡΟΣ (Απόστολος Κακλαμάνης): Κύριε Βεζδρεβάνη, ομιλούν οι συνάδελφοι που έχουν εγγραφεί στον κατάλογο. Μου ανεφέρθη η περίπτωση η δική σας και θα σας δώσω το λόγο αμέσως μετά τους Κοινοβουλευτικούς Εκπροσώπους. 
ΗΛΙΑΣ ΒΕΖΔΡΕΒΑΝΗΣ: Επειδή η υπηρεσία σας δεν έχει κάρτα, δεν δικαιούμαι να ομιλήσω;
ΠΡΟΕΔΡΟΣ (Απόστολος Κακλαμάνης): Κύριε Βεζδρεβάνη, παρακαλώ! Γιατί "η υπηρεσία μου"; Δεν είναι και υπηρεσία σας;
ΗΛΙΑΣ ΒΕΖΔΡΕΒΑΝΗΣ: Η υπηρεσία σας εννοώ...
ΠΡΟΕΔΡΟΣ (Απόστολος Κακλαμάνης): Δεύτερον, η υπηρεσία μου ή η υπηρεσία σας έχει τη δεύτερη κάρτα. Την πρώτη κάρτα την έχετε εσείς. Σας παρακαλώ δεν είναι αυτό το θέμα μας τώρα. Σας είπα ότι μετά τους εκπροσώπους...
ΗΛΙΑΣ ΒΕΖΔΡΕΒΑΝΗΣ: Υποτίθεται ότι η υπηρεσία θα με καλύπτει στην περίπτωση που εγώ δεν έχω την κάρτα. Λυπάμαι, κύριε Πρόεδρε, δεν θέλω να μιλήσω. 
ΠΡΟΕΔΡΟΣ (Απόστολος Κακλαμάνης): Δίδω το λόγο στους Κοινοβουλευτικούς Εκπροσώπους και σκόπευα ...
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε,...
(Θόρυβος στην Αίθουσα)
ΠΡΟΕΔΡΟΣ (Απόστολος Κακλαμάνης): Κύριε Βεζδρεβάνη, γι' αυτό είπα στον υπάλληλο να αποχωρήσει από την Αίθουσα. Διότι απευθύνεστε σε εκείνον, εκείνος μου λέει "ο κ. Βεζδρεβάνης", εγώ έχω υπόψη μου τον κατάλογο, έχω υπόψη μου και τους εκπροσώπους που μιλούν, πρέπει πάρα πολλά πράγματα να συνδυάσω εγώ, συν του ότι εσείς και άλλος συνάδελφος δεν έχετε την κάρτα σας. Διευκολύνετέ με επιτέλους και μη δείχνετε τόση ευθιξία για ασήμαντα πράγματα. Το αν θα μιλήσει κανείς μετά δυο ή τρία λεπτά δε νομίζω ότι είναι το πιο κρίσιμο ζήτημα. Σας παρακαλώ! Μετά τον κ. Ιντζέ είπα θα σας δώσω το λόγο.
Επίσης αν καθιερώσουμε την αρχή αυτή ότι η υπηρεσία πρέπει να μας κρατάει την κάρτα ....
ΗΛΙΑΣ ΒΕΖΔΡΕΒΑΝΗΣ: Ναί. Για πότε είναι; 
ΠΡΟΕΔΡΟΣ (Απόστολος Κακλαμάνης): Κάνετε λάθος. Για εξαιρετικές περιπτώσεις.
ΗΛΙΑΣ ΒΕΖΔΡΕΒΑΝΗΣ: Είναι μια και μοναδική εξαίρεση...
ΠΡΟΕΔΡΟΣ (Απόστολος Κακλαμάνης): Σείς, λοιπόν, που είστε ο τακτικότερος...
ΗΛΙΑΣ ΒΕΖΔΡΕΒΑΝΗΣ: Για πρώτη φορά...
ΠΡΟΕΔΡΟΣ (Απόστολος Κακλαμάνης): Κύριε Βεζδρεβάνη, πρόβλημά μου θα είναι αν θα μιλήσετε εσείς επιτέλους; 'Εχω πρόβλημα αν θα μιλήσετε; Σας παρακαλώ. Τι είναι αυτά τα πράγματα; Σας λέγω, λοιπόν, ότι τουλάχιστον όσοι είστε κάθε μέρα εδώ, οφείλετε να έχετε την κάρτα σας.
Δηλαδή θα καθιερώσουμε αυτό, ότι η υπηρεσία όταν θέλουμε να μιλήσουμε θα μας κρατάει την κάρτα; Σας παρακαλώ! Και θα δώσω εντολή στην υπηρεσία, αφού εξακριβώσει ότι έχετε όλοι τις κάρτες σας, να μη δίδει πλέον κάρτα. Για ποιο λόγο δηλαδή; Θα πηγαίνουν οι Βουλευτές ουρά μπροστά στους υπαλλήλους να πάρουν την κάρτα για να την κτυπήσουν. Να την έχετε όλοι στην τσέπη σας. 
Ορίστε, κύριε Ιντζέ.
ΑΝΑΣΤΑΣΙΟΣ ΙΝΤΖΕΣ: Το αγροτικό ζήτημα στην προσεχή δεκαετία θα είναι το πιο εκρηκτικό κοινωνικό πρόβλημα της Ελλάδας. Προπομπός αυτού του προβλήματος της έκρηξης, ήταν οι περσινές κινητοποιήσεις των αγροτών.
Το Κιλελέρ, κύριε Πρόεδρε, σήμερα το γιορτάζουμε ως αγροτική εθνική εορτή και στήνουμε και αγάλματα κα συγχαίρω και τον Πρόεδρο της Δημοκρατίας που παρίσταται.
Η νομοθετική εξουσία, κύριε Πρόεδρε, πρέπει να είναι προμηθέας και όχι επιμηθέας. Αν είμαστε προμηθείς δεν θα αχθούμε σε γεγονότα Κιλελέρ.
Η Δικαιοσύνη εφαρμόζει την κείμενη νομοθεσία. Η Βουλή ρυθμίζει υπάρχουσες καταστάσεις. Σήμερα υπάρχει ένα θέμα που είναι καθαρώς πολιτικό και πρέπει να αναλάβει η Βουλή την ευθύνη, να άρει το αξιόποινο αυτών των κινητοποιήσεων.
Είμαστε ίσως η τελευταία Βουλή της οποίας η καταγωγή των Βουλευτών είναι ως επί το πλείστον αγροτική. Η προσεχής Βουλή θα είναι αστική όσον αφορά τον τόπο γέννησης των μελών της. Ας κάνουμε και εμείς "οι τελευταίοι των Μοϊκανών" μία προσφορά στον αγροτικό κόσμο, ο οποίος είναι η Ελλάδα. Εγώ θα έλεγα ότι οι αγρότες πρέπει να είναι το μανάρι μας, να το προσέχουμε ιδιαίτερα και να είμαστε επιεικείς, διότι χωρίς αγροτιά δεν υπάρχει Ελλάδα.
ΠΡΟΕΔΡΟΣ (Απόστολος Κακλαμάνης): Ο κ. Βεζδρεβάνης έχει το λόγο.
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, δεν είχαμε συνηθίσει τους αγρότες να βγαίνουν στους δρόμους. Η Κυβέρνηση τους οδήγησε στους δρόμους και διέπραξαν αυτά τα αδικήματα, τα οποία διαπράττουν κάθε μέρα δεκάδες κοινωνικές τάξεις στην Ελλάδα και δεν τιμωρήθηκαν ποτέ.
Είναι γνωστό επίσης ότι υπήρξαν και άνθρωποι που ξεγύμνωσαν την ανθρώπινη αξιοπρέπεια μέσα στην Αθήνα και τα αδικήματά τους παρεγράφησαν από τη Βουλή αυτή.
Λόγοι ίσης μεταχείρισης επιβάλλουν την αποδοχή της τροπολογίας, την οποία υποβάλλουμε. Κύριε Πρόεδρε, όταν όλες οι πτέρυγες της Βουλής και εκατόν είκοσι ένας Βουλευτές με υπογραφή τους ζητούν την ψήφιση της τροπολογίας αυτής. Θα θεωρήσω προσβολή της Βουλής από τον Υπουργό, αν δεν δεχθεί την τροπολογία.
ΠΡΟΕΔΡΟΣ (Απόστολος Κακλαμάνης): Ο Αντιπρόεδρος της Βουλής κ. Κωστόπουλος έχει το λόγο.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε'Αντιπρόεδρος της Βουλής): Θα ήθελα να απευθυνθώ προς τους δικαστές και τους εισαγγελείς.'Εχουν να κάνουν με κλεφτοκοτάδες;'Εχουν να κάνουν με εμπόρους ναρκωτικών;'Εχουν να κάνουν με προαγωγούς;'Εχουν να κάνουν με δολοφόνους; Ποια είναι η απάντησή τους; Πιστεύω ότι θα απαντούσαν "όχι" αν έχουν στοιχειώδη λογική και πρέπει να διαθέτουν για να μπορούν να κρατάνε αυτόν τον κρίκο στα χέρια τους.
Επομένως, εφόσον δεν είναι αυτά που είπαμε, πρέπει να καταλήξουν για τι πρόκειται. Είναι πολιτική η αντιπαράθεση. Ας πάρουν τις δηλώσεις του κυρίου Υπουργού οι δικαστές να διαπιστώσουν ότι κατ'επανάληψη βεβαίωνε τον ελληνικό λαό ότι πρόκειται για πολιτική αντιπαράθεση, πρόκειται για ιδεολογική ρήξη, πρόκειται για "υποκινούμενους" αγρότες από συγκεκριμένες πολιτικές δυνάμεις.
(Στο σημείο αυτό, την Προεδρική 'Εδρα καταλαμβάνει ο Β'Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Ο ίδιος έλεγε ότι θα δώσουμε τη μάχη πολιτικά. 'Ερχεται, όμως, σήμερα και βάζει μπροστά τα δικαστήρια, την "ανεξάρτητη" δικαιοσύνη που επικαλέστηκε ο Κοινοβουλευτικός Εκπρόσωπος του ΠΑ.ΣΟ.Κ. που δεν είναι καθόλου ανεξάρτητη σ'αυτήν την περίπτωση. Αυτό φάνηκε από τις τοποθετήσεις, όχι μόνο των Βουλευτών του Κ.Κ.Ε., αλλά και από τους Βουλευτές των άλλων Κομμάτων και πρέπει να σημειωθεί αυτό και πρέπει οι δικαστές να σιωπήσουν σ'αυτό το ζήτημα και πρέπει η Βουλή να αποφασίσει σήμερα, αφού η Κυβέρνηση κάνει δεκτή την τροπολογία που καταθέσαμε από κοινού ορισμένοι Βουλευτές.
ΠΡΟΕΔΡΕΥΩΝ (Παναγιώτης Σγουρίδης): Ο κ. Καρασμάνης έχει το λόγο.
ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, είναι γεγονός ότι "το καζάνι έβραζε" και βαλβίδα εκτόνωσης δεν υπήρχε. Διάλογος δεν έγινε. Ο αγρότης, αυτός που έχει ποτίσει με αίμα και ιδρώτα τη σοδειά του, αισθάνθηκε θύμα, θα έλεγα του πιο μεγάλου, του πιο θρασύτερου εμπαιγμού που επιχειρήθηκε ποτέ σε βάρος του.
Κανένας οικονομικός δείκτης δεν ανεβαίνει από αυτούς που ανεβάζουν το αγροτικό εισόδημα. Αντίθετα, ανεβαίνουν όλοι εκείνοι οι οποίοι το εξανεμίζουν. Οι ημέρες του ήταν μαύρες, εφιαλτικές, συνοδευόμενες από ένα όργιο εξαπατήσεως και εμπαιγμού. Αυτός, κύριε Υπουργέ, ήταν ο λόγος που εξαναγκάστηκαν οι αγρότες να βγουν στους δρόμους. Σε έναν αγώνα σίγουρα θα υπάρξουν παρεκτροπές.
Θα παρακαλούσα, λοιπόν, να δείξετε επιείκεια και να απαλλάξετε τους αγρότες από τις διώξεις.
Ο αγρότης χρειάζεται στοργή, χρειάζεται σωστή αγροτική πολιτική, διότι δεν είναι μόνο το μεγαλύτερο, αλλά και το εκλεκτότερο κομμάτι της ελληνικής κοινωνίας. Αλίμονο, αν ο αγρότης εγκαταλείψει την ύπαιθρο. Θα κάνουμε μία κοινωνία για την οποία όλοι θα ντρεπόμαστε. Γι' αυτό η Εθνική Αντιπροσωπεία πρέπει να αρθεί στο ύψος των περιστάσεων και να δώσει την απαλλαγή από τις ποινικές διώξεις.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Καρασμάνη.
Ο κ. Καραμπίνας έχει το λόγο.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Σ' αυτό το λίγο χρόνο θα δώσω μία άλλη διάσταση στο όλο θέμα. Σήμερα, που τεράστιοι κίνδυνοι για την πατρίδα μας ελοχεύουν, οφειλόμενο χρέος όλων μας είναι να διαμορφώσουμε στο εσωτερικό της χώρας κλίμα ενότητας και ομοψυχίας του λαού μας. Δεν νομίζω, λοιπόν, ότι η Κυβέρνηση θα ήθελε να κάνει απόκλιση απ' αυτό το χρέος.
Κύριε Πρόεδρε, η συνδικαλιστική δράση, συνταγματικά κατοχυρωμένο δικαίωμα, δεν μπορεί να ποινικοποιείται και μάλιστα με εμφανή χαρακτηριστικά εκδίκησης, όπως αυτό της δήμευσης της περιουσίας σε φτωχούς αγρότες, που διεκδίκησαν δίκαια αιτήματα και που στο σύνολό τους, ή στο μεγαλύτερο μέρος τους η oλομέλεια κατά καιρούς σε συζητήσεις έχει αποδεχθεί. 
'Εχω είκοσι πέντε χρόνια στο συνδικαλιστικό χώρο και ειλικρινά δεν έχω συναντήσει αυτής της μορφής τη διαμορφωμένη αντίληψη που έγινε πράξη με τις δικαστικές αποφάσεις. Το θέμα για μένα είναι εθνικό και ηθικό μαζί και κάτω απ' αυτήν τη διάσταση θα πρέπει να το αντιμετωπίσουμε. Νομίζω ότι καμία κυβερνητική σκοπιμότητα επί του προκειμένου δεν μπορεί να είναι υπεράνω του χρέους που μας επιβάλλουν με τη διάσταση που προσλαμβάνουν οι ως άνω έννοιες.
Εθνικοί, λοιπόν, λόγοι, ηθικοί λόγοι μας επιβάλλουν να δώσουμε πολιτική λύση στο όλο πρόβλημα. Και πιστεύω ότι αυτή η πρόταση θα γίνει δεκτή. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Μπασιάκος έχει το λόγο.
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, ο χρόνος που διατίθεται στους Βουλευτές να τοποθετηθούν σε δύο πολύ σοβαρά θέματα, όπως είναι το θέμα των ποινικών διώξεων, αλλά και των αστικών αξιώσεων από δημόσιους οργανισμούς, οι οποίοι έχουν καταθέσει αγωγές κατά μεμονωμένων αγροτών, είναι δυσανάλογα μικρός, σε σχέση με το μέγεθος του προβλήματος, αλλά και με τα αίτια που προκαλούν αυτό το πρόβλημα. 
Είναι απαράδεκτο η Κυβέρνηση να μην τοποθετείται επί του συγκεκριμένου θέματος, όταν στην αρμόδια επιτροπή ο κύριος Υπουργός Γεωργίας είπε πως θα επανεξετάσει η Κυβέρνηση την τακτική της και θα οδηγηθούμε στην παραγραφή των αδικημάτων, όπως επίσης είναι απαράδεκτο να μην τοποθετείται σε μία άλλη τροπολογία, την οποία έχουν καταθέσει και Βουλευτές της Συμπολίτευσης, η οποία αναφέρεται στην ίδρυση του ενιαίου φορέα δασοπροστασίας, που δεν αποτελεί νέα υπηρεσία, αλλά είναι στα πλαίσια του ομόφωνου πορίσματος της Διακομματικής Επιτροπής της Βουλής.
Είναι αδιανόητο η Κυβέρνηση να μην αφουγκράζεται τα τεράστια προβλήματα του αγροτικού τομέα και ουσιαστικά με τη συμπεριφορά και την τακτική της να προκαλεί νέες κινητοποιήσεις και να επιρρίπτει στις πλάτες των αγροτών την ευθύνη για τις νέες αυτές κινητοποιήσεις και διαμαρτυρίες, οι οποίες σε άλλες περιπτώσεις, όταν γίνονται στις μεγάλες πόλεις ή όταν αφορούν καταλήψεις νομαρχιών, η Κυβέρνηση δεν τις αντιμετωπίζει με ανάλογο τρόπο, ή όταν ήταν αντιπολίτευση τις υποκινούσε, όπως έγινε με τις νομαρχίες, όταν καίγονταν στο Ηράκλειο, ή οπουδήποτε αλλού.
Θεωρώ απαράδεκτο να εμμένει σ' αυτήν την τακτική η Κυβέρνηση και με τον τρόπο αυτό να δείχνει ότι αδιαφορεί για την επίλυση των προβλημάτων των αγροτών και ουσιαστικά να δημιουργεί νέα ένταση, νέα κρίση, η οποία δεν θα αργήσει να εκδηλωθεί.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σούρλας έχει το λόγο.
ΓΕΩΡΓΙΟΣ ΣΟΥΡΛΑΣ: Κύριε Πρόεδρε, η ιστορία διδάσκει ότι οι καταδίκες πολιτικού χαρακτήρα, οι πολιτικές διώξεις δεν οδηγούν πουθενά και δεν μπορούν να κάμψουν φρονήματα ιδιαίτερα του αγροτικού κόσμου, που έχει γράψει μία ιστορία.
Παρέχεται, λοιπόν, η δυνατότητα σήμερα, με την αποδοχή αυτής της τροπολογίας να αποκατασταθεί η ηρεμία στον αγροτικό κόσμο και γιατί όχι και οι δικές σας οι σχέσεις, αφού είστε έτσι ή αλλιώς Κυβέρνηση, καλώς ή κακώς. Παρέχεται η ευκαιρία στους Βουλευτές του ΠΑ.ΣΟ.Κ. να δείξουν την ίδια ευαισθησία που έδειξαν αυτής της Βουλής ή προηγουμένων Βουλών για άλλες περιπτώσεις που αναφέρθηκαν από προηγούμενους συναδέλφους. Παρέχεται η ευκαιρία να δείξετε την ίδια ευαισθησία, γιατί στην αναμέτρησή μας στην επαρχία ένα από τα πολιτικά στοιχεία θα είναι και αυτό της συμπεριφοράς σας απέναντι στον αγροτικό κόσμο.
Πρόκειται, κύριε Πρόεδρε, για πολιτικό θέμα. Επομένως, έτσι θα αντιμετωπισθεί. Προσωπικά δηλώνω στη Βουλή γόνος κτηνοτροφικής οικογένειας που ζει στο χωριό. Αυτή τη φορά και όποια χρειαστεί, εφόσον το θελήσουν οι συμπατριώτες μου, θα είμαι στην πρώτη γραμμή του αγώνα.
Και δεν θα πάει η μάνα μου στα ενενήντα της, κατηγορούμενη, όπως πάει τώρα, γιατί είναι ιδιοκτήτρια τρακτέρ, αλλά θα πάει ο γιός της ο Βουλευτής γιατί έτσι το επιβάλλουν οι καταστάσεις, το υπαγορεύει η Δημοκρατία, το υπαγορεύει ο αγώνας του αγροτικού κόσμου.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ.Χαϊτίδης έχει το λόγο.
ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, κύριοι συνάδελφοι, ασφαλώς χαρακτηριστικό μίας ευνομούμενης πολιτείας είναι η αυστηρή τήρηση των νόμων. 'Ομως ακόμη σοβαρότερο χαρακτηριστικό μίας ευνομούμενης πολιτείας είναι η ισοπολιτεία, η προς πάσα κατεύθυνση αυστηρή τήρηση των νόμων. Και αυτό το αίσθημα της εμπιστοσύνης προς τη Δικαιοσύνη έχει κλονιστεί επικίνδυνα για τη δημοκρατία τα τελευταία χρόνια στην Ελλάδα και ειδικότερα μετά τις γνωστές και απαράδεκτα μεθοδευμένες διώξεις εναντίον των αγροτών. Μεθοδευμένες ποινικά, αφού σας καταγγέλω ότι υπάρχουν παραδείγματα αγροτών, οι οποίοι ανά μία ώρα την ίδια μέρα εμηνύοντο για το ίδιο θέμα. 'Εχουν δέκα μηνύσεις τα ίδια άτομα την ίδια ημέρα για παρακώλυση συγκοινωνιών. Αλλά για πρώτη φορά στα χρονικά παρατηρείται μεθόδευση αστικής δίωξης αφού οργανισμοί φαύλοι και καταχρεωμένοι όπως ο Ο.Σ.Ε. αντί να σταλούν στη Δικαιοσύνη για τη φαύλη διαχείριση, είχαν το θράσος -προφανώς καθ' υπόδειξη- να ζητήσουν αποζημιώσεις ύψους δισεκατομμυρίων από τους αγρότες διότι έκαναν αυτό το οποίο τυπικά, παρά το νόμο, κάνουν όλοι οι 'Ελληνες εργαζόμενοι, καλώς ή κακώς.
Επομένως ή φροντίστε, κύριε Υπουργέ, μέσω της Βουλής που θα αναλάβει και την ευθύνη, να απαλλάξετε από αυτές τις βαρύτατες κατηγορίες και διώξεις τους αγρότες ή διαφορετικά φροντίστε ταχύτατα να κτίσετε πολυάριθμες φυλακές διότι έξι χιλιάδες αγρότες οδηγούνται στη φυλακή.
ΠΡΟΕΔΡΕΥΩΝ (Παναγιώτης Σγουρίδης): Ο κ. Καρακώστας έχει το λόγο.
ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, κύριε Υπουργέ, ανάμεσα στις πολλές φωνές που ακούστηκαν εδώ τώρα θέλω να υψώσω και τη δική μου φωνή για τις καταδίκες των αγροτών. 'Οπως ξέρετε προέρχομαι από ένα νομό κατ' εξοχήν αγροτικό. Και σας μεταφέρω το μήνυμα ότι όλη η αγροτιά είναι αγανακτισμένη για τις διώξεις των αγροτών μας.
Κύριε Υπουργέ, η Βουλή, η συντριπτική πλειοψηφία των Βουλευτών μίλησε σήμερα. Εσείς δεν θα μιλήσετε; Θα πείτε εναντίον; Δηλαδή αυτό είναι το Κοινοβούλιο; Ποιος αποφασίζει εδώ μέσα; Ανώτατο πολιτικό όργανο που παίρνει πολιτικές αποφάσεις είναι η Βουλή των Ελλήνων και όχι η Κυβέρνηση και γι' αυτό είστε υποχρεωμένοι να συνταυτιστείτε με τις απόψεις ακόμη και του μειοψηφούντος κόμματος. Ακούσατε εδώ μέσα τις φωνές. Δεν έχετε άλλο δρόμο. 'Αλλωστε ο καθένας μας εδώ γράφει τη δική του ιστορία. Ποιοι είναι με τους αγρότες και ποιοι δεν είναι; Επιτέλους να το γνωρίζουμε κάποτε αυτό, γιατί και εσείς, κύριε Υπουργέ, είστε αγροτόπαιδο και δεν συμμερίζεστε αυτήν τη στιγμή τους δικούς σας αγρότες.
ΠΡΟΕΔΡΕΥΩΝ (Παναγιώτης Σγουρίδης): Καλώς.
Ο κ.Μάτης έχει το λόγο, μετά ο κ.Γκατζής και κλείνει ο κ.Τσιτουρίδης, ως Κοινοβουλευτικός Εκπρόσωπος της Νέας Δημοκρατίας.
ΕΥΑΓΓΕΛΟΣ ΜΠΟΥΤΑΣ: Και εγώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Και εσείς, αν και ως κατηγορούμενος έπρεπε να μιλήσετε πρώτος!
Ορίστε, κύριε Μάτη, έχετε το λόγο.
ΑΘΑΝΑΣΙΟΣ ΜΑΤΗΣ: Κύριε Πρόεδρε, δεν μπορεί κανείς σ'αυτήν την Αίθουσα να είναι περιχαρής, όταν διώκονται οι αγρότες και μάλιστα όταν η πλειοψηφία από εμάς είναι γόνοι αγροτικών οικογενειών. Αλλά εδώ παρακολούθησα μέχρι τώρα έναν αβυσσαλέο ανταγωνισμό για τη γνησιότητα και την αυθεντικότητα της εκπροσώπησης των αγροτών.
Οι αγρότες,αγαπητοί συνάδελφοι, είναι νοήμονες. Το θυμίζω απλώς. Και βεβαίως γνωρίζουν ποιος τους εκπροσωπεί και το καταγράφουν μετά μανίας, θα έλεγα, στις επαναλαμβανόμενες τα τελευταία δεκαπέντε χρόνια εκλογές.
Είναι σαφές ότι οι αγρότες στην πλειοψηφία τους αναγνωρίζουν ότι το κόμμα που αυθεντικά τους εκπροσωπεί είναι το ΠΑ.ΣΟ.Κ. και η Κυβέρνησή του. Από εκεί και πέρα θα ήθελα να θυμίσω και κάτι άλλο, ότι μέσα στους ρόλους του Βουλευτή είναι και ο παιδευτικός ρόλος, που θα πρέπει να εκπαιδεύει τους 'Ελληνες πολίτες με όποιους τρόπους διαθέτει ένας Βουλευτής και στο ζήτημα της τήρησης των υποχρεώσεων και της απολαβής των δικαιωμάτων.
Και δεν θα πρέπει εμμέσως ή αμέσως να κηρύσσει το νόμο της ζούγκλας. Είναι αλήθεια ότι το ζήτημα είναι πολιτικό. Δώσαμε σαν Βουλή ένα μήνυμα στην τρίτη εξουσία τη δικαστική. Πιστεύω ότι και η Κυβέρνηση έχει ευαίσθητα ώτα για να ακούσει. Δεν πρέπει, όμως, να υποκαθιστούμε τη δικαιοσύνη μέσω τροπολογιών.
ΠΡΟΕΔΡΕΥΩΝ (Παναγιώτης Σγουρίδης): Ο κ.Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δεν θα αναφρθώ στους λόγους που οδήγησαν τους αγρότες σε αυτές τις μεγαλειώδεις κινητοποιήσεις. Είναι γνωστά τα προβλήματά τους και έχουν γίνει αποδεκτά από όλους. Ορισμένοι διαφωνούσαν όπως και η Κυβέρνηση, στον τρόπο που οι αγρότες διεκδικούσαν την επίλυση των προβλημάτων τους. Αλήθεια, όμως, υπήρχε άλλος τρόπος; Να έκαναν απεργία από τα χωράφια τους; Πρώτα, είχαν εξαντλήσει όλα τα άλλα περιθώρια, υπομνήματα, υπογραφές, συγκεντρώσεις, συσκέψεις με τους αρμόδιους Υπουργούς. 'Ολοι όμως εκώφευαν. 
Δυστυχώς, έτσι έφθασαν σε αυτό το σημείο για μας καλώς, για ορισμένους κακώς. Πέρα όμως απ'αυτό, κύριε Πρόεδρε, το θέμα είναι καθαρά πολιτικό. Οι δίκες αυτέ είναι πολιτικές. Δεν είναι ποινικές δίκες, όπως θέλουν να τις παρουσιάσουν, δηλαδή ότι οι αγρότες διώκονται επειδή έκλεισαν τους δρόμους κλπ. Και εδώ θα πρέπει να σας θυμίσω δίκες εμπόρων ναρκωτικών, για τους οποίους έγραψαν οι εφημερίδες, που παραγράφηκαν λόγω παρέλευσης της πενταετίας. Οι δίκες, όμως, των αγροτών εξελίχθηκαν μέσα σε δύο μήνες κατόπιν κυβερνητικής, κατά την άποψή μας, κατεύθυνσης. Και δεν είναι ούτε δάκτυλος ούτε άλλες αιτίες. Είναι μια παρεμπόδιση διεκδίκησης των αγώνων του συνδικαλιστικού κινήματος και ένα μέτρο τρομοκρατίας για όλα τα κοινωνικά στρώματα.
ΠΡΟΕΔΡΕΥΩΝ (Παναγιώτης Σγουρίδης): Ο κ.Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, δεν επενδύει κανείς πολιτικά με την υπόθεση των αγροτών. Το πρόβλημα είναι υπαρκτό και όφειλε η Κυβέρνηση να είχε σκύψει με προσοχή πάνω του και να είχε προχωρήσει στη ρύθμισή του με τον τρόπο που λειτούργησε και σε άλλες περιπτώσεις. Οφείλει να το κάνει, διότι δύο τινά μπορούν να συμβούν: 'Η θα δείξει το παράδειγμα στους αγρότες ότι αντιμετώπισε με μεγαλοθυμία το πρόβλημα που δημιουργήθηκε από δικαιολογημένη αγανάκτηση για το μεγάλο πρόβλημα που αντιμετωπίζουν και εξαιτίας του οποίου βρέθηκαν στους δρόμους, ή με την άρνησή της θα τους προτρέψει για χειρότερα.
Δεν θα έπαιρνα το λόγο, αλλά με προκάλεσε ο εκ Τρικάλων συνάδελφός μου που είπε πριν από λίγο ότι οι Βουλευτές πρέπει να έχουν και παιδευτικό χαρακτήρα προς το λαό. Μάλιστα, κύριε Μάτη, αυτόν τον παιδευτικό χαρακτήρα που ακολουθήσατε εσείς βγάζοντάς τους στους δρόμους με εσάς μπροστά. 
(Χειροκροτήματα από την πτέρυγα της Νέας Δημοκρατίας)
Εκείνοι, κύριε Πρόεδρε, που δίδαξαν αυτές τις συμπεριφορές απέναντι στην πολιτεία και στο κράτος και μ'αυτήν τη μορφή διεκδικητικού αγώνα, δεν μπορούν σήμερα να έρχονται στο Κοινοβούλιο και να λένε ότι παιδευτικοί λόγοι πρέπει να είναι εκείνοι που μας κάνουν να λέμε στους αγρότες μην κινητοποιείσθε, παρά το γεγονός ότι η κυβερνητική πολιτική σας οδηγεί στην εξαθλίωση και στη φτώχεια.
ΑΘΑΝΑΣΙΟΣ ΜΑΤΗΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Γιατί να πάρετε το λόγο; Δεν μπορείτε.
ΑΘΑΝΑΣΙΟΣ ΜΑΤΗΣ: Υπάρχει προσωπικό θέμα.
ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει προσωπικό θέμα. Εσείς είπατε τις απόψεις σας και ο κ.Σιούφας τις δικές του.
Ο κ.Τσιτουρίδης, έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, παγία θέση της Νέας Δημοκρατίας εδώ και πολλά χρόνια είναι ότι τα μεγάλα προβλήματα συγκεκριμένων κοινωνικών ομάδων δεν λύνονται στους δρόμους. Υπάρχουν κυβερνήσεις οι οποίες είναι εδώ για να παίρνουν μέτρα. Η Νέα Δημοκρατία, όμως, για λόγους ίσης μεταχείρισης των πολιτών, για λόγους αντιμετώπισης των σοβαροτάτων προβλημάτων, που δημιουργούν οι ποινικές διώξεις έξι χιλιάδων αγροτών σε όλη τη χώρα, για λόγους μη περαιτέρω όξυνσης της κρατούσης καταστάσεως μεταξύ αγροτών και όσων τους διώκουν, δηλαδή της Κυβέρνησης, για λόγους αποκατάστασης πνεύματος ηρεμίας και συνεννόησης της πολιτείας με τη μεγάλη κοινωνική ομάδα των αγροτών και των κτηνοτρόφων, ήρθε να προτείνει μια λύση.
Προτείνει μία λύση, με την οποία θα αποποινικοποιήσουμε τις διώξεις και τα αδικήματα που συνετελέσθησαν και που θα επιτρέψει στην Κυβέρνηση, μέσα από ένα κλίμα ηρεμίας, να πάρει τις σημαντικές πρωτοβουλίες που αναμένουν οι αγρότες και για τις οποίες δεσμεύθηκε η παρούσα Κυβέρνηση. 'Ηλθαμε, λοιπόν, να προτείνουμε μία τροπολογία με την οποία ζητούμε την παραγραφή των αδικημάτων και επίσης δίνουμε τη δυνατότητα στον Υπουργό Γεωργίας να είναι συνεπής με αυτό που θέλει να πράξει, γιατί μας είπε εδώ ότι αυτός θέλει, αλλά δεν τον αφήνει ο Πρωθυπουργός. Ο κύριος Πρωθυπουργός δηλαδή θέλει να συνεχιστούν οι διώξεις. Αν λοιπόν, θελει ο κ. Τζουμάκας, όπως επανειλημμένως είπε εδώ πέρα, μπορεί να δεχθεί την τροπολογία μας. Βουλευτές της Νέας Δημοκρατίας καταθέσαμε επί της τροπολογίας μία αίτηση ονομαστικής ψηφοφορίας.
ΠΡΟΕΔΡΕΥΩΝ (Παναγιώτης Σγουρίδης): Ο κ. Μπούτας έχει το λόγο.
ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, θέλω να πω ότι τους αγώνες τους προκάλεσε η αντιαγροτική πολιτική της Κυβέρνησης και κατ'επέκταση της Ευρωπαϊκής 'Ενωσης. Δεν χρειάζεται να αναφερθώ περισσότερο, αλλά πρέπει να πω ότι οι αγώνες θα ξαναγίνουν. Δεν ξέρω αν θα έχουν αυτή τη μορφή ή άλλη μορφή, αλλά αυτό θα το αποφασίσουν οι ίδιοι οι αγρότες. Δεν πρέπει να αποφασίζουμε εμείς από εδώ τι μορφή θα παίρνουν οι αγώνες.
Ο κύριος Υπουργός Γεωργίας επανειλλημένα σκιαγράφησε με τα πιο μελανά χρώματα την προοπτική που υπάρχει στον αγροτικό χώρο. 'Ηλθε και ο κ. Φίσλερ, που και αυτός με ακόμα μελανότερα χρώματα σκιαγράφησε το πως θα προχωρήσει η κατάσταση. Σίγουρο είναι ότι τα δικαστήρια που γίνονται είναι προμελετημένα και έχουν συγκεκριμένο στόχο και αυτό γιατί και οι δηλώσεις των αρμοδίων Υπουργών κατά την περίοδο των κινητοποιήσεων, αλλά και ο Ο.Σ.Ε. και το Ταμείο Εθνικής Οδοποιϊας και οι δημεύσεις στην 'Αρτα, όλα αυτά δεν είναι τυχαία πράγματα. Είναι γνωστό ποιος είναι πρόεδρος στον Ο.Σ.Ε. και στο Ταμείο Εθνικής Οδοποιϊας. Είναι στελέχη του ΠΑ.ΣΟ.Κ. επικεφαλείς και έτσι η Κυβέρνηση προσπαθεί να καθυποτάξει τους αγώνες των αγροτών, να τους τρομοκρατήσει και να τους εκφοβήσει. 'Ομως οι αγρότες είναι μαθημένοι, γιατί πολεμούν με όλα τα θεριά της φύσης και δεν πτοούνται με αυτά τα πράγματα.
'Ομως πρέπει να κρίνουμε και την αξιοπιστία του κυρίου Πρωθυπουργού, γιατί όταν η Πανθεσσαλική Επιτροπή τον επισκέφθηκε, έθεσε το ζήτημα της ποινικοποίησης των αγώνων των αγροτών, μας δήλωσε παρουσία και του Υπουργού Γεωργίας ότι δεν προτίθεται η Κυβέρνηση να ποινικοποιήσει τους αγώνες. Μετά, όμως, από δύο ημέρες πήραμε τις κλήσεις για να δικαστεί η Συντονιστική Επιτροπή.
Κύριε Πρόεδρε, η ιστορία και η ζωή προχωράνε με αγώνες. Αν δεν γινόταν οι αγώνες αυτοί από τους εργάτες και τους αγρότες θα ζούσαμε ακόμα στα σπήλαια. 'Ομως, επειδή οι αγρότες θέλουν να βγουν από αυτή την κατάσταση και να πάνε μπροστά, μένοντας όμως στα χωράφια τους και στα χωριά τους, θα συνεχίσουν αυτούς τους αγώνες.
Τέλος, θέλω να πω ότι αφού η Κυβέρνηση δεν δέχεται να σταματήσει η ποινικοποίηση των αγώνων, εμείς είμαστε υποχρεωμένοι να υψώσουμε τον τόνο της φωνής μας εδώ στη Βουλή και να ζητήσουμε να ψηφιστεί η τροπολογία, γιατί πρέπει όλοι να ξέρουμε ότι η φτώχεια, πείνα και η δυστυχία δεν φυλακίζονται, αλλά κατακτιώνται με αγώνες και τέτοιους αγώνες θα έχουμε μάλιστα πολύ σύντομα.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχουν τοποθετηθεί όλοι οι συνάδελφοι επί της τροπολογίας και ήδη έχουν κατατεθεί δύο αιτήσεις ονομαστικών ψηφοφοριών. Υπάρχει ο απαιτούμενος αριθμός των Βουλευτών. Η μία είναι με πρώτο τον κ. Τσιτουρίδη και ακολουθούν οι Βουλευτές της Νέας Δημοκρατίας.
Η άλλη αίτηση είναι μεικτή. Υπογράφεται από τον κ. Μπούτα από το Κομμουνιστικό Κόμμα Ελλάδος, τον κ. Ρόκο απο το Δημοκρατικό Κοινωνικό Κίνημα και τον κ. Αποστόλου από το Συνασπισμό και ακολουθούν τριάντα δύο υπογραφές Βουλευτών.
Μαζί υπάρχουν και Βουλευτές της Νέας Δημοκρατίας, αν δεν με απατά η μνήμη μου, και εδώ όπως και στην άλλη.
Ορίστε, κύριε Υπουργέ, έχετε το λόγο για να τοποθετηθείτε και μετά να διακόψουμε για δέκα λεπτά.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, ασφαλώς και δεν δόθηκε η δυνατότητα στους συναδέλφους μέσα σε ελάχιστο χρόνο να τοποθετηθούν στο θέμα από όλες τις πλευρές, γιατί το θέμα αυτό δεν είναι απλό. Δεν είναι, άσπρο ή μαύρο. Είναι ένα πρόβλημα που δημιουργήθηκε σε μια ορισμένη περίοδο. Μπορούμε να ανατρέξουμε σε εκείνη την περίοδο. 'Εχει αντιφάσεις και οι εξελίξεις που ακολούθησαν έδειξαν αυτές τις αντιφάσεις.
Θα αρχίσω από αυτά που είπε ο κ. Μπούτας τώρα στο τέλος, για τη φτώχεια, το ξεκλήρισμα και την καταστροφή. 'Οντως στους χιλιάδες αγρότες που υπάρχουν στη χώρα, υπάρχουν αγρότες που είναι φτωχοί, που είναι σε μεγάλη δυσχέρεια και σε μεγάλη δυσκολία. Από αυτούς τους ανθρώπους σχεδόν δεν ξεσηκώθηκε κανένας. Και αυτό θα πρέπει να μας απασχολήσει, ότι αυτοί οι άνθρωποι έχουν την ανάγκη από τη μεγαλύτερη υποστήριξη όλων μας. Και αυτοί οι αγρότες είναι στα ορεινά, στα ημιορεινά, στις φθίνουσες περιοχές και στις περιοχές που υπάρχει πραγματική ένδεια.
Θα ήθελα, επίσης, να πω ότι υπάρχει μία δεύτερη κατηγορία αγροτών που έχουν καλύτερο σχετικά εισόδημα. Είναι στα παράλια, είναι όσοι αγρότες ασχολούνται και με άλλες δραστηριότητες. Είναι εκεί που θέλει να πάει η Ευρωπαϊκή 'Ενωση τώρα τη γεωργία με ετεροεπαγγελματίες.
Μετά, είναι οι αγρότες που είναι στα πεδινά, που έχουν εισοδήματα, που κύρια έλαβαν μέρος στην κινητοποίηση. Στους οκτακόσιες χιλιάδες αγρότες, δεν έλαβαν μέρος πάνω από πέντε χιλιάδες αγρότες στην κινητοποίηση. 'Ηταν ορισμένοι αγρότες που εκπροσωπούσαν συγκεκριμένες πολιτικές δυνάμεις στα πλαίσια μιας πολιτικής στρατηγικής αναμέτρησης. Δεν είχε σχέση αυτό με το αγροτικό πρόβλημα της χώρας. Καμία σχέση. 'Ηταν ως αποτέλεσμα της στρατηγικής ήττας του Σεπτεμβρίου, του 1996 όταν το ΠΑ.ΣΟ.Κ. κέρδισε τις εθνικές εκλογές δεν ήταν ήττα τετραετίας για την πορεία της χώρας. Και έπρεπε να συγκεντρωθούν δυνάμεις για να γίνει η αναμέτρηση, αυτό που πολύ καλά είπε ο συνάδελφός μας απο τη Β' Αθηνών, ο κ. Κασσίμης, η επίδειξη της δύναμης. Γιατί ο κ. Μπούτας -έχω και μία φιλική σχέση και εκτίμηση στο πρόσωπό του- λέει καθε φορά ότι θα συγκεντρώσουμε και άλλα τρακτέρ και άλλη δύναμη. Δεν λέει ότι θα θέσουμε το αγροτικό πρόβλημα, ότι θα δούμε τι θα γίνει με το αγροτικό ζήτημα, να δούμε τι θα κάνουμε με την αγροτική πολιτική. Δύο θέματα θέτει κάθε φορά, την αντιαγροτική πολιτική της Ευρωπαϊκής 'Ενωσης και πόσα άλλα τρακτέρ θα κατεβάσουμε.
'Ετσι, λοιπόν και αυτού του τύπου την πολιτική αναμέτρηση, την καθαρώς πολιτική αναμέτρηση, να την ανακυκλώνουμε, γιατί δεν έχουμε άλλη πολιτική πελατεία πέραν αυτού του ποσοστού. Αυτό το ποσοστό κρίθηκε στις εκλογές που έγιναν. Ψήφισαν οκτακόσιες χιλιάδες αγρότες και αυτή η άποψη για τις αναμετρήσεις πήρε 3%. Δηλαδή, συγκεντρώνω δυνάμεις και αμφισβητώ το ποιος διευθύνει τα πράγματα της χώρας. Δεν έχει σχέση αυτό με το αγροτικό ζήτημα. Αυτό είναι πολιτική αναμέτρηση.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, δεν μπορώ, πρέπει να πάρω θέση.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, δεν μπορούμε να μπούμε σε άλλο κύκλο συζητήσεων, γιατί υπάρχει και αίτηση ονομαστικής ψηφοφορίας.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): 'Ετσι, λοιπόν, θα πρέπει στη διάρκεια όλων των προσπαθειών που θα κάνουμε και μέσα και έξω από τη Βουλή, να αντιμετωπίσουμε το αγροτικό πρόβλημα που είναι εθνικό πρόβλημα, όσον αφορά την εθνική του πλευρά και όσον αφορά και την κοινοτική του πλευρά, για να μπορέσουμε να προσφέρουμε, να υποστηρίξουμε τον αγροτικό κόσμο.
Εδώ έχουμε ένα συγκεκριμένο πρόβλημα που έχει δύο πλευρές: Η μία πλευρά του ήταν η πολιτική αμφισβήτηση για το ποιος θα διευθύνει μια πολιτική στη χώρα μετά τις εθνικές εκλογές που κέρδισε το ΠΑ.ΣΟ.Κ.. Η αντιπολίτευση συγκέντρωσε δυνάμεις για αμφισβήτηση πια των πραγμάτων στη χώρα -γι' αυτό είπα για το πλαίσιο. Δεν είναι για τα αγροτικά προβλήματα, διότι τα αγροτικά προβλήματα είναι πολλά και μία συγκεκριμένη ομάδα των πιο καλά αμειβόμενων αγροτών που αφορά το βαμβάκι, έθεσαν αιτήματα ενός τρισεκατομμυρίου. Ποια κυβέρνηση ένα μήνα μετά τις εθνικές εκλογές θα μπορούσε να ικανοποιήσει αίτημα ενός τρισεκατομμυρίου; 'Ηταν ένα μαξιμαλιστικό πλαίσιο για να μπορεί να καθηλώσει δυνάμεις, να παγιδεύσει δυνάμεις, ή μια αναμέτρηση. Από αυτά τα μαθήματα, εγώ ξέρω από τη δεκαετία του 70 αρκετά και μάλιστα με αποφασιστικότητα. Εμείς λέγαμε τότε: Θα τους ανατρέψουμε; Μάλιστα. Θα ανατρέψουμε μία πολιτική; Μάλιστα. Θα αμφισβητήσουμε ποιος διευθύνει μια πολιτική; Μάλιστα. Θα ανατρέψουμε ένα αποτέλεσμα; Μάλιστα. Αυτά τα μαθήματα τώρα τα μαθαίνετε και εσείς, που είχατε συνηθίσει σε συντηρητικές πολιτικές.
Εγώ συμφωνώ απόλυτα με τον κ. Μπούτα, χωρίς αγώνες δεν υπάρχουν εξελίξεις. Αλλά πρέπει να ισχύει και ένα πλαίσιο δημοκρατίας. Υπάρχει ένα πολιτικό αποτέλεσμα, υπάρχει ένα κοινωνικό αποτέλεσμα.
Σ' αυτήν τη λογική, λοιπόν, έπρεπε να γίνει μια συζήτηση. Αυτό το έχω πει για τέταρτη φορά.
Ασφαλώς υπάρχει το δεύτερο πρόβλημα της ποινικοποίησης των αγώνων. 'Οχι, δεν μπορεί να ποινικοποιούνται οι αγώνες. Αλλά σε μια τέτοια αναμέτρηση δεν παρεμβαίνουν μόνο οι πολιτικές και οι κοινωνικές δυνάμεις. Παρεμβαίνουν και άλλες δυνάμεις. Υπάρχουν και άλλες δυνάμεις γενικότερα στην κρατική διοίκηση. Παρενέβησαν δυνάμεις της Αστυνομίας, παρενέβησαν δικαστικές αρχές. Αυτό, λοιπόν, είναι ένα σύνολο που δημιούργησε ένα αποτέλεσμα.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού).
Εδώ δεν είναι σήμερα ο Υπουργός Δικαιοσύνης για να μιλήσει και ο ίδιος. Πολιτικά παίρνω θέση κατά της ποινικοποίησης των αγώνων. 'Ομως, αυτό το πλαίσιο δεν είναι πλαίσιο αγώνων για το αγροτικό ζήτημα. Να σταματήσει αυτή η υποκρισία εδώ μέσα. 'Ηταν ένα θέμα σχετικά με μια ήττα μιας πολιτικής αναμέτρησης από τις εθνικές εκλογές του Σεπτεμβρίου του 1996. Θα έρθουν και άλλες ήττες και πρέπει να ορίζεται το πλαίσιο. Αυτό το πλαίσιο έχει ορισθεί από το '74 εδώ.
(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Υπουργού).
Σ' αυτό, λοιπόν, το θέμα υπάρχει μια υπόθεση δικαστικών διώξεων. Αυτό το θέμα δεν μπορεί να το αντιμετωπίσει η Κυβέρνηση στη Βουλή και να πει, ξέρετε εγώ παύω τις δικαστικές διώξεις. Ο Υπουργός Δικαιοσύνης που έχει την αρμοδιότητα δήλωσε σαφώς όχι. Η δική μου θέση είναι θέση της Κυβερνήσεως.
ΣΤΡΑΤΗΣ ΚΟΡΑΚΑΣ: Ζητήσατε δηλώσεις μετανοίας.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Είναι η θέση της Κυβερνήσεως ότι δεν μπορεί να κάνει δεκτή αυτήν την τροπολογία, ούτε την άλλη τροπολογία των συναδέλφων από την άλλη πλευρά, διότι αυτό το θέμα δεν μπορεί να αντιμετωπισθεί έτσι.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, παρακαλώ τελειώνετε.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Είναι σε εκκρεμότητα ως θέμα, πολιτικό και κοινωνικό.
(Θόρυβος από την πτέρυγα της Νέας Δημοκρατίας)
Μπορείτε να είστε υποκριτές και ιεροδιάκονοι όσο άλλο θέλετε, αλλά αυτή δεν είναι πολιτική και κοινωνική ειλικρίνεια.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Τσιτουρίδη, έχετε το λόγο.
ΣΑΒΒΑΣ ΤΣΙΤΟΥΡΙΔΗΣ: Αυτά, κύριε Τζουμάκα, να τα λέτε στις συγκεντρώσεις του ΠΑ.ΣΟ.Κ. και όχι στη Βουλή. Επιτέλους ύστερα από τέσσερις μήνες πιγκ-πογκ έρχεσθε να μας πείτε ότι ο κ. Σημίτης δεν δέχεται αυτό για το οποίο κοροϊδεύατε εσείς τόσο καιρό, όχι ο κ. Γιαννόπουλος, όχι ο κ. Τζουμάκας. Πείτε μας ότι ο κ. Σημίτης σας έχει δώσει εντολές. Ας το λέγατε από τον Ιούλιο.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Εκ μέρους της Κυβέρνησης είπα όχι.
ΣΑΒΒΑΣ ΤΣΙΤΟΥΡΙΔΗΣ: Τι είναι σε εκκρεμότητα; Καταδικάζονται αγρότες σε όλη τη χώρα. Χθες στην Κατερίνη καταδικάστηκαν αγρότες. Ποια είναι η εκκρεμότητα; 'Οταν θα καταδικασθούν και οι έξι χιλιάδες θα έρθετε να ρυθμίσετε την εκκρεμότητα;
Από εκεί και πέρα για μια ακόμη φορά απέδειξε ο Υπουργός Γεωργίας ότι είναι βαθειά νυχτωμένος και ως προς τους λόγους, για τους οποίους δημιουργούνται οι εντάσεις, αλλά και ως προς τις λύσεις, οι οποίες απαιτούνται για να ξεπερασθούν οι εντάσεις. 'Ηρθε για μια ακόμη φορά εδώ πέρα, προκαλεί τους αγρότες λέγοντας, οι μπαταξήδες, οι μεγάλοι, οι πλούσιοι, οι οποίοι υποκινούνται από τα κόμματα και ήρθε εδώ πέρα να μας κάνει ξανά πολιτική. Εσείς δημιουργήσατε αυτού του είδους τις κοινωνικές συμπεριφορές, κύριε Τζουμάκα, η δική σας Κυβέρνηση, το δικό σας κόμμα επί δύο δεκαετίες.
Επιτέλους εμείς σας προτείνουμε μια πολιτική λύση, να σταματήσει η ένταση αυτή και να σας δώσει το δικαίωμα να πάρετε μέτρα. 'Οσο συνεχίζετε να προκαλείτε έτσι, θα τους έχετε πάλι τους αγρότες στους δρόμους και να δούμε πώς θα τους αντιμετωπίσετε. Και δεν θα σας φταίει καμία πολιτική δύναμη. Η ανυπαρξία σας και η αδυναμία σας να πάρετε μέτρα πολιτικής οδηγεί στις εντάσεις.
ΣΤΡΑΤΗΣ ΚΟΡΑΚΑΣ: Κακό του κεφαλιού σας, κύριε Υπουργέ.
ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μπούτα.
ΕΥΑΓΓΕΛΟΣ ΜΠΟΥΤΑΣ: Κατ' αρχήν δεν είμαι μόνο Βουλευτής, κύριε Υπουργέ. Είμαι και Πρόεδρος της Ομοσπονδίας Αγροτικών Συλλόγων και μέλος της Συντονιστικής Επιτροπής της Ομοσπονδίας της Καρδίτσας και της Θεσσαλίας της Συντονιστικής Επιτροπής. Βέβαια είμαι και αγρότης. Και δεν ξέρω αν όταν κάποιος υπερασπίζεται το ψωμί του, το δικαίωμα στο να ζήσει εκεί που γεννήθηκε και εκεί που δουλεύει να μην πάει στην ανεργία, είναι ρήξη. Τι θα έπρεπε να κάνουν δηλαδή οι αγρότες; Να πουν, "σφάξε με αγά μου να αγιάσω", καλά κάνετε που λέτε αυτά που λέτε ότι θα συμβούν και καλώς θα συμβούν; Αυτό, κύριε Υπουργέ, ξεχάστε το. Δεν πρόκειται ποτέ να το πουν και οι αγώνες βεβαίως θα γίνουν και βεβαίως πολλές φορές τους πυροδοτείτε εσείς ο ίδιος με την πολιτική σας, η Κυβέρνησή σας με τις δηλώσεις σας, με τις προκλήσεις. Και το μόνο που έχουν στα χέρια τους οι αγρότες, είναι ο αγώνας.
Τώρα όσον αφορά για την αντίφαση πεδινά και ορεινά, επειδή είμαι από μία περιοχή που είναι μεσοβέζικη, ξέρω πολύ καλά ότι οι καμπίσιοι είναι μέχρι τα φρίδια, είπα προχθές, χρεωμένοι στην Αγροτική Τράπεζα, τώρα θα πω, είναι μέχρι τα μαλλιά και κινδυνεύουν να χάσουν και αυτά που έχουν. Είναι μεγαλύτερο το πρόβλημα σ' αυτούς. Βεβαίως στα ορεινά δεν είναι και κανένας να διαμαρτύρεται. 'Εμειναν οι παπούδες.
Είναι οι παπούδες με τριάντα χιλιάδες (30.000) σύνταξη του Ο.Γ.Α. και μάλιστα από την πρώτη του μήνα θα φορολογηθεί κιόλας με 4%. Δεν διαμαρτύρονται αυτοί οι οποίοι βασιλεύουν, διαμαρτύρονται αυτοί που ανατέλλουν, κύριε Υπουργέ και θέλουν να δουν τη ζωή τους να καλυτερεύει και να καλυτερεύει τη ζωή των παιδιών τους. Και αυτοί αγωνίζονται.
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί των τροπολογιών με γενικό αριθμό 849 και ειδικό 32 και με γενικό αριθμό 941 και ειδικό 44.
Κύριοι συνάδελφοι, όπως σας προανέφερα, έχουν υποβληθεί δύο αιτήσεις ονομαστικής ψηφοφορίας, των οποίων τα κείμενα έχουν ως εξής:
"ΠΡΟΤΑΣΗ ΟΝΟΜΑΣΤΙΚΗΣ ΨΗΦΟΦΟΡΙΑΣ
Κύριε Πρόεδρε,
Προτείνουμε τη διεξαγωγή ονομαστικής ψηφοφορίας για την τροπολογία υπ'αρ. Γεν. 849 και Ειδ. 32/22-8-97
Με τιμή
1. Σάββας Τσιτουρίδης
2. Ευάγ. Μπασιάκος
3. Επαμ. Ζαφειρόπουλος
4. Νικ. Κατσαρός
5. Γεωρ. Αλεξόπουλος
6. Αθαν. Παναγιωτόπουλος
7. Ηλ. Βεζδρεβάνης
8. Απ. Σταύρου
9. Δημ. Κωστόπουλος
10. Λ. Παπαγεωργόπουλος
11. Αν. Καραμάριος
12. Ελευθ. Παπανικολάου
13. Ιωάν. Παπαδημόπουλος
14. Νικ. Αναστασόπουλος
15. Γεωργ. Σούρλας
16. Αθ. Γιαννόπουλος
17. Θεοφ. Δημοσχάκης
18. Φάνη Πετραλιά-Πάλλη
19. Γερασ. Γιακουμάτος
20. Γεώρ. Ορφανός
21. Βαρσάμης Γιοβανούδας
22. Αδάμ Ρεγκούζας
23. Αθαν. Νάκος
24. Γεώρ. Τρυφωνίδης
25. Βασ. Μιχαλολιάκος
26. Λεωνίδας Λυμπερακίδης".
"ΑΙΤΗΣΗ ΟΝΟΜΑΣΤΙΚΗΣ ΨΗΦΟΦΟΡΙΑΣ
Οι παρακάτω υπογράφοντες Βουλευτές ζητούμε, σύμφωνα με το άρθρο 72 παρ. 1 του Καν. Β, τη διεξαγωγή ονομαστικής ψηφοφορίας για την επιψήφιση των δύο συναφών, εμπροθέσμως κατατεθειμένων και από κοινού συζητουμένων τροπολογιών με γεν. αριθμ. 849 και 941 και ειδ. αριθμ. 32 και 44 αντίστοιχα, που αφορούν στην παραγραφή των φερομένων ως αδικημάτων των αγροτών, κατά τη διάρκεια των αγροτικών κινητοποιήσεων. 
Οι αιτούντες Βουλευτές
Ευάγ. Μπούτας
Σταύρος Παναγιώτου
Ευστράτιος Κόρακας
Νικόλαος Γκατζής
Αχιλλέας Κανταρτζής
Αποστ. Τασούλας
Ορέστης Κολοζώφ
Χαραλ. Αγγουράκης
Δημ. Κωστόπουλος
Γεώργ. Ρόκος
Γεώργ. Τσαφούλιας
Γεώργ. Καρατάσος
Ιωάν. Αράπης
Αναστ. Ιντζές
Ιωάν. Καρακώστας
Νικ. Κατσαρός
Επ. Ζαφειρόπουλος
Φώτης Κουβέλης
Δ. Κωστόπουλος
Ε. Αποστόλου
Θ. Σκρέκας
Β. Γ. Πολύδωρας
Στ. Αλφιέρη
Αν. Λουλέ
Β. Αράπη-Καραγιάννη"
ΠΡΟΕΔΡΕΥΩΝ (Παναγιώτης Σγουρίδης): Δεν θα διαβάσω τα ονόματα, υπάρχει ο απαιτούμενος από τον Κανονισμό αριθμός υπογραφόντων τις αιτήσεις ονομαστικής ψηφοφορίας Βουλευτών, είναι πάνω από δεκαπέντε.
Συνεπώς διακόπτουμε τη συνεδρίαση για δέκα λεπτά, σύμφωνα με τον Κανονισμό.
(ΔΙΑΚΟΠΗ)
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΕΥΩΝ (Παναγιώτης Σγουρίδης): Επαναλαμβάνεται η διακοπείσα συνεδρίαση. 
Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72 παράγραφος 3) θα λύσει τη συνεδρίαση για αύριο Παρασκευή 17.10.1997 και ώρα 10.00' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης των Βουλευτών της Νέας Δημοκρατίας κυρίων Γεωργίου Παναγιωτόπουλου, Εμμανουήλ Κεφαλογιάννη, Δημητρίου Κωστόπουλου, Ιωάννη Τζωάννου, Βασιλείου Κορκολόπουλου, Γεωργίου Αλογοσκούφη προς τον Υπουργό Εθνικής Οικονομίας, για το υψηλό κόστος των δανείων των πιστωτικών ιδρυμάτων προς βιομηχανίες και βιοτεχνίες.
Λύεται η συνεδρίαση. 'Ωρα λήξεως: 15.21'
Ο ΠΡΟΕΔΡΟΣ
ΟΙ ΓΡΑΜΜΑΤΕΙΣ

