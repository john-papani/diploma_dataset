ΠΙΝΑΚΑΣ ΠΕΡΙΕΧΟΜΕΝΩΝ
Η’ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ’
ΣΥΝΟΔΟΣ Α’
ΣΥΝΕΔΡΙΑΣΗ ΝΕ’

Δευτέρα 17 Δεκεμβρίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κ. Φ. Πιπιλή και Γ. Βαγιωνά, σελ.
3. Ανακοινώνεται ότι τη συνεδρίαση παρακολουθούν μαθητές από το Γυμνάσιο Βαλτινού Τρικάλων, σελ.
4. Επί Διαδικαστικού Θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση στο σύνολο επί του σχεδίου νόμου του Υπουργείου Δικαιοσύνης: «Κύρωση, εφαρμογή του Προαιρετικού Πρωτοκόλλου στη Σύμβαση για τα Δικαιώματα του Παιδιού, σχετικά με την εμπορία παιδιών, την παιδική πορνεία και παιδική πορνογραφία και άλλες διατάξεις», σελ.
2. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Εξωτερικών: 
α) «Κύρωση της Συμφωνίας μεταξύ της Ευρωπαϊκής ‘Ενωσης, της Ευρωπαϊκής Κοινότητας και της Ελβετικής Συνομοσπονδίας, σχετικά με τη σύνδεση με τη σύνδεση της Ελβετικής Συνομοσπονδίας προς τη θέση σε ισχύ, την εφαρμογή και την ανάπτυξη του κεκτημένου του Σένγκεν», σελ.
β) «Κύρωση της Συμφωνίας για την τροποποίηση της Συμφωνίας Εταιρικής Σχέσης μεταξύ των μελών της ομάδας των κρατών της Αφρικής, της Καραϊβικής και του Ειρηνικού αφ’ ενός και της Ευρωπαϊκής Κοινότητας και των κρατών-μελών της αφ’ ετέρου, η οποία υπεγράφη στην Κοτονού στις 23 Ιουνίου 2000, με τη συνημμένη σ’ αυτήν Τελική Πράξη, που υπογράφηκαν στο Λουξεμβούργο, στις 25 Ιουνίου 2005, της Εσωτερικής Συμφωνίας μεταξύ των Αντιπροσώπων των Κυβερνήσεων των κρατών-μελών συνελθόντων στο πλαίσιο του Συμβουλίου για την Τροποποίηση της Εσωτερικής Συμφωνίας της 18ης Σεπτεμβρίου 2000 σχετικά με τα ληπτέα μέτρα και τις ακολουθητέες διαδικασίες για την εφαρμογή της Συμφωνίας εταιρικής σχέσης Α.Κ.Ε.-Ε.Κ., που υπογράφηκε στο Λουξεμβούργο στις 10 Απριλίου 2006 και της εσωτερικής Συμφωνίας μεταξύ των Αντιπροσώπων των Κυβερνήσεων των κρατών-μελών συνελθόντων στο πλαίσιο του Συμβουλίου σχετικά με την χρηματοδότηση των ενισχύσεων της Κοινότητας στο πλαίσιο του πολυετούς χρηματοδοτικού πλαισίου για την περίοδο 2008-2013 βάσει της Συμφωνίας εταιρικής σχέσης Α.Κ.Ε.-Ε.Κ., καθώς και για τη χορήγηση χρηματοδοτικής ενίσχυσης στις υπερπόντιες χώρες και εδάφη για τις οποίες ισχύουν οι διατάξεις του τέταρτου μέρους της Συνθήκης ΕΚ», σελ.
3. Συζήτηση και ψήφιση επί του συνόλου του σχεδίου νόμου του Υπουργείου Υγείας και Κοινωνικής Αλληλεγγύης: «Κύρωση α) Σύμβασης Δωρεάς του Σωματείου «ΕΛΠΙΔΑ-Σύλλογος Φίλων Παιδιών με Καρκίνο» υπέρ του Ελληνικού Δημοσίου και του Ν.Π.Δ.Δ. «Νοσοκομείο Παίδων – Η Αγία Σοφία» και β) Σύμβασης μεταξύ του Σωματείου «Ελληνικός Ερυθρός Σταυρός»  Υπουργείου Υγείας και Κοινωνικής Αλληλεγγύης και άλλες διατάξεις», σελ.
4. Συζήτηση επί του σχεδίου νόμου του Υπουργείου 
Οικονομίας και Οικονομικών: «Κύρωση του Κρατικού Προϋπολογισμού και των Προϋπολογισμών ορισμένων ειδικών ταμείων και υπηρεσιών οικονομικού έτους 2008», σελ.

ΟΜΙΛΗΤΕΣ
Α. Επί Διαδικαστικού θέματος:
ΚΑΝΕΛΛΗ Λ., σελ.
ΣΙΟΥΦΑΣ Δ., σελ.

Β. Επί των σχεδίων νόμων του Υπουργείου Εξωτερικών:
ΑΙΒΑΛΙΩΤΗΣ Κ., σελ.
ΚΑΝΕΛΛΗ Λ., σελ.
ΜΠΑΝΙΑΣ Ι., σελ.

Γ. Επί του σχεδίου νόμου του Υπουργείου Υγείας και Κοινωνικής Αλληλεγγύης:
ΚΑΚΛΑΜΑΝΗΣ Α., σελ.
ΠΑΠΑΓΕΩΡΓΙΟΥ Γ. (Ν. ‘Αρτας), σελ.

Δ. Επί του σχεδίου νόμου του Υπουργείου Οικονομίας και Οικονομικών:
ΑΒΡΑΜΟΠΟΥΛΟΣ Δ., σελ.
ΑΛΟΓΟΣΚΟΥΦΗΣ Γ., σελ.
ΑΜΟΙΡΙΔΗΣ Ι., σελ.
ΒΕΝΙΖΕΛΟΣ Ε., σελ.
ΒΕΡΕΛΗΣ Χ., σελ.
ΓΕΙΤΟΝΑΣ Κ., σελ.
ΓΕΩΡΓΙΑΔΗΣ Α., σελ.
ΔΑΜΑΝΑΚΗ Μ., σελ.
ΚΑΙΛΗ Ε., σελ.
ΚΑΝΤΑΡΤΖΗΣ Α., σελ.
ΚΑΡΧΙΜΑΚΗΣ Μ., σελ.
ΚΕΛΕΤΣΗΣ Σ., σελ.
ΚΟΛΛΙΑΣ Κ., σελ.
ΚΟΝΤΟΓΙΑΝΝΗΣ Γ., σελ.
ΚΟΡΚΑ-ΚΩΝΣΤΑ Α., σελ.
ΚΟΥΣΕΛΑΣ Δ., σελ.
ΚΟΥΤΣΟΥΚΟΣ Γ., σελ.
ΛΕΒΕΝΤΗΣ Α., σελ.
ΛΕΓΚΑΣ Ν., σελ.
ΜΑΝΩΛΗΣ Ι., σελ.
ΜΑΡΚΟΓΙΑΝΝΑΚΗΣ Χ., σελ.
ΜΕΙΜΑΡΑΚΗΣ Ε., σελ.
ΜΠΑΝΙΑΣ Ι., σελ.
ΜΠΑΝΤΟΥΒΑΣ Κ., σελ.
ΜΠΟΥΓΑΣ Ι., σελ.
ΠΑΠΑΔΗΜΗΤΡΙΟΥ Ε., σελ.
ΠΑΠΑΝΔΡΕΟΥ Γ., σελ.
ΡΑΓΙΟΥ Ν, σελ.
ΡΑΠΤΗ Ε., σελ.
ΡΕΠΠΑΣ Δ., σελ.
ΣΑΛΑΓΚΟΥΔΗΣ Γ., σελ.
ΣΗΜΙΤΗΣ Κ., σελ.
ΣΚΟΠΕΛΙΤΗΣ Σ., σελ.
ΣΚΟΥΛΑΣ Ι., σελ.
ΣΟΛΔΑΤΟΣ Θ., σελ.
ΣΤΑΙΚΟΥΡΑΣ Χ., σελ.
ΤΖΑΚΡΗ Θ., σελ.
ΤΖΙΤΖΙΚΩΣΤΑΣ Α., σελ.
ΤΣΙΟΚΑΣ Θ., σελ.
ΤΣΟΥΡΗ Ε., σελ.
ΦΩΤΙΑΔΗΣ Η., σελ.


      ΠΡΑΚΤΙΚΑ ΒΟΥΛΗΣ
      Η’ ΑΝΑΘΕΩΡΗΤΙΚΗ ΒΟΥΛΗ
      ΙB΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΝΕ΄
      Δευτέρα 17 Δεκεμβρίου  2007 
      Αθήνα, σήμερα στις 17 Δεκεμβρίου 2007, ημέρα Δευτέρα και ώρα 18.03΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Λιάνα Κανέλλη, Βουλευτή Α’ Αθήνας, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Αργολίδος κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία  η Πανελλήνια Ομοσπονδία Σωματείων Εργαζομένων Υ.ΠΕ.ΧΩ.Δ.Ε. ζητεί την άμεση χρηματοδότηση των Διευθύνσεων Ελέγχου Συντήρησης Έργων των Περιφερειών.
2) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία  η Κοινότητα Πανόρμου Τήνου ζητεί τον άμεσο διορισμό υπαλλήλου στο Γραφείο ΕΛ.ΤΑ. Πανόρμου Τήνου.
3) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία  ο Δήμος Υδρούσας Νομού Κυκλάδων ζητεί τη δημιουργία ταχυδρομικού γραφείου στο Μπατσί Νομού Κυκλάδων.
4) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία  η Εθνική Συνομοσπονδία Ατόμων με Αναπηρία ζητεί τη θέσπιση ειδικού τιμολογίου της Δ.Ε.Η. για τα άτομα με ειδικές ανάγκες.
5) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία  ο Εμπορικός Σύλλογος Σύρου ζητεί την επαναφορά γιατρών στις υγειονομικές υπηρεσίες του Τ.Ε.Β.Ε. της Σύρου.
6) Ο Βουλευτής Ευβοίας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία  η Εθνική Ομοσπονδία Τυφλών ζητεί την τροποποίηση του ν.2643/98.
7) Ο Βουλευτής Ευβοίας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία  το Επιμελητήριο Εύβοιας ζητεί την τροποποίηση οικονομικών και φορολογικών υποθέσεων για τις επιχειρήσεις των πυρόπληκτων περιοχών.
8) Ο Βουλευτής Ευβοίας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία  το Δημοτικό Συμβούλιο Κονιστρών Νομού Εύβοιας ζητεί την εκτέλεση αντιδιαβρωτικών και αντιπλημμυρικών έργων στην περιοχή.
9) Ο Βουλευτής Β΄ Αθηνών κ. ΜΙΧΑΗΛ ΠΑΠΑΓΙΑΝΝΑΚΗΣ κατέθεσε αναφορά με την οποία  ο Σύλλογος Εργαζομένων Α.Τ.Ε. διαμαρτύρεται για την πολιτική της διοίκησης της Α.Τ.Ε. πάνω σε εργασιακά ζητήματα.
10) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  το Σωματείο Επαγγελματιών Ψυκτικών Αχαΐας, Κεφαλληνίας και Ζακύνθου. ζητεί την τροποποίηση του π.δ. 87/96.
11) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία  ο Δήμος Καντάνου της Επαρχίας Σελίνου Νομού Χανίων ζητεί τη στελέχωση και τον εξοπλισμό του  Κέντρου Υγείας Καντάνου.
12) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία  το Ίδρυμα Τεχνολογίας και Έρευνας ζητεί την αύξηση της χρηματοδότησης του.
13) Η Βουλευτής Β΄ Θεσσαλονίκης κυρία ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ – ΠΑΣΧΑΛΙΔΟΥ κατέθεσε αναφορά με την οποία  η Αυτόνομη Δημοκρατική Συσπείρωση Εργαζομένων στην Α.Τ.Ε.  ζητεί από τη διοίκηση της Α.Τ.Ε. να συμμορφωθεί με όσα επιβάλλει ο ν.1264/82 κ.λ.π..
14) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία  ο  Σύλλογος Κατοίκων Ολυμπιακού Χωριού  ζητεί την ακύρωση διαγωνισμού για την τοποθέτηση κεραίας κινητής τηλεφωνίας στο χώρο των αθλητικών εγκαταστάσεων του Ολυμπιακού Χωριού κ.λ.π..
15) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία  ο Δήμαρχος Σπερχειάδας Φθιώτιδας ζητεί την επίλυση προβλημάτων λειτουργίας του αγροτικού ιατρείου του δήμου του.
16) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά με την οποία  το Δημοτικό Συμβούλιο Μεσσάτιδας  Αχαΐας ζητεί την κατασκευή γέφυρας στο Γλαύκο  ποταμό.
17) Οι Βουλευτές Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ και  Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ κατέθεσαν αναφορά με την οποία  ο Συνήγορος του Πολίτη ζητεί απάντηση  πάνω στο ζήτημα της ισοτιμίας ιατρικών πιστοποιητικών.
18) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά με την οποία  η Οικολογική Κίνηση Πάτρας ζητεί να ενημερωθεί εάν πρόκειται να δημιουργηθούν θαλάσσια καταφύγια στον Κορινθιακό κόλπο.
19) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά με την οποία  ο Δήμος Διακοπτού Αχαΐας ζητεί την αναβολή της υπογραφής του σχεδίου της ΚΥΑ που αφορά στο Εθνικό Πάρκο Χελμού-Βουραικού.
20) Οι Βουλευτές Λαρίσης κ. ΔΗΜΗΤΡΙΟΣ ΤΣΙΟΓΚΑΣ, Μαγνησίας κ. ΝΙΚΟΛΑΟΣ ΓΚΑΤΖΗΣ και Τρικάλων κ. ΑΧΙΛΛΕΑΣ ΚΑΤΑΡΤΖΗΣ κατέθεσαν αναφορά με την οποία  ο Σύλλογος Εργαζομένων Γενικού Νοσοκομείου Λάρισας ζητεί να βελτιωθούν οι κτιριακές εγκαταστάσεις και ο ιατροτεχνολογικός εξοπλισμός του νοσοκομείου.
21) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά με την οποία  ο Δήμαρχος Ρίου Αχαίας ζητεί την παραχώρηση με αντάλλαγμα απλής χρήσης αιγιαλού σε επιχειρήσεις του δήμου  του.
22) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά με την οποία  ο Δήμος Μόβρης Αχαΐας ζητεί τη δημιουργία Τμήματος Τροχαίας Εθνικής Οδού που θα επιβλέπει το τμήμα Πατρών- Πύργου.
23) Οι Βουλευτές Α΄ Πειραιώς κ. ΕΛΠΙΔΑ ΠΑΝΤΕΛΑΚΗ και Β΄ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ κατέθεσαν αναφορά με την οποία  το Συνδικάτο Εργατοϋπαλλήλων Μετάλλου Νομού Πειραιά-Αττικής και Νήσων διαμαρτύρεται για τη δίωξη συνδικαλιστή.
24) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία  το Ίδρυμα Τεχνολογίας και Έρευνας ζητεί την αύξηση της χρηματοδότησής του.
25) Οι Βουλευτές Τρικάλων κ. ΑΧΙΛΛΕΑΣ  ΚΑΤΑΡΤΖΗΣ, Λαρίσης κ. ΔΗΜΗΤΡΙΟΣ ΤΣΙΟΓΚΑΣ και Μαγνησίας  κ. ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία  ο Αγροτικός Σύλλογος Λεύκης Καρδίτσας ζητεί την επίλυση προβλημάτων των παραγωγών της περιοχής του.
26) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία  ο Νομάρχης Λασιθίου ζητεί την απομάκρυνση πλοίου από την Κάτω Ζάκρο.
27) Οι Βουλευτές Α΄ Θεσσαλονίκης κ. Ιωάννης Ζιώγας, και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  η Πανελλαδική Ομοσπονδία Εργατοϋπαλλήλων Εμφιαλωμένων Ποτών Βορείου Ελλάδος, το Σωματείο Εργατοϋπαλλήλων ΚΟΚΑ-ΚΟΛΑ 3Ε Θεσσαλονίκης και το Σωματείο Εργατουπαλλήλων Εταιρείας Τσάνταλη καταγγέλλουν τις συνεχιζόμενες δικαστικές διώξεις συνδικαλιστών του κλάδου.
28) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται σε διαμαρτυρία για τις επιλογές προσωπικού της ΑΣΤΕΑΝ.
29) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ, Αττικής κ. Δήμος Κουμπούρης κατέθεσαν αναφορά με την οποία  ο Δήμος Κηρέως Εύβοιας ζητεί να μην εγκατασταθεί Λιθανθρακική Μονάδα Ηλεκτροπαραγωγής στο Μαντούδι.
30) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία  ο Δήμος Σητείας Νομού Λασιθίου ζητεί την ίδρυση Εσπερινού Γυμνασίου ή Σχολείου Δεύτερης Ευκαιρίας στη Σητεία.
31) Οι Βουλευτές Α΄ Πειραιώς κ. ΕΛΠΙΔΑ ΠΑΝΤΕΛΑΚΗ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία  η Πανελλήνια Ενωση Κατωτέρων  Πληρωμάτων Μηχανής «ΣΤΕΦΕΝΣΟΝ» ζητεί την κάλυψη των ελλειμμάτων του Ν.Α.Τ. από τον Κρατικό Προϋπολογισμό κ.λπ..
32) Οι Βουλευτές Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ και κ. ΠΑΝΑΓΙΩΤΑ-ΕΥΑ ΜΕΛΑ κατέθεσαν αναφορά με την οποία  ο Σύλλογος Κατοίκων  Ηλιακού Χωριού Πεύκης Αττικής καταγγέλλουν την αδιαφορία του Ο.Ε.Κ. απέναντι στα σοβαρά αποχετευτικά προβλήματα της οδού Πτολεμαίου του Ηλιακού Χωριού.
33) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  ο Σύλλογος Πληττομένων από την κατασκευή του Φράγματος Πολυφύτου Κατοίκων Βελβεντού Κοζάνης ζητούν μέτρα και έργα αντιστάθμισης για την περιοχή τους από τη Δ.Ε.Η..
34) Ο Βουλευτής Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ κατέθεσε αναφορά με την οποία  ο κ. Δημήτριος Πανάς και Φλώρα Παπαδέδε,  ζητούν την επίσπευση των διαδικασιών υιοθέτησης ενός κοριτσιού, από το Κέντρο Βρεφών «Η ΜΗΤΕΡΑ».
      B. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
	1. Στην με αριθμό 819/17-10-07 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. 62721/8-11-07 έγγραφο από τον Υφυπουργό Εσωτερικών η ακόλουθη απάντηση: 
      «Απαντώντας στην ερώτηση με αριθμό 819/17-10-2007, που κατέθεσε στη Βουλή η Βουλευτής κ.  Ελπίδα Τσουρή και αφορά το αντικείμενο του θέματος, σας γνωρίζουμε τα εξής:
      Σύμφωνα με τις διατάξεις του άρθρου 269 παρ. 1 του Κώδικα Δήμων και Κοινοτήτων, όσες επιχειρήσεις ΟΤΑ , τις οποίες είτε έχουν συστήσει οι ίδιοι, είτε συμμετέχουν σε αυτές κατά πλειοψηφία φορείς της Τοπικής Αυτοδιοίκησης, δεν προσαρμόσουν το καταστατικό τους στις διατάξεις του νέου ΚΔΚ, εντός της προθεσμίας που τίθεται σε αυτή, λύονται και τίθενται υπό εκκαθάριση.
      Με τις διατάξεις του νέου Δημοτικού και Κοινοτικού Κώδικα (άρθρο 252 παρ. 1 και 4), προσδιορίζονται επακριβώς οι μορφές των επιχειρήσεων, που οι Δήμοι και οι Κοινότητες μπορούν να συνιστούν.
      Οι επιτρεπόμενες μορφές των επιχειρήσεων αυτών είναι οι εξής:
      α. Δημοτικές και κοινοτικές κοινωφελείς επιχειρήσεις
      β. Ανώνυμες εταιρείες ΟΤΑ, οι οποίες περαιτέρω διακρίνονται σε :
      - Κοινές ανώνυμες εταιρίες ΟΤΑ (του ν. 2190/1920, όπως αυτός ισχύει).
      - Αναπτυξιακές ανώνυμες εταιρίες ΟΤΑ.
      - Δημοτικές ή κοινοτικές ανώνυμες εταιρίες ΟΤΑ (Μονομετοχικές).
     Γ. Επιχειρήσεις ΟΤΑ ειδικού σκοπού.
     Πρόκειται για επιχειρήσεις, όπως π.χ. οι δημοτικές επιχειρήσεις ύδρευσης και αποχέτευσης, που συνιστώνται με ειδικές διατάξεις νόμου, οι oπoίες και διέπουν την οργάνωση και λειτουργία τους. Οι επιχειρήσεις αυτές εξακολουθούν να διέποvrαι από το σχετικό ιδρυτικό νoμoθετικό τους πλαίσιο, όπως ισχύει.
      Για όλες τις υφιστάμενες επιχειρήσεις των Δήμων, με τις διατάξεις του άρθρου 269 τίθετο αρχικά προθεσμία μέχρι 31-12-2007, προκειμένου να προσαρμοστούν στις νέες διατάξεις. Η προθεσμία αυτή ήδη παρατάθηκε μέχρι 31-12-2008 με διάταξη νομοσχεδίου που ψηφίστηκε πρόσφατα.
      Το προσωπικό των επιχειρήσεων αυτών μεταφέρεται στις νέες επιχειρήσεις, ενώ το πλεονάζον προσωπικό μπορεί να μεταφερθεί στον οικείο Δήμο ή σε νομικό πρόσωπο δημοσίου ή ιδιωτικού δικαίου αυτού, με απόφαση του δημοτικού συμβουλίου, εφόσον το προσωπικό αυτό απασχολεί το στις επιχειρήσεις με σχέση εργασίας ιδιωτικού δικαίου αορίστου χρόνου μέχρι 31-12-2005 ή οι συμβάσεις εργασίας του αναγνωρίστηκαν ή πρόκειται να αναγνωριστούν ως αορίστου χρόνου κατά τη διαδικασία του άρθρου 11 του π.δ. 164/2004.
	Με την ΑΠ. 10819/22-2-07 εγκύκλιό μας έχουμε δώσει αναλυτικές oδηγίες στους ΟΤΑ για την εφαρμογή των προαναφερόμενων διατάξεων.
      Επιπλέον, με διάταξη του παραπάνω νομοσχεδίου που ψηφίστηκε πρόσφατα, δίνεται η δυνατότητα στο πλεονάζον προσωπικό που δεν μεταφέρεται στον οικείο Δήμο ή σε νομικό πρόσωπο αυτού ή σε ανώνυμη εταψεία του, να μεταφερθεί σε οποιαδήποτε Περιφέρεια ή Νομαρχιακή Αυτοδιοίκηση, καθώς και σε νομικά πρόσωπα δημοσίου δικαίου και ιδιωτικού δικαίου του δημοσίου τομέα, με εξαίρεση τα εισηγμένα στο Χρηματιστήριο.
      Το λοιπό προσωπικό των επιχειρήσεων, εφόσον συμμετάσχει σε διαδικασία πλήρωσης αντίστοιχων θέσεων του Δημοσίου, των ΟΤΑ ή και επιχειρήσεων αυτών, δικαιούται να λάβει την προσαύξηση του κριτηρίου της εμπειρίας, σύμφωνα με τις διατάξεις του άρθρου 2 του ν. 3320/2005 (ΦΕΚ 48/Α’/23-2-2005).
      Πέραν των ανωτέρω σας γνωρίζουμε ότι οι δημοτικές επιχειρήσεις (τόσο οι αμιγείς, όσο και οι μικτές), που έχουν συσταθεί σύμφωνα με τις διατάξεις του Π.Δ.410/1995, αποτελούν νομικά πρόσωπα ιδιωτικού δικαίου και διέπονται από τους κανόνες της ιδιωτικής οικoνoμίας (άρθρο 277 παρ. 5).
      Διαθέτουν αυτοτελή όργανα διοίκησης, ίδιο προϋπολογισμό και ανεξάρτητη ταμειακή υπηρεσία (άρθρα 278 και επόμενα) και η νομική, εν γένει, προσωπικότητά τους είναι διαστιγμένη, έναντι εκείνης του νομικού προσώπου του ΟΤΑ και πολύ περισσότερο του Κράτους.
      Η απαγόρευση χρηματοδότησης των παραπάνω επιχειρήσεων, από τους ΟΤΑ που τις έχουν συστήσει ή συμμετέχουν σε αυτές (άρθρο 277 παρ. 8), υπαγορεύθηκε από λόγους που συvυφαίνoνται, όχι μόνο με τη διαφοροποίηση της νομικής πρoσωπικότητας, αλλά αποβλέπουν κυρίως, στην εξυπηρέτηση του δημόσιου συμφέροντος και επικεντρώνονται στην αποφυγή εκταμίευσης περιουσιακών στοιχείων, τα οποία, αντί για την αντιμετώπιση των ασκούμενων, από τους ΟΤΑ, δημόσιου χαρακτήρα αρμoδιοτήτων, θα διατίθεντο για την κάλυψη οικονομικών αναγκών, που απορρέουν από τη δραστηριότητα των δημοτικών επιχειρήσεων, η οποία, διέπεται από αρχές της ιδιωτικής οικονομίας.
      Παρά ταύτα, το Υπουργείο μας, αναγνωρίζοντας το κοινωνικό πρόβλημα στο οποίο έχουν περιέλθει, πολλές από τις επιχειρήσεις των ΟΤΑ, με σειρά νoμoθετικών ρυθμίσεων, προσπάθησε να αvτιμετωπίσει το ζήτημα των υφιστάμενων oφειλών τους, ώστε να επιτευχθεί η εξυγίανση της οucονομικής τους κατάστασης και η εύρυθμη λειτoυργία τους προκειμένου να ανταποκριθούν στο θεσμοθετημένο ρόλο τους και στις ανάγκες των τοπικών κοινωνιών. Ειδικότερα, εδόθη η δυνατότητα στις εν λόγω επιχειρήσεις, να συνάψουν δάνειο με ευνοϊκούς όρους, από το Ταμείο Παρακαταθηκών και Δανείων, προκειμένου να καλύψουν ληξιπρόθεσμες oφειλές τους, συμπεριλαμβανομένων και αυτών προς τους εργαζομένους τους (παρ. 2, άρθρο 19 του Ν.3242/2004), ενώ oφειλές τους, που γεννήθηκαν μέχρι την 23.2.2006, προς το Ελληvικό Δημόσιο και ασφαλιστικά ταμεία, ανελήφθησαν εξ ολοκλήρου από τους ΟΤΑ που τις έχουν συστήσει (παρ. 2, άρθρο 18 του Ν.3320/2005, όπως τροποποιήθηκε και ισχύει).
      Επιπλέον με τις διατάξεις της παραγράφου 5 του άρθρου 17, του Ν.3491/2006, η ισχύς των οποίων παρατείνεται έως την 30.4.2008, σύμφωνα με νομοθετική ρύθμιση που ενσωματώσαμε στο Σχέδιο Νόμου «Pυθμίσεις θεμάτων Ανεξάρτητων Αρχών, Γενικού Επιθεωρητή Δημόσιας Διοίκησης, Σώματος Επιθεωρητών Ελεγκτών Δημόσιας Διοίκησης και λοιπών ζητημάτων αρμοδιότητας Υπουργείου Εσωτερικών», παρέχεται η δυνατότητα στις αμιγείς επιχειρήσεις των πρωτοβάθμιων ΟΤΑ, συμπεριλαμβανομένων των Δ.Ε.Υ.Α, να εξοφλήσουν εφάπαξ το ποσό της κύριας οφειλής των ληξιπρόθεσμων ή μη οφειλών τους προς το Δημόσιο και των υποχρεώσεών τους προς το ΙΚΑ, ΤΥΔΚΥ και ΤΑΔΚΥ από καθυστερούμενες ασφαλιστικές εισφορές, ως την 2.10.2006, απαλλαγμένο από πρόσθετους φόρους, πρόστιμα, πρoσαυξήσεις εκπρόθεσμης καταβολής και κάθε άλλης πρόσθετης επιβάρυνσης.
      Περαιτέρω, στο νέο Κώδικα Δήμων και Κοινοτήτων και ειδικότερα στις μεταβατικές διατάξεις που διευθετούν ζητήματα μετατροπής, των υπόχρεων επιχειρήσεων του Π. Δ/τος 410/1995, κατά το νέο θεσμικό πλαίσιο, δεν υφίσταται διάταξη που να ρυθμίζει το θέμα των oφειλών τους.
      Ο Υφυπουργός
      ΘΑΝΑΣΗΣ ΝΑΚΟΣ»
      2. Στην με αριθμό 934/19-10-07 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 214/Β/8-11-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σε ό,τι αφορά θέματα αρμοδιότητας Υ.ΠΕ.ΧΩ.ΔΕ., σας πληροφορούμε τα ακόλουθα:
      - Η προστασία και διαχείριση των υδάτων διέπεται από το Ν.3199/03. Σύμφωνα με αυτόν οι αρμοδιότητες για την προστασία και διαχείριση των υδάτων ανά Περιφέρεια ασκούνται μέσω των οικείων Διευθύνσεων Υδάτων. Το άρθρο 5 παρ. 5 του ως άνω νόμου ορίζει ότι οι εν λόγω αρμοδιότητες αναφέρονται, μεταξύ άλλων, στην εξειδίκευση και στην εφαρμογή σε επίπεδο Περιφέρειας των μακροχρόνιων και μεσοχρόνιων προγραμμάτων διαχείρισης υδατικού δυναμικού, στην κατάρτιση και εφαρμογή Σχεδίων Διαχείρισης για τις λεκάνες απορροής ποταμού κ.λπ..
      - Η Κεντρική Υπηρεσία Υδάτων (Κ.Υ.Υ./ΥΠΕΧΩΔΕ.), σύμφωνα με το άρθρο 4 παρ. 1 του Ν. 3199/03 και την ΚΥΑ 49139/2-12-2005/ΦΕΚ Β΄1695, παρέχει προς τις Περιφέρειες γενικές κατευθυντήριες οδηγίες οι οποίες εξειδικεύονται ανάλογα με τις τοπικές συνθήκες αλλά δεν έχει αρμοδιότητα να υλοποιεί έργα. Συντονίζει επίσης τις υπηρεσίες και τους κρατικούς φορείς ως προς την προστασία και διαχείριση των υδάτων, εισηγείται νομοθετικά μέτρα και γενικότερα παρακολουθεί την εφαρμογή της κοινοτικής Οδηγίας 2000/60/ΕΚ για τα νερά. Στα πλαίσια αυτά, η Υπηρεσία υλοποιεί μια σειρά δράσεων επιτελικού χαρακτήρα, σε σχέση με την κατάρτιση των Σχεδίων Διαχείρισης και την εφαρμογή της Οδηγίας 2000/60/EK.
      - Παράλληλα, θα συμπληρωθούν και θα επικαιροποιηθούν τα σχέδια διαχείρισης υδατικών πόρων όλων των υδατικών διαμερισμάτων της χώρας, που ανέθεσε το Υπουργείο Ανάπτυξης το 2003 στο πλαίσιο του Επιχειρησιακού Προγράμματος "Ανταγωνιστικότητα", έργο που βρίσκεται στην τελική φάση του και θα είναι διαθέσιμο στις Διευθύνσεις Υδάτων των Περιφερειών το 2008.
      - Η κατανομή ων αρμοδιοτήτων μεταξύ των Υπουργείων ΠΕ.ΧΩ.Δ.Ε., Αγροτικής Ανάπτυξης και Τροφίμων και της Περιφέρειας για τον προγραμματισμό και την κατασκευή Εγγειοβελτιωτικών Έργων (ταμιευτήρων αποθήκευσης νερού, αρδευτικών δικτύων κ.λπ.) διέπεται από τις διατάξεις των Ν. 3881/58 «Περί έργων Εγγείων Βελτιώσεων» και Ν. 2503/97 «Διοίκηση, Οργάνωση, Στελέχωση της Περιφέρειας».
      Ο Υφυπουργός
      ΣΤΑΥΡΟΣ ΚΑΛΟΓΙΑΝΝΗΣ»
      3. Στην με αριθμό 943/19-10-07 ερώτηση του Βουλευτή κ. Μιλτιάδη Βέρρα δόθηκε με το υπ’ αριθμ. 215Β/8-11-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση του παραπάνω σχετικού, σας ενημερώνουμε ότι:
      Στο πλαίσιο του Άξονα 4: «Ατμοσφαιρικό Περιβάλλον - Θόρυβος» χρηματοδοτούνται καιέχουν στην πλειοψηφία τους ολοκληρωθεί 32 έργα συνολικού προϋπολογισμού 17,6 εκατ. ευρώ με αντικείμενο την παρακολούθηση της ποιότητας της ατμόσφαιρας σύμφωνα με τις απαιτήσεις που απορρέουν από τις σχετικές κοινοτικές οδηγίες, την απογραφή των εκπομπών ρύπων από διάφορες πηγές ρύπανσης, τη χαρτογράφηση του επιπέδου του θορύβου σε αστικές περιοχές μεταξύ των οποίων και της πόλης της Πάτρας και τη δημιουργία αντιθορυβικών κατασκευών. Επιπλέον στο πλαίσιο του Άξονα 3: «Πολιτική Προστασία, Προστασία Τοπίου Και Θαλάσσιου Περιβάλλοντος» και ειδικότερα του μέτρου 3.3 «Καταπολέμηση θαλάσσιας ρύπανσης» χρηματοδοτούνται 2 έργα προϋπολογισμού 7,4 εκατ. ευρώ με αντικείμενο την πρόληψη και αντιμετώπιση της θαλάσσιας ρύπανσης
      Τα παρακάτω έργα περιλαμβάνουν δράσεις που αναφέρονται είτε στην περιφέρεια Δυτικής Ελλάδας, τον νομό Αχαίας ή την πόλη της Πάτρας:
      - «ΑΝΑΠΤΥΞΗ ΕΠΙΧΕΙΡΗΣΙΑΚΩΝ ΣΧΕΔΙΩΝ ΣΕ ΑΣΤΙΚΑ ΚΕΝΤΡΑ ΓΙΑ ΤΗΝ ΚΑΤΑΠΟΛΕΜΗΣΗ ΤΗΣ ΑΤΜΟΣΦΑΙΡΙΚΗΣ ΡΥΠΑΝΣΗΣ ΣΕ ΕΦΑΡΜΟΓΗ ΤΗΣ ΟΔΗΓΙΑΣ 96/62/ΕΚ» το υποέργο «Ανάπτυξη επιχειρησιακών σχεδίων στην Πάτρα» προϋπολογισμού 193.724,93 ευρώ που αφορά στη διαμόρφωση σχεδίου δράσης για την μείωση της ατμοσφαιρικής ρύπανσης.
      - ΕΝΙΣΧΥΣΗ ΚΑΙ ΑΝΑΒΑΘΜΙΣΗ ΤΟΥ ΣΥΣΤΗΜΑΤΟΣ ΕΛΕΓΧΟΥ ΕΚΠΟΜΠΩΝ ΑΠΟ ΚΕΝΤΡΙΚΕΣ ΘΕΡΜΑΝΣΕΙΣ ΚΑΙ ΕΓΚΑΤΑΣΤΑΣΕΙΣ ΚΑΥΣΗΣ προϋπολογισμού 398.420,33 ευρώ που αφορά στην προμήθεια 58 αναλυτών νέας τεχνολογίας κατάλληλων για μέτρηση εκπομπών καυσαερίων από σταθερές εστίες καύσης με τον αντίστοιχο ηλεκτρονικό εξοπλισμό. Ο συγκεκριμένος εξοπλισμός προβλέπεται να διατεθεί στις αρμόδιες υπηρεσίες της Χώρας, προς χρήση.
      - ΕΞΟΠΛΙΣΜΟΣ ΥΠΗΡΕΣΙΩΝ ΤΡΟΧΑΙΑΣ ΓΙΑ ΤΗΝ ΣΥΜΒΟΛΗ ΣΤΗ ΜΕΙΩΣΗ ΤΗΣ ΑΤΜΟΣΦΑΙΡΙΚΗΣ ΡΥΠΑΝΣΗΣ ΓΙΑ ΜΕΓΑΛΑ ΑΣΤΙΚΑ ΚΕΝΤΡΑ ΤΗΣ ΧΩΡΑΣ προϋπολογισμού 7.565.166,98 ευρώ που αφορά στην προμήθεια σύγχρονου εξοπλισμού για τον εφοδιασμό της Τροχαίας μεγάλων αστικών κέντρων μεταξύ των οποίων και της Πάτρας για την αντιμετώπιση κυκλοφοριακών προβλημάτων.
      ΣΥΜΠΛΗΡΩΜΑΤΙΚΟΣ ΣΥΜΒΑΤΙΚΟΣ ΕΞΟΠΛΙΣΜΟΣ ΠΡΟΣΤΑΣΙΑΣ ΤΟΥ ΘΑΛΑΣΣΙΟΥ ΠΕΡΙΒΑΛΛΟΝΤΟΣ προϋπολογισμού 900.000,00 ευρώ που αφορά στην προμήθεια εξοπλισμού καταπολέμησης της ρύπανσης της θάλασσας. Σημειώνεται ότι ο εξοπλισμός θα διατεθεί στους Περιφερειακούς Σταθμούς Καταπολέμησης Ρύπανσης (ΠΣΚΡ) που υπάγονται στις λιμενικές αρχές μεταξύ των οποίων και της Πάτρας.
      Τέλος σας επισυνάπτουμε για πληρέστερη ενημέρωσή σας, 3 έγγραφα συναρμοδίων για το αναφερόμενο θέμα υπηρεσιών του ΥΠΕΧΩΔΕ, καθώς και το υπ αρ. πρωτ. 5284/29-10-2007 έγγραφο του Γενικού Γραμματέα της Περιφέρειας Δυτικής Ελλάδος (με συνημμένη αλληλογραφία).
      Ο Υφυπουργός
      ΣΤΑΥΡΟΣ ΚΑΛΟΓΙΑΝΝΗΣ»)
     ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμεθα στη συμπληρωματική ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Θα γίνει προεκφώνηση των νομοσχεδίων που είναι γραμμένα στη συμπληρωματική ημερήσια Διάταξη. 
     Υπουργείου Υγείας και Κοινωνικής Αλληλεγγύης. 
     Ψήφιση στο σύνολο του σχεδίου νόμου: «Κύρωση α)Σύμβασης Δωρεάς του Σωματείου «ΕΛΠΙΔΑ-Σύλλογος Φίλων Παιδιών με Καρκίνο» υπέρ του Ελληνικού Δημοσίου και του Ν.Π.Δ.Δ.  «Νοσοκομείο Παίδων-Η Αγία Σοφία», β)Σύμβασης μεταξύ του Σωματείου «Ελληνικός Ερυθρός Σταυρός» και του Υπουργείου Υγείας και Κοινωνικής Αλληλεγγύης και άλλες διατάξεις». 
     Το νομοσχέδιο θα ψηφιστεί στο σύνολο στη συνέχεια. 
     Υπουργείου Δικαιοσύνης. 
     Ψήφιση στο σύνολο του σχεδίου νόμου: «Κύρωση, εφαρμογή του Προαιρετικού Πρωτοκόλλου στη Σύμβαση για τα Δικαιώματα του Παιδιού, σχετικά με την εμπορία παιδιών, την παιδική πορνεία και παιδική πορνογραφία και άλλες διατάξεις», ως διενεμήθη. 
     Ερωτάται το Σώμα: Γίνεται δεκτό το νομοσχέδιο και στο σύνολο; 
     ΠΟΛΛΟΙ ΒΟΥΛΕΥΤΕΣ:  Δεκτό, δεκτό. 
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
     ΛΙΑΝΑ ΚΑΝΕΛΛΗ:  Κατά πλειοψηφία. 
     ΠΡΟΕΔΡΟΣ (Δημήτριος Σιούφας): Το νομοσχέδιο έγινε δεκτό και στο σύνολο κατά πλειοψηφία. 
      Συνεπώς, το νομοσχέδιο του  Υπουργείου Δικαιοσύνης: «Κύρωση, εφαρμογή του Προαιρετικού Πρωτοκόλλου στη Σύμβαση για τα Δικαιώματα του Παιδιού, σχετικά με την εμπορία παιδιών, την παιδική πορνεία και παιδική πορνογραφία και άλλες διατάξεις» έγινε δεκτό κατ’ αρχή, κατ’ άρθρο και στο σύνολο κατά πλειοψηφία.  
     (Να καταχωρισθεί το κείμενο του νομοσχεδίου σελ. 4α΄)
     ΠΡΟΕΔΡΟΣ (Δημήτριος Σιούφας): Υπουργείου Εξωτερικών.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Ευρωπαϊκής Ένωσης, της Ευρωπαϊκής Κοινότητας και της Ελβετικής Συνομοσπονδίας, σχετικά με τη σύνδεση της Ελβετικής Συνομοσπονδίας προς τη θέση σε ισχύ, την εφαρμογή και την ανάπτυξη του κεκτημένου του Σένγκεν».
     Το νομοσχέδιο αυτό εισάγεται προς συζήτηση στη Βουλή με τη διαδικασία του άρθρου 108 του Κανονισμού της Βουλής, δηλαδή μπορούν να λάβουν το λόγο όσοι έχουν αντίρρηση επί της κυρώσεως αυτής της Συμφωνίας. 
     Θέλει κάποιος συνάδελφος να λάβει το λόγο; 
     ΛΙΑΝΑ ΚΑΝΕΛΛΗ: Κύριε Πρόεδρε, το λόγο παρακαλώ. 
     ΙΩΑΝΝΗΣ ΜΠΑΝΙΑΣ: Και εγώ, κύριε Πρόεδρε, το λόγο παρακαλώ.
     ΠΡΟΕΔΡΟΣ (Δημήτριος Σιούφας): Η κ. Κανέλλη έχει το λόγο. 
     ΛΙΑΝΑ ΚΑΝΕΛΛΗ: Για την οικονομία της συζήτησης, επειδή και το επόμενο είναι ακριβώς το ίδιο θέμα, αν θέλετε να εκφωνήσετε και το δεύτερο και να τοποθετηθώ και επί των δύο. 
     ΠΡΟΕΔΡΟΣ (Δημήτριος Σιούφας): Κανένα πρόβλημα. 
     Το ίδιο ισχύει και για σας κύριε Μπανιά; 
     ΙΩΑΝΝΗΣ ΜΠΑΝΙΑΣ: Μάλιστα, κύριε Πρόεδρε. 
      ΠΡΟΕΔΡΟΣ (Δημήτριος Σιούφας): Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας για την τροποποίηση της Συμφωνίας Εταιρικής Σχέσης μεταξύ των μελών της ομάδας των κρατών της Αφρικής, της Καραϊβικής και του Ειρηνικού αφ' ενός και της Ευρωπαϊκής Κοινότητας και των κρατών-μελών της αφ' ετέρου, η οποία υπεγράφη στην Κοτονού στις 23 Ιουνίου 2000, με τη συνημμένη σ' αυτήν Τελική Πράξη, που υπογράφηκαν στο Λουξεμβούργο, στις 25 Ιουνίου 2005, της Εσωτερικής Συμφωνίας μεταξύ των Αντιπροσώπων των Κυβερνήσεων των κρατών-μελών συνελθόντων στο πλαίσιο του Συμβουλίου για την Τροποποίηση της Εσωτερικής Συμφωνίας της 18ης Σεπτεμβρίου 2000 σχετικά με τα ληπτέα μέτρα και τις ακολουθητέες διαδικασίες για την εφαρμογή της Συμφωνίας εταιρικής σχέσης Α.Κ.Ε.-Ε.Κ., που υπογράφηκε στο Λουξεμβούργο στις 10 Απριλίου 2006 και της εσωτερικής Συμφωνίας μεταξύ των Αντιπροσώπων των Κυβερνήσεων των κρατών-μελών συνελθόντων στο πλαίσιο του Συμβουλίου σχετικά με την χρηματοδότηση των ενισχύσεων της Κοινότητας στο πλαίσιο του πολυετούς χρηματοδοτικού πλαισίου για την περίοδο 2008-2013 βάσει της Συμφωνίας εταιρικής σχέσης Α.Κ.Ε.-Ε.Κ., καθώς και για τη χορήγηση χρηματοδοτικής ενίσχυσης στις υπερπόντιες χώρες και εδάφη για τις οποίες ισχύουν οι διατάξεις του τετάρτου μέρους της Συνθήκης Ε.Κ.».
      Παρακαλώ η κ. Κανέλλη να λάβει το λόγο και για τα δύο νομοσχέδια.
      ΛΙΑΝΑ ΚΑΝΕΛΛΗ: Ευχαριστώ πολύ, κύριε Πρόεδρε. 
      Δεν θα χρειασθεί ιδιαίτερη ανάλυση, γιατί τοποθετηθήκαμε ως Κομμουνιστικό Κόμμα αναλυτικά στην επιτροπή και οφείλω να ομολογήσω ότι μας εξέπληξε και η σπουδή του Υπουργείου ειδικά για τη Συμφωνία για τη σύνδεση Ελβετίας με τη Ζώνη Σένγκεν -Σένγκεν 1, Σένγκεν 2, Σένγκεν 3- που γίνεται με διαδικασίες που δεν μπορούν να περιμένουν ούτε καν μετά τις γιορτές, έχοντας αρχίσει κυριολεκτικά η συζήτηση του Προϋπολογισμού. Για να το φέρετε εμβόλιμο –όχι εσείς, κύριε Πρόεδρε- αρχίσαμε κάποια στιγμή να αναρωτιόμαστε: Για να υπάρξει αυτή η κατεπείγουσα διαδικασία και διάθεση, τι διακυβεύεται αυτήν τη στιγμή; Μήπως και δεν συνδεθεί η Ελβετία με τη Σένγκεν;
      ΠΡΟΕΔΡΟΣ (Δημήτριος Σιούφας): Μπορώ να σας διακόψω;
      ΛΙΑΝΑ ΚΑΝΕΛΛΗ: Βεβαίως, ευχαρίστως.
      ΠΡΟΕΔΡΟΣ (Δημήτριος Σιούφας): Είναι προθεσμίες οι οποίες λήγουν την 31η Δεκεμβρίου και κατόπιν αυτού η χώρα πρέπει να είναι συνεπής στις διεθνείς υποχρεώσεις και αυτός είναι ο λόγος. 
      ΛΙΑΝΑ ΚΑΝΕΛΛΗ: Κύριε, Πρόεδρε, μια χώρα που θέλει να είναι συνεπής…
      ΠΡΟΕΔΡΟΣ (Δημήτριος Σιούφας): Δεν είναι κατεπείγον, κυρία Κανέλλη.
      ΛΙΑΝΑ ΚΑΝΕΛΛΗ: …δεν το φέρνει διαρκούντος του Προϋπολογισμού, το φέρνει δεκαπέντε ημέρες νωρίτερα ή είκοσι. Οι εκλογές έγιναν τον Σεπτέμβρη, έχουμε χρόνο, δεν την υπογράψαμε εχθές.
      ΠΡΟΕΔΡΟΣ (Δημήτριος Σιούφας): Κυρία Κανέλλη, θα μπορούσα να είχα κάνει δύο πράγματα ως Πρόεδρος της Βουλής. Πρώτον, επειδή υπάρχουν δύο ημέρες νομοθετικής εργασίας, οι οποίες οφείλονται στην Κυβέρνηση, να έχω βάλει νομοθετική εργασία ή την Παρασκευή ή την Δευτέρα ή να αρχίσει η συζήτηση του Προϋπολογισμού την Τρίτη και συνεπώς να μην υπάρχει τέτοιο θέμα. 
      ΛΙΑΝΑ ΚΑΝΕΛΛΗ: Εσείς άριστα πράξατε, κύριε Πρόεδρε. 
      ΠΡΟΕΔΡΟΣ (Δημήτριος Σιούφας): Αλλά προσπάθησα να συνδυάσω και τις υποχρεώσεις της Κυβέρνησης και της χώρας και τις ανάγκες νομοθετικής εργασίας. Νομίζω ότι το έκανα και με συνετό και με σώφρονα τρόπο.
      ΛΙΑΝΑ ΚΑΝΕΛΛΗ: Απολύτως. Άριστα πράξατε εσείς. 
      ΠΡΟΕΔΡΟΣ (Δημήτριος Σιούφας): Ευχαριστώ.
      ΛΙΑΝΑ ΚΑΝΕΛΛΗ: Αλλού θέλω να καταλήξω και οφείλω να ομολογήσω ότι μου επιτρέψατε να χαμογελάσω κιόλας. Δεν είναι κακό που επισπεύδουμε, υπάρχουν όμως άλλοι που βιάζονται πολύ περισσότερο από εμάς. Το άρθρο 7, το 4 και το 5 της παρούσης συμφωνίας μας δείχνει και γιατί. 
      Κοιτάξτε, η Ελβετία έχει μια μακρά προϊστορία της διάθεσής της να συνδεθεί με την Ευρωπαϊκή Ένωση ως κατ’ εξοχήν χώρα συγκέντρωσης των οικονομικών αποθεματικών. Εάν ψάχνετε ένα ναό του μεγάλου κεφαλαίου και του καπιταλισμού, αυτός εκ των πραγμάτων είναι η Ελβετία. Εκεί, λοιπόν, βρίσκουν καταφύγιο πρώτα απ’ όλα τα κεφάλαια, κεφάλαια νόμιμα, κεφάλαια βρώμικα, κεφάλαια παράνομα, κεφάλαια μη ελεγχόμενα, κεφάλαια πάντως κεκρυμμένα μετά κωδικών και όχι «Da Vinci». 
      Αυτήν τη στιγμή, αν μελετήσει κάποιος τη συμφωνία, θα δει, κύριε Πρόεδρε, ότι δεν μπορεί να ξεφύγει κανένας Παλαιστίνιος -ούτως ή άλλως δεν μπορεί να ξεφύγει- πρόσφυγας, Ιρανός, Αφγανός, Έλληνας, Τούρκος, εν πάση περιπτώσει κάποιος απ’ αυτούς που δεν είναι καθόλου αρεστοί στην Ευρωπαϊκή Ένωση των καταργηθέντων, ούτως ή άλλως, ανθρωπίνων δικαιωμάτων από το καινούργιο κείμενο, τα έχει αφαιρέσει τα ανθρώπινα δικαιώματα. Φευ όμως, με τον τρόπο με τον οποίο είναι διατυπωμένο το 7, 4 και 5, ειδικά το 5 που αναφέρεται σε ό,τι αφορά σε χρήματα. Οι τέσσερις αρχές του Μάαστριχ μας έχουν καταδυναστεύσει μέχρι σήμερα, αλλά μία είναι η υπεραρχή: ελευθερία διακίνησης του κεφαλαίου. Να μπει στη Σέγνκεν, να μην γίνει καταφύγιο η Ελβετία αυτών που θέλουν να περάσουν σύνορα, να αναζητήσουν μια καλύτερη τύχη, να ξεφύγουν από φασιστικά και άλλα καθεστώτα, αλλά το κεφάλαιο, το οποίο πρέπει να βρει το καταφύγιό του, να ησυχάσει, να αβγατήσει, να επενδυθεί στην Ελβετία, αυτό θα περισωθεί.
      Το αστυνομικό, ούτως ή άλλως, κράτος σε επίπεδο ανθρωπίνων δικαιωμάτων λέγεται Ελβετία. Γιατί είναι αστυνομικό κράτος. Είναι ένα κράτος στο οποίο κρατείσαι επ’ αόριστον. Σας τα ξαναείπα στη Βουλή. Τα λέω τώρα να ακουστούν και στην Ολομέλεια. Είναι ένα κράτος στο οποίο με απόφαση των ανδρών και με δημοψήφισμα έχει κάνει τις Ελβετίδες ισότιμες με τους άνδρες να ψηφίζουν μόλις το 1971. Τόσο δημοκρατική είναι η Ελβετία! Είναι μία εξαιρετικά δημοκρατική χώρα, αλλά μόνο για την κυρίαρχη τάξη, μόνο για την αστική και τη μεγαλοαστική τάξη και το μεγάλο κεφάλαιο. 
      Έρχεστε, λοιπόν και το φέρνετε εδώ. Τέλος του έτους είναι, αρχή καινούριου οικονομικού έτους είναι, γιατί να μην ενδιαφέρεται για τις θεμελιώδεις αλλαγές της συνταγματικής μεταρρύθμισης της Ευρώπης, όπου οι λαοί πρέπει να βαφτιστούν εχθροί; Σας ήταν εξαιρετικά απαραίτητο, όχι εσάς, της Ελβετίας της ίδιας, για να μη χαθούν οι ευκαιρίες για μια νομιμοποιημένη business. 
      Βεβαίως, το καταψηφίζουμε. 
      Πάμε τώρα στην αναθεώρηση της Συμφωνίας Κοτονού. Στοιχειώδη βιβλία να έχει διαβάσει κάποιος για την εξέλιξη της αποικιοκρατίας, κύριε Πρόεδρε. Δεν έχει παρά να ρίξει μια ματιά σε αυτά που συζητήθηκαν στη Λισαβόνα, μόλις πριν από λίγες μέρες -όχι αυτά που ξέρουμε, αυτά που δεν ξέρουμε και δεν μάθαμε- όταν η Ευρωπαϊκή Ένωση, δια στόματος Μπαρόζο, εξεβίαζε εν ψυχρώ τις αφρικανικές χώρες ότι ή ανοίγονται στην οικονομία της αγοράς και στον ελεύθερο ανταγωνισμό ή τα προϊόντα τους θα υφίστανται δασμούς. Είναι η καινούρια μορφή καπιταλιστικής και ιμπεριαλιστικής ισχυρότερης μορφής αποικιοκρατία στον 21ο αιώνα. 
      Είναι προφανές –σας τα είπε ο σύντροφος και συνάδελφος κ. Αλυσανδράκης στην επιτροπή αναλυτικότατα επί των άρθρων- ότι η αναθεώρηση της Συμφωνίας αυτής δεν μπορεί να μας βρει σύμφωνους. Είναι καινούρια μορφή δουλείας για τις αφρικανικές χώρες, τις χώρες της Καραϊβικής και μερικές ασιατικές χώρες. Το μεγάλο κεφάλαιο στην Ευρωπαϊκή Ένωση θέλει ξανά τις φυτείες του καφέ, σαν και αυτές που είχε στη Ρουάντα και οι άνθρωποι πέθαιναν της πείνας, αλλά αυτοί εξήγαγαν τον καφέ, θέλει ξανά τον έλεγχο χωρίς το τυπικό Απαρτχάιντ, αλλά με ουσιαστικό ταξικό Απαρτχάιντ στη Νότιο Αφρική, θέλει να κάνει  business με φτηνά εργατικά χέρια. Ξεκίνησαν οι Αμερικάνοι με τον Μπους και το δήθεν ενδιαφέρον για το AIDS και σήμερα γίνεται ένα είδος ανέλεγκτου τοπίου όλος ο λεγόμενος μη αναπτυγμένος κόσμος, για να μπορεί η καταλήστευση του παραγόμενου πλούτου εκεί και της πραγματικής, ουσιαστικής φτώχιας, αποτέλεσμα μακρόχρονης αποικιοκρατίας, να συνεχιστεί απνευστί. 
      Για όλους αυτούς τους λόγους και για πολλούς άλλους που διατυπώθηκαν στην επιτροπή εξαιρετικά αναλυτικά επί των άρθρων, καταψηφίζει το Κομμουνιστικό Κόμμα Ελλάδας και αυτήν τη Συμφωνία. 
      ΠΡΟΕΔΡΟΣ (Δημήτριος Σιούφας): Το λόγο έχει ο συνάδελφος της Ριζοσπαστικής Αριστεράς κ. Γιάννης Μπανιάς. 
      ΙΩΑΝΝΗΣ ΜΠΑΝΙΑΣ: Ευχαριστώ, κύριε Πρόεδρε.
      Στο παρελθόν και εμείς καταψηφίσαμε τη Συνθήκη Σένγκεν για συγκεκριμένους λόγους που τους έχουμε διεξοδικά αναπτύξει. Κατά συνέπεια και σήμερα καταψηφίζουμε τη διεύρυνση της εφαρμογής αυτής της Συνθήκης σε άλλες χώρες και στη συγκεκριμένη περίπτωση, της Ελβετίας. 
      Επιγραμματικά μόνο θα ήθελα να αναφέρω ότι η Συνθήκη Σένγκεν εκχωρεί κυριαρχικά μας δικαιώματα σε υπερεθνικά κέντρα, αναβαθμίζει και εκσυγχρονίζει με το ηλεκτρονικό φακέλωμα που εισάγει την παρακολούθηση των πολιτών και μεταχειρίζεται τους μετανάστες ως πολίτες τρίτης κατηγορίας, ως παιδιά ενός κατώτερου θεού. Και πιστεύουμε ότι προσχηματικά και υποκριτικά λέγεται ότι η Συνθήκη Σένγκεν στοχεύει αποκλειστικά στην καταπολέμηση του οργανωμένου εγκλήματος. Στην πραγματικότητα, μαζί και με άλλα μέτρα, όπως είναι η Συνθήκη της Λισαβόνας -η Μεταρρυθμιστική Συνθήκη, όπως λέγεται- που πρόκειται να έρθει για κύρωση, φαντάζομαι σύντομα και αυτή, όπως μας είπαν στη Βουλή, προετοιμάζεται η Ευρωπαϊκή Ένωση να αντιμετωπίσει πιο συντονισμένα αυτήν τη φορά τις εκρηκτικές κοινωνικές αναταραχές που προκαλεί η νεοφιλελεύθερη και επεκτατική πολιτική της. Εμείς πιστεύουμε σε μία άλλη λογική οικοδόμησης της Ευρώπης, πιστεύουμε σε μία Ευρώπη της ειρήνης, της αλληλεγγύης, σε μία Ευρώπη δημοκρατική με ίσα δικαιώματα για τους λαούς και τους πολίτες της, σε μία Ευρώπη ανοικτή στους πολίτες όλου του κόσμου. 
      Γι’ αυτούς τους λόγους –και το αναλύσαμε περισσότερο στην επιτροπή- εμείς καταψηφίζουμε τη διεύρυνση αυτής της Συνθήκης.
      Σε ό,τι αφορά τη συμφωνία με χώρες της Αφρικής, της Καραϊβικής και του Ειρηνικού, εμείς φυσικά συμφωνούμε γενικά να χρηματοδοτούν οι πλούσιες χώρες αναπτυξιακά προγράμματα των φτωχών χωρών, έχουμε, όμως, μία διαφορετική προσέγγιση από αυτή που χαρακτηρίζει τη συμφωνία. Η διαφωνία μας αρχίζει από το σημείο που τις σχέσεις μας με αυτές τις χώρες τις καθορίζουν αφ’ ενός η λεγόμενη αντιτρομοκρατική εκστρατεία, αφ’ ετέρου η επιβολή στην οικονομία τους του νεοφιλελεύθερου μοντέλου. Αυτά τα δυο ζητήματα είναι κατά τη γνώμη μας η ουσία της τροποποίησης της συμφωνίας. 
      Εμείς λοιπόν δεν συμφωνούμε ότι πρέπει να υποχρεώνουμε κάποιον να συμμετάσχει στη λεγόμενη αντιτρομοκρατική εκστρατεία, διότι πρόκειται στην πραγματικότητα για εξυπηρέτηση των επεκτατικών ιμπεριαλιστικών σχεδίων των Ηνωμένων Πολιτειών της Αμερικής. Το είδαμε αυτό και σε άλλες περιπτώσεις. Αυτά τα σχέδια των Ηνωμένων Πολιτειών υπηρετεί και η απαράδεκτη κατά τη γνώμη μας άρνηση της Ευρωπαϊκής Ένωσης να συμπεριλάβει και την Κούβα στις χώρες της Αφρικής, της Καραϊβικής, Ειρηνικού στις οποίες πράγματι ανήκει και άρα και στο πρόγραμμα χρηματοδότησης.
      Εμείς υποστηρίζουμε ότι χρειάζεται γενναία μεταφορά πόρων από τις πλούσιες στις φτωχές χώρες, χωρίς επέμβαση στο εσωτερικό τους. Αυτό μπορεί να υπηρετήσει την ειρήνη και να καταπολεμήσει τη φτώχια. Προπάντων όμως υποστηρίζουμε ότι χρειάζεται αμέσως διαγραφή των χρεών των φτωχών χωρών, τώρα αμέσως και χωρίς όρους. Αυτό θα ήταν ένα θετικό κριτήριο, που δεν υπάρχει όμως, για τις προθέσεις της Ευρωπαϊκής Ένωσης.
      Για όλους αυτούς τους λόγους καταψηφίζουμε αυτό το νομοσχέδιο.
      ΠΡΟΕΔΡΟΣ (Δημήτριος Σιούφας): Ο κ. Αϊβαλιώτης από τον Λαϊκό Ορθόδοξο Συναγερμό έχει το λόγο.
       ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Κατ’αρχάς πριν τοποθετηθώ νομίζω ότι θα πρέπει να απαντήσουμε ως Σώμα, ως Βουλή στην πρόκληση του κ. Μπαρό. Από ότι μαθαίνουμε ο κ. Μπαρό εξέφρασε την δυσφορία του από τις Βρυξέλλες γι’ αυτά που ειπώθηκαν πριν από δυο ημέρες μέσα σ’ αυτήν την Αίθουσα για τον βίο και την πολιτεία του. Εμείς όμως είμαστε δημοκρατικά εκλεγμένοι εκπρόσωποι του λαού. 
      ΠΡΟΕΔΡΟΣ (Δημήτριος Σιούφας): Κύριε Αϊβαλιώτη, με συγχωρείτε. Σας παρακαλώ θερμά. 
       ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Κύριε Πρόεδρε, επειδή υπήρξε μια πρόκληση από τον κ. Μπαρό…
      ΠΡΟΕΔΡΟΣ (Δημήτριος Σιούφας): Παρακαλώ, ακούστε με. Έχουμε συγκεκριμένη ημερήσια διάταξη και συγκεκριμένο αντικείμενο επί του οποίου συζητάμε. Το θέμα με το οποίο ξεκινάτε δεν έχει καμμία σχέση με την κύρωση των συμφωνιών. Σας παρακαλώ θερμά να το σεβαστείτε αυτό. Είστε νέος Βουλευτής. Δεχθείτε την παραίνεσή μου.
       ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Κύριε Πρόεδρε, με πολύ σεβασμό θα ήθελα να σας παρακαλέσω τότε να κάνετε μια δήλωση ως Προεδρείο για τις προκλητικές φράσεις του κ. Μπαρό εναντίον δημοκρατικά εκλεγμένων εκπροσώπων του ελληνικού λαού. 
      ΠΡΟΕΔΡΟΣ (Δημήτριος Σιούφας): Κύριε Αϊβαλιώτη, θα λάβω γνώση του θέματος για το οποίο μιλάτε και να είστε βέβαιος ότι θα πράξω εκείνο το οποίο προστατεύει και το Κοινοβούλιο και τον κοινοβουλευτισμό και την ελευθερία των τοποθετήσεων.
      Παρακαλώ επί του θέματος.
       ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ωραία. Το Σένγκεν, κυρίες και κύριοι Βουλευτές, είναι μια πολύ ευχάριστη πόλη του Λουξεμβούργου. Όποιος έχει επισκεφθεί το Σένγκεν θα έχει δει ότι κατοικείται από ανθρώπους που έχουν υψηλό βιοτικό επίπεδο. Είναι χαμογελαστοί και η περιοχή είναι καταπράσινη.
      Όμως, η συμφωνία του Σένγκεν δεν έχει καμμία σχέση με το ειδυλλιακό περιβάλλον το οποίο συναντάει κανείς σ’ αυτή την πόλη. Μιλάμε για μια νεοταξίτικη τακτική «ευρωφακκελώματος». Μιλάμε για μια οργουελιανή τακτική καταπάτησης των ανθρωπίνων δικαιωμάτων. Το διαβόητο S.I.S. δηλαδή το SENGEN INFORMATION SYSTEM και το όλο διοικητικό σύστημα του S.I.S. συνεπάγεται μεγάλη γραφειοκρατία και άρα μεγάλο κόστος για τον κάθε ευρωπαίο πολίτη και για τον Έλληνα φορολογούμενο. Αυτό το σύστημα Σένγκεν δεν κατάφερε να συλλάβει ούτε το ανθρωπόμορφο κτήνος που εκτέλεσε τον Σολωμό στον ιστό της τουρκικής σημαίας στην Κύπρο το 1996. Είναι αυτό το σύστημα το οποίο άφηνε αυτόν τον ψευτοϋπουργό γεωργίας του Ντεκτάς, αυτό το κτήνος που εξετέλεσε τον Σολωμό να κυκλοφορεί σε ολόκληρη την Ευρωπαϊκή Ένωση για να συλληφθεί στο Λονδίνο για λαθρεμπόριο ηλεκτρονικών συσκευών όταν τυχαία βρέθηκε στην Αγγλία. 
       Αυτή είναι η αποτελεσματικότητα του συστήματος Σένγκεν για να καταλάβουμε για τι μιλάμε. Δεν έχει αποδειχθεί αν διασφαλίζεται ή όχι η μη διαρροή στοιχείων προσωπικού χαρακτήρα από το S.I.S.. Άλλοι θεσμοί όπως η «Ευρωπαϊκή Ακτοφυλακή» –θυμάμαι δεκαπέντε χρόνια να συζητάνε για την «Ευρωπαϊκή Ακτοφυλακή»- που τη χρειάζεται η Ελλάδα γιατί χρειαζόμαστε έλεγχο των θαλασσίων συνόρων δεν έχουν υλοποιηθεί. Επίσης η περίφημη EUROPOL είναι ένας θεσμός που θα έπρεπε να λειτουργεί αλλά δεν έχει ενσωματώσει το επίσημο ένταλμα σύλληψης της Κυπριακής Δημοκρατίας το οποίο διαβιβάστηκε στην INTERPOL για την σύλληψη των φασιστών γκρίζων λύκων που σκότωσαν με ρόπαλα τον Τάσο Ισαάκ στην πράσινη γραμμή στην Κύπρο. Αυτοί είναι οι θεσμοί στην Ευρωπαϊκή Ένωση για τους οποίους συζητάμε και αυτή είναι η αποτελεσματικότητα που κρίνεται στην πράξη.
      Αναφέρθηκε στην επιτροπή το μικρό κόστος, 1500 έως 1800 ευρώ που συνεπάγεται η συμμετοχή της Ελλάδας στην κύρωση της συμφωνίας με την Ελβετία. 
      Είναι νομίζω μία παγίδα το μικρό κόστος. Εμείς φυσικά καταψηφίζουμε, γιατί λόγοι αρχής και φυσικά η καταπάτηση των δημοκρατικών δικαιωμάτων και των ανθρωπίνων δικαιωμάτων δεν μας επιτρέπουν να υπερψηφίσουμε αυτήν την κύρωση που αποτελεί μία κραυγαλέα περίπτωση παρακολούθησης και καταπάτησης των δικαιωμάτων των πολιτών. 
      Όσον αφορά τώρα τις χώρες Α.Κ.Ε., τη συμφωνία στις χώρες Α.Κ.Ε.: Θα πρέπει να πούμε ότι γίνεται χρηματοδότηση σε χώρες με χαμηλή ανάπτυξη. Αυτή η χρηματοδότηση που γίνεται από την Ευρωπαϊκή Ένωση αποτελεί συχνά αντικείμενο κριτικής από τα Μέσα Ενημέρωσης, λόγω της πλούσιας  και προκλητικής διαβίωσης κάποιων από εκείνες τις εταιρείες που κάνουν τη διαχείριση επί τόπου σ’ αυτές τις χώρες. Σπάνια μπορεί να εντοπίσει κανείς μεγάλα αναπτυξιακά έργα που να έγιναν σ’ αυτές τις φτωχές και υπερχρεωμένες χώρες με χρήματα της Ευρωπαϊκής Ένωσης. Και εδώ θα πρέπει να παρατηρήσουμε ότι είναι μεγάλη αναλογικά η συμμετοχή της Ελλάδας τα 333.000.000 ευρώ. Αξίζει να σημειωθεί η συμμετοχή, ας πούμε, της Πολωνίας η οποία είναι πολυπληθέστερη χώρα από την Ελλάδα είναι πολύ μικρότερη. Και είναι εντυπωσιακό αυτό που είπε ο κ. Δούκας μιλώντας στην επιτροπή ότι καμιά ελληνική εταιρεία δεν έχει εμπλακεί μέχρι τώρα στην κατασκευή έργων σ’ αυτές τις χώρες.
      Νομίζω ότι θα ήταν χρήσιμο να γίνει μία προσπάθεια να ευαισθητοποιηθούν ελληνικές εταιρείες να μετάσχουν από τη στιγμή που η Ελλάδα συμμετέχει με 333.000.000 ευρώ σε ένα τέτοιο πρόγραμμα, ώστε να μπορέσουν να υπάρξουν και παράλληλα οφέλη για την Ελλάδα. 
      Για λόγους ανθρωπιστικούς επειδή μιλάμε για χώρες χαμηλού εισοδήματος με χαμηλή ανάπτυξη και υπερχρεωμένες υπερψηφίζουμε αυτήν την κύρωση. 
      ΠΡΟΕΔΡΟΣ (Δημήτριος Σιούφας):    Κύριε  Υπουργέ, θέλετε το λόγο.
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Όχι, κύριε Πρόεδρε.
      ΠΡΟΕΔΡΟΣ (Δημήτριος Σιούφας):  Εισερχόμαστε στην ψήφιση των παραπάνω νομοσχεδίων. 
      Ερωτάται το Σώμα: Γίνεται δεκτό επί της αρχής, των άρθρων και του συνόλου το νομοσχέδιο του Υπουργείου Εξωτερικών: «Κύρωση της Συμφωνίας μεταξύ της Ευρωπαϊκής Ένωσης, της Ευρωπαϊκής Κοινότητας και της Ελβετικής Συνομοσπονδίας, σχετικά με τη σύνδεση με τη σύνδεση της Ελβετικής Συνομοσπονδίας προς τη θέση σε ισχύ, την εφαρμογή και την ανάπτυξη του κεκτημένου του Σέγκεν»; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΛΙΑΝΑ ΚΑΝΕΛΛΗ: Κατά πλειοψηφία.
      ΙΩΑΝΝΗΣ ΜΠΑΝΙΑΣ:  Κατά πλειοψηφία.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ:  Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς, το νομοσχέδιο του Υπουργείου Εξωτερικών: «Κύρωση της Συμφωνίας μεταξύ της Ευρωπαϊκής Ένωσης, της Ευρωπαϊκής Κοινότητας και της Ελβετικής Συνομοσπονδίας, σχετικά με τη σύνδεση με τη σύνδεση της Ελβετικής Συνομοσπονδίας προς τη θέση σε ισχύ, την εφαρμογή και την ανάπτυξη του κεκτημένου του Σέγκεν» έγινε δεκτό επί της αρχής, των άρθρων και του συνόλου κατά πλειοψηφία και έχει ως εξής:
      (Να καταχωριστεί το κείμενο του νομοσχεδίου σελ.20α΄)
      ΠΡΟΕΔΡΟΣ (Δημήτριος Σιούφας): Υπουργείου Εξωτερικών.
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εξωτερικών: «Κύρωση της Συμφωνίας για την τροποποίηση της Συμφωνίας Εταιρικής Σχέσης μεταξύ των μελών της ομάδας των κρατών της Αφρικής, της Καραϊβικής και του Ειρηνικού αφ’ ενός, και της Ευρωπαϊκής Κοινότητας και των κρατών-μελών της, αφ’ ετέρου, η οποία υπεγράφη στην Κοτονού στις 23 Ιουνίου 2000, με τη συνημμένη σ’ αυτήν Τελική Πράξη, που υπογράφηκαν στο Λουξεμβούργο, στις 25 Ιουνίου 2005, της Εσωτερικής Συμφωνίας μεταξύ των Αντιπροσώπων των Κυβερνήσεων των κρατών-μελών συνελθόντων στο πλαίσιο του Συμβουλίου για την Τροποποίηση της Εσωτερικής Συμφωνίας της 18ης Σεπτεμβρίου 2000 σχετικά με τα ληπτέα μέτρα και τις ακολουθητέες διαδικασίες για την εφαρμογή της Συμφωνίας εταιρικής σχέσης Α.Κ.Ε.-Ε.Κ., που υπογράφηκε στο Λουξεμβούργο στις 10 Απριλίου 2006 και της εσωτερικής Συμφωνίας μεταξύ των Αντιπροσώπων των Κυβερνήσεων των κρατών-μελών συνελθόντων στο πλαίσιο του Συμβουλίου σχετικά με την χρηματοδότηση των ενισχύσεων της Κοινότητας στο πλαίσιο του πολυετούς χρηματοδοτικού πλαισίου για την περίοδο 2008-2013 βάσει της Συμφωνίας εταιρικής σχέσης Α.Κ.Ε.-Ε.Κ., καθώς και για τη χορήγηση χρηματοδοτικής ενίσχυσης στις υπερπόντιες χώρες και εδάφη για τις οποίες ισχύουν οι διατάξεις του τετάρτου μέρους της Συνθήκης Ε.Κ.».
      Ερωτάται το Σώμα: Γίνεται δεκτό επί της αρχής, των άρθρων και του συνόλου το νομοσχέδιο του Υπουργείου Εξωτερικών;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΛΙΑΝΑ ΚΑΝΕΛΛΗ: Κατά πλειοψηφία.
      ΙΩΑΝΝΗΣ ΜΠΑΝΙΑΣ:  Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς το νομοσχέδιο του Υπουργείου Εξωτερικών: «Κύρωση της Συμφωνίας για την τροποποίηση της Συμφωνίας Εταιρικής Σχέσης μεταξύ των μελών της ομάδας των κρατών της Αφρικής, της Καραϊβικής και του Ειρηνικού αφ’ ενός, και της Ευρωπαϊκής Κοινότητας και των κρατών-μελών της, αφ’ ετέρου, η οποία υπεγράφη στην Κοτονού στις 23 Ιουνίου 2000, με τη συνημμένη σ’ αυτήν Τελική Πράξη, που υπογράφηκαν στο Λουξεμβούργο, στις 25 Ιουνίου 2005, της Εσωτερικής Συμφωνίας μεταξύ των Αντιπροσώπων των Κυβερνήσεων των κρατών-μελών συνελθόντων στο πλαίσιο του Συμβουλίου για την Τροποποίηση της Εσωτερικής Συμφωνίας της 18ης Σεπτεμβρίου 2000 σχετικά με τα ληπτέα μέτρα και τις ακολουθητέες διαδικασίες για την εφαρμογή της Συμφωνίας εταιρικής σχέσης Α.Κ.Ε.-Ε.Κ., που υπογράφηκε στο Λουξεμβούργο στις 10 Απριλίου 2006 και της εσωτερικής Συμφωνίας μεταξύ των Αντιπροσώπων των Κυβερνήσεων των κρατών-μελών συνελθόντων στο πλαίσιο του Συμβουλίου σχετικά με την χρηματοδότηση των ενισχύσεων της Κοινότητας στο πλαίσιο του πολυετούς χρηματοδοτικού πλαισίου για την περίοδο 2008-2013 βάσει της Συμφωνίας εταιρικής σχέσης Α.Κ.Ε.-Ε.Κ., καθώς και για τη χορήγηση χρηματοδοτικής ενίσχυσης στις υπερπόντιες χώρες και εδάφη για τις οποίες ισχύουν οι διατάξεις του τετάρτου μέρους της Συνθήκης Ε.Κ.» έγινε δεκτό επί της αρχής, των άρθρων και του συνόλου κατά πλειοψηφία και έχει ως εξής:
      (Να καταχωριστεί το κείμενο του νομοσχεδίου σελ. 23α΄)
      ΠΡΟΕΔΡΟΣ (Δημήτριος Σιούφας): Επανερχόμεθα στη συζήτηση του σχεδίου νόμου του Υπουργείου Υγείας και Κοινωνικής Αλληλεγγύης: «Κύρωση α) Σύμβαση Δωρεάς του Σωματείου «ΕΛΠΙΔΑ –Σύλλογος Φίλων Παιδιών με Καρκίνο» υπέρ του ελληνικού δημοσίου και του Ν.Π.Δ.Δ. «Νοσοκομείο Παίδων – Η Αγία Σοφία», β) Σύμβασης μεταξύ του Σωματείου «Ελληνικός Ερυθρός Σταυρός» και του Υπουργείου Υγείας και Κοινωνικής Αλληλεγγύης και άλλες διατάξεις».
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Πρόεδρε, μπορώ να έχω το λόγο;
      ΠΡΟΕΔΡΟΣ (Δημήτριος Σιούφας):  Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης):  Κύριε Πρόεδρε, έχουμε να κάνουμε δύο νομοτεχνικές βελτιώσεις σε δύο άρθρα του νομοσχεδίου και συγκεκριμένα στο άρθρο 7 στο τέλος της δεύτερης παραγράφου προστίθεται εδάφιο που έχει ως εξής: « Το επίδομα χορηγείται με κοινή απόφαση των Υπουργών Οικονομίας και Οικονομικών και Υγείας και Κοινωνικής Αλληλεγγύης». 
      Επίσης, το άρθρο 8 αντικαθίστανται ως εξής: «Στην παράγραφο 3β΄ του άρθρου 21 του ν. 3580/2007, προστίθεται εδάφιο ως εξής:», όπως διατυπώνεται χωρίς να τροποποιείται καθόλου. 
      ΠΡΟΕΔΡΟΣ (Δημήτριος Σιούφας):  Θα παρακαλέσω, κύριε Υπουργέ, εάν τα έχετε γραμμένα να μοιραστούν στους εισηγητές. Θα δώσω το λόγο στον πρώτο ομιλητή για τη συζήτηση του Προϋπολογισμού και αφού λάβουν γνώση οι εισηγητές του νομοσχεδίου θα επανέλθουμε για την ψήφισή του.
       ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης):  Τα έχω, κύριε Πρόεδρε, γραπτώς και θα τα καταθέσω. 
       (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Γεώργιος Παπαγεωργίου καταθέτει για τα Πρακτικά τις προαναφερθείσες τροποποιήσεις, οι οποίες έχουν ως εξής:
      «Το Υπουργείο Υγείας και Κοινωνικής Αλληλεγγύης, προβαίνει στις ακόλουθες νομοτεχνικές βελτιώσεις
      Το πρώτο εδάφιο του άρθρου 8 αντικαθίσταται ως εξής:
      «Στην παράγραφο 3Β του άρθρου 21 του ν. 3580/2007, προστίθεται εδάφιο ως εξής:»
      Στο τέλος της δεύτερης παραγράφου του άρθρου 7 προστίθεται εδάφιο ως εξής:
      «Το επίδομα χορηγείται με κοινή απόφαση των Υπουργών Οικονομίας και Οικονομικών και Υγείας και Κοινωνικής Αλληλεγγύης.»)
      ΠΡΟΕΔΡΟΣ (Δημήτριος Σιούφας):  Εισερχόμαστε στη συζήτηση του  σχεδίου νόμου του Υπουργείου Οικονομίας και Οικονομικών  «Κύρωση του κρατικού προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2008». 
      Το λόγο έχει ο κ. Ιωάννης Μπούγας.
      ΙΩΑΝΝΗΣ ΜΠΟΥΓΑΣ:   Κυρίες και κύριοι συνάδελφοι, η συζήτηση για την κύρωση του φετινού Προϋπολογισμού συμπίπτει με μία σειρά ιδιαίτερα σημαντικών εξελίξεων τόσο σε διεθνές όσο και σε ευρωπαϊκό επίπεδο, από την υπογραφή της Μεταρρυθμιστικής Συνθήκης της Ευρωπαϊκής Ένωσης έως τη διάσκεψη για το κλίμα και τις αυξήσεις τιμών στις πρώτες ύλες.
      Όλες αυτές οι εξελίξεις, άμεσα ή έμμεσα, επηρεάζουν τη χώρα μας και διαμορφώνουν ένα ιδιαίτερα ρευστό περιβάλλον. Υπό το πρίσμα αυτών των δεδομένων οφείλουμε να ανταποκριθούμε στις νέες προκλήσεις και να προσαρμοστούμε στις νέες συνθήκες, να εγκαταλείψουμε ιδεοληψίες που καθηλώνουν εδώ και δεκαετίες τη χώρα μας και να διεκδικήσουμε γι’ αυτή τη θέση που της αρμόζει ανάμεσα στις προηγμένες χώρες του κόσμου.
      Οι στόχοι της πολιτικής μας, όπως διαγράφονται από την Κυβέρνηση, είναι σαφείς: Η λήψη μέτρων που βελτιώνουν την καθημερινότητα των πολιτών και ταυτόχρονα οι παρεμβάσεις, οι οποίες βάζουν τις βάσεις για μια ισχυρή και ανταγωνιστική οικονομία, σε μια σύγχρονη φιλελεύθερη κοινωνία, με συνοχή και περιβαλλοντική ευαισθησία.
      Οι επιλογές αυτές της Κυβέρνησής μας προκύπτουν και από τα στοιχεία του συζητούμενου Προϋπολογισμού, ο οποίος προβλέπει αύξηση των δαπανών του Προγράμματος Δημοσίων Επενδύσεων, καθώς επίσης και σημαντικές αυξήσεις στις δαπάνες για την εκπαίδευση, την κατάρτιση, την έρευνα, τις νέες τεχνολογίες, τις επικοινωνίες.
      Προκύπτουν επίσης από τις προτεραιότητες του Εθνικού Στρατηγικού Πλαισίου Αναφοράς 2007-2013, που πρόσφατα εγκρίθηκε από την Ευρωπαϊκή Ένωση και προικοδοτεί τη χώρα μας με κοινοτικούς πόρους συνολικού ύψους 25.000.000.000 ευρώ περίπου. Το Ε.Σ.Π.Α., όπως είναι ήδη γνωστό, κατευθύνει για πρώτη φορά στην ιστορία των κοινοτικών πλαισίων στήριξης περισσότερο από 40% των διαθέσιμων πόρων στην καινοτομία, την παιδεία, την ψηφιακή σύγκλιση και την ανταγωνιστικότητα.
      Επενδύοντας, κυρίες και κύριοι συνάδελφοι, στη παιδεία, στην έρευνα, την καινοτομία, αποκτάμε συγκριτικά πλεονεκτήματα έναντι των υπολοίπων χωρών στο διεθνή ανταγωνισμό. Υλοποιώντας το Εθνικό Πρόγραμμα Μεταρρυθμίσεων αποκαθιστούμε, επιτέλους, τις στρεβλώσεις και τις παθογένειες που για πολλές δεκαετίες ταλανίζουν τη χώρα μας και για τις οποίες δυστυχώς ευθύνονται οι αλλοπρόσαλλες πολιτικές των κυβερνήσεων του παρελθόντος και δημιουργούμε επίσης τις προϋποθέσεις για περισσότερες και καλύτερα αμειβόμενες θέσεις εργασίας. 
      Η δημοσιονομική σταθεροποίηση η οποία επιτεύχθηκε, η υψηλή ανάπτυξη, η άνοδος των εξαγωγών αποτελούν αδιαμφισβήτητα σημεία προόδου της οικονομίας μας που ενισχύουν την απασχόληση και αυξάνουν το κοινωνικό μέρισμα.
      Η οικονομία, επιτέλους, στηρίζεται σε υγιή ανάπτυξη. Χάρη στην ανάπτυξη αυτή της εθνικής οικονομίας, είμαστε σε θέση να χρηματοδοτήσουμε πολιτικές, όπως η μείωση της φορολογίας εισοδήματος για τα φυσικά πρόσωπα, η αύξηση των συντάξεων του Ο.Γ.Α. και του Ε.Κ.Α.Σ. και η δημιουργία Ειδικού Ταμείου Κοινωνικής Αλληλεγγύης. Προς την ίδια κατεύθυνση τόνωσης της κοινωνικής συνοχής θεσμοθετείται σύντομα η εθνική σύνταξη, η χορήγηση του πολυτεκνικού επιδόματος στους τρίτεκνους και το αφορολόγητο της πρώτης κατοικίας.
      Κυρίες και κύριοι συνάδελφοι, η διασφάλιση της κοινωνικής προστασίας, της περίθαλψης και της συνταξιοδότησης όλων ανεξαιρέτως των πολιτών αποτελεί κυρία, πρωταρχική μέριμνα της Κυβέρνησής μας. Για το σκοπό αυτό, στον οποίο περιλαμβάνεται κυρίως η χρηματοδότηση των ασφαλιστικών ταμείων, η Κυβέρνηση διέθεσε το 2007 10,7 δισεκατομμύρια ευρώ, ενώ το 2008 θα διαθέσει 12,5 δισεκατομμύρια ευρώ, ποσά τα οποία αντιστοιχούν ήδη στο 4,7% και 5,1% του Α.Ε.Π.. 
      Οι μέχρι σήμερα κυβερνητικές δράσεις και η διάθεση των παραπάνω κονδυλίων από τον Κρατικό Προϋπολογισμό καταδεικνύουν ότι η Κυβέρνηση είναι αποφασισμένη να στηρίξει τα ασφαλιστικά ταμεία, στηρίζοντας με τον τρόπο αυτό τα συνταξιοδοτικά δικαιώματα όλων ανεξαίρετα των Ελλήνων.
      Τα μεγάλα ποσά, όμως, τα οποία διατίθενται, σηματοδοτούν ταυτόχρονα και τους κινδύνους και μας υπενθυμίζουν ότι ο Κρατικός Προϋπολογισμός δεν μπορεί να επιβαρύνεται ολοένα και περισσότερο με τα ελλείμματα του ασφαλιστικού μας συστήματος, αφ’ ενός διότι οι εθνικοί πόροι, οι οποίοι διατίθενται για την κάλυψή τους, την ίδια ώρα αφαιρούνται από άλλες δημόσιες δράσεις και πρωτοβουλίες, όπως δράσεις για την υγεία,  και την παιδεία αφετέρου, διότι αυτό ενέχει και έντονη κοινωνική αδικία, αφού έτσι επιβαρύνεται το σύνολο των φορολογουμένων Ελλήνων. 
      Υψηλό, λοιπόν, αίσθημα ευθύνης μας επιβάλλει τον εξορθολογισμό του ασφαλιστικού, πριν αυτό εκφυλιστεί σ’ ένα σύγχρονο πίθο των Δαναΐδων, που θα στερεί πόρους από το μέλλον και θα θέσει σε κίνδυνο την αναπτυξιακή προσπάθεια της χώρας, ιδίως όταν παύσει η εισροή των κοινοτικών πόρων.
      Όσοι, για να διασφαλίσουν βραχυπρόθεσμα δικαιώματα, κυρίως μειοψηφίες, προτείνουν την αδράνεια αντί της λήψης μέτρων, όσοι επιλέγουν την πολιτική της ακινησίας συμπεριφέρονται ανεύθυνα όχι μόνο απέναντι στους σημερινούς εργαζόμενους αλλά και προς τις γενεές του αύριο. 
      Η κοινωνία των πολιτών ζητά επίμονα λύσεις, πιέζει για μεταρρυθμίσεις. Οι πολίτες γνωρίζουν ότι οφείλουμε με γοργά βήματα να καλύψουμε την απόσταση που μας χωρίζει από άλλες, σύγχρονες κοινωνίες.
      Εάν διαπιστώνονται καθυστερήσεις, όσο κι αν σας είναι δυσάρεστο να σας το υπενθυμίζουμε, κυρίες και κύριοι συνάδελφοι της Αξιωματικής Αντιπολίτευσης, αυτές οφείλονται στα σοβαρά προβλήματα που μας κληροδότησε η δική σας διακυβέρνηση. Δεν φροντίσατε στα χρόνια που κυβερνούσατε για την ορθή και σε υγιείς βάσεις ανάπτυξη της οικονομίας. Κατασπαταλήσατε τους κοινοτικούς πόρους. Επαίρεστε για τα Κ.Ε.Π. και για το πρόγραμμα «Βοήθεια στο Σπίτι», δίχως όμως ταυτόχρονα να απολογείστε, διότι δεν είχατε λάβει καμμία απολύτως μέριμνα για τη συνέχιση αυτών των προγραμμάτων όταν παύσουν οι κοινοτικές χρηματοδοτήσεις. 
      Καταρρακώσατε το κύρος της παιδείας, ιδίως της τριτοβάθμιας εκπαίδευσης. 
      Υπονομεύσατε αξίες, οι οποίες στήριζαν διαχρονικά την ελληνική κοινωνία και εξασφάλιζαν τη συνοχή της. Εισφέρατε την αρχή της ήσσονος προσπάθειας. Καταλύσατε κάθε έννοια αξιοκρατίας και καταστήσατε τη λειτουργία του κράτους μέσο εξυπηρέτησης των «ημετέρων».
      Τέλος, ευθύνεστε, κυρίες και κύριοι συνάδελφοι του ΠΑ.ΣΟ.Κ., διότι εγκαταλείψατε την ελληνική περιφέρεια. Αδιαφορήσατε για τους Έλληνες που ζουν εκτός των μεγάλων αστικών κέντρων. Δεν κατασκευάσατε έργα, τα οποία ήταν απολύτως αναγκαία, και αφήσατε να χαθούν μοναδικές ευκαιρίες των Κοινοτικών Πλαισίων Στήριξης που διαχειριστήκατε. 
      Αν και γνωρίζατε ότι δυο περιφέρειες της χώρας, οι Περιφέρειες Στερεάς Ελλάδας και νοτίου Αιγαίου, λόγω στατιστικών παραδόξων, θα μετέπιπταν στο Στόχο 2 του Δ’ Κοινοτικού Πλαισίου Στήριξης, με συνέπεια να χαθούν πολύτιμοι κοινοτικοί πόροι, δεν κάνατε τίποτα για να αποτρέψετε το ενδεχόμενο αυτό, όπως έκαναν άλλες ευρωπαϊκές χώρες κι όπως κάναμε εμείς μετά το 2004. 
      Η Κυβέρνηση της Νέας Δημοκρατίας, συνεπής προς τις προεκλογικές της δεσμεύσεις, διαθέτει το 80% των πόρων του Δ’ Κοινοτικού Πλαισίου Στήριξης για έργα στην περιφέρεια. Σχεδιάζουμε μεθοδικά την ανάπτυξη όλων των ελληνικών περιφερειών και όλων των νομών της χώρας. 
      Χαρακτηριστικό παράδειγμα αποτελεί ο προγραμματισμός για την ανάπτυξη του Νομού Φωκίδας. Για πρώτη φορά έχει σχεδιαστεί και υλοποιείται ένα πρόγραμμα που περιλαμβάνει εθνικούς και κοινοτικούς πόρους, συνολικού ύψους περίπου 180.000.000 ευρώ. 
      Τέτοια έργα και δράσεις, κυρίες και κύριοι συνάδελφοι, σχεδιασμένα, μελετημένα, ενεργούνται, υλοποιούνται, σε όλους τους νομούς της χώρας και συμβάλλουν στην ελάττωση όχι μόνο των περιφερειακών αλλά και των ενδοπεριφερειακών ανισοτήτων και στη συγκράτηση του πληθυσμού στην περιφέρεια. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΟΣ (Δημήτριος Σιούφας): Έχετε ολοκληρώσει, κύριε Μπούγα. 
      ΙΩΑΝΝΗΣ ΜΠΟΥΓΑΣ: Σε είκοσι δευτερόλεπτα τελειώνω, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Μόνον είκοσι δευτερόλεπτα.
      ΙΩΑΝΝΗΣ ΜΠΟΥΓΑΣ: Κυρίες και κύριοι συνάδελφοι, η υπέρβαση των χρόνιων προβλημάτων της ελληνικής κοινωνίας και οικονομίας απαιτούν εκ μέρους του πολιτικού κόσμου υπευθυνότητα, ειλικρίνεια και ρεαλισμό. Ανταποκρινόμενοι στις προσδοκίες της ελληνικής κοινωνίας για την υπέρβαση των αγκυλώσεων δεκαετιών, για σύγχρονη παιδεία και ανταγωνιστική οικονομία, διαμορφώνουμε ένα νέο, δυναμικό περιβάλλον. Στη μεταρρυθμιστική αυτή προσπάθεια, την οποία η κοινωνία στηρίζει και η Αντιπολίτευση, ζώντας το μύθο της, απλώς παρακολουθεί με την αμηχανία του «ξύλινου» λόγου και την νοοτροπία του πολιτικού χαρακώματος…
      ΠΡΟΕΔΡΟΣ (Δημήτριος Σιούφας): Έχετε ολοκληρώσει, κύριε συνάδελφε.
      ΙΩΑΝΝΗΣ ΜΠΟΥΓΑΣ: …ο Προϋπολογισμός αποτελεί ένα αξιόπιστο εργαλείο, το οποίο υπερψηφίζουμε, παρέχοντας ταυτόχρονα και την εμπιστοσύνη μας στην Κυβέρνηση. 
      Σας ευχαριστώ θερμά.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Το λόγο έχει ο συνάδελφος κ. Χρίστος Βερελής.
    ΧΡΙΣΤΟΣ ΒΕΡΕΛΗΣ: Κυρίες και κύριοι συνάδελφοι, αυτή η Κυβέρνηση κλείνει σε λίγο τέσσερα χρόνια. Και το ερώτημα είναι απλό, κύριε Υπουργέ: Έχετε κανένα σχέδιο; Έχετε κάτι το οποίο μπορείτε να μας πείτε ότι έχετε φροντίσει, προκειμένου η χώρα σε κάποιον τομέα να δείξει μια μικρή βελτίωση. Έχετε να μας δώσετε μια απάντηση από πού θα παραχθεί πλούτος σ’ αυτή τη χώρα; Γιατί πλουτισμός παράγεται. Πλούτος όμως υπάρχει πιθανότητα να παραχθεί και από πού; 
    Έχετε κάποια απάντηση τι πιθανότητα υπάρχει να γίνει κάτι στην παιδεία; Διότι, εν αντιθέσει με αυτά που ακούω, η εκπαιδευτική πολιτική σας έχει μόνο ένα στόχο: το σύστημα εισαγωγικών εξετάσεων. Τελεία-παύλα. 
    Βγαίνουν τα αποτελέσματα της Πίζα και είναι δυσάρεστα. Το τελευταίο δε, το οποίο ενδεχομένως δεν γνωρίζετε –να σας ενημερώσω εγώ, κύριε Υπουργέ- είναι αυτό το οποίο συνδέει την απόδοση των μαθητών με την οικονομική κατάσταση των οικογενειών τους. Η Ελλάδα είναι μια από τις δυο χώρες, σε σύνολο πενήντα πέντε, που έχει σημειώσει αρνητική επίδοση. Τι σημαίνει αυτό; Σημαίνει ότι το σύστημα της παιδείας γίνεται όλο και πιο ταξικό. 
    Για την έρευνα όλες οι χώρες επενδύουν, προκειμένου να υπάρξει στην  πορεία μια δημιουργία πλούτου από τον τομέα εκείνον, ο οποίος έχει το πιο καλό υλικό, το ανθρώπινο δυναμικό. Εδώ βλέπουμε ότι μειώνετε τα κονδύλια συστηματικά. Από το 2003 μέχρι σήμερα μειώνονται τα κονδύλια. 
    (Στο σημείο αυτό την Προεδρική Έδρα καταλαμβάνει ο  Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
    Και σας ερωτώ: Δεν πιστεύετε ότι η Ελλάδα έχει ανθρώπους, οι οποίοι μπορεί να έχουν ερευνητικά αποτελέσματα; Για το λόγο αυτό, ενδεχομένως, δεν έχετε εγκαθιδρύσει και την έννοια των ερευνητικών εταιρειών στον αναπτυξιακό νόμο. Αρνείστε, δεν καταλαβαίνω γιατί.
    Θέλετε να μιλήσουμε για την επανίδρυση του κράτους; Το μόνο σχόλιο είναι καγχασμός. Δεν ξέρω αν κάποιος από τους κυρίους συναδέλφους της Νέας Δημοκρατίας θέλει να υπερασπιστεί αυτόν τον τομέα της κυβερνητικής πολιτικής. 
    Θέλετε να πούμε για τις δημοσιονομικές επιδόσεις; Δεν γνωρίζετε ότι αν αφαιρέσουμε το κόστος των Ολυμπιακών Αγώνων, η κατάσταση είναι ακριβώς η ίδια που ήταν το 2004 και το μόνο το οποίο έχετε καταφέρει είναι να κάνετε μια σειρά από ταχυδακτυλουργίες; 
    Να σας πω και μερικές, έτσι για να μην έχετε απορία. 
    Σε ό,τι αφορά τα χρέη των νοσοκομείων, υπάρχουν 2.000.000.000 που χρωστούν τα νοσοκομεία από φάρμακα και άλλα 2.000.000.000 από υλικά. Αυτό είναι 1,7% του Α.Ε.Π., δεν είναι αστείο. Πού βρίσκονται αυτά στον Προϋπολογισμό; Τα έχετε εξαφανίσει.
    Υπάρχουν οι περίφημες εθνικολογιστικές προσαρμογές που είναι 2.000.000.000 ευρώ. Μπορεί να μας απαντήσει κάποιος τι είναι αυτές; Όχι. 
    Η μόνη «άσπρη» τρύπα, η οποία υπάρχει, είναι από το πλεόνασμα των ασφαλιστικών ταμείων, μετά τις επιχορηγήσεις, η οποία εμφανίζεται αυξημένη. Τι σημαίνει αυτό; Λύσατε το ασφαλιστικό και δεν το έχουμε μάθει; Με αυτά, λοιπόν, τα τρικ προσπαθείτε να δημιουργήσετε μια εικόνα. 
    Τέλος, άκουσα να επαίρεται, με τεράστια έπαρση άγνοιας, ο Εκπρόσωπός σας εδώ στη Βουλή ότι ο μαθηματικός τύπος έχει λύσει τα θέματα στα δημόσια έργα. Δεν γνωρίζετε ότι το 50% των δημοσίων έργων εγκαταλείπονται σε όλη την ελληνική περιφέρεια; Και αν δεν το γνωρίζετε, ρωτήστε το συνάδελφό σας κ. Σουφλιά, ο οποίος θα πρέπει να σας πει την τεράστια αποτυχία στον τομέα αυτό.
    Την ίδια ώρα, το Πρόγραμμα Δημοσίων Επενδύσεων μειώνεται. Την ίδια ώρα, τα φορολογικά έσοδα από το Φ.Π.Α. μειώνονται παρ’ ότι ανέβηκαν οι συντελεστές. Είναι αυτό κάτι άλλο από δείγμα αναποτελεσματικότητας και δείγμα αδυναμίας διακυβέρνησης; 
    Μήπως, όμως, έχετε σχέδιο στο δημόσιο και κρατικό επιχειρηματικό τομέα; Μπορεί κάποιος από τους συναδέλφους της Νέας Δημοκρατίας να αναφέρει εδώ έστω και μία Δ.Ε.Κ.Ο. –μία, όχι δυο- που να πηγαίνει καλύτερα σήμερα απ’ ό,τι πήγαινε το 2003; Σας ερωτώ!
    Έρχομαι να σας αναφέρω τη Δ.Ε.Η.. Γνωρίζετε τι συμβαίνει στη Δ.Ε.Η., στη Δ.Ε.Η. όπου έπεσε η κερδοφορία κατακόρυφα. Το τελευταίο τρίμηνο υπάρχουν πάλι ζημίες, μια Δ.Ε.Η. όπου σταθερά τα τελευταία τρία χρόνια δεν γίνονται επενδύσεις, όπου εδώ και τρία χρόνια έχει ανέβει σημαντικότατα η τιμή του ρεύματος και αυτό το οποίο συμβαίνει είναι ότι πρόκειται για μια επιχείρηση όπου ο διευθύνων σύμβουλος αποφασίζει και βγαίνει μετά από λίγο ο Υπουργός και αναιρεί αυτά τα οποία αποφασίζει διευθύνων σύμβουλος. Αυτό είναι το μοντέλο διοίκησης;
    Να πούμε για τον Ο.Τ.Ε.; Να πούμε ότι εκεί υποδεχθήκατε τους Άραβες επενδυτές «μετά βαΐων και κλάδων» την άνοιξη, ότι τον Ιούνιο –όταν αποφασίσατε να κάνετε την ιδιωτική τοποθέτηση- δεν αντιληφθήκατε ότι τα ποσοστά αυτά θα περνούσαν με by-pass πάλι στους ίδιους επενδυτές και ότι παρακολουθήσατε με αβουλία και μοιραία να φτάνουν από το 6% στο 19,5%, την ίδια ώρα που όλες οι χώρες του G-7 είχαν χτυπήσει τεράστιες καμπάνες για το τι συμβαίνει με αυτές τις επενδύσεις;
      Και έρχεσθε κατόπιν εορτής, ετεροχρονισμένα, να κάνετε μία κίνηση, η οποία δημιούργησε δυσμενέστατα σχόλια για τη χώρα μας, διότι δεν τοποθετήσατε από την αρχή τα πράγματα εκεί και ως οφείλατε. Αυτή η ξαφνική αλλαγή θέσης είναι μόνο ένα θέμα το οποίο έχει να κάνει με την αδυναμία σας να αντιληφθείτε;
      Το άλλο το οποίο θέλω να σας ρωτήσω, είναι: Υπάρχει κάποια αξιόλογη επένδυση στη χώρα, η οποία να γίνεται το διάστημα αυτό; Ακούμε για πολύ μεγάλο διάστημα να γίνεται συζήτηση για το Μπουργκάς-Αλεξανδρούπολη. Αύριο, θα γίνει πάλι μια τελετή -στη Μόσχα υποθέτω- και θα γεμίσουν πάλι τα δελτία ειδήσεων για την ίδρυση της εταιρείας.
      Έχω πει επανειλημμένα από τη θέση αυτή ότι εάν δεν συμβολαιοποιηθούν οι ποσότητες των αργών που θα περάσουν από τον αγωγό, η επένδυση δεν πρόκειται να γίνει. Και αυτές οι ποσότητες είναι της τάξης περίπου των σαράντα έως πενήντα εκατομμυρίων τόνων το χρόνο. Βλέπω, λοιπόν και εδώ ότι δεν πρόκειται να υπάρξει λύση.
      Και για να κλείσω για το θέμα του Ο.Τ.Ε., κύριε Υπουργέ, εάν το ελληνικό δημόσιο δεν επανακτήσει περίπου το 7% των μετοχών, τότε θα υπάρχει μονίμως ο κίνδυνος, διότι μπορεί να σταματήσετε τη MARFIN στο 19,5%, αλλά τι θα κάνετε εάν ένας δεύτερος επενδυτής έχει άλλα 7% ή 8% και συνενώσουν τις δυνάμεις τους; Υπάρχει συνταγή γι’ αυτό; Προφανώς όχι. Το μόνο θετικό το οποίο έχει καταγραφεί είναι για κάποιους οι οποίοι έχουν καταφέρει να κάνουν την αγορά της αλυσίδας «ΓΕΡΜΑΝΟΣ», που αποτιμήθηκε στα 1.360 εκατομμύρια ευρώ, μία αλυσίδα από υπερώριμα μαγαζιά franchise που δεν έχει ξαναγίνει πουθενά στον κόσμο. Με την ευκαιρία που είμαι στο Βήμα, θα ήθελα να ρωτήσω δημόσια την Εισαγγελία Εφετών Αθηνών, τι έχει κάνει με την υπόθεση αυτή, η οποία βρίσκεται εκεί βιδωμένη επί δύο και πλέον έτη.
      Στις αστικές συγκοινωνίες διπλασιάστηκε ο ρυθμός αύξησης των λειτουργικών δαπανών, ενώ έχουν καεί δεκαπέντε λεωφορεία στο μεταξύ.
      Στον Ο.Σ.Ε., που ήταν το αγαπημένο θέμα του κ. Καραμανλή πριν από τις εκλογές του 2004, όπου μιλούσε για τα μεγάλα ελλείμματα, ξέρετε πόσο έχουν αυξηθεί τα ελλείμματα από τότε που ο κ. Καραμανλής είναι Πρωθυπουργός; Διπλασιάστηκαν ακριβώς. Ξέρετε πόσο έχουν αυξηθεί τα σιδηροδρομικά ατυχήματα; Πενταπλασιάστηκαν ακριβώς. Πού είναι σήμερα ο κύριος Πρωθυπουργός να μας πει για τα επιτεύγματα στον Ο.Σ.Ε.;
      Μήπως γνωρίζετε τι κάνατε στα ΕΛ.ΤΑ., όπου μειώθηκε κατά 50% η κερδοφορία και όπου έχει πέσει η ποιότητα υπηρεσιών, έτσι όπως αποτιμάται από το Διεθνές Γραφείο Ταχυδρομικών Υπηρεσιών;
      Γνωρίζετε ότι στην Ε.Α.Β. τα έσοδα ήταν σταθερά και μειώνονται κάθε χρόνο από το 2004, ενώ το κέρδος το 2004 ήταν πάνω από 1.000.000 ευρώ και σήμερα έχουμε φθάσει να έχουμε 48.000.000 ευρώ ζημίες;
      Θα ήθελα να σας πω και για το φυσικό αέριο που και αυτό είναι ένα αγαπημένο θέμα της Κυβέρνησης. Ξέρετε ότι η διείσδυση φυσικού αερίου στον οικιακό τομέα, που ήταν ο βασικός λόγος για τον οποίο μπήκε το καύσιμο αυτό, έχει σταματήσει στη Θεσσαλονίκη, στην Αθήνα και η καλύτερη περιοχή είναι η Θεσσαλία που έχει και τους λιγότερους καταναλωτές;
      Θα τελειώσω, κύριε Πρόεδρε, με το θέμα της Ολυμπιακής. Γνωρίζετε τι έχει γίνει με το θέμα της Ολυμπιακής. Υπάρχουν τρεις περιπτώσεις που σας καθιστούν υπευθύνους γι’ αυτό το οποίο έχει συμβεί. Παραλάβατε μία εταιρεία η οποία με πολύ κόπο και μετά από πολλές διαπραγματεύσεις, ήταν καθαρή από χρέη, είχε καλές συμβάσεις εργασίας, διότι τις αλλάξαμε με κόστος προσωπικό. Εμείς στο ΠΑ.ΣΟ.Κ. χύναμε ιδρώτα, όταν ήμασταν Κυβέρνηση. Δεν χύναμε δάκρυα και μάλιστα, κροκοδίλια και αυτό το οποίο καταφέραμε ήταν να έχουμε φθάσει να βρούμε τους επενδυτές, τους οποίους μυστηριωδώς αποπέμψατε. Αλλάξατε τους κανονισμούς εργασίας σε δύο μήνες, μουλωχτά. Κανείς δεν έχει καταλάβει γιατί. Μάλιστα, η τελευταία πράξη ήταν ότι πήγατε και στείλατε ένα γράμμα στην Ευρωπαϊκή Επιτροπή και είπατε ότι η καινούργια εταιρεία είναι καθολική διάδοχος της παλαιάς εταιρείας, προκειμένου να μην υπάρξει καμμία πιθανότητα απεμπλοκής από τις επιθέσεις της Ευρωπαϊκής Επιτροπής.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και έχουμε σήμερα τον κ. Μπαρό να λέει αυτά τα οποία λέει ανέξοδα, χωρίς να υπάρχει από την Κυβέρνηση η τόλμη, το θάρρος και το σθένος να του πουν: «Κύριε Πρόεδρε, δεν έχεις δικαίωμα να μιλάς για την Ολυμπιακή με τον τρόπο με τον οποίο μιλάς και να κρίνεις τις αποφάσεις του Ανωτάτου Δικαστηρίου της χώρας, οι οποίες έχουν οδηγήσει σε συμψηφισμούς που μπορεί να σώσουν την εταιρεία».
      Και με μια φράση να κλείσω, κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Να κλείσετε, κύριε Βερελή.
      ΧΡΙΣΤΟΣ ΒΕΡΕΛΗΣ: Η λύση για την Ολυμπιακή δεν είναι εκεί που ψάχνετε, αγαπητοί κύριοι συνάδελφοι. Εάν κλείσει αυτή η εταιρεία, η επομένη δεν θα απογειωθεί. Τα αεροπλάνα δεν θα μπορούν να μεταβιβασθούν. Τα σήματα δεν θα μπορούν να μεταβιβασθούν. Τα slots δεν θα μεταβιβασθούν.
      ΠΡΟΕΔΡΕΥΩΝ (Γεώργιος Σούρλας): Κύριε Βερελή, σας παρακαλώ να ολοκληρώσετε.
      ΧΡΙΣΤΟΣ ΒΕΡΕΛΗΣ: Το μόνο το οποίο σας συμβουλεύω να κάνετε, είναι να κάνετε μία προσπάθεια -με τη δικιά μας τη συμβουλή- να επιχειρήσετε τη διάσωση στην υπάρχουσα εταιρεία.
      Ευχαριστώ πολύ, κύριε Πρόεδρε.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βερελή.
      Ο κ. Κανταρτζής έχει το λόγο.
      ΑΧΙΛΛΕΑΣ ΚΑΝΤΑΡΤΖΗΣ: Κυρίες και κύριοι Βουλευτές και τα στοιχεία του νέου Προϋπολογισμού δεν αφήνουν περιθώρια για αυταπάτες, όπως τεκμηριωμένα απέδειξαν χθες και οι δύο εισηγητές του Κόμματός μας που έχουν προηγηθεί. Και ο νέος Προϋπολογισμός είναι βαθιά ταξικός. Είναι ένας Προϋπολογισμός που υπηρετεί το στόχο αναδιανομής του πλούτου υπέρ του μεγάλου κεφαλαίου και δεν θα μπορούσε να είναι διαφορετικά από τη σημερινή Κυβέρνηση. 
      Δεν θα μπορούσε να είναι διαφορετικός Προϋπολογισμός. Είναι άρρηκτα δεμένος με την πολιτική των ιδιωτικοποιήσεων την οποία προωθεί η Κυβέρνηση της Νέας Δημοκρατίας, συνεχίζοντας και ολοκληρώνοντας το έργο των προκατόχων της, των προηγούμενων κυβερνήσεων του ΠΑ.ΣΟ.Κ., συνεχίζοντας την πολιτική της ανατροπής των εργασιακών σχέσεων που έχουν μπει στο στόχαστρο του κεφαλαίου, του Διεθνούς Νομισματικού Ταμείου της Ευρωπαϊκής Ένωσης, για να καταργηθούν τα όποια δικαιώματα έχουν απομείνει στις συλλογικές συμβάσεις εργασίας, στους περιορισμούς στις απολύσεις των εργαζομένων, ώστε να αυξηθεί η κερδοφορία του μεγάλου κεφαλαίου. 
      Ακούσαμε προηγουμένως από το Βήμα αυτό τον προηγούμενο ομιλητή να κατηγορεί και να καταγγέλλει την κυβερνητική πολιτική για τις Δ.Ε.Κ.Ο. Ένα πράγμα, όμως, δεν μπορεί να κρύψει, ότι οι ευθύνες είναι διαχρονικές και ανήκουν και στα δύο Κόμματα. Όταν το μεγάλο κεφάλαιο στη χώρα μας δεν είχε τα απαραίτητα κεφάλαια, δεν είχε τα απαραίτητα κονδύλια για να επενδύσει στους τομείς αυτούς και τους φόρτωνε στους εργαζόμενους, σήμερα που έχουν αλλάξει οι συνθήκες και που έχουν δημιουργηθεί προϋποθέσεις κερδοφορίας του μεγάλου κεφαλαίου, οι πρώην Δ.Ε.Κ.Ο. ιδιωτικοποιούνται και από τις κυβερνήσεις του ΠΑ.ΣΟ.Κ., που ξεκίνησαν το έργο αυτό και από την Κυβέρνηση της Νέας Δημοκρατίας, που το συνεχίζει. Αυτή είναι η ουσία. Διαχρονικές είναι οι ευθύνες και των δύο αυτών Κομμάτων. 
      Και κάτι ακόμη: Η αλλαγή φρουράς στο Υπουργείο Εργασίας δεν πρέπει να καλλιεργήσει αυταπάτες όσον αφορά τις προθέσεις της Κυβέρνησης για την προώθηση των αντεργατικών ρυθμίσεων, όσον αφορά το ασφαλιστικό. Είναι ρυθμίσεις που ζητά το μεγάλο κεφάλαιο για να απαλλαγεί το κράτος και η εργοδοσία από τις ευθύνες του, βάζοντας στο στόχαστρο τα δικαιώματα των εργαζομένων. Οι εργαζόμενοι, αξιοποιώντας την πείρα τους, να συνεχίσουν με νέα ορμή τους αγώνες, έτσι ώστε να βάλουν φραγμό στα νέα μέτρα που έρχονται, να διεκδικήσουν την κατάργηση των αντιασφαλιστικών νόμων της Νέας Δημοκρατίας και του ΠΑ.ΣΟ.Κ., να απαιτήσουν σύγχρονα δικαιώματα, όπως διεκδικεί και το ταξικό συνδικαλιστικό κίνημα. 
      Θα έχουμε –λέει η Κυβέρνηση της Νέας Δημοκρατίας- ανάπτυξη 7% σε τρέχουσες τιμές. Θα αυξηθεί το Ακαθάριστο Εγχώριο Προϊόν. Και μπαίνει το ερώτημα: Τι θα κερδίσουν οι μισθωτοί, οι εργαζόμενοι και τα λαϊκά στρώματα απ’ αυτήν την πολιτική; Αυξήσεις στους μισθούς και στις συντάξεις μόλις 3%-3,5%, που δεν καλύπτουν ούτε και αυτόν τον επίσημο πληθωρισμό. Άρα, η θέση τους όχι μόνο δεν θα βελτιωθεί, αλλά αντίθετα θα χειροτερέψει. 
      Ο πλούτος που παράγουν οι εργαζόμενοι κατευθύνεται στα θησαυροφυλάκια των μεγάλων επιχειρήσεων, που τον καρπώνονται και των ιδιοποιούνται. Τράπεζες, μεγάλες επιχειρήσεις και μεγάλοι επιχειρηματικοί όμιλοι στο εμπόριο και στη βιομηχανία έχουν συγκεντρώσει στα χέρια τους έναν τεράστιο πλούτο. Η προκλητική αύξηση των κερδών τους συμβαδίζει με την αφαίμαξη των μισθωτών, των φτωχών βιοπαλαιστών της φτωχής και της μεσαίας αγροτιάς. Μήπως η φτωχή και η μεσαία αγροτιά θα δει τη θέση της να βελτιώνεται; 
      Η κοινή αγροτική πολιτική που προωθείται με τη συμβολή των κυβερνήσεων και του ΠΑ.ΣΟ.Κ., αλλά και της Νέας Δημοκρατίας επιταχύνει το ξεκλήρισμά της. Η ψαλίδα ανάμεσα στις τιμές παραγωγού, αλλά και στις τιμές που αγοράζουν οι καταναλωτές μεγαλώνει. Οι «φτωχομεσαίοι» κτηνοτρόφοι βρίσκονται στα πρόθυρα κατάρρευσης και χρεοκοπίας. Εκεί τους οδηγούν με μαθηματική ακρίβεια ο διπλασιασμός στις τιμές των ζωοτροφών, οι αθρόες εισαγωγές σε εξευτελιστικές τιμές που έχουν υποβάλει τα «καρτέλ» γάλακτος με τις πλάτες της Κυβέρνησης. 
      Τι συμπέρασμα βγαίνει απ’ όλα αυτά; Μήπως ότι δεν υπάρχει πλούτος; Όχι. Πλούτος υπάρχει και παραϋπάρχει. Είχαμε αύξηση του πλούτου όλα τα προηγούμενα χρόνια, αλλά η θέση των εργαζομένων όχι μόνο δεν βελτιώθηκε, αλλά χειροτέρεψε. Το πρόβλημα είναι πολιτικό. Βρίσκεται στο συσχετισμό των δυνάμεων. 
      Όσο θα κερδίζει έδαφος ο άλλος δρόμος ανάπτυξης που δείχνει το Κ.Κ.Ε., ώστε ο πλούτος να ανήκει σε αυτούς που τον παράγουν, τόσο καλύτερες προϋποθέσεις θα δημιουργούνται σήμερα στα λαϊκά στρώματα με την αλλαγή του συσχετισμού δυνάμεων: Από τη μια μεριά να βάζουν εμπόδια στα αντιλαϊκά μέτρα τα οποία προωθούνται και από την άλλη να διαμορφώνουν συνθήκες, ώστε να διεκδικήσουν από καλύτερες θέσεις και λύσεις στα σημερινά οξυμένα προβλήματα. 
      Οι αντεργατικές αντιλαϊκές πολιτικές συμβαδίζουν με την ενίσχυση των κατασταλτικών μηχανισμών. Οι αυξημένες δαπάνες για τους μηχανισμούς αυτούς δεν πρόκειται να βελτιώσουν στο ελάχιστο τη θέση του προσωπικού των Σωμάτων Ασφαλείας, του Πυροσβεστικού και του Λιμενικού Σώματος. Το προσωπικό αυτών των Σωμάτων θα εξακολουθήσει να αντιμετωπίζει τα προβλήματα που βασανίζουν όλους του κλάδους των εργαζομένων με την πολιτική λιτότητας από την πολιτική εμπορευματοποίησης και ιδιωτικοποίησης στους τομείς της παιδείας, της υγείας και των άλλων κοινωνικών παροχών. 
      Παραμένει το εσωτερικό αντιδημοκρατικό καθεστώς σε βασικά ζητήματα. Παραμένουν περιορισμένα τα συνδικαλιστικά δικαιώματα και οι ελευθερίες για να λειτουργούν απρόσκοπτα οι μηχανισμοί καταστολής. Το αίτημα της επικινδυνότητας εξακολουθεί να μην ικανοποιείται, παρά τα θύματα που είχαν ιδιαίτερα το Πυροσβεστικό Σώμα στις τελευταίες πυρκαγιές. Η στρατιωτικοποίηση γίνεται πιο έντονη. Εκείνο που καλλιεργείται συστηματικά είναι το πρότυπο του αστυνομικού «Ράμπο». 
      Ο προσανατολισμός και το ενδιαφέρον της Κυβέρνησης στρέφεται κυρίως στην αντιμετώπιση των λαϊκών κινητοποιήσεων και όχι στην αντιμετώπιση του εγκλήματος. Με πρόσχημα την αντιμετώπιση του εγκλήματος και της τρομοκρατίας παίρνονται όλα αυτά τα χρόνια στη χώρα μας και στην Ευρωπαϊκή  Ένωση νέα αντιδημοκρατικά μέτρα, νέα μέτρα που επιδιώκουν να βάλουν εμπόδια στους αγώνες και στις λαϊκές κινητοποιήσεις. Στην κατεύθυνση αυτή είχαμε και την τελευταία τροπολογία της Κυβέρνησης για τη νομιμοποίηση της παρακολούθησης των διαδηλωτών με τις κάμερες. Τα μέτρα αυτά δεν έρχονται αποσπασματικά, δεν είναι τυχαία. Είναι μέτρα συνέχεια εκείνων που έχουν αποφασιστεί  στην Ευρωπαϊκή  Ένωση και που προωθούνται συστηματικά όλα αυτά τα χρόνια, ιδιαίτερα μετά την ψήφιση της Συνθήκης του Μάαστριχτ, νομιμοποίηση του φακελώματος, μέτρα για την αντιμετώπιση των λαϊκών κινητοποιήσεων μέσα από τους τρομονόμους και τους ευρωτρομονόμους, που από κοινού τα δύο μεγάλα κόμματα έχουν ψηφίσει εδώ σε αυτήν την Αίθουσα. Θέλουν με την πολιτική αυτή να διασφαλίσουν τη σημερινή τάξη πραγμάτων, το καθεστώς της κυριαρχίας των μεγάλων επιχειρήσεων γι’ αυτό βάζουν σε αμφισβήτηση βασικά, ατομικά και συλλογικά δικαιώματα. 
      Επιβεβαιώνεται για μία ακόμη φορά ότι η ελευθερία δράσης του κεφαλαίου που θεσπίστηκε με τη Συνθήκη του Μάαστριχτ συνοδεύεται με τον περιορισμό των δημοκρατικών δικαιωμάτων των εργαζομένων. Γι’ αυτό προωθούνται νέα μέτρα, όπως αυτά που ανακοίνωσε πρόσφατα η Ευρωπαϊκή Επιτροπή για την ενίσχυση του ευρωτρομονόμου,  με στόχο την αντιμετώπιση των ριζοσπαστικών ιδεών, στην προσπάθεια να βάλουν νέα εμπόδια, νέους φραγμούς. 
      Οι εργαζόμενοι δεν πρέπει και δεν πρόκειται να νομιμοποιήσουν αυτήν την αντεργατική, αντιλαϊκή πολιτική, δεν πρόκειται να νομιμοποιήσουν στη συνείδησή τους αυτό το αντιδημοκρατικό οικοδόμημα που οικοδομείται στη χώρα μας. Με τον αγώνα τους, με την πάλη τους θα δημιουργήσουν  τις προϋποθέσεις να το ανατρέψουν. 
      Καταψηφίζουμε και το φετινό Προϋπολογισμό.
      ΠΡΟΕΔΡΕΥΩΝ (Γεώργιος Σούρλας):  Κύριε Υπουργέ, κύριε Παπαγεωργίου, θα πρέπει να προχωρήσουμε κάποια στιγμή στην ψήφιση στο σύνολο του νομοσχεδίου.
      ΑΠΟΣΤΟΛΟΣ ΚΑΚΛΑΜΑΝΗΣ:  Υπάρχει πρόβλημα.
      ΠΡΟΕΔΡΕΥΩΝ (Γεώργιος Σούρλας):   Θα προχωρήσουμε. Ήδη το ανακοίνωσε ο Πρόεδρος του Σώματος.
      ΑΠΟΣΤΟΛΟΣ ΚΑΚΛΑΜΑΝΗΣ:  Εγώ δεν έχω πρόβλημα, θα εκθέσω την άποψή μου. 
      ΠΡΟΕΔΡΕΥΩΝ (Γεώργιος Σούρλας):  Δεν λέω για εσάς, κύριε Πρόεδρε. Ανακοινώθηκε από τον Πρόεδρο του Σώματος. Δεν μπορώ να κάνω διαφορετικά. 
      ΑΠΟΣΤΟΛΟΣ ΚΑΚΛΑΜΑΝΗΣ:   Δεν έχω πρόβλημα. Το πρόβλημα είναι αλλού.
       ΠΡΟΕΔΡΕΥΩΝ (Γεώργιος Σούρλας):  Εγώ στον Υπουργό απευθύνομαι.
       Ας  προηγηθεί ένας ακόμη ομιλητής.
      Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ:  Κυρίες και κύριοι συνάδελφοι, ο Προϋπολογισμός και του 2008 βαδίζει στην πεπατημένη, στα ίχνη των προηγούμενων προϋπολογισμών. Είναι ένας Προϋπολογισμός αντιλαϊκός, άδικος και ταξικός. Φορολογεί ακόμη σκληρότερα τα λαϊκά εισοδήματα, τους μισθωτούς και τους συνταξιούχους και ευνοεί ακόμη περισσότερο τα υψηλά εισοδήματα και το μεγάλο κεφάλαιο. Και το κάνει αυτό κυρίως με έμμεσο τρόπο, αυξάνοντας ακόμη περισσότερο τους έμμεσους φόρους που επιβαρύνουν τα λαϊκά βαλάντια. Ο Προϋπολογισμός βέβαια είναι ένα πολιτικό εργαλείο  που χρησιμοποιεί κάθε φορά η Κυβέρνηση, προκειμένου  να προωθήσει, ή και να επιβάλλει τη συγκεκριμένη οικονομική ή και κοινωνική πολιτική της.
      Ο εισηγητής του κόμματός μας κ. Δραγασάκης χθες ανέδειξε με εξαιρετικά εμπεριστατωμένο τρόπο τις απόψεις του Συνασπισμού της Ριζοσπαστικής Αριστεράς για τον Προϋπολογισμό και γιατί εμείς τον καταψηφίζουμε στο σύνολό του. Ας μην ξεχνάμε ότι ο κυριότερος λόγος της πρόωρης διεξαγωγής των εκλογών ήταν η κατάρτιση αυτού του Προϋπολογισμού. Τουλάχιστον αυτό είπε η Κυβέρνηση. 
      Ερχόμαστε τώρα –και θα ασχοληθώ μ’ αυτό- στις δημόσιες δαπάνες για την υγεία, η οποία όπως και το κράτος πρόνοιας συνολικά, είναι στο στόχαστρο όλων των νεοφιλελεύθερων πολιτικών, όπως είναι και η ακολουθούμενη από την Κυβέρνηση της Νέας Δημοκρατίας. Αυτές οι πολιτικές περιορίζουν στο μη περαιτέρω τις δημόσιες παροχές για το κράτος πρόνοιας. 
      Ας δούμε τι προσφέρει ο Προϋπολογισμός σ’ αυτές τις δημόσιες δαπάνες στο χώρο της υγείας, έναν χώρο που πάσχει βαρύτατα, όπως ξέρει όλος ο ελληνικός λαός. Συνολικά λέει για αύξηση των δαπανών για την υγεία κατά 9,4% σε σχέση με το 2007 και ο κύριος Υπουργός Υγείας πανηγυρίζει γι’ αυτό. Εδώ όμως περιλαμβάνονται και τα προνοιακά επιδόματα και τα επιδόματα για τις τρίτεκνες οικογένειες και αυτό το πενιχρό επίδομα των 105 ευρώ που θα δοθεί στο νοσηλευτικό προσωπικό καθυστερημένα. Βέβαια, είναι πολύ λίγο και δεν υπάρχουν αυξήσεις στους μισθούς. Δεν δίνεται σε όλους τους υγειονομικούς, δεν δίνεται ούτε στους γιατρούς. Βέβαια, δεν υπάρχει ούτε η σκέψη για ανάλογες αυξήσεις και ούτε να περιληφθούν στα βαρέα και ανθυγιεινά επιδόματα που όπως ξέρουμε, είναι κατ’ εξοχήν το επάγγελμα αυτών που ασχολούνται στον υγειονομικό τομέα. Να θυμίσουμε βέβαια ότι παίρνουν πολλαπλάσια οι υπάλληλοι του Υπουργείου Υγείας, όσον αφορά το επίδομα.
      Για τα νοσοκομεία ο Προϋπολογισμός αναφέρει ότι θα έχουμε 7,2% αύξηση από 7,3% που ήταν πέρσι, στις εφημερίες για τους γιατρούς 3,4% αύξηση από 4,2% που ήταν πέρσι, για νέες προσλήψεις 10.000.000 ευρώ, όσο ακριβώς ήταν και πέρσι. Δέκα εκατομμύρια ευρώ σημαίνουν επτακόσιες προσλήψεις, κύριε Υπουργέ. Εδώ έχουμε τον κ. Αβραμόπουλο που μας «βομβαρδίζει» κάθε μέρα. Θα έχουμε –λέει- δεκατέσσερις, δεκαέξι, είκοσι έξι ή δεν ξέρω πόσες χιλιάδες προσλήψεις και τέσσερις χιλιάδες πεντακόσιους γιατρούς μέχρι το 2009. Χίλιοι έπρεπε να προσληφθούν μέσα στο 2007. Πόσοι προσλήφθηκαν απ’ όλους αυτούς; Υπάρχουν τεράστια κενά. 
      Ας μην ξεχνάμε ότι εδώ έχουμε μία αύξηση του Α.Ε.Π. κατά 12,3%. Από 224.000.000.000 ευρώ πήγαμε στα 275.000.000.000 ευρώ. Επομένως, αν κάνουμε την αναγωγή σε ποσοστό του Α.Ε.Π., οι δημόσιες δαπάνες για την υγεία από 2,61% που ήταν πέρσι πάνε μ’ αυτόν τον Προϋπολογισμό στο 2,18%. Μην ξεχνάμε ότι οι δημόσιες δαπάνες για την υγεία στη χώρα μας είναι αυτήν τη στιγμή το 43% μόνο και 57% πάει στον ιδιωτικό τομέα. 
      Αναφέρετε λοιπόν στον Προϋπολογισμό ότι το 2006 είχαμε ογδόντα πέντε χιλιάδες εκατόν εβδομήντα τρία άτομα υγειονομικό προσωπικό και το 2007 ογδόντα επτά χιλιάδες εκατόν ενενήντα τρία, μία αύξηση δύο χιλιάδων ατόμων. Πού είναι, από πού προκύπτει αυτή η αύξηση; Πόσοι απ’ αυτούς είναι stage, πόσοι απ’ αυτούς είναι επίκουροι; Εδώ η Π.Ο.Ε.Δ.Η.Ν. λέει ότι από το 2004 έως το 2007 έχουμε τρεις χιλιάδες άτομα λιγότερα που να απασχολούνται στον υγειονομικό τομέα. Βέβαια, το 2007 έχουμε και μία σειρά από αποχωρήσεις. Το πόσες αποχωρήσεις έχουμε κανένας δεν το ξέρει ακόμα σε εφαρμογή του νόμου Ρέππα, όπου σπεύδει όλος ο κόσμος να φύγει για να προλάβει τα χειρότερα με τα ασφαλιστικά και όλα αυτά που έρχονται. 
      Έχουμε και το ωράριο των γιατρών. Δεν ξέρω, κύριε Υπουργέ, τι θα γίνει με το ωράριο των γιατρών, για το οποίο υπάρχει κατηγορηματική δέσμευση ότι από το τέλος του χρόνου θα εφαρμοστεί. Σαράντα οκτώ ώρες οι ειδικευμένοι, πενήντα οκτώ ώρες οι ειδικευόμενοι. Πώς θα καλυφθούν αυτά τα κενά; Μας λείπουν τουλάχιστον είκοσι πέντε χιλιάδες άτομα σε νοσηλευτικό προσωπικό, πέντε χιλιάδες σε ιατρικό και πάνω από πέντε χιλιάδες σε διοικητικό και άλλο προσωπικό. Έχουμε 3,8 νοσηλευτές ανά χίλιους κατοίκους τη στιγμή που ο μέσος όρος του Ο.Ο.Σ.Α. είναι 8,9 νοσηλευτές, δηλαδή έχουμε 40% του Ο.Ο.Σ.Α. ή του ευρωπαϊκού μέσου όρου. Υπάρχουν χώρες, όπως το Λουξεμβούργο, που έχουν 5,7 νοσηλευτές-νοσηλεύτριες ανά ένα γιατρό, δηλαδή σε χίλιους γιατρούς έχουν πέντε χιλιάδες επτακόσια άτομα νοσηλευτικό προσωπικό κι εμείς έχουμε οκτακόσια με εννιακόσια. Είμαστε λοιπόν πάρα πολύ χαμηλά.
     Όσον αφορά τις ιδιωτικές δαπάνες, πρέπει να πούμε ότι είμαστε πάνω και από τις Η.Π.Α.. Στις Η.Π.Α. οι ιδιωτικές δαπάνες είναι στο 50%, ενώ εμείς στο 57%, η Τουρκία στο 20% και στο 13% η Βρετανία. Ο κ. Αβραμόπουλος έχει υποσχεθεί ότι με το νόμο «περί προμηθειών» που ψηφίστηκε, θα υπάρξει μια εξοικονόμηση 500.000.000 ευρώ. Αμάν και πότε να το δούμε, αλλά δεν το πιστεύουμε και βέβαια δεν λύνει τα προβλήματα. Έχουμε χρέη των νοσοκομείων 3.000.000.000 ευρώ.
     Κύριε Υπουργέ, συγκεκριμένο ερώτημα: Τι περιλαμβάνει ο Προϋπολογισμός για τα 3.000.000.000 ευρώ χρέη των νοσοκομείων; Δεν αναφέρεται βέβαια πουθενά. Γιατί, αν γραφτεί στον Προϋπολογισμό, θα αυξηθεί το δημόσιο χρέος και έτσι θα ξαναμπούμε στην επιτήρηση.
     Έρχεται τώρα ο κ. Αβραμόπουλος και διακηρύσσει επανειλημμένα –δεν ξέρω πόσες φορές το έχει πει- ότι όπου να είναι αρχίζει η πρωτοβάθμια φροντίδα υγείας να εφαρμόζεται. Αυτό γίνεται από τότε που ανέλαβε το Υπουργείο. Ο κ. Κακλαμάνης το λέει από το 2004. Θα γινόταν πριν τις εκλογές. Θα γινόταν μετά τις εκλογές. Και μας λέει τώρα ότι θα ξεκινήσει η πρωτοβάθμια φροντίδα υγείας. Διανεμήθηκε μάλιστα και ένα προσχέδιο που αναφέρει ότι θα υπάρχουν ιδιώτες γιατροί που θα προσφέρουν τις υπηρεσίες τους. Θα υπάρχουν αστικά κέντρα υγείας που εντάσσονται στο Ε.Σ.Υ., εικοσιτετράωρης λειτουργίας. Και ακούστε, αποστολή τους κυρίως είναι η αντιμετώπιση των επειγόντων περιστατικών. Αν είναι δυνατόν τα κέντρα υγείας να αντιμετωπίζουν τα επείγοντα περιστατικά, τα βαριά περιστατικά, τις κρανιοεγκεφαλικές κακώσεις, τους τραυματίες, τους αρρώστους σε κωματώδη κατάσταση. 
     Βέβαια, δεν υπάρχει ούτε ένα ευρώ γραμμένο για πρωτοβάθμια φροντίδα υγείας, που το κόστος της κατά την έναρξη εφαρμογής έχει υπολογιστεί σε τουλάχιστον 300.000.000 ευρώ.
     Υπάρχει και κάτι άλλο στην εισηγητική έκθεση του Προϋπολογισμού που εμένα μου φαίνεται αξιοσημείωτο. Έχουν ολοκληρωθεί ή βρίσκονται σε φάση ολοκλήρωσης τα παρακάτω σημαντικά έργα:
     Τέσσερα κτηριακά έργα κέντρων υγείας στην Αττική: Αχαρνές, Καλύβια, Νέα Μάκρη και Μαρκόπουλο. Μα χαίρω πολύ, στη Νέα Μάκρη και στο Μαρκόπουλο είναι είκοσι χρόνια που λειτουργούν. Στα Καλύβια το εγκαινίασε ο κ. Αβραμόπουλος πριν από δύο χρόνια και πάει λέγοντας. Βέβαια θα υπάρξουν, λέει και τρία κέντρα Αλτσχάϊμερ. 
     Μου φαίνεται ότι χρειάζεται και ένα άλλο κέντρο Αλτσχάϊμερ γι’ αυτούς που συντάσσουν όλα αυτά τα στοιχεία και τα παρερμηνεύουν με αυτό τον τρόπο. 
     Δεν μου μένει περιθώριο να πω για τις Σ.Δ.Ι.Τ., που εμείς είμαστε κατηγορηματικά αντίθετοι.
     Καταψηφίζουμε αυτόν τον Προϋπολογισμό και ζητάμε τουλάχιστον διπλασιασμό των δαπανών για την υγεία. Που θα βρεθούν; Ο κ. Δραγασάκης χθες ανέφερε τουλάχιστον δέκα πηγές απ’ όπου μπορούν να βρεθούν αυτά τα χρήματα.
     Ευχαριστώ.
     (Χειροκροτήματα από την πτέρυγα του Συνασπισμού Ριζοσπαστικής Αριστεράς) 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λεβέντη.
     Το λόγο έχει ο κ. Γεωργιάδης.
     ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ευχαριστώ πολύ, κύριε Πρόεδρε.
     Κυρίες και κύριοι συνάδελφοι, κύριε Υφυπουργέ, θέλω να ξέρετε ότι αυτά που θα σας πω δεν προέρχονται από αντιπολιτευτικό μένος, αλλά είναι η άποψη που σχηματίζει ένας νέος Βουλευτής νεοεισελθείς, ερχόμενος από την πραγματική ζωή μέσα στο Κοινοβούλιο, συμμετέχοντας στην κορυφαία συζήτηση του κράτους που είναι λογικά η συζήτηση του Προϋπολογισμού.
     Χθες ο γενικός εισηγητής μας ο κ. Βορίδης μιλώντας από καρδιάς κι αυτός, είπε νομίζω κάτι που άγγιξε πάρα πολλοί κόσμο, ακούγοντας και τα σχόλια τα σημερινά από πολλούς, από τους φίλους μου. Είπε ότι πρέπει επιτέλους σ’ αυτήν εδώ την Αίθουσα να δείξουμε λίγο ενδιαφέρον και να λέμε αλήθειες. Γιατί ξέρετε, αυτό το οποίο ζούμε από χθες εδώ, εγώ βλέποντάς το για πρώτη φορά, μου φαντάζει σαν μία πολύ κακοστημένη θεατρική παράσταση, όπου όλοι γνωρίζουμε εκ των προτέρων τι θα πει ο καθένας, θα ανέβει να πει την κασέτα του, το ποίημά του, θα χειροκροτήσει ο καθένας τους δικούς του και τελείωσε. 
     Κι όμως, εδώ συζητάμε για τον Προϋπολογισμό του κράτους. Εδώ συζητάμε για το πορτοφόλι μας, το πορτοφόλι αυτών που μας ψήφισαν, το πορτοφόλι όλου του ελληνικού λαού.
     Είναι δυνατόν, λοιπόν, αντί να κάνουμε μία επί της ουσίας συζήτηση να έρχεται ο καθένας μας και να λέει το ποίημά του λες και είμαστε στο δημοτικό; Και το λέω αυτό, κυρίως, διότι άκουσα χθες τον εισηγητή της Πλειοψηφίας, τον οποίο εκτιμώ ιδιαίτερα, όπως και τους περισσότερους συναδέλφους -δεν θεωρώ ότι εμείς στο Λαϊκό Ορθόδοξο Συναγερμό έχουμε κάποια μεγαλύτερη ευφυΐα από τους υπολοίπους- να λέει το εξής αμίμητο: Η Κυβέρνηση, πιστή στις προεκλογικές της υποσχέσεις μείωσε τους φόρους στα ακίνητα. 
    Ξέρετε, η λογική, πρέπει να είναι οδηγός μας σε όλα τα πράγματα. Ανοίγοντας τον Προϋπολογισμό του κράτους τι διαπιστώνουμε; Ότι φέτος προϋπολογίζετε να εισπράξετε 600.000.000 επιπλέον φόρους από τα ακίνητα. Και εγώ ρωτώ: από τους εξωγήινους θα τα εισπράξετε; Προφανώς από τους Έλληνες θα τα εισπράξετε. Άρα, ουδεμία μείωση των φόρων έχει γίνει. Αντιθέτως, έχει γίνει αύξηση. Και αυτό δεν χρειάζεται και καμμιά ιδιαίτερη ευφυΐα για να το καταλάβουμε. Είναι γραμμένο στα βιβλία που μας δώσατε. Τώρα, πώς θα μπορέσει να μας απαντήσει ο καλός συνάδελφος που ακολουθεί στο ότι καταφέρατε να μειώσετε τους φόρους στα ακίνητα, αλλά να αυξήσετε τα έσοδα από τους φόρους στα ακίνητα στα 600.000.000 ευρώ, δεν ξέρω. Θα του δώσω πραγματικά πάρα πολλά συγχαρητήρια, αν το καταφέρει. 
    Επίσης, πρέπει να σας πω ότι επειδή πολύ πρόσφατα ήμουν επιχειρηματίας -λόγω του αθλίου επαγγελματικού ασυμβιβάστου δεν εξασκώ το επαγγελματικό μου δικαίωμα, αυτό είναι όμως μία άλλη συζήτηση- όσοι συμμετέχουμε σε μία εμπορική επιχείρηση και συντάσσουμε τον ισολογισμό της επιχειρήσεως έχουμε μάθει να καταλαβαίνουμε μερικά βασικά μεγέθη που κρίνουν αν είμαστε καλοί επιχειρηματίες ή αν είμαστε κακοί επιχειρηματίες, αν, δηλαδή, αυτή η επιχείρηση είναι κερδοφόρος ή αν αυτή η επιχείρηση είναι ζημιογόνος. 
    Παραδείγματος χάριν, θα έπρεπε σε κάποιο σημείο όλων αυτών των τόμων να υπάρχει το ενεργητικό, που λέμε σε μία επιχείρηση. Πόση είναι η περιουσία του ελληνικού δημοσίου. Πόσα χρήματα έχουμε. Όχι το Ακαθάριστο Εθνικό Προϊόν, προσέξτε, αλλά το ενεργητικό. Πόση είναι η αξία της περιουσίας των ακινήτων, των μετοχών που έχει το δημόσιο, κ.ο.κ. Για να ξέρουμε αυτά που λέτε ότι θα εισπράττετε, τα εισπράττετε γιατί ανεβαίνει ο οικονομικός κύκλος και η πίτα ή γιατί πουλάτε, φερ’ ειπείν περιουσιακά στοιχεία του δημοσίου; 
    Θα έπρεπε να υπάρχει το παθητικό. Πόσα χρωστάμε. Όχι πόσα χρωστάμε γενικώς, ως δημόσιο χρέος. Τα πάντα. Πόσα χρωστάνε τα νοσοκομεία, τα χρέη των οποίων θα έρθει κάποια στιγμή να καλύψει το ελληνικό δημόσιο. Πόσα χρωστάμε σε διάφορα κρυφά χρέη. Ούτε αυτό υπάρχει. Όταν λοιπόν παίρνουμε ένα ισολογισμό μιας εταιρείας και δεν έχουμε ούτε ενεργητικό, ούτε παθητικό, τι καταλαβαίνουμε; Ότι κάποιος προσπαθεί να μας πει ψέματα με πολύ ωραίο τρόπο, πολύ ωραία φτιαγμένα, όμως δυστυχώς ψέματα. 
    Θα φέρω άλλο ένα πολύ κρίσιμο στοιχείο για να γυρνάμε λίγο στον πραγματικό κόσμο. Ακούω εδώ από τους εισηγητές της Πλειοψηφίας οι οποίοι λένε συνεχώς για το οικονομικό θαύμα που συντελέστηκε επί εποχής Αλογοσκούφη. Εγώ να το δεχθώ. Και θα είναι ειλικρινής: Εγώ προσωπικά, αλλά πιστεύω και όλοι μου οι συνάδελφοι στον Λαϊκό Ορθόδοξο Συναγερμό, αν βλέπαμε μία επιτυχία θα την χειροκροτούσαμε. Έλληνες είμαστε πάνω απ’ όλα. Δευτερευόντως ανήκουμε στο ΛΑ.Ο.Σ.. Αν ο ελληνικός λαός περνάει καλύτερα, μπράβο σας. 
    Ακούστε όμως ένα κρίσιμο μέγεθος. Φέτος σ’ αυτά που μας μοιράσατε εσείς έχει αυξηθεί το έλλειμμα του εμπορικού ισοζυγίου κατά 4,5 δισεκατομμύρια ευρώ. Έχει πάει στα 19,3 δισεκατομμύρια ευρώ. Τι θα πει αυτό πολύ απλά; Όλα αυτά που πουλάμε στους έξω είναι κατά 4,5 δισεκατομμύρια ευρώ επιπλέον λιγότερα απ’ όσα εισάγουμε. Μα τι είδους  μαγαζί είναι αυτό που λέγεται ελληνικό δημόσιο όταν μπαίνουμε μέσα επιπλέον 4,5 δισεκατομμύρια ευρώ και αυτό το βαφτίζουμε επιτυχία; Σε οποιαδήποτε επιχείρηση του πραγματικού κόσμου ο διευθύνων σύμβουλος, το διοικητικό συμβούλιο της εταιρείας θα είχε πάει σπίτι του. Εδώ θέλετε να σας χειροκροτήσουμε κιόλας. Αυτό είναι απίστευτο. 
    Έρχομαι σε ένα άλλο σημείο που νομίζω ότι πρέπει θα θίξουμε οπωσδήποτε, κύριε Υφυπουργέ. Πληθωρισμός, λέει, 3%. Ακούστε να δείτε. Ο ελληνικός λαός θέλει αλήθειες επιτέλους. Εγώ ειλικρινά δεν πιστεύω ότι υπάρχει ούτε ένας σε αυτήν την Αίθουσα, ανεξαρτήτως κόμματος, που να πιστεύει ότι στην Ελλάδα έχουμε πληθωρισμό 3% ή 3,9%, όσο ακούσαμε ότι ανέβηκε πρόσφατα. Θα θέλαμε τελικά να μας πείτε πως βγαίνει αυτός ο πληθωρισμός. Κύριε Υφυπουργέ, ελάτε να πάμε μαζί δύο διαφορετικά Σάββατα σε ένα Super Market  και θα δείτε τον πληθωρισμό στην Ελλάδα σίγουρα δεν είναι 3%. Άρα, λοιπόν, εφόσον το βασικό στοιχείο πάνω στο οποίο πατάει ο Προϋπολογισμός, η βασική πρόβλεψη, το βασικό παραμύθι –θα μου επιτρέψετε- είναι ότι έχουμε πληθωρισμό 3% αντιλαμβάνεστε ότι οτιδήποτε άλλο συζητάμε δεν έχει καμία επαφή με την πραγματικότητα. Ο πληθωρισμός δεν είναι 3%. Η ακρίβεια τρώει τον έλληνα κάθε μέρα και αυτό πρέπει να το αντιμετωπίσετε. 
    Έρχομαι σε ένα άλλο σημείο το οποίο νομίζω έχει να κάνει ιδιαίτερα με την αλήθεια. Λέτε μέσα στον Προϋπολογισμό ότι θα αυξηθούν τα έσοδα από τους έμμεσους φόρους κατά 13,6%. Αυτό σημαίνει, βάλτε ότι η άνοδος της αναπτύξεως προβλέπει 4% χονδρικά και 3% τον πληθωρισμό, 7%, ότι υπολείπεται ένα επιπλέον 6,6% το οποίο θα πρέπει να εισπράξετε από τους έμμεσους φόρους το 2008.
      Θα ήθελα, κύριε Υφυπουργέ -και να το μεταφέρετε και στον Υπουργό σας τον κ. Αλογοσκούφη που δεν είναι παρών- να εξηγήσετε στο Σώμα, πριν τελειώσει αυτή η συζήτηση, από πού θα εισπράξετε αυτό το επιπλέον 6,6%, διότι -εγώ θα το πω για να καταγραφεί έστω στα Πρακτικά- προσωπικά είμαι απολύτως βέβαιος και δεσμεύομαι αφού το λέω από το Βήμα αυτό ότι θα αυξήσετε το Φόρο Προστιθέμενης Αξίας μέσα στο 2008. Μπορεί να ορκίζεστε ότι δεν θα το κάνετε, θα το κάνετε, όμως, όταν έρθει η ώρα. 
      Θυμάμαι ακόμη -για να μιλήσω λίγο για το ΠΑ.ΣΟ.Κ. πριν κλείσω- τον κ. Παπαντωνίου, που ορκιζόταν ότι δεν θα υποτιμηθεί η δραχμή το πρωί, για να υποτιμηθεί η δραχμή το απόγευμα, γιατί φυσικά αυτά που γενικώς είπα, ισχύουν και για το ΠΑ.ΣΟ.Κ.. Έκανε χθες μια εξαιρετική ομιλία η κα Κατσέλη, μία ομιλία-ποίημα, μόνο που αυτή η ομιλία δεν θα μπορούσε να γίνει από το ΠΑ.ΣΟ.Κ., γιατί το ΠΑ.ΣΟ.Κ. κυβέρνησε είκοσι χρόνια. Άρα, όσα είπε η αγαπητή κυρία συνάδελφος θα έπρεπε πρωτίστως να εξηγήσει στους Έλληνες πολίτες γιατί το ΠΑ.ΣΟ.Κ. δεν τα έκανε είκοσι χρόνια, αλλά αντίθετα έκανε τα χειρότερα. 
      Κλείνω με ένα τελευταίο που θέλω να απευθύνω προς τους συναδέλφους του Κομμουνιστικού Κόμματος Ελλάδας. Άκουσα χθες τον εισηγητή του Κ.Κ.Ε. με μεγάλη προσοχή,  ο οποίος είπε ότι το ΛΑ.Ο.Σ. είναι ένα κόμμα που έχει ένα δήθεν φιλολαϊκό πρόσωπο, αλλά από πίσω κρύβεται το πρόσωπο του Ρέηγκαν -κάπως έτσι το είπε. 
      Εγώ, κύριε συνάδελφε του Κ.Κ.Ε., τιμώ όλα τα κόμματα και εσάς πρωτίστως. Επειδή, λοιπόν, πρέπει να μιλάμε για αλήθειες, καλό είναι κάποιος από τους συναδέλφους του Κ.Κ.Ε. όταν θα ανέβει στο Βήμα, αντί να μιλάει γι’ αυτό, να απαντήσει στο τι ακριβώς συνέβη με το θέμα της εξαγοράς της εταιρείας «ΓΕΡΜΑΝΟΣ» από την «COSMOTE». Να απαντήσει σε αυτό που είχε αφήσει να υπονοηθεί ο κ. Πάγκαλος, αν θυμάμαι καλά, δηλαδή ότι κάτι συνέβη και έλειπε το Κ.Κ.Ε. από την ψηφοφορία. 
      ΣΠΥΡΙΔΩΝ ΧΑΛΒΑΤΖΗΣ: Ως προβοκάτορας καλά πάτε.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Θέλω να το μάθω ως πολίτης για την αξιοπιστία της πολιτικής.
	Σας ευχαριστώ πάρα πολύ.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Γεωργιάδη.
      Ο κ. Κελέτσης έχει το λόγο.
      ΣΤΑΥΡΟΣ ΚΕΛΕΤΣΗΣ: Κυρίες και κύριοι συνάδελφοι, διαπιστώνουμε από τη συζήτηση ότι οι συνάδελφοι της Αξιωματικής Αντιπολίτευσης πάσχουν τελευταία από ένα είδος συλλογικής αμνησίας. Το λέω αυτό με αφορμή και την τοποθέτηση του κ. Βερελή, στελέχους σημαντικού των Κυβερνήσεων του ΠΑ.ΣΟ.Κ. 
      Πρέπει, λοιπόν, να θυμίσουμε στους συναδέλφους του ΠΑ.ΣΟ.Κ. ορισμένα πράγματα. Πρώτον, οι εκλογές στον τόπο μας έγιναν πριν ακριβώς τρεις μήνες. Μόλις τον περασμένο Σεπτέμβριο αποφάσισε ο ελληνικός λαός ποιος θα κυβερνήσει τα επόμενα τέσσερα χρόνια. Νομίζει κανείς –όταν ακούει τους συναδέλφους του ΠΑ.ΣΟ.Κ.- ότι έχουν περάσει χρόνια από τις εκλογές ή ότι αμφισβητούν το κύρος των εκλογών. Το Σεπτέμβριο, όμως, κρίθηκαν προτάσεις πολιτικές, προγράμματα, αλλά και η αξιοπιστία του καθενός από εμάς. 
      Η αξιοπιστία στην πολιτική είναι το ζητούμενο, κυρίες και κύριοι συνάδελφοι. Δεν μπορεί προβλήματα που δεν έλυσες όντας για πολλά χρόνια στην Κυβέρνηση –είναι και αυτό ένα από τα θέματα που θέλει να ξεχάσει το ΠΑ.ΣΟ.Κ., δεν ξέρω για ποιον λόγο, αλλά θέλουν να ξεχάσουν επίσης οι συνάδελφοι του ΠΑ.ΣΟ.Κ. ότι ήταν στην κυβέρνηση αρκετά χρόνια- να απαιτείς να τα λύσουν οι επόμενες Κυβερνήσεις και μάλιστα κατά μαγικό τρόπο, χωρίς να καταθέτεις προτάσεις για τη λύση. Γίνεσαι αναξιόπιστος. 
      Δεύτερον, δεν μπορεί να τάσσεσαι δημόσια και απ’ αυτό το Βήμα υπέρ των μη κρατικών πανεπιστημίων, για παράδειγμα, και όταν έρχεται η συγκεκριμένη ρύθμιση στη Βουλή κατά τη συζήτηση της Αναθεώρησης του Συντάγματος να την καταψηφίζεις. Είσαι αναξιόπιστος. Ο λαός βλέπει, ο λαός κρίνει. 
      Τρίτον, θέλω να θυμίσω στον κ. Βερελή,  ο οποίος ήταν ο προηγούμενος ομιλητής από το ΠΑ.ΣΟ.Κ. που μίλησε στην Αίθουσα, κάτι από τη θητεία του στο Υπουργείο Μεταφορών, διότι ήταν σημαντικό στέλεχος των κυβερνήσεων που προηγήθηκαν. Αναφέρθηκε στην Ολυμπιακή. Αλήθεια, τι έκανε το ΠΑ.ΣΟ.Κ. για να σωθεί η Ολυμπιακή; Τι έκαναν οι Κυβερνήσεις του ΠΑ.ΣΟ.Κ. για να σώσουν την Ολυμπιακή; 
      Να, λοιπόν, τι έκαναν. Δύο προγράμματα δήθεν εξυγίανσης το 1994 και το 1998. Και τα δύο απέτυχαν παταγωδώς.
      Δύο απόπειρες πώλησης σε ιδιώτες το 2000 και το 2004, με τα ίδια απογοητευτικά αποτελέσματα. Ο κ. Πάγκαλος στις 20/01/2004, Υπουργός Μεταφορών τότε, δήλωνε: «Η Ολυμπιακή Αεροπορία δεν σωζόταν. Έπρεπε εδώ και χρόνια να έχουμε πάρει τις αποφάσεις. Είχαμε μία αναβλητικότητα, μία διστακτικότητα. Αυτά στην πολιτική πληρώνονται». Αυτή είναι η αλήθεια.
      Όπως αλήθεια είναι, κυρίες και κύριοι συνάδελφοι, ότι το μοντέλο στο οποίο εμμένουμε τόσα χρόνια κόστισε στον ελληνικό λαό 2,4 δισεκατομμύρια ευρώ. Και αυτά είναι χρήματα που τα πληρώνει ο ελληνικός λαός από την τσέπη του. Αλήθεια, τι είδους κοινωνική πολιτική, τι είδους κοινωνική δικαιοσύνη είναι αυτή, όπου πληρώνουν οι φτωχοί και οι πολλοί, οι οποίοι συντηρούν ένα μέσο μεταφοράς που κατά τεκμήριο χρησιμοποιούν οι πλουσιότεροι;
      Γιατί αυτή την ώρα πληρώνουν και στηρίζουν με τη φορολόγηση οι φτωχοί πολίτες και αυτοί που δεν χρησιμοποιούν την Ολυμπιακή, οι πολίτες παραδείγματος χάριν της υπαίθρου και της περιφέρειας, για να μετακινούνται ποιοι; Αυτοί οι οποίοι ουσιαστικά έχουν και τις δυνατότητες να πληρώσουν και ακριβότερο εισιτήριο.
      Και επιδοτούν το εισιτήριο αυτό άνθρωποι που δεν ταξίδεψαν ή δεν θα ταξιδέψουν ποτέ με τη Ολυμπιακή και οι οποίοι έχουν ανάγκη ίσως από άλλα μέσα μαζικής μεταφοράς στις περιοχές τους, τα οποία ούτε στοιχειωδώς μπορούν να λειτουργήσουν. Οι φτωχοί, λοιπόν, πληρώνουν για τους πλούσιους. Ωραία κοινωνική δικαιοσύνη. Ίσως μία εξαίρεση, θα έλεγε κανείς ότι αποτελούν τα νησιά μας. Και εκεί όμως ο μέσος κάτοικος μετακινείται με το πλοίο και μόνο κατ’ εξαίρεση και σε περίπτωση ανάγκης με το αεροπλάνο.
      Περισσεύουν άραγε στον ελληνικό λαό και στο κράτος μας αυτά τα χρήματα, για να κάνουμε μία τόσο γαλαντόμο πολιτική; Μία πολιτική που δεν την κάνουν ούτε τα πιο εύρωστα κράτη του κόσμου; Πουθενά πια δεν υπάρχει αμιγώς κρατική αεροπορική εταιρεία. Καμμία χώρα της Ευρώπης, αλλά και έξω από την Ευρώπη δεν λειτουργεί πλέον με αυτό το μοντέλο.
      Επιστρατεύσαμε όμως τελευταία ως επιχείρημα και το συναίσθημα. Πώς θα μείνουμε χωρίς εθνικό αερομεταφορέα; Πώς δεν θα έχουμε αυτή την ονομασία και το σήμα; Πρώτον, να θυμίσουμε ότι η Ολυμπιακή Αεροπορία ξεκίνησε ως ιδιωτική εταιρεία. Δεύτερον, δυστυχώς στα άτομα, στις ομάδες ατόμων, στην πολιτική ακόμη υπάρχει συναίσθημα. Στο χώρο όμως των επιχειρήσεων, δυστυχώς, δεν υπάρχει συναισθηματισμός. Αυτή είναι η σκληρή πραγματικότητα. Στο χώρο των επιχειρήσεων υπάρχει ο ανταγωνισμός.
      Να θυμίσουμε και ορισμένα πράγματα και για το ασφαλιστικό. Όλοι αναγνωρίζουμε το πρόβλημα. Όμως συνεχίζουμε να κλείνουμε τα μάτια σε αυτό. Στρουθοκαμηλίζουμε. Η Κυβέρνηση προχώρησε σε διάλογο και μάλιστα ξεκαθάρισε: δεν αυξάνονται τα όρια ηλικίας, δεν αυξάνονται οι εισφορές, δεν μειώνονται οι συντάξεις. Τι απομένει; Ένα συμμάζεμα μέσω της ενοποίησης των ταμείων και μια πιο αποτελεσματική διαχείριση στα αποθεματικά, σε αυτά τα κεφάλαια. Να μην τα κάνουμε και αυτά, λοιπόν; Να μην κάνουμε τίποτα;
      Ε, λοιπόν, αυτοί που διαμαρτύρονται σήμερα, μετά από δεκαπέντε χρόνια θα διαμαρτύρονται πολύ πιο έντονα και θα διαμαρτύρονται και δίκαια, διότι οι προηγούμενες κυβερνήσεις δεν έχουν δώσει λύσεις στα προβλήματα αυτά. Εάν, λοιπόν, προχωρήσουμε έτσι, σημαίνει ότι προχωρούμε με ανευθυνότητα απέναντι στις επόμενες γενιές.
      Θα σας διαβάσω ένα απόσπασμα, κύριοι συνάδελφοι του ΠΑ.ΣΟ.Κ., από ένα συνάδελφό μας συγγραφέα, ο οποίος λέει σε ένα βιβλίο του: «Θα σας εξομολογηθώ το φόβο μου. Είναι πιθανό να φτάσουμε στο 2010 και το πολιτικό σύστημα της Ελλάδος και ορισμένων άλλων χωρών να μην έχει θέσει σε λειτουργία μία νέα, ώριμη μορφή του ασφαλιστικού συστήματος, που θα κατοχυρώσει καλές συντάξεις με δίκαιη κατανομή των βαρών ανάμεσα στις γενιές».
      Είναι απόσπασμα από το βιβλίο «Θηλυκό πόκερ» του Μίμη Ανδρουλάκη, μέλους της Κοινοβουλευτικής Ομάδας του ΠΑ.ΣΟ.Κ.. Εάν δεν κάνετε το κόπο να το διαβάσετε, καλέστε τον σε καμμιά συνεδρίαση της Κοινοβουλευτικής σας Ομάδας, να σας εξηγήσει τα πράγματα, για να δείτε πόσο χρήσιμο θα είναι προκειμένου να αντιμετωπίσουμε το μεγάλο αυτό πρόβλημα του ασφαλιστικού.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δυστυχώς, δεν έχω άλλο χρόνο. Είχα να πω και κάποια άλλα πράγματα, για να απαντήσω στο φίλο μου, τον κ. Γεωργιάδη, ο οποίος ξέρω ότι είναι οπαδός της ελληνικής φιλοσοφίας, αλλά αποδεικνύεται οπαδός κυρίως των σοφιστών, διότι στην ουσία διέστρεψε την πραγματικότητα σε ό,τι αφορά, τουλάχιστον, το φόρο ακίνητης περιουσίας. 
      ΠΡΟΕΔΡΕΥΩΝ (Γεώργιος Σούρλας): Θα τα πείτε κατ’ ιδίαν με το συνάδελφο. 
      ΣΤΑΥΡΟΣ ΚΕΛΕΤΣΗΣ: Διότι, πράγματι, θα αυξηθούν τα φορολογικά έσοδα με το φόρο αυτό, αλλά απ’ αυτούς που κατέχουν μεγάλη περιουσία και όχι εις βάρος των φτωχότερων. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Υποβάλλω και πάλι την παράκληση να περιορίζεστε στο οκτάλεπτο, για να μπορούν να μιλήσουν όσο το δυνατόν περισσότεροι συνάδελφοι. Είναι άδικο να μακρηγορούν οι έχοντες πρώτες θέσεις και οι άλλοι να μη μπορούν να μιλήσουν καθόλου. 
      Αυτό ισχύει, βεβαίως, και για τον κ. Βενιζέλο, ο οποίος έχει τώρα το λόγο. 
      Ορίστε, κύριε συνάδελφε, έχετε το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι Βουλευτές, η συζήτηση για τον Προϋπολογισμό, έτσι όπως διεξάγεται κατά παράδοση στη Βουλή, δημιουργεί, δυστυχώς, την ψευδαίσθηση ότι το πρόβλημα της χώρας είναι πρωτίστως δημοσιονομικό. Δυστυχώς, πρέπει να καταλάβουμε ότι το πρόβλημα της χώρας δεν είναι δημοσιονομικό, δεν είναι καν αναπτυξιακό, είναι πρόβλημα βαθύτατα κοινωνικό και άρα, πολιτικό. 
      Τα δημοσιονομικά τεχνάσματα σε σχέση με το έλλειμμα και το χρέος έχουν πολύ μικρή αξία, όταν συνειδητοποιούμε αυτό που ενστικτωδώς αντιλαμβάνεται κάθε πολίτης, πως στη χώρα μας υπάρχουν πολύ σημαντικότερα ελλείμματα σε σχέση με τα δημοσιονομικά ελλείμματα. Υπάρχει έλλειμμα πολιτικού σχεδιασμού, έλλειμμα κοινωνικής και πολιτικής εμπιστοσύνης, έλλειμμα αξιοπιστίας, έλλειμμα ασφάλειας για όλους τους πολίτες. Και φυσικά, αυτό το έλλειμμα τελικά μετατρέπεται σε ένα έλλειμμα πολιτικής που βαραίνει την Κυβέρνηση, μία Κυβέρνηση που έχει λάβει νωπή εντολή, την οποία δεν μπορεί να διαχειριστεί. Δεν μπορεί να σηκώσει το βάρος μίας οριακής πλειοψηφίας και εμφανίζεται στη συζήτηση του Προϋπολογισμού με φαινόμενα αποσάθρωσης, όπως έδειξαν η αναγκαστική παραίτηση, η αποπομπή του Υπουργού Απασχόλησης και βεβαίως, ο τρόπος με τον οποίο χειρίζεται η Κυβέρνηση όλα τα μεγάλα θέματα. Είτε αυτά αφορούν πολιτικές, όπως για παράδειγμα το ασφαλιστικό, είτε αυτά αφορούν συγκεκριμένες υποθέσεις, φακέλους διαχειριστικού, βεβαίως, και πολιτικού περιεχομένου, όπως είναι το ζήτημα της Ολυμπιακής, του Ο.Τ.Ε., της Δ.Ε.Η.. 
      Τι συμβαίνει; Γιατί η Κυβέρνηση εμφανίζει αυτήν την αμηχανία, αυτήν τη δυστοκία, αυτήν την ανεπάρκεια; Γιατί, ενώ έχει λάβει νωπή εντολή, έστω υπό αυστηρές προϋποθέσεις, από τον ελληνικό λαό δεν μπορεί να αποκτήσει νέα ορμή, δεν μπορεί να απογειωθεί, δεν μπορεί να διαχειριστεί κανένα θέμα, αλλά σέρνεται; 
      Πιστεύω ότι το πρόβλημα της Κυβέρνησης είναι κατά βάθος ιδεολογικό, όσο και αν αυτό ξενίζει στις ημέρες μας. Λένε πολλοί ότι υπάρχει μία αντίφαση που αιχμαλωτίζει τη Νέα Δημοκρατία, τη συντηρητική παράταξη, μια αντίφαση ανάμεσα στη νεοφιλελεύθερη και στη κρατικιστική δεξιά. 
      Αυτό είναι εξεζητημένη προσέγγιση για την κατάσταση της Νέας Δημοκρατίας και της Κυβέρνησης του κ. Καραμανλή. Η Δεξιά στη χώρα μας ήταν πάντα αιχμάλωτη ενός εσωτερικού διχασμού ανάμεσα στη λαϊκή δεξιά, που τροφοδοτεί με ψήφους αυτήν την πολιτική οικογένεια, και την ταξική Δεξιά, μία Δεξιά με κοινωνικά χαρακτηριστικά, μία Δεξιά που υποστηρίζει συγκεκριμένα κοινωνικά συμφέροντα. Αυτό είναι που καθηλώνει την Κυβέρνηση της Νέας Δημοκρατίας και δεν της έχει επιτρέψει μέχρι τώρα -και δεν θα της επιτρέψει και στο μέλλον- να χαράξει μία πολιτική κοινωνικά και πολιτικά νομιμοποιημένη. 
      Η Νέα Δημοκρατία έχει πλέον δεσμευτεί σε μία σκληρά ταξική πολιτική. Διογκώνονται όλες οι ανισότητες, οι εισοδηματικές ανισότητες, οι περιφερειακές ανισότητες, οι μορφωτικές ανισότητες, οι επικοινωνιακές και πολιτιστικές ανισότητες. 
      Το μεγάλο πρόβλημα είναι αυτό. Είναι η διατάραξη της κοινωνικής συνοχής και κυρίως η καταρράκωση του αισθήματος της κοινωνικής δικαιοσύνης. Και αυτό το αίσθημα κοινωνικής δικαιοσύνης δεν το έχουν μόνο οι προοδευτικοί πολίτες, δεν το έχουν μόνο όσοι ψήφισαν το ΠΑ.ΣΟ.Κ. και τα κόμματα της Αριστερής Αντιπολίτευσης, της άλλης Αριστεράς, το έχουν και πάρα πολλοί πολίτες που ψήφισαν τη Δεξιά εγκλωβισμένοι σε αυτή την παράδοση της λαϊκής Δεξιάς που υπάρχει στη χώρα μας.
      Το πρόβλημα δεν είναι μόνο η διόγκωση της φτώχειας. Είναι και αυτό ένα τεράστιο πρόβλημα. Είναι τραγικό να έχεις τόσο υψηλά ποσοστά σχετικής και απόλυτης φτώχειας στη χώρα μας. Αλλά αυτό το αντιμετωπίζεις με έναν τρόπο, αν εφαρμοστούν συνεπείς πολιτικές καταπολέμησης της φτώχειας. Εάν εφαρμοστεί το εγγυημένο επίπεδο αξιοπρεπούς διαβίωσης που προτείνει το ΠΑ.ΣΟ.Κ., θα μπορούσε το φαινόμενο αυτό ως ένα βαθμό τουλάχιστον να αντιμετωπιστεί. Όχι με το ταμείο καταπολέμησης της φτώχειας και τα φιλοδωρήματα του κ. Αλογοσκούφη και του κ. Καραμανλή, αλλά μέσα από μία συνεπή προνοιακή και επιδοματική πολιτική. 
      Το πρόβλημα που δεν μπορεί να λυθεί, αυτό που νομίζω ότι θα βασανίζει μέχρι την τελευταία μέρα της θητείας του τον κ. Καραμανλή και την Κυβέρνησή του, είναι το πρόβλημα των μεσαίων εισοδημάτων. Στα μεσαία εισοδήματα δεν μπορείς να εφαρμόσεις στοχευμένες επιδοματικές ή άλλες πολιτικές. Πρέπει να υπάρχει μία γενική πολιτική της Κυβέρνησης, μία πολιτική για τη δημόσια διοίκηση, μία πολιτική για την περιφερειακή ανάπτυξη, μία πολιτική επενδύσεων, μία πολιτική που αφορά κάθε Ελληνίδα και κάθε Έλληνα. 
      Στα μεσαία εισοδήματα το πρόβλημα είναι εκρηκτικό και πιστεύω ότι εκεί η κρίση πια έχει αρχίσει να μετατρέπεται σε κρίση πολιτικής νομιμοποίησης της Κυβέρνησης. Γιατί στα μεσαία εισοδήματα καταρρέει μία πεποίθηση, ένα σχέδιο ζωής. Καταρρέουν τα αυτονόητα και τα κεκτημένα. Όλοι οι άνθρωποι έχουν σχεδιάσει τη ζωή τους, έχουν κάνει ένα προγραμματισμό και ο προγραμματισμός αυτός σε όλα του τα μεγάλα μέτωπα, κλονίζεται, σχεδόν καταρρέει. 
      Υπάρχει τεράστιο πρόβλημα απασχόλησης, όχι μόνο για τους νέους, αλλά και γι’ αυτούς που βρίσκονται σε μέση ηλικία. Υπάρχει τεράστιο πρόβλημα ακρίβειας και εισοδημάτων και υπάρχει και τεράστιο πρόβλημα ασφαλιστικού, δηλαδή υπάρχει πια ανασφάλεια εγκατεστημένη στον πυρήνα του ασφαλιστικού συστήματος της χώρας. 
      Έχουν βγει ξανά στην επιφάνεια λέξεις που τις είχαμε εξοβελίσει από το λεξιλόγιό μας μέχρι το 2004. Και αυτό ήταν η μεγάλη αναπτυξιακή και κοινωνική επιτυχία των κυβερνήσεων του ΠΑ.ΣΟ.Κ.. Είχαμε σταματήσει να μιλάμε για ακρίβεια, είχαμε σταματήσει να μιλάμε για πληθωρισμό και τώρα ξαναμιλάμε για ακρίβεια. Τώρα υπάρχει ξανά το φάσμα του πληθωρισμού. Τώρα υπάρχει τεράστιο πρόβλημα πραγματικού πληθωρισμού. Όχι του πληθωρισμού της στατιστικής υπηρεσίας, αλλά του πληθωρισμού του φτωχού και του μεσαίου νοικοκυριού με πραγματικές τιμές και με πραγματικούς όρους, σε σχέση με την αγοραστική δύναμη.
      Ακρίβεια σημαίνει αισχροκέρδεια και πληθωρισμός, αλλά σημαίνει και εισοδηματική ανεπάρκεια. Η ακρίβεια είναι σχέση. Όταν έχεις πολλά εισοδήματα, όταν έχεις πλούτο να διαχειριστείς, δεν έχεις την αίσθηση της ακρίβειας.
      Η Κυβέρνηση οφείλει να πάψει να μιλάει γενικά και αόριστα για τη λειτουργία της αγοράς και να παραπέμπει στην άτυχη και ανήμπορη Επιτροπή Ανταγωνισμού. Πρέπει να εφαρμόσει τις δοκιμασμένες πολιτικές και πρακτικές που εφαρμόσαμε την περίοδο 1997-2000 πριν από την είσοδο της χώρας στην Ο.Ν.Ε., όταν μέσα από τον έλεγχο της αγοράς, μέσα από τις συμφωνίες κυρίων που είχαν επιτευχθεί, μέσα από την καθημερινή πολιτική εμπλοκή της Κυβέρνησης είχαμε καταφέρει να τιθασεύσουμε τον πληθωρισμό και να πετύχουμε πολύ μεγάλους και δυσθεόρατους, εκείνη την εποχή, δημοσιονομικούς στόχους. 
      Και βεβαίως, πρέπει να δίνει στη δημοσιότητα τον πραγματικό πληθωρισμό των φτωχών, για να έχουμε μία σχέση εντιμότητας  με τους Έλληνες πολίτες. Να ξέρουμε ποιο είναι το πραγματικό υπόβαθρο της εισοδηματικής πολιτικής και στο δημόσιο και στον ιδιωτικό τομέα. Γιατί εάν δεν ξέρεις ποιος είναι ο πραγματικός πληθωρισμός και ποια είναι η πραγματική αγοραστική δύναμη, εφαρμόζεις πολιτικές κοινωνικής αδικίας και μάλιστα στα τυφλά. 
      Και το ίδιο συμβαίνει βεβαίως και με το τραπεζικό σύστημα που συνδέεται άμεσα με το πρόβλημα των  μεσαίων εισοδημάτων. 
      Φτιάξτε το Ταμείο στήριξης της Νέας Γενιάς. Στρέψτε το τραπεζικό σύστημα, υπό την εγγύηση του ελληνικού δημοσίου, σε μία εκτεταμένη και γενναιόδωρη χρηματοδότηση των νέων ανθρώπων στο ξεκίνημά τους,  έτσι ώστε να νιώσουν ότι υπάρχει  ένα κοινωνικό κράτος δικαίου. Και το πρόβλημα του δανεισμού των νοικοκυριών μέσα σε μία παγκόσμια κρίση του τραπεζικού συστήματος και των επιτοκίων, δεν είναι πρόβλημα που αφορά την Τράπεζα της Ελλάδος και τους τεχνοκράτες. Είναι πρόβλημα που αφορά την κοινωνία και τη συνοχή της, κύριοι Υπουργοί. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε, παρακαλώ. 
      ΕΥΑΓΓΕΛΟΣ ΒΕΝΙΖΕΛΟΣ: Κλείνω με μία φράση. Εξωραΐζετε τα δημοσιονομικά μεγέθη. Αναφέρθηκα στο δημοσιονομικό έλλειμμα. Υπάρχει και ένα τεράστιο πρόβλημα δημοσίου χρέους, όχι με την έννοια που το χειρίζεται η Κυβέρνηση, με την τεχνητή διόγκωση του Α.Ε.Π. και την τεχνητή μείωση του δημοσίου χρέους. Αναφέρομαι στο δημόσιο χρέος, ως ηθική και πολιτική αξία. Η Κυβέρνηση του κ. Καραμανλή, η Κυβέρνησή σας, κύριοι Υπουργοί, έχει πράγματι ένα δημόσιο χρέος απέναντι στον ελληνικό λαό, απέναντι στους ψηφοφόρους σας. Έχετε την υποχρέωση να τιμήσετε την εντολή που λάβατε. Αλλά την λάβατε με προϋποθέσεις και υπό προθεσμία. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, πάρα πολύ τον κ. Βενιζέλο. 
      Ο Υφυπουργός κ. Λέγκας έχει το λόγο. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών):  Ευχαριστώ, κύριε Πρόεδρε.
      Άκουσα με ιδιαίτερη προσοχή τις τοποθετήσεις των συναδέλφων μας του ΠΑ.ΣΟ.Κ. Θα περιμέναμε από ένα υπεύθυνο κόμμα, το οποίο υποτίθεται ότι επιδιώκει και επιζητά την εξουσία, εντός ή εκτός κόμματος, να ακούγαμε σήμερα προτάσεις. Γιατί καλή βεβαίως η ανέξοδη κριτική, είναι άλλωστε ο εύκολος δρόμος, αλλά προφανώς δεν αρκεί. Διότι οι πολίτες σήμερα δεν συγκινούνται, ούτε από τις ανούσιες αντιπαραθέσεις, ούτε από τις κατ’ επίφασιν προθέσεις. Ζητούν προτάσεις. Και εδώ βεβαίως  είναι η μεγάλη μας διαφορά. Τις δικές μας προτάσεις και δεσμεύσεις τις εμπιστεύονται, κυρίες και κύριοι συνάδελφοι, γιατί ξέρουν ότι γίνονται πράξεις. Γιατί ξέρουν ότι έχουν τη σφραγίδα της Κυβέρνησής μας και του Πρωθυπουργού μας του Κώστα Καραμανλή. Τις δικές σας προτάσεις, δεν τις εμπιστεύονται. Για να τις εμπιστευτούν, θα πρέπει να τις επενδύσετε με πρόσθετες εγγυήσεις, μιας και συμμετείχατε, αλλά και είστε η συνέχεια των κυβερνήσεων του χθες, γιατί απλά, το παρελθόν σας δεν εγγυάται τίποτα για το μέλλον. Γι’ αυτό και δεν πείθουν οι υπερβολές. Διότι η υπερβολή ως αναγκαιότητα, αλλά και ως στοιχείο του αντιπολιτευτικού λόγου, αν δεν τον απαξιώνει, τουλάχιστον, τον αδυνατίζει.
       Ακόμη και για τους ανυποψίαστους παρατηρητές αυτής της συζήτησης, η περιγραφή μιας κυβέρνησης, η οποία δεν κάνει απολύτως τίποτα και όταν κάνει κάτι, το κάνει από φιλανθρωπία, δεν πείθει. Ακόμη και για τους υποψιασμένους, η περιγραφή μιας κυβέρνησης, η οποία ενώ διαχειρίζεται έναν προϋπολογισμό που ξεπερνά τα 100 και πλέον δισεκατομμύρια ευρώ, δεν πετυχαίνει ούτε ένα θετικό, την ώρα που όλοι οι ανεξάρτητοι διεθνείς οργανισμοί επικροτούν αυτές τις επιδόσεις, δεν δείχνει σοβαρότητα. Ακόμη και για όλους τους Έλληνες, η περιγραφή μιας κυβέρνησης, η οποία, χωρίς να κάνει τίποτα κερδίζει τις εκλογές, αλλά και την εμπιστοσύνη του ελληνικού λαού, προκαλεί την κρίση, όχι μόνο  αυτών που την ψήφισαν, αλλά  όλων ανεξαρτήτως των πολιτών. 
      Κυρίες και κύριοι συνάδελφοι, δεν κομπάζουμε, ούτε εφησυχάζουμε. Ο Προϋπολογισμός για μας, είναι η μάχη της πραγματικότητας με τους αριθμούς και η πραγματικότητα, διεθνής και εγχώρια, σαφώς και δεν είναι εύκολη. Έχουμε ωστόσο αποδείξει ότι μπορούμε να αντιμετωπίζουμε αυτήν την πραγματικότητα. Χαρακτηριστικό είναι πως όλοι σχεδόν οι διεθνείς οργανισμοί -και προσφάτως η Ευρωπαϊκή Επιτροπή- μόνο θετικές εκτιμήσεις έχουν να κάνουν για την προσπάθεια της Κυβέρνησης να βάλει τάξη στα δημόσια οικονομικά, επιτυγχάνοντας τη μεγαλύτερη δημοσιονομική διόρθωση των τελευταίων χρόνων. Είναι αναμφισβήτητο πλέον γεγονός, ότι οι πολιτικές μας αποδίδουν και καταγράφουν μετρήσιμες θετικές επιδόσεις. 
      Κυρίες και κύριοι συνάδελφοι και ο Προϋπολογισμός του 2008 καταγράφει και αποτυπώνει ξεκάθαρα την σταθερή πρόοδο της ελληνικής οικονομίας από τον Μάρτιο του 2004 και μετά. Είναι η φυσική συνέχεια της οικονομικής μας πολιτικής, η οποία στηριζόταν, στηρίζεται, αλλά και θα στηρίζεται στο δίπτυχο, δυναμική οικονομία-δίκαιη κοινωνία. 
	Μ’ αυτόν τον Προϋπολογισμό εισερχόμαστε στη δεύτερη φάση της δημοσιονομικής εξυγίανσης, σεβόμενοι τους περιορισμούς του Συμφώνου Σταθερότητας, αλλά παράλληλα κάνοντας πράξη τις δεσμεύσεις μας που αφορούν τις ευαίσθητες κοινωνικές ομάδες.
	Ταυτόχρονα τακτοποιούμε μια σειρά από παλιές οικονομικές εκκρεμότητες, τόσο προς την Τοπική Αυτοδιοίκηση όσο και προς τα ασφαλιστικά ταμεία. Και καλό θα ήταν οι υπεύθυνοι γι’ αυτά -που σήμερα, βεβαίως, εμφανίζονται και ως κατήγοροι- να αναλογιστούν ότι αυτή η Κυβέρνηση τακτοποιεί τις εκκρεμότητες του χθες, ότι αυτή η Κυβέρνηση τακτοποιεί το συσσωρευμένο χρέος προς τους Ο.Τ.Α., ότι αυτή η Κυβέρνηση τακτοποιεί την εκκρεμότητα του 1% του Α.Ε.Π. προς το Ι.Κ.Α., αλλά αυτή επίσης είναι η Κυβέρνηση, που τακτοποίησε –και για να μη ξεχνιόμαστε- τις επιστροφές των παρακρατήσεων του Λ.Α.Φ.Κ.Α., τα πανωτόκια, αλλά και δεκάδες άλλες υποχρεώσεις, που γέννησε και μας μετέφερε το παρελθόν. Και όλα αυτά, όταν η δημοσιονομική εξίσωση η οποία έχει διαμορφωθεί δεν παρέχει απεριόριστες λύσεις, καθόσον πέραν από τις ανελαστικές δαπάνες των μισθών, των συντάξεων, της ασφάλισης, των τόκων, μένει το 20% για να καλυφθούν οι λειτουργικές δαπάνες που σχεδόν είναι ανελαστικές. Να γίνει Πρόγραμμα Δημοσίων Επενδύσεων, αλλά και να αντιμετωπιστούν οι τυχόν έκτακτες δαπάνες. 
	Αυτή, κυρίες και κύριοι συνάδελφοι, είναι η κατάστρωση του δημοσιονομικού προβλήματος της χώρας, τη βέλτιστη λύση του οποίου επιδιώκουμε, χωρίς παράλληλα να λησμονούμε ότι πίσω από τους αριθμούς βρίσκονται άνθρωποι. Γι’ αυτό και βασικός μας στόχος, είναι να αποκτήσουμε τη δημοσιονομική ευχέρεια για να χορηγήσουμε το απαραίτητο κοινωνικό μέρισμα στις ευαίσθητες κοινωνικές ομάδες. Είναι αυτό, που για μας αποτελεί τη σύγχρονη αντεπίθεση του κοινωνικού κράτους, την οποία και προωθούμε. Και σ’ αυτήν την κατεύθυνση, υλοποιούμε όσα έχουμε δεσμευτεί απέναντι στις ευαίσθητες κοινωνικές ομάδες. Οι δεσμεύσεις μας για το Ε.Κ.Α.Σ. των χαμηλοσυνταξιούχων, για τις συντάξεις των αγροτών του Ο.Γ.Α., για την αύξηση των επιδομάτων ανεργίας, για τα στελέχη των Ενόπλων Δυνάμεων, για τα πολυτεκνικά επιδόματα στις τρίτεκνες οικογένειες, για το Εθνικό Ταμείο Κοινωνικής Συνοχής, γίνονται όλες πράξη.
	Κυρίες και κύριοι συνάδελφοι, βασικός πυλώνας της αναπτυξιακής μας πολιτικής ήταν και θα είναι η περιφέρεια. Στόχος μας είναι να βρεθεί η περιφέρεια στο επίκεντρο της πολιτικής, να επενδυθεί και όχι απλά να ξοδευτεί το κάθε ευρώ στις περιφέρειες, σύμφωνα πάντα με τις τοπικές ανάγκες, να κατευθυνθεί το 80% και πλέον των πόρων του Ε.Σ.Π.Α. στην περιφέρεια, με όσο το δυνατόν λιγότερη γραφειοκρατία, χωρίς καθυστερήσεις, χωρίς κερδισμένους, χωρίς εξαρτήσεις εις βάρος των κοινωνικών στρωμάτων που στερήθηκαν την αναπτυξιακή προοπτική. 
	Κυρίες και κύριοι συνάδελφοι, με τον Προϋπολογισμό του 2008 κάνουμε ένα ακόμη αποφασιστικό βήμα. Μπροστά στα κοινωνικά ζητήματα εμείς δεν κλείνουμε τα μάτια, γιατί οι πολίτες σήμερα ζητούν συγκεκριμένες λύσεις, συγκεκριμένες δεσμεύσεις, συγκεκριμένες προτάσεις. Γνωρίζουν την αλήθεια καλύτερα από εμάς. Αναγνωρίζουν τις δυσκολίες και, βεβαίως, ξεχωρίζουν τις μεγαλοστομίες, γι’ αυτό και δεν παρασύρθηκαν ούτε, βεβαίως, πρόκειται να παρασυρθούν από τις σειρήνες των υποτιθέμενων προτάσεων, γιατί αλήθεια τι μας προτείνετε, αγαπητοί συνάδελφοι, τόσο στην επιτροπή όσο και στην Ολομέλεια μέχρι σήμερα; Μετά την ισοπεδωτική κριτική σας και αφού μηδενίσατε τον χιλιομετρητή των δικών σας ολέθριων παραλείψεων, αφιερώσατε και κάποια λίγα λεπτά για να καταθέσετε κάποιες προτάσεις.
	Θα μου επιτρέψετε, λοιπόν, όσο το δυνατόν πιο σύντομα να τις δούμε μία προς μία. Πρώτη πρόταση ΠΑ.ΣΟ.Κ.. Χρησιμοποιώ την αρίθμησή σας. Προτείνετε λέτε, την αλλαγή του τρόπου κατάρτισης του προϋπολογισμού και ζητάτε να περάσουμε στους προϋπολογισμούς προγραμμάτων. Μα αυτό ακριβώς κάνουμε. Και εμείς το κάνουμε. Δεν μένουμε απλά στη μελέτη που μείνατε εσείς. Και εξηγήσαμε τη φιλοσοφία του νέου συστήματος με μια ξεχωριστή έκδοση, με μια πιλοτική εφαρμογή, για να γίνει πιο κατανοητή.
	Στόχος μας –και το επαναλαμβάνουμε για μια ακόμη φορά- είναι να μεταφέρουμε το κέντρο βάρους από τις δαπάνες, στις υλοποιηθείσες πολιτικές, από τη λογική των μέσων, στη λογική των αποτελεσμάτων. 
      Και τούτο γιατί για μας –και εδώ νομίζω ότι πρέπει να συμφωνήσουμε όλοι- δεν έχει σημασία μόνο πόσα ξοδεύεις, αλλά πόσα από αυτά που ξοδεύεις πιάνουν τόπο. Γιατί δεν έχει σημασία να ξοδεύεις δέκα, τη στιγμή που πιάνουν τόπο τέσσερα. Έχει  μεγαλύτερη σημασία  -και αυτό είναι το ζητούμενο- να ξοδεύουμε οκτώ και να πιάνουν τόπο τα έξι. Και σ’ αυτήν την κατεύθυνση, στοχεύουμε μέσα από τη μεγάλη καινοτομία που προωθούμε με πολύ πιο γρήγορα βήματα, να κάνουμε πράξη τον προϋπολογισμό προγραμμάτων. Εσείς, όπως ομολογήσατε, το μελετούσατε. Εμείς και το μελετήσαμε και το κάνουμε πράξη. 
      Δεύτερη πρόταση. Ζητάτε αλλαγή στον τρόπο διαβούλευσης, για να κατατίθεται το προσχέδιο του προϋπολογισμού το Σεπτέμβριο. Εγώ δεν θα πω πώς γινόταν η διαβούλευση στους προϋπολογισμούς του ΠΑ.ΣΟ.Κ.. Θα πω ότι αυτό επιχειρούμε να κάνουμε, όταν μέσα από τους προϋπολογισμούς των προγραμμάτων, θα έχουμε το υπόβαθρο για μια άλλη κριτική και αξιολόγηση της αποτελεσματικότητας των δαπανών. Θα πω, τέλος, ότι δεν μπορεί να είναι ζήτημα ή να συνιστά πρόταση ένα αίτημα που θέλει το προσχέδιο του προϋπολογισμού να κατατίθεται δεκαπέντε μέρες νωρίτερα από τη συνταγματική πρόβλεψη.
      Τρίτη πρόταση ΠΑ.ΣΟ.Κ.. Προτείνετε –λέει- έναν προγραμματικό προϋπολογισμό με στόχους και αποτελέσματα. Εδώ ο προϋπολογισμός των προγραμμάτων, φαίνεται να γίνεται για το ΠΑ.ΣΟ.Κ. προγραμματικός προϋπολογισμός. Δεν θα κάνω κανένα σχόλιο ούτε θα παίξουμε με τις λέξεις. Είναι προφανές ότι ελλείψει προτάσεων, αναμασάτε την πρώτη πρότασή σας, η οποία με τη σειρά της επαναλαμβάνει αυτά τα οποία εμείς κάνουμε, σχετικά με τον καινοτόμο τρόπο σύνταξης του προϋπολογισμού.
      Τέταρτη πρόταση. Προτείνεται, λέει, από το ΠΑ.ΣΟ.Κ. –και το αναφέρω όπως έχει διατυπωθεί- να γίνει η Ελλάδα ένα κέντρο σύγχρονων υπηρεσιών, για όλη την ευρύτερη περιοχή με προστασία του περιβάλλοντος, με ποιοτικά χαρακτηριστικά, με ονομασία προέλευσης, με ανάπτυξη των ανθρώπινων πόρων, με επένδυση στην παιδεία, στην εκπαίδευση, στη δια βίου μάθηση, με ανάπτυξη της τεχνογνωσίας στις ανανεώσιμες πηγές και με «πράσινη οικονομία». Εντάξει, καλά ακούγονται όλα αυτά. Είναι καλά ως κείμενα, είναι καλά ως ευχολόγια. Από εκεί και πέρα όμως, κυρίες και κύριοι συνάδελφοι, τι; Αρκούν κάποιοι τίτλοι; Σας είπαμε ότι ο ελληνικός λαός ζητά πρόσθετες εγγυήσεις από εσάς και προφανώς μόνο με τίτλους δεν τις παρέχετε.
      Πέμπτη πρόταση. Προτείνεται η αύξηση των δαπανών του Προγράμματος Δημοσίων Επενδύσεων, ώστε να ξεπερνούν το 5% του Α.Ε.Π.. Ομολογουμένως, είναι η πρώτη σαφής και δεσμευτική πρόταση που διατυπώνεται από το ΠΑ.ΣΟ.Κ. και θα ήταν βεβαίως πειστική, αν συνοδευόταν από την αιτιολόγηση, πώς θα βρεθούν επιπλέον 3.000.000.000 ευρώ, για να φθάσουμε αυτό το 5%. Θα βρεθούν από τη φορολογία; Θα βρεθούν από την περικοπή άλλων δαπανών; Νομίζω ότι, τουλάχιστον, αυτό θα πρέπει να το αποσαφηνίσετε. 
      Αυτό ωστόσο που θα ήθελα να τονίσω είναι ότι το Πρόγραμμα Δημοσίων Επενδύσεων πλην των ολυμπιακών δαπανών την τετραετία της δικής μας διακυβέρνησης είναι αυξημένο κατά 20% έναντι του αντίστοιχου της δικής σας περιόδου. Σε κάθε περίπτωση κυρίες και κύριοι συνάδελφοι, όλοι θα θέλαμε να είχαμε ένα Πρόγραμμα Δημοσίων Επενδύσεων στο 5% του Α.Ε.Π. και –γιατί όχι;- και παραπάνω. Εμείς ενδέχεται να το πάμε στο επίπεδο αυτό, ενδέχεται να το καταφέρουμε. Εσείς, όμως, σήμερα εκ του ασφαλούς μπορείτε μόνο να το προτείνετε.
      Έκτη πρόταση. Προτείνετε να φορολογούνται τα διανεμόμενα κέρδη των επιχειρήσεων με την ίδια κλίμακα των φυσικών προσώπων. Κατ’ αρχάς, εμείς θα πούμε ότι έχουμε μία άλλη φιλοσοφία, μια άλλη λογική για τη φορολογία των επιχειρήσεων και η μείωση των φορολογικών συντελεστών που πραγματοποιήσαμε, θα πρέπει να ξέρετε ότι δεν αναφέρεται μόνο στις μεγάλες επιχειρήσεις.  Αναφέρεται, κυρίες και κύριοι συνάδελφοι του ΠΑ.ΣΟ.Κ., και στις διακόσιες χιλιάδες μικρές επιχειρήσεις που δραστηριοποιούνται στην περιφέρεια. Αναφέρεται επίσης στην αύξηση του Α.Ε.Π. κατά μία ποσοστιαία μονάδα. Τόσο υπολογίζεται ότι συνέβαλε η μείωση των φορολογικών συντελεστών στο Α.Ε.Π. Επιπλέον, δεν μπορούμε να αγνοήσουμε ούτε τη φορολογική τάση που διαμορφώνεται σ’ όλη την Ευρώπη, ούτε, βεβαίως, το φορολογικό ανταγωνισμό των νέων κρατών.  Επίσης, το σύστημα φορολόγησης των διανεμόμενων κερδών, αποτελεί ένα πολύπλοκο σύστημα που υπήρχε πριν από το 1992. Δεν το επαναφέρατε όμως εσείς και καταργήθηκε, ακριβώς γιατί ήταν πολύπλοκη η εφαρμογή του. 
     Έβδομη πρόταση. Προτείνετε, λέτε, την ανακατανομή των φορολογικών βαρών μεταξύ εργασίας και κεφαλαίου. Αυτό, βεβαίως, οφείλετε όχι μόνο να το εξηγήσετε, αλλά να μας πείτε και πώς θα το κάνετε. Θα μειώσετε συντελεστές και ποιους; Θα αυξήσετε άλλους και πόσο; Απλά προκαλούμαι και εγώ να υπενθυμίσω τη μελέτη του Ι.Σ.Τ.Α.Μ.Ε., την οποία και δεν φαντάζομαι να αμφισβητεί τουλάχιστον το ΠΑ.ΣΟ.Κ., σύμφωνα με την οποία η Ελλάδα και η Πορτογαλία ήταν οι χώρες της Ευρωπαϊκής Ένωσης, που την περίοδο 1995-2004 σημείωσαν τη μεγαλύτερη αύξηση στη συνολική φορολογική επιβάρυνση. Τι άλλο λέει η μελέτη; Ότι στην Ελλάδα την ίδια περίοδο που κυβερνούσε το ΠΑ.ΣΟ.Κ. σημειώθηκε η μεγαλύτερη φορολογική επιβάρυνση των εργαζομένων απ’ όλες τις χώρες της Ευρωπαϊκής Ένωσης. Τέτοιου είδους ανακατανομή βαρών εννοείτε; 
     Όγδοη πρόταση. Προτείνετε, λέτε, την αναμόρφωση και όχι την κατάργηση του φόρου μεγάλης ακίνητης περιουσίας. Εμείς, κυρίες και κύριοι συνάδελφοι, κάνουμε κάτι πιο ουσιαστικό. Με τη θέσπιση του ενιαίου τέλους ακινήτων διευρύνεται η φορολογική βάση, αλλά και απαλλάσσεται η κύρια κατοικία, έτσι ώστε δυόμισι εκατομμύρια νοικοκυριά να μην πληρώσουν ενιαίο τέλος για την πρώτη κατοικία τους. Επίσης, απαλλάσσονται οι αγροί, τα αγροτεμάχια, τα εκτός σχεδίου οικόπεδα. Επίσης, οι φορολογούμενοι, δεν θα πληρώνουν τέλος χαρτοσήμου για τα μισθώματα, δεν θα πληρώνουν φόρο κληρονομιάς για τις γονικές παροχές, δεν θα πληρώνουν φόρους, τους οποίους τελικά κατέληγαν να πληρώνουν οι κατώτερες και μεσαίες οικονομικά τάξεις. Γι’ αυτό και η πρότασή μας, κυρίες και κύριοι συνάδελφοι, κρίθηκε θετικά τόσο από την αγορά όσο και από τη συντριπτική πλειοψηφία των πολιτών. 
     Ένατη πρόταση του ΠΑ.ΣΟ.Κ.. Προτείνονται, λέει, νέες πολιτικές απασχόλησης, με ένα ειδικό τετραετές πρόγραμμα ένταξης των νέων στον ιδιωτικό τομέα με κλιμακούμενα ασφαλιστικά δικαιώματα. Στην ουσία προτείνετε μία ανεπεξέργαστη πρόταση, της οποίας ούτε το εύρος εφαρμογής καθορίζετε ούτε ποιος θα καλύπτει αυτές τις κλιμακούμενες ασφαλιστικές εισφορές, καθ’ όσον, όπως λέει η σχετική πρόταση, οι πόροι μπορεί να εξευρεθούν μετά από συμφωνία της Γ.Σ.Ε.Ε. με τις οργανώσεις των εργαζομένων. 
     Με τη δέκατη πρόταση, προτείνετε την επέκταση της κοινωνικής πολιτικής, έτσι ώστε να μην στηρίζεται σε ψίχουλα, όπως χαρακτηριστικά μας είπατε. Κατ’ αρχάς, θα πρέπει να ξεκαθαριστεί τι σημαίνει επέκταση της κοινωνικής πολιτικής και σε ποιο ύψος προτείνετε να φθάσει. Γιατί αν είναι ψίχουλα τα 3,5 δισεκατομμύρια ευρώ που δίνουν κατά μέσο όρο για την κοινωνική προστασία οι κυβερνήσεις της Νέας Δημοκρατίας, φαντάζομαι ότι η πρόταση του ΠΑ.ΣΟ.Κ., υπονοεί να δώσει, τουλάχιστον, άλλα τόσα. Δεν θα ρωτήσω γιατί η μέση ετήσια δαπάνη για κοινωνική προστασία στις μέρες ΠΑ.ΣΟ.Κ. ήταν μικρότερη κατά 1,2 δισεκατομμύρια ευρώ. Θα ήθελα μάλλον να ρωτήσω, από πού θα βρεθούν όλοι αυτοί οι πόροι. Και δεν πρέπει να ξεχνάμε και τα 3.000.000.000 που προτείνετε για την αύξηση του Προγράμματος Δημοσίων Επενδύσεων. Θα είναι νέοι φόροι;  Και φυσικά θα πρέπει να μας πείτε σε ποιους θα στρέφονται. 
     Κυρίες και κύριοι συνάδελφοι, αυτά ήταν τα δέκα σημεία, η πρόταση του ΠΑ.ΣΟ.Κ. απέναντι στον Προϋπολογισμό του 2008, έναν Προϋπολογισμό, ο οποίος μπορεί να μην ικανοποιεί όλα τα αιτήματα της κοινωνίας, των φορέων, των κομμάτων, είναι ωστόσο κατά την άποψή μας ο καλύτερος που μπορούσε να συνταχθεί και καλό θα είναι, αντί το ΠΑ.ΣΟ.Κ. να αναζητά μύθους στις δικές μας πολιτικές, να ασχοληθεί με την αναζήτηση ουσιαστικών προτάσεων, που να απαντούν στην καθημερινότητα του πολίτη. Διαφορετικά, θα συνεχίσει να ζει το δικό του μύθο, ένα μύθο που θα το οδηγεί μακριά από την πραγματικότητα, στην εικονική διακυβέρνηση, στην προσομοίωση με την εξουσία και αυτό, αν μη τι άλλο, είναι επιζήμιο και βεβαίως για το ίδιο -αλλά δικό του θέμα- αλλά και για το πολιτικό σύστημα. 
     Κυρίες και κύριοι συνάδελφοι, με τον Προϋπολογισμό του 2008, όπως και με τους προηγούμενους της Κυβέρνησής μας, επιχειρούμε να ταυτίσουμε το κοινωνικά αναγκαίο, το οικονομικά εφικτό, αλλά και το αναπτυξιακά επιθυμητό. Για εμάς και κυρίως για τον ελληνικό λαό, το κοινωνικά αναγκαίο δεν προσδιορίζεται με τα λόγια, το οικονομικά εφικτό δεν επιδιώκεται με δανεικά, το αναπτυξιακά επιθυμητό, δεν αντλείται στην απλή κατανάλωση πόρων χωρίς όραμα και έχοντας σε κάθε περίπτωση στο περιθώριο την ελληνική περιφέρεια, γιατί για εμάς, κυρίες και κύριοι συνάδελφοι, ο Προϋπολογισμός δεν είναι μία απλή παράθεση αριθμών, ένα αυστηρό δημοσιονομικό κείμενο, είναι η αναμέτρησή μας με την πραγματικότητα και έτσι τον αντιμετωπίζουμε. 
      Είναι η αναμέτρησή μας με τα προβλήματα και έτσι τον οριοθετούμε. Γι αυτό και η ψήφισή του είναι ψήφος ευθύνης, είναι ψήφος για ένα καλύτερο αύριο, ένα καλύτερο αύριο, που δεν θα κουβαλά τα προβλήματα αλλά και τις παθογένειες του παρελθόντος.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Η κ. Κόρκα – Κώνστα έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, δεν θα υπάρξει εναλλαγή; 
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα, να μην υπάρξει εναλλαγή. Είναι σωστό αυτό που λέτε αλλά θα έχουμε μια αναστάτωση άνευ προηγουμένου. Το κάναμε και πέρυσι και είχε αλλάξει όλος ο κατάλογος. Η περυσινή προσπάθεια δεν ήταν η καλύτερη.
      ΑΘΗΝΑ ΚΟΡΚΑ-ΚΩΝΣΤΑ: Κυρίες και κύριοι συνάδελφοι, κύριοι Υπουργοί, συζητούμε τον Προϋπολογισμό του 2008, την κορυφαία κοινοβουλευτική διαδικασία με την οποία συζητάμε τους στόχους, που πρέπει να επιτευχθούν την επόμενη χρονιά. Θέλω να επισημάνω και εγώ ότι ο συγκεκριμένος Προϋπολογισμός, είναι ο πρώτος αφότου η χώρα μας εξήλθε από τη διαδικασία του υπερβολικού ελλείμματος από την Ευρωπαϊκή Ένωση, γεγονός το οποίο συνέβη τον περασμένο Ιούνιο, όταν η χώρα μας ξεπέρασε το φράγμα του 3% με έλλειμα 2,6% το 2007. Και φυσικά, απαντώντας στους συναδέλφους του ΠΑ.ΣΟ.Κ., θα πω ότι εσείς είχατε μηδενίσει τα πάντα. Και όπως μηδενίζετε τα πάντα, έτσι και μέσα στην επιτροπή, εκφράσατε φόβους ότι η ελληνική οικονομία θα επανέλθει στη διαδικασία της επιτήρησης. Είναι το ίδιο μ’ αυτό, που μηδενιστικά λέτε ότι η Κυβέρνηση της Νέας Δημοκρατίας δεν κάνει τίποτε. 
      Βέβαια ο Προϋπολογισμός του 2008, είναι ο τέταρτος που υποβάλλει και υλοποιεί η Νέα Δημοκρατία σαν Κυβέρνηση, και είναι ο πρώτος μετά την επαναβεβαίωση της εντολής του ελληνικού λαού στις εθνικές εκλογές του Σεπτεμβρίου του 2007, όπου ο ελληνικός λαός έκρινε και τις παρατάξεις και τις προτάσεις τους. Μπορούμε να πούμε ότι ο Προϋπολογισμός, βασίζεται στην πρόοδο που σταθερά σημειώνει η ελληνική οικονομία από το 2004. Αποτελεί Προϋπολογισμό ανάπτυξης, συνοχής, ευθύνης, συνέπειας, αποτελεσματικότητας και προοπτικής, αφού από τον Μάρτιο του 2004, εφαρμόστηκε ένα πρόγραμμα μεταρρυθμίσεων και περιορισμού δημοσίων ελλειμμάτων. 
      Και επειδή ακούστηκε προηγουμένως από συνάδελφο του ΠΑ.ΣΟ.Κ. κάτι περί ελλειμμάτων, ναι το μεγάλο έλλειμμα που είχαν αφήσει οι κυβερνήσεις σας, ήταν στο δημόσιο και όχι ότι η Νέα Δημοκρατία έχει έλλειμμα σ’ άλλους τομείς. Τηλεγραφικά θέλω να πω, ότι μέσα σ’ αυτά τα χρόνια αποκαταστάθηκε η δημοσιονομική διαφάνεια. Μειώθηκε το δημοσιονομικό έλλειμμα από το 7,8% με πρόβλεψη στο 2,8%, σε 1,6%. Αυτό συμβαίνει για πρώτη φορά αφότου η χώρα μας εντάχθηκε στην Ο.Ν.Ε.. Μειώθηκε η φορολογία σε πολίτες και επιχειρήσεις με την αύξηση του αφορολόγητου. Τρία εκατομμύρια τριακόσιες χιλιάδες Έλληνες δεν πληρώνουν καθόλου φόρο. Δυόμισι εκατομμύρια Έλληνες, πληρώνουν λιγότερο φόρο παρά τις αντιρρήσεις της Αντιπολίτευσης, που από τη μια μεριά λέει ότι δεν εισπράττουμε φόρους και από την άλλη ότι γίνονται φοροεπιδρομές.
      Θέλω να υπενθυμίσω ότι η Κυβέρνηση πρόσφατα έφερε και ψηφίστηκε στη Βουλή των Ελλήνων το νομοθετικό πλαίσιο για την καταπολέμηση της φοροδιαφυγής. Και μ’ αυτόν τον τρόπο ωφελούνται δεκάδες χιλιάδες μικρομεσαίες επιχειρήσεις με το να πληρώνουν μικρότερο φόρο και κυρίως αυτές που βρίσκονται στην ελληνική περιφέρεια. Ταυτόχρονα, δημιουργήθηκαν κίνητρα για επενδύσεις, τριπλασιάστηκε η απορρόφηση και έγινε η ορθολογική αξιοποίηση των κοινοτικών πόρων. Δόθηκε μια ώθηση στην απασχόληση και οι πραγματικές αποδοχές των εργαζομένων μετά τον πληθωρισμό αυξήθηκαν αυτήν την τριετία. Ενισχύθηκαν και ενισχύονται οι επενδύσεις και η επιχειρηματικότητα. Διασφαλίζεται η ανάπτυξη, που είναι υψηλότερη από τον μέσο όρο της Ευρωπαϊκής Ένωσης. Ταυτόχρονα, βελτιώθηκε η ανταγωνιστικότητα αλλά και τακτοποιήθηκαν εκκρεμότητες που αφορούσαν και την Τοπική Αυτοδιοίκηση και ασφαλιστικά ταμεία, δίνοντας στο Ι.Κ.Α. το 1% του Α.Ε.Π., αναδρομικά, συν χρήματα που απαιτούνται για την εξυπηρέτηση των χρεών.
      Κυρίες και κύριοι συνάδελφοι του ΠΑ.ΣΟ.Κ., είναι αλήθεια ότι οι δικές σας κυβερνήσεις, άφησαν χρέη στον ελληνικό λαό. Και εμείς από το 2004 προχωράμε προς την εξυγίανση της οικονομίας. Μέσα στο 2007 δόθηκαν 10.000.000.000 ευρώ περισσότερα για τόκους, δηλαδή περισσότερα χρήματα από όσα μπορούμε να πληρώσουμε για όλο το Πρόγραμμα των Δημοσίων Επενδύσεων, από επιχορηγήσεις που δίνουμε σε ασφαλιστικά ταμεία, τριπλάσια από ότι απαιτούνται για μισθούς αντίστοιχα και από ότι απαιτούνται για τα μισά Υπουργεία μας.
      Κατ’ ουσίαν, η πορεία της οικονομίας της χώρας μας άρχισε αυτά τα χρόνια  να έχει σαφή αποτελέσματα και αυτό είναι αποτέλεσμα της πολιτικής που εφαρμόστηκε τα προηγούμενα χρόνια και συνεπώς ο Προϋπολογισμός του 2008 στηρίζεται σε σταθερές βάσεις για μια δυναμική οικονομία αλλά και μια δίκαιη κοινωνία, ώστε κάποτε να επιτύχουμε ισοσκελισμένους προϋπολογισμούς μέχρι το 2010. Ταυτόχρονα μπορεί να αποδεικνύει και η Κυβέρνηση το κοινωνικό της πρόσωπο. Και αναφέρω:
      Πρώτον, τη σύσταση του Ταμείου Εθνικής Συνοχής, για να στηριχθούν εκείνα τα δυόμιση εκατομμύρια συμπολίτες μας που ζουν κάτω από τα όρια της φτώχειας και δράσεις που στόχο έχουν τις ασθενέστερες κοινωνικές ομάδες, υλοποιώντας ταυτόχρονα τις δεσμεύσεις της η Κυβέρνηση της Νέας Δημοκρατίας προς τους μισθωτούς και τους χαμηλοσυνταξιούχους με 2.000.000.000 ευρώ περισσότερα για μισθούς και συντάξεις, με πρόσθετες αυξήσεις στους εκπαιδευτικούς, στους αξιωματικούς των Ενόπλων Δυνάμεων και των Σωμάτων Ασφαλείας και στους ανέργους -θέλω να το επισημάνω και εγώ αλλά ειπώθηκε και από τους εισηγητές μας- με αύξηση του επιδόματος στα 404 ευρώ που αφορά τριακόσιους χιλιάδες ανέργους. Επίσης στους τρίτεκνους με την χορήγηση του πολυτεκνικού επιδόματος. Αφορά εκατόν πενήντα χιλιάδες οικογένειες. Στους αγρότες με τα 330 ευρώ της αγροτικής σύνταξης από 1-1-2008. Αφορά οκτακόσιες χιλιάδες συνταξιούχους. Επιπλέον με την αύξηση του επιδόματος κοινωνικής αλληλεγγύης, ωφελούνται τετρακόσιες πενήντα χιλιάδες χαμηλόμισθοι και συνταξιούχοι. Επίσης με την επιστροφή του Λ.Α.Φ.Κ.Α. που αφορά τριακόσιες χιλιάδες συνταξιούχους. Με την αναμόρφωση επίσης και την μεταρρύθμιση του ασφαλιστικού συστήματος, σ’ ένα δικαιότερο, σ’ ένα αποτελεσματικότερο και το κυριότερο βιώσιμο ασφαλιστικό σύστημα, που η γενιά μας έχει υποχρέωση και το χρωστά στις επόμενες γενιές. Με την ενίσχυση του νέου αναπτυξιακού προτύπου και αύξηση του ρυθμού ανάπτυξης της ελληνικής οικονομίας. Με την ενίσχυση της ανάπτυξης της ελληνικής περιφέρειας, διότι θα διατεθεί το 82% των πόρων για την περίοδο 2007-2013 σε έργα αναπτυξιακού περιφερειακού χαρακτήρα στην μέχρι πριν λίγα χρόνια ξεχασμένη περιφέρεια, καθώς και με το εθνικό στρατηγικό σχέδιο αναφοράς, που δίνεται μια ώθηση στην ανάπτυξη της χώρας. Ήδη πρόσφατα υπογράφηκε το να πάρει η χώρα μας τα πρώτα 400.000.000 ευρώ. Επίσης με την αύξηση της απασχόλησης και μείωση της ανεργίας, που προβλέπεται ακόμη να μειωθεί στο 7,4% και κυρίως την προσπάθεια για τους μακροχρόνια άνεργους και για τις ομάδες από πενήντα εννέα ετών μέχρι εξήντα τεσσάρων ετών, που έχουν πολύ μεγαλύτερη ανάγκη.
      Διατίθενται για την υγεία, για την παιδεία πολύ περισσότερα χρήματα. Χρηματοδοτείται ένα μεγάλο Πρόγραμμα Δημοσίων Έργων, στο οποίο συμμετέχει και ο νομός που εκπροσωπώ, ο Νομός Κορινθίας με τον αυτοκινητόδρομο Κόρινθος-Τρίπολη, τον αυτοκινητόδρομο  Κόρινθος-Πάτρα, την Ιόνια Οδό, τον προαστιακό σιδηρόδρομο και για τον τόπο μου το φράγμα του Ασωπού, ένα μεγάλο έργο πνοής και όνειρο πενήντα ετών αντιστοίχως, όπως επίσης και πρόσθετα κονδύλια τα οποία δίνονται. Και όλα αυτά, αν σκεφθούμε και θυμηθούμε ότι η Κυβέρνηση χρειάστηκε να διαθέσει για τις πυρκαγιές και την ανακούφιση των πυροπαθών.
      Συνεπώς με τον Προϋπολογισμό, αξιοποιεί η Κυβέρνηση αυτά που πέτυχε και επιτυγχάνει από το 2004. Συνεχίζει μια πορεία προόδου και άλλωστε αυτά για τα οποία έδωσε την εντολή του ο ελληνικός λαός και ταυτόχρονα εξήγγειλε η Κυβέρνηση, όλα αυτά υλοποιούνται. Για το λόγο αυτό, λοιπόν, υπάρχει σ’ αυτό συμφωνία λόγων και έργων και αυτές ήταν άγνωστες λέξεις για τις κυβερνήσεις του ΠΑ.ΣΟ.Κ.!
      (Στο σημείο αυτό κτυπάει το κουδούνι λήξεως του χρόνου ομιλίας της  κυρίας Βουλευτού)
      Τελειώνω, κύριε Πρόεδρε.
      Ο Προϋπολογισμός λοιπόν είναι αξιόπιστος, κάνει τομές και γι’ αυτό η Κυβέρνηση και ο ίδιος ο Πρωθυπουργός θα κερδίσουν το στοίχημα, ώστε κάθε Έλληνας και κάθε Ελληνίδα να βελτιώσουν την ποιότητα ζωής τους!
      Φυσικά και υπερψηφίζω τον Προϋπολογισμό.
      Σας ευχαριστώ, κύριε Πρόεδρε, για την ανοχή σας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ήρθε η ώρα σας, λοιπόν, κύριε Γείτονα μην ανυπομονείτε!
      Άλλωστε έχετε εδώ στην Αίθουσα αυτή, αναλώσει χρόνια ολόκληρα για να αγορεύετε από το Βήμα της  Βουλής! 
      Ορίστε, κύριε Γείτονα, έχετε το λόγο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, δεν είναι θέμα ώρας, αλλά λόγου και αντιλόγου που πρέπει να εναλλάσσονται στην Αίθουσα αυτή.
      Ο κύριος Υφυπουργός πιστεύω ότι ατύχησε σήμερα, όπως χθες και ο κύριος Υπουργός Οικονομίας, στην προσπάθειά του να απαντήσει στην τεκμηριωμένη κριτική του ΠΑ.ΣΟ.Κ.. Πολύ περισσότερο σήμερα, ο κύριος Υφυπουργός ατύχησε προσπαθώντας να αναλύσει την εναλλακτική πρόταση του ΠΑ.ΣΟ.Κ.. Δεν την αντιλαμβάνεστε, διότι, πραγματικά, έχουμε μία διαφορετική αντίληψη για την κοινωνία και την πολιτική. Έχουμε μία διαφορετική αντίληψη για την εθνική στρατηγική και την ανάπτυξη στη χώρα. 
      Η εναλλακτική δική μας πρόταση, βασίζεται ακριβώς σ’ ένα νέο αναπτυξιακό σχέδιο, γιατί πια το αναπτυξιακό μοντέλο, έχει εξαντλήσει τα όριά του στη χώρα. Ένα νέο αναπτυξιακό σχέδιο, που ουσιαστικά αξιοποιεί τα συγκριτικά πλεονεκτήματα της χώρας με επένδυση στη γνώση, στον άνθρωπο, στις νέες τεχνολογίες, στην επιχειρηματικότητα, στο περιβάλλον, στην εξωστρέφεια της οικονομίας και σε συνδυασμό με αυτό το σχέδιο, με πολιτικές αναδιανομής για την ενίσχυση της κοινωνικής συνοχής. Είναι αυτό που δεν το καταλάβατε, δεν θα το καταλάβετε ποτέ. 
      Εγώ δεν ξέρω, όπως ειπώθηκε αν είναι από την αντίφαση της ιδεολογίας μέσα στην παράταξή σας, αντίφαση μεταξύ λαϊκής Δεξιάς και ταξικής Δεξιάς ή αν είναι το αποτέλεσμα της αιμομιξίας πολιτικών που κάνετε, του νεοφιλελευθερισμού και πελατειακού κρατισμού. Σημασία έχει ότι συσσωρεύονται τέσσερα χρόνια δυσμενείς επιπτώσεις της πολιτικής σας, που ουσιαστικά αντανακλώνται σε παραγωγικά και κοινωνικά ελλείμματα, σε δυσπραγία λαϊκών στρωμάτων.
      Ο Προϋπολογισμός του 2008 που συζητούμε, όπως προκύπτει από τα στοιχεία του, ουσιαστικά επιτείνει αυτές τις δυσμενείς επιπτώσεις, γιατί προδιαγράφει λιγότερη ευημερία και περισσότερη κοινωνική αδικία. Αυτή είναι η αλήθεια. Σας ενοχλεί όταν τη λέμε. 
      Σας ενοχλεί ουσιαστικά που  αποκαλύπτουμε το αποκρουστικό πρόσωπο της πολιτικής σας, γιατί αυτό εκφράζει και ο Προϋπολογισμός. «Καμώνεστε» ότι όλα είναι ωραία. Προσπαθείτε να εξωραΐσετε την κατάσταση. Όμως την απάντηση την πήρατε πρόσφατα με την παλλαϊκή απεργιακή κινητοποίηση, τρεις μήνες μετά τις εκλογές. 
      Δεν σας κάνει εντύπωση ότι οι πολίτες βγήκαν στους δρόμους και θα είναι στους δρόμους. Πήρατε ένα ηχηρό μήνυμα, μην κάνετε πως δεν το καταλαβαίνετε. Μην βαυκαλίζεστε δε ότι θα σπάσετε το κοινωνικό μέτωπο με νέο αυταρχισμό, όπως με τις κάμερες. Απλώς μ' αυτόν τον τρόπο, εκδηλώνετε αταβιστικά σύνδρομα της παράταξής σας. Ουσιαστικά επιβεβαιώνετε ότι διαχρονικά η Δεξιά δεν είχε και πολύ σχέση ούτε με τα δικαιώματα ούτε με την προστασία τους. 
      Με το νέο Προϋπολογισμό τα κοινωνικά ελλείμματα μεγαλώνουν, η ψαλίδα των εισοδημάτων ανοίγει ακόμα περισσότερο. Αυτή είναι η αλήθεια. Πώς γίνεται αυτό; Ουσιαστικά γίνεται με τέσσερα κόλπα. 
      Πρώτον, οι μισθοί συμπιέζονται. Αυξήσεις κάτω από τον πληθωρισμό. 
      Δεύτερον, επιβαρύνονται μεσαία και χαμηλά εισοδήματα με φόρους. Επιδεινώνεται η σχέση άμεσων προς έμμεσους φόρους. Επικρέμεται νέα αύξηση του Φ.Π.Α.. Δεν τη διαψεύσατε. Κύριε Υπουργέ. Σας ρωτήσαμε και στην επιτροπή να μας εξηγήσετε, τι σημαίνει από πού θα προέλθει 13,6% αύξηση εσόδων από φόρους. 
      Οι αλλαγές δε στη φορολογία ακινήτων, απαλλάσσουν μεγαλοϊδιοκτήτες και επιβαρύνουν τους μικρούς. Αυτή είναι η αλήθεια. Θα φορολογήσετε και τα μαντριά. Αυτό γράφεται σήμερα και δεν διαψεύδεται. Δεν πιστεύω να φορολογήσετε και τη «φάτνη»! Αυτό είναι το δεύτερο κόλπο. 
      Το τρίτο έχει να κάνει με το κόστος της ζωής, το οποίο πηγαίνει στα ύψη. Η ακρίβεια καλπάζει, συνεχείς αυξήσεις στα τιμολόγια των Δ.Ε.Κ.Ο.. Τα νοικοκυριά υπερδανείζονται για να τα βγάλουν πέρα. Όλοι μιλούν πια για βραδυφλεγή βόμβα, που συνιστά ο υπερδανεισμός. Εσείς κατηγορούσατε εμάς ότι χρεώσαμε το κράτος. Τώρα κράτος και νοικοκυριά, ζουν με δανεικά και αυτό είναι το δικό σας μεγάλο κατόρθωμα. 
      Το τέταρτο κόλπο, αφορά το κοινωνικό κράτος, το οποίο το συρρικνώνετε συστηματικά. Τα δημόσια αγαθά πλέον κοστίζουν πολύ για τους πολίτες, δεν είναι δωρεάν. Τα νοικοκυριά πληρώνουν για την υγεία από την τσέπη τους περίπου το 57% των δαπανών. 
      Η υγεία υποχρηματοδοτείται. Οι πιστώσεις φέτος είναι 2,45% του Α.Ε.Π., δηλαδή πίσω κι από το 2005, που ήταν 2,49% του Α.Ε.Π. Οι πιστώσεις δεν φθάνουν για τις βασικές ανάγκες. Για ποιες δεκατέσσερις χιλιάδες προσλήψεις για τα νοσοκομεία μιλάτε; Τα κονδύλια που έχετε δεν φθάνουν ούτε για εφτακόσιες προσλήψεις. Το σύστημα, κακοδιοικείται. Η σπατάλη -αυτή που θα κόβατε- οργιάζει. Οι φαρμακευτικές δαπάνες, με την κατάργηση της λίστας και τη νέα τιμολόγηση των φαρμάκων, έχουν φθάσει στα ύψη και κινδυνεύουν να τινάξουν στον αέρα τους προϋπολογισμούς των ασφαλιστικών ταμείων. 
      Έχουμε έκρηξη στα χρέη των νοσοκομείων, τα οποία και αποκρύβετε από  τον Προϋπολογισμό. Ουσιαστικά, με την πολιτική σας, απεργάζεστε την ευθανασία του Εθνικού Συστήματος Υγείας και την εμπορευματοποίηση του δημόσιου αγαθού της υγείας. Ανοίγετε διάπλατα –και είδαμε και πρόσφατα απόπειρες με τις διατάξεις και συμβάσεις που φέρατε στη  Βουλή- τις πόρτες στους ιδιώτες στον ευαίσθητο χώρο της υγείας.
      Να κλείσω αυτό, το κεφάλαιο των κοινωνικών ελλειμμάτων  λέγοντας ότι μας φέρατε προχθές το νομοσχέδιο για το Εθνικό Ταμείο κατά της Φτώχειας. Διερωτάσθε στην εισηγητική έκθεση, γιατί δεν έχουν απόδοση οι κοινωνικές δαπάνες. Οι κοινωνικές δαπάνες δεν έχουν απόδοση, πέρα από τα άλλα, διότι ουσιαστικά μέσα από τους έμμεσους φόρους, και τα άλλα κόλπα επιβαρύνετε τα αδύνατα στρώματα. Κι είναι αδύνατον να ξεπεράσουν με κοινωνικές μεταβιβάσεις το όριο της φτώχειας. Αυτή είναι η ανύπαρκτη κοινωνική πολιτική σας. 
      Έρχομαι τώρα στην άλλη πλευρά του νομίσματος, στην αναπτυξιακή πλευρά. Τα αναπτυξιακά ελλείμματα συσσωρεύονται με την πολιτική σας. Επί των ημερών μας υπήρχαν μεγάλοι ρυθμοί ανάπτυξης. Λέγατε ότι δεν φθάνουν. Λέγατε ότι θα τους αυξήσετε. Όχι μόνο επιβραδύνετε την ανάπτυξη, αλλά επειδή και η Ευρώπη προχωράει γρηγορότερα τώρα, ουσιαστικά μειώνεται ο ρυθμός σύγκλισης με την Ευρωπαϊκή Ένωση. 
      Με την πολιτική σας υπονομεύετε συνεχώς την παραγωγική δυναμική της χώρας και ενισχύεται ο παρασιτισμός. Τα ελληνικά προϊόντα χάνουν έδαφος, όπως κι οι ελληνικές επιχειρήσεις. Η ανταγωνιστικότητα πέφτει. Αυτή είναι η αλήθεια. Αυτό αντανακλάται στην έκρηξη που έχει το έλλειμμα του εμπορικού ισοζυγίου.
      Η οικονομία αφελληνίζεται και η οικονομική εξουσία περνάει σε ξένα χέρια, επί των ημερών σας. 
      Είναι πολλαπλάσια τα ελλείμματα των Δ.Ε.Κ.Ο. στην τετραετία σας.
      Με αβελτηρίες και επιλογές σας, χάθηκε ο κρατικός έλεγχος στον Ο.Τ.Ε. –τώρα τρέχετε και δεν φθάνετε. Η Δ.Ε.Η. από κερδοφόρα έγινε προβληματική κι όσον αφορά την Ολυμπιακή, όχι μόνο παραδοθήκατε αμαχητί, αλλά συνεργάζεστε και απεργάζεστε το λουκέτο. 
      Το Πρόγραμμα Δημοσίων Επενδύσεων μειώνεται στο 3,8% του Α.Ε.Π. για το 2008. Πού 5%, που άκουσα να λέτε προηγουμένως! Γυρίσαμε στο 3,8% του Α.Ε.Π., δηλαδή στα προ του 1996 επίπεδα, στα προ δεκαετίας επίπεδα! 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      Τελειώνω, κύριε Πρόεδρε.
      Αρνητική είναι η ροή των άμεσων επενδύσεων.
      Όσον αφορά, δε, τους κοινοτικούς πόρους, είμαστε σε απορροφήσεις στο 68% ένα χρόνο έχουμε ακόμα- του Γ’ Κοινοτικού Πλαισίου Στήριξης. Οι πιστώσεις που προβλέπονται για το 2008 είναι 6,8 δισεκατομμύρια. Δεν φθάνουν ούτε για να τελειώσουν τα έργα του Γ’ Κοινοτικού Πλαισίου Στήριξης, ενώ έχει ξεκινήσει το Δ’ Κοινοτικό Πλαίσιο Στήριξης. Μεταφέρατε με τις αναθεωρήσεις έργα στο Δ’ Κοινοτικό Πλαίσιο Στήριξης. Χάθηκαν έργα από την περιφέρεια και θα χάσουμε και πόρους. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Τελειώνετε, κύριε Γείτονα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ναι, τελειώνω, κύριε Πρόεδρε, λέγοντας ότι για να καλύψετε ακριβώς τις αβελτηρίες σας προσπαθείτε να βρείτε άλλοθι στο παρελθόν. Ακόμη και σήμερα μιλήσατε για βαριά κληρονομιά του ΠΑ.ΣΟ.Κ.. Δεν φταίει η κληρονομιά του ΠΑ.ΣΟ.Κ.. Ήταν πλούσια κληρονομιά. Ήταν η κληρονομιά του ευρώ…
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα, τελειώνετε παρακαλώ.
      ΚΩΝΣΤΑΝΤΙΝΟΣ ΓΕΙΤΟΝΑΣ: Θα τελειώσω, κύριε Πρόεδρε. 
      Εσείς, οι κληρονόμοι, αποδειχθήκατε σπάταλοι, άσωτοι υιοί και την κάνατε φύλλα και φτερά. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Γείτονα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Αυτή είναι η πολιτική σας. Είναι μια πολιτική, που μπορεί να πήρε ψήφο ανοχής, αλλά έχει ημερομηνία λήξης. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, επανερχόμεθα στην ψήφιση στο σύνολο του σχεδίου νόμου του Υπουργείου Υγείας και Κοινωνικής Αλληλεγγύης: «Κύρωση α) Σύμβασης Δωρεάς του Σωματείου «ΕΛΠΙΔΑ- Σύλλογος Φίλων Παιδιών με Καρκίνο» υπέρ του Ελληνικού Δημοσίου και του Ν.Π.Δ.Δ. «Νοσοκομείο Παίδων - Η Αγία Σοφία» και β) Σύμβασης μεταξύ του Σωματείου «Ελληνικός Ερυθρός Σταυρός» και του Υπουργείου Υγείας και Κοινωνικής Αλληλεγγύης και άλλες διατάξεις», ως διενεμήθη και με τις νομοτεχνικές βελτιώσεις του κυρίου Υπουργού. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, ζητώ το λόγο κατά τον Κανονισμό.
      ΠΡΟΕΔΡΕΥΩΝ (Γεώργιος Σούρλας): Να μιλήσει ο Υπουργός, κύριε Πρόεδρε; 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, έχω ήδη ζητήσει το λόγο.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, το ξέρετε ότι στη συζήτηση και ψήφιση στο σύνολο δεν γίνεται συζήτηση επί της ουσίας,...
      ΠΡΟΕΔΡΕΥΩΝ (Γεώργιος Σούρλας): Σαφώς.
      ΑΠΟΣΤΟΛΟΣ ΚΑΚΛΑΜΑΝΗΣ: ...αλλά προφανώς επί της διαδικασίας και επί της πιστότητος του κειμένου...
      ΠΡΟΕΔΡΕΥΩΝ (Γεώργιος Σούρλας): Γίνονται γραμματικές, συντακτικές, φραστικές βελτιώσεις.
      ΑΠΟΣΤΟΛΟΣ ΚΑΚΛΑΜΑΝΗΣ: Πολύ σωστά. 
      ...που εισάγεται για ψήφιση στο σύνολο με τις διατάξεις που έχουν ψηφιστεί από τη Βουλή.
      Όπως προκύπτει από τα Πρακτικά, στη διάταξη αυτή, μετά από πρόταση δική μου και αποδοχή της από τον κύριο Υπουργό, στην τρίτη σειρά στο άρθρο 5 παράγραφος 1 του νομοσχεδίου, όπου λέει «οι άδειες λειτουργίας ιδιωτικών κλινικών που παραχωρήθηκαν ή εκμισθώθηκαν στους οργανισμούς παροχής δημοσίων υπηρεσιών υγείας», ετέθησαν μετά η λέξη «πλην» και η ακροστοιχίς «Ι.Κ.Α.», δηλαδή «πλην Ιδρύματος Κοινωνικών Ασφαλίσεων».
      Κατά την εισαγωγή, τώρα, προς ψήφιση στο σύνολο δεν αναφέρεται τούτο, αλλά έχει προστεθεί αυτό, που επίσης είχε αρχικώς εισηγηθεί ο Υπουργός, δηλαδή την προσθήκη στο τέλος...
      ΠΡΟΕΔΡΕΥΩΝ (Γεώργιος Σούρλας): Ετέθη στο τέλος της παραγράφου.
      ΑΠΟΣΤΟΛΟΣ ΚΑΚΛΑΜΑΝΗΣ: ... «εφόσον οι κλινικές αυτές δεν λειτουργούν κατά την ημέρα δημοσίευσης του παρόντος», εκεί έχει παρεμβληθεί «εφόσον λειτουργούν από το Ι.Κ.Α.». 
      Αυτό αλλάζει τελείως το νόημα και δίνει τη δυνατότητα σε ιδιοκτήτες κλινικών που έχουν την άδεια...
      ΠΡΟΕΔΡΕΥΩΝ (Γεώργιος Σούρλας): Να ακούσουμε τον κύριο Υπουργό;
      ΑΠΟΣΤΟΛΟΣ ΚΑΚΛΑΜΑΝΗΣ: Όπως γνωρίζω, δύο κλινικές του Ι.Κ.Α. αυτήν τη στιγμή από τριετίας και πλέον, παραδείγματος χάρη...
      ΠΡΟΕΔΡΕΥΩΝ (Γεώργιος Σούρλας): Μην το αναπτύξουμε αυτό τώρα, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: ...η Κλινική Παπαδημητρίου δεν έχει ανανέωση της συμβάσεώς της. Άρα, δεν λειτουργεί αυτήν τη στιγμή νομίμως.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, να ακούσουμε τον Υπουργό –μπορεί να το αντιμετωπίσει- να μην το αναπτύξετε άλλο.
      ΑΠΟΣΤΟΛΟΣ ΚΑΚΛΑΜΑΝΗΣ: Καλώς. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε.
      Δεν διαφωνώ με όσα είπε ο κύριος Πρόεδρος και το πνεύμα της συζήτησης –κατά τη συζήτηση επί των άρθρων- είχε σαν σκοπό, κύριε Πρόεδρε, να κατοχυρώσει αυτό το δεδομένο, δηλαδή να μην υπάρξει πρόβλημα στην ομαλή λειτουργία, κυρίως των κλινικών του Ι.Κ.Α.. 
      ΑΠΟΣΤΟΛΟΣ ΚΑΚΛΑΜΑΝΗΣ: Καλώς.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Διατυπώθηκε και από την πλευρά μου και από την πλευρά σας. Ίσως το πνεύμα ήταν διαφορετικό. Υπάρχει μια διχογνωμία. Εγώ συμφωνώ. 
      Επειδή πρέπει να κατοχυρώσουμε αυτό το δεδομένο, την απρόσκοπτη λειτουργία των κλινικών που σήμερα λειτουργούν κάτω από το οποιοδήποτε καθεστώς, προτείνω να αποσύρουμε την παράγραφο του σχετικού άρθρου για ένα άλλο νομοσχέδιο, διατυπωμένο έτσι, ώστε να εξασφαλίζει επακριβώς αυτά τα οποία υποστηρίζετε κι εσείς κι εμείς –αλλά και θεωρώ και όλη η Αίθουσα- και να μην υπάρχει κανένα πρόβλημα.
      Προτείνω, λοιπόν…
      ΑΠΟΣΤΟΛΟΣ ΚΑΚΛΑΜΑΝΗΣ: Δηλαδή δεν θα αφορά στις κλινικές του Ι.Κ.Α. η ρύθμιση που θα κάνετε; 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Εγώ προτείνω, κύριε Πρόεδρε, την απόσυρση της παραγράφου 1 του άρθρου 5, ώστε να μην υπάρχει κανένα πρόβλημα διχογνωμίας πάνω στο σημαντικό αυτό θέμα. 
      ΑΠΟΣΤΟΛΟΣ ΚΑΚΛΑΜΑΝΗΣ: Πρόβλημα υπάρχει αυτή τη στιγμή για τις κλινικές. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Σαφέστατα…
      ΑΠΟΣΤΟΛΟΣ ΚΑΚΛΑΜΑΝΗΣ: Το Ι.Κ.Α. δεν έχει ανανεώσει τις συμβάσεις. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ανεξάρτητα από αυτό…
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, να μην επεκταθούμε.
      ΑΠΟΣΤΟΛΟΣ ΚΑΚΛΑΜΑΝΗΣ: …και οι ιδιοκτήτες τους έχουν τη δυνατότητα να εκβιάζουν το Ι.Κ.Α.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, παρακαλώ...
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Το Ι.Κ.Α. θα πρέπει να προχωρήσει το γρηγορότερο προς αυτή την κατεύθυνση, …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, παρακαλώ…
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): … αλλά εμείς μέχρις ότου προκύψει οποιοδήποτε άλλο θέμα, θα έλθουμε με νέα διάταξη, η οποία θα συμπίπτει στη βάση αυτή.
      ΠΡΟΕΔΡΕΥΩΝ (Γεώργιος Σούρλας): Δεν χρειάζεται άλλη διευκρίνιση. 
      Νομίζω ότι είναι ικανοποιητική αυτή η απόσυρση που έκανε ο Υπουργός. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Είναι δεκτό. 
      ΑΠΟΣΤΟΛΟΣ ΚΑΚΛΑΜΑΝΗΣ: Το ελπίζω. 
      ΠΡΟΕΔΡΕΥΩΝ (Γεώργιος Σούρλας): Επομένως προχωρούμε στην ψήφιση του νομοσχεδίου.
      Ερωτάται το Σώμα: Γίνεται δεκτό το νομοσχέδιο του Υπουργείου Υγείας και Κοινωνικής Αλληλεγγύης «Κύρωση α) Σύμβασης Δωρεάς του Σωματείου «ΕΛΠΙΔΑ –Σύλλογος Φίλων Παιδιών με Καρκίνο» υπέρ του Ελληνικού Δημοσίου και του Ν.Π.Δ.Δ. «Νοσοκομείο Παίδων – Η Αγία Σοφία», και β) Σύμβασης μεταξύ του Σωματείου «Ελληνικός Ερυθρός Σταυρός» και του Υπουργείου Υγείας και Κοινωνικής Αλληλεγγύης και άλλες διατάξεις» και στο σύνολο ως διενεμήθη και με τις νομοτεχνικές βελτιώσεις του κυρίου Υπουργού;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Υγείας και Κοινωνικής Αλληλεγγύης: «Κύρωση α) Σύμβασης Δωρεάς του Σωματείου «ΕΛΠΙΔΑ –Σύλλογος Φίλων Παιδιών με Καρκίνο» υπέρ του Ελληνικού Δημοσίου και του Ν.Π.Δ.Δ. «Νοσοκομείο Παίδων – Η Αγία Σοφία» και β) Σύμβασης μεταξύ του Σωματείου «Ελληνικός Ερυθρός Σταυρός» και του Υπουργείου Υγείας και Κοινωνικής Αλληλεγγύης και άλλες διατάξεις» έγινε δεκτό ως διενεμήθη και με τις νομοτεχνικές βελτιώσεις του κυρίου Υπουργού και στο σύνολο κατά πλειοψηφία.
      Επομένως το νομοσχέδιο του Υπουργείου Υγείας και Κοινωνικής Αλληλεγγύης: «Κύρωση α) Σύμβασης Δωρεάς του Σωματείου «ΕΛΠΙΔΑ –Σύλλογος Φίλων Παιδιών με Καρκίνο» υπέρ του Ελληνικού Δημοσίου και του Ν.Π.Δ.Δ. «Νοσοκομείο Παίδων – Η Αγία Σοφία» και β) Σύμβασης μεταξύ του Σωματείου «Ελληνικός Ερυθρός Σταυρός» και του Υπουργείου Υγείας και Κοινωνικής Αλληλεγγύης και άλλες διατάξεις» έγινε δεκτό σε μόνη συζήτηση επί της αρχής, των άρθρων και του συνόλου κατά πλειοψηφία και έχει ως εξής:
      (Να μπει το νομοσχέδιο)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών, ως προς την ψήφιση στο σύνολο των τεσσάρων νομοσχεδίων της σημερινής συνεδρίασης.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση. 
      Κύριε Υπουργέ, θα μιλήσετε τώρα;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Μετά την κ. Παπαδημητρίου.
      ΠΡΟΕΔΡΕΥΩΝ (Γεώργιος Σούρλας): Εντάξει, κύριε Υπουργέ, θα μιλήσετε μετά την κ. Παπαδημητρίου και στις 20.30΄ θα μιλήσει ο κ. Σημίτης. 
      Ορίστε, κυρία Παπαδημητρίου, έχετε το λόγο.
      ΕΛΣΑ ΠΑΠΑΔΗΜΗΤΡΙΟΥ (Β’ Αντιπρόεδρος της Βουλής): Κυρίες και κύριοι συνάδελφοι, τελευταία συζήτηση του χρόνου, η κορυφαία, όπως συνηθίζουμε να λέμε: Προϋπολογισμός του σύντομα ανατέλλοντος 2008. Πενθήμερη εξαντλητική συζήτηση και αντιπαράθεση σε τόνους συχνά περισσότερο συμβατούς με τα τηλεοπτικά παραθυροτερτίπια, παρά με τη σοβαρότητα της ημερήσιας διάταξης και, κυρίως, με το δικαίωμα των Ελλήνων πολιτών να κατανοήσουν, πίσω από τους αριθμούς και τα ποσοστά των οικονομικών δεικτών, αυτό που τους αφορά, το αν βελτιώνεται η ζωή τους και η προοπτική τους, κυρίως.
      (Στο σημείο αυτό την Προεδρική Έδρα καταλαμβάνει ο Δ’ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Και ωσάν να εγεννήθηκαν χθες, σαν να μην έχουν ποτέ κυβερνήσει, οι αγορητές της Αξιωματικής Αντιπολίτευσης, προσγειώνονται ένας-ένας, μία-μία σ’ αυτήν την Αίθουσα, ως σε νησί εκτός χρόνου και χώρου και κρίνουν και κατακρίνουν και λοιδορούν τις αξιέπαινες προσπάθειες των κυβερνήσεων της Νέας Δημοκρατίας, που κατάφεραν, όντως, να αναστρέψουν την πασοκική πορεία της αναξιοπιστίας, της πλαστότητας και της προχειρότητας των προϋπολογισμών 1994-2004. Και κατάφεραν να παρουσιάζουν, αλλά και να υλοποιούν προϋπολογισμούς, που καθρεφτίζουν -ήδη- αποτελέσματα ενός μεταρρυθμιστικού προγράμματος, με όλο και υψηλότερη στόχευση όσον αφορά τις οικονομικές και κοινωνικές πολιτικές, με την καρδιά στο, όντως, δύσκολο -ακόμα- παρόν των Ελλήνων πολιτών και με τα μάτια σταθερά σ’ ένα σίγουρο μέλλον, για εμάς τους ίδιους και τα παιδιά μας.
      Κυρίες και κύριοι συνάδελφοι, συμφωνώ ειλικρινά με όσους άκουσα να αναφέρονται στη συζήτηση του Προϋπολογισμού ως ένα ετήσιο γεγονός και όχι ως μια ουσιαστική κοινοβουλευτική διαδικασία, γιατί πραγματικά οι Βουλευτές, ελάχιστα μέχρι σήμερα, μπόρεσαν και μπορούν ακόμη να προσφέρουν, πέρα από την ex post αναφορά, επαινετική ή αφοριστική, χωρίς συμμετοχή στις κεντρικές επιλογές, που θα έπρεπε να γίνονται σύμφωνα και με τη γνώμη και με τον προβληματισμό των αντιπροσώπων του Έθνους.
      Κύριε Υπουργέ των Οικονομικών, γνωρίζετε καλύτερα από εμάς ότι αυτός ο δύσκολος στόχος είναι πλέον χρέος και δικαίωμα των κοινοβουλίων, όπως μας είπε και η Ευρωπαία Επίτροπος προχθές -παρουσία σας στην Αίθουσα της Γερουσίας- και όπως καθορίζει η υπογραφείσα από τον Πρωθυπουργό, προχθές στη Λισαβόνα, μεταρρυθμιστική συνθήκη. Ακόμα και για δαπάνες εξωτερικής πολιτικής και άμυνας, τα κοινοβούλια αποκτούν συμμετοχή στη χάραξη και συγκρότηση πολιτικών που ποσοτικοποιούνται προϋπολογιστικά, αλλά και ρόλο ελεγκτή στη διαχείριση αυτών των δαπανών.
      Η ελληνική Κυβέρνηση και ο Πρόεδρος της Βουλής μάς προτρέπουν ήδη στην εφαρμογή των προβλέψεων της συνθήκης από 1-1-2008, δηλαδή πριν την κύρωσή της μέχρι τις εκλογές του 2009. Και θα προχωρήσουμε στις απαραίτητες αναθεωρήσεις, ως Βουλή.
      Ιδού, λοιπόν, πεδίο δόξης λαμπρόν, κυρίες και κύριοι συνάδελφοι, για να ασκήσουμε το κοινοβουλευτικό μας δικαίωμα σ’ ένα νέο, πολύ δημοκρατικότερο ευρωπαϊκό περιβάλλον. Κάποια στιγμή, όμως, εύχομαι -όχι στο πολύ μακρινό μέλλον- οι προϋπολογισμοί και οι απολογισμοί, κυρίως, να περιλαμβάνουν και ποιοτικούς δείκτες, μέσα από την αποτίμηση, τη στήριξη και την προώθηση χαμηλών, κυρίως, πολιτικών που, σε τελική ανάλυση, μετρούν και αναδεικνύουν την αναβάθμιση της ποιότητας ζωής και της εξέλιξης της κοινωνίας μας, στη βάση των αρχών και των αξιών της δημοκρατίας μας -αλλά και ευρύτερα- και των διακρατικών συνασπισμών, όπου και ανήκουμε.
      Εδώ, κυρίες και κύριοι συνάδελφοι, η παρελθούσα τετραετία έχει πολλά επιτύχει, πολύ καλές επιδόσεις. Παρά τα αναχώματα και συχνά παρά την κοινωνική σύγχυση και την επίπτωση της μικρονοϊκής αντιπολιτευτικής πρακτικής που θυμίζει τη δεκαετία του ’70, οι τομείς της παιδείας, της υγείας, του πολιτισμού και του περιβάλλοντος έχουν, όντως, μπει σε ανοδική τροχιά και θα αποδώσουν καρπούς.
      Στον τομέα της ενέργειας, έχουν απογειωθεί οι επιδόσεις μας, ενώ και ο τουρισμός έχει κάνει την ποιοτική στροφή που επιβεβαιώνεται και από τους αριθμούς των τουριστών.
Πιστεύω, όμως, ότι ασκήθηκε μια εξαιρετικά επιτυχημένη πολιτική για το μείζον θέμα της μετανάστευσης και εδώ θέλω λίγο να σταθώ. 
      Πρώτον, θεωρώ κορυφαίο και επίκαιρο τούτες τις άγιες μέρες της αγάπης και της αλληλεγγύης το εξής: Ζούμε σ’ έναν εξαιρετικά σύνθετο και επικίνδυνο κόσμο. Οι ανισότητες και οι αδικίες εμπεδώνουν διαμετρικά αντίθετες αντιλήψεις, με αποτέλεσμα να απειλείται η διεθνής ειρήνη και η σταθερότητα. Αυτό το περιβάλλον εύκολα «δανείζει ευκαιρίες» σε κάθε είδους εξτρεμισμό. Η ανάγκη για γεφυροποίηση των επί μέρους κοινωνιών μας και για, επιτέλους, αντιμετώπιση των πολυεπίπεδων διαχωριστικών δεν ήταν ποτέ μεγαλύτερη. Είναι αυτό το έργο που καθορίζει το raison d’ ?tre της παγκόσμιας συμμαχίας όσον αφορά τον πολιτισμικό συνασπισμό, την περιβαλλοντική βιωσιμότητα, την ειρήνη και αλληλεγγύη. 
      (Στο σημείο αυτό την Προεδρική Έδρα  καταλαμβάνει ο  Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ)
      Ένα από τα ισχυρά και συνεχώς μεγεθυνόμενα χαρακτηριστικά της εποχής μας, είναι η ανθρώπινη κινητικότητα. Η Ευρώπη, που αναγνωρίζεται απ’ όλους ως περιοχή σταθερότητας και ευημερίας, αποτελεί εξαιρετικά θετικό προορισμό για τους πολίτες πολλών από τις μειονεκτούσες περιοχές -μειονεκτούσες σε ανάπτυξη, ποιότητα ζωής, δυνατότητα για επιβίωση- και αποτελεί τόπο αναζήτησης ασύλου ατόμων που πασχίζουν να εγκαταλείψουν πατρίδες συγκρούσεων ή απλά πατρίδες διακυβέρνησης με ανοχή ή και ενθάρρυνση συνθηκών καταπάτησης των ανθρωπίνων δικαιωμάτων. 
      Η χώρα μας, ως ανατολική πύλη της Ευρώπης, κατέστη τόπος υποδοχής μεγάλου ποσοστού μεταναστών, μεγίστου σε σχέση με τον πληθυσμό της, αλλά κυρίως σε συνδυασμό με τον περιορισμένο χρόνο μιας μαζικής επέλασης. Το 10% των κατοικούντων στην Ελλάδα είναι αλλοδαποί, νόμιμοι ή μη καταγεγραμμένοι. 
      Στην Ελλάδα, ο ρατσισμός και η ξενοφοβία ήταν όχι μόνο άγνωστες έννοιες, αλλά φαινόμενα απόλυτα καταδικαστέα. Ένας λαός που κατάφερε να επιβιώσει για δεκαετίες δοκιμαζόμενος, χωρίς ποτέ να μολυνθεί από τη σύγχρονη κοινωνική αρρώστια -ίσως και επιδημία- του ρατσισμού και της ξενοφοβίας, παρουσιάζει την τελευταία δεκαπενταετία ανησυχητικές τάσεις προς αυτήν την κατεύθυνση. 
      Οι κυβερνήσεις της Νέας Δημοκρατίας έπαιξαν ρόλο πρωταγωνιστικό στην ευρωπαϊκή διαβούλευση για τη μετανάστευση. Η Ευρωπαϊκή Ακτοφυλακή είναι ελληνική πρόταση του ίδιου του Πρωθυπουργού. Η εδώ εγκατάσταση του Ευρωπαϊκού Κέντρου για τη μετανάστευση, που προχωρά με θετικές εισηγήσεις του Συμβουλίου της Επικρατείας προς το Συμβούλιο Υπουργών, είναι σοβαρή κατάκτηση για την Ελλάδα. 
      Χωρίς να παραιτούμεθα από κάθε προσπάθεια για εφαρμογή των ευρωπαϊκών νόμων και οδηγιών, για επαναπροώθηση και στήριξη των δυνατοτήτων επιστροφής και διαβίωσης στις χώρες προέλευσης, ο Υπουργός Εσωτερικών έχει πράγματι χαλυβδώσει το θεσμικό μας πλαίσιο με δύο νόμους, δεκάδες προεδρικά διατάγματα και εγκυκλίους, προωθώντας τη νομιμοποίηση των μεταναστών, τη βέλτιστη ένταξή τους στην ελληνική κοινωνία, αλλά και την απόλαυση των ανθρωπίνων δικαιωμάτων της ασφάλειας, της εργασίας και της ποιότητας ζωής των Ελλήνων πολιτών. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
	ΠΡΟΕΔΡΟΣ (Δημήτριος Σιούφας): Ολοκληρώστε, κυρία Πρόεδρε. 
      ΕΛΣΑ ΠΑΠΑΔΗΜΗΤΡΙΟΥ (Β΄ Αντιπρόεδρος της Βουλής): Μισό λεπτό, κύριε Πρόεδρε. 
      Τα δύο ήδη λειτουργούντα κέντρα υποδοχής παρανόμως εισερχομένων αλλοδαπών, επένδυση του ελληνικού λαού και όχι της Ευρωπαϊκής Ένωσης, είναι τα καλύτερα που έχουν εγκατασταθεί στην ακτογραμμή της Μεσογείου και ετοιμάζονται άλλα δύο, στην Κρήτη και στην Κέρκυρα. Είναι ντροπή το ότι υπήρξαν Έλληνες Ευρωβουλευτές που κατήγγειλαν την Ελλάδα για το άθλιο κέντρο της Σάμου, που εκείνοι μας κληροδότησαν, ενώ το καινούργιο ήταν ετοιμοπαράδοτο! 
      Κυρίες και κύριοι συνάδελφοι, εμείς θα προχωρήσουμε, επιμένοντας στην υλοποίηση του προγράμματός μας και γεφυρώνοντας τις διαφορές στους κόλπους της ελληνικής κοινωνίας. Μας εμπιστεύτηκε, μας παρακολουθεί, μας ελέγχει.
      ΠΡΟΕΔΡΟΣ (Δημήτριος Σιούφας): Σας παρακαλώ πολύ, κυρία Παπαδημητρίου! 
    ΕΛΣΑ ΠΑΠΑΔΗΜΗΤΡΙΟΥ (Β΄ Αντιπρόεδρος της Βουλής): Δεν έχουμε, κύριε Πρόεδρε, δικαίωμα να μη συναντήσουμε τις προσδοκίες της. 
    Ευχαριστώ. 
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΟΣ (Δημήτριος Σιούφας): Γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, καθώς και στις εκθέσεις τη αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά 15ος-21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης» σαράντα μαθητές και μαθήτριες και επτά συνοδοί καθηγητές από το Γυμνάσιο Βαλτινού Τρικάλων. 
    Η Βουλή τους καλωσορίζει. 
    (Χειροκροτήματα από όλες τις πτέρυγες της Βουλής)
      Το λόγο έχει ο Υπουργός Υγείας και Κοινωνικής Αλληλεγγύης κ. Δημήτρης Αβραμόπουλος.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, η Κυβέρνηση στο ξεκίνημα της δεύτερης αυτής τετραετίας, μιας τετραετίας κατά την οποία ανέλαβε την ευθύνη για την άσκηση εξουσίας, καταθέτει τον τέταρτο κατά σειρά Προϋπολογισμό της, έναν Προϋπολογισμό αναπτυξιακό, που προωθεί και στηρίζει τις μεταρρυθμιστικές τομές και αλλαγές σε όλο το φάσμα του κράτους και της Δημόσιας Διοίκησης. Γιατί η μεταρρύθμιση, η αναδιάρθρωση, η ανανέωση και οι τομές είναι αναγκαίες για την πρόοδο του τόπου και την ευημερία σήμερα, αύριο αλλά και με ορίζοντα όχι τις επόμενες εκλογές ούτε καν τις μεθεπόμενες, αλλά τα επόμενα χρόνια και τις επόμενες γενιές.
      Σ’ ένα ιδιαίτερα δύσκολο και ασταθές διεθνές περιβάλλον για την οικονομική ανάπτυξη, η Κυβέρνησή μας καταθέτει έναν Προϋπολογισμό ανάπτυξης και σταθερότητας. Έναν Προϋπολογισμό που συνθέτει τομές για την ενίσχυση της ανταγωνιστικότητας της οικονομίας μας με τη δημιουργία βιώσιμων πόρων για την ανασυγκρότηση του κοινωνικού μας κράτους. Έναν Προϋπολογισμό που εκφράζει το πολιτικό θάρρος της Κυβέρνησής μας να κοιτάξει μπροστά, να ατενίσει τις προκλήσεις του μέλλοντος με τόλμη και ευθύνη, να μη συγκαλύψει τα προβλήματα του σήμερα, να μην αναβάλλει για αύριο τομές που πρέπει να γίνουν τώρα, να μην ξεφύγει από τις ευθύνες της και βέβαια, πάνω απ’ όλα, να τιμήσει την εμπιστοσύνη του ελληνικού λαού, την εμπιστοσύνη της ελληνικής κοινωνίας, που τη βλέπετε, αγαπητοί συνάδελφοι, να παραμένει σταθερή και ακλόνητη εν μέσω δύσκολων αποφάσεων που καλούμεθα να πάρουμε για την πρόοδο του τόπου. 
      Ο ελληνικός λαός εμπιστεύεται την Κυβέρνηση του Κώστα Καραμανλή. Την εμπιστεύεται γιατί τολμά να προχωρήσει μπροστά, γιατί τολμά με ευθύνη, συνέπεια και σταθερότητα να οδηγήσει την πατρίδα μας στη νέα εποχή. Σ’ αυτό το πλαίσιο, η Κυβέρνηση τολμά να ανοίξει το ασφαλιστικό, να συζητήσει καλόπιστα με τις παραγωγικές τάξεις και τα κόμματα και να δώσει λύση βιώσιμη και ικανή να διαφυλάξει τα συμφέροντα όλων ανεξαιρέτως των Ελλήνων και κυρίως των οικονομικά ασθενέστερων.
      Ο νέος Προϋπολογισμός για το έτος 2008, χωρίς κοινοτική επιτήρηση, ενσωματώνει ζωτικές οικονομικές ανάγκες του Υπουργείου μας και συγχρόνως προωθεί την υλοποίηση των προγραμματισμένων μεταρρυθμίσεων. Αυτό επιτυγχάνεται από τον τακτικό Προϋπολογισμό, από το Πρόγραμμα Δημοσίων Επενδύσεων, αλλά κι από ειδικά προγράμματα.
      Ο προϋπολογισμός του Υπουργείου αυξάνεται από 4,9 δισεκατομμύρια σε 5,4 δισεκατομμύρια ευρώ συγκριτικά με το 2007. Αν σ’ αυτό το ποσό προστεθούν και οι δαπάνες υγείας και πρόνοιας των περιφερειών, τότε το σύνολο για την υγεία και την κοινωνική αλληλεγγύη αγγίζει τα 6.015.000.000 ευρώ. 
      Είναι λάθος λοιπόν -και ακούστηκε σήμερα εδώ η τοποθέτηση της Αντιπολίτευσης- το ότι το 2008 οι δαπάνες για την υγεία είναι στάσιμες. Αντίθετα, έχουμε αύξηση 10,2% σε σχέση με το 2007 και κατά 32,7% σε σχέση με το 2004, με  τον τελευταίο προϋπολογισμό των κυβερνήσεων του ΠΑ.ΣΟ.Κ. Αυτό αποδεικνύει την αποφασιστικότητά μας για ενίσχυση του κοινωνικού κράτους και του κράτους πρόνοιας, που βρίσκεται κοντά στον πολίτη στις πιο κρίσιμες στιγμές του, όταν το έχει περισσότερο ανάγκη.
      Ο προγραμματισμός μας για την υλοποίηση των πολιτικών μας στο χώρο της υγείας και της κοινωνικής αλληλεγγύης, αποτελεί συνέχεια των μέτρων που μέχρι σήμερα έχουμε λάβει, με στόχο κατ’ αρχήν το νοικοκύρεμα του ευρύτερου χώρου της υγείας, την αναβάθμιση της ποιότητας των υπηρεσιών, την εξοικονόμηση πόρων, τη διαφάνεια, τη χρηστή διαχείριση και την αποτελεσματικότητα.
      Συνεχίζοντας τις δράσεις μας για τον εκσυγχρονισμό των υφιστάμενων δομών της υγείας και τη δημιουργία νέων, προχωρούμε στην κατασκευή νέων, υπερσύγχρονων νοσοκομείων και στην ολοκλήρωση όλων των σχετικών διαδικασιών προκήρυξης και ανάθεσής τους.
      Αξιοποιώντας το σύνολο των δυνατοτήτων που μας παρέχει η νομοθεσία, συνεχίζουμε μέσω των μεθόδων των Συμπράξεων Δημόσιου και Ιδιωτικού Τομέα, των γνωστών Σ.Δ.Ι.Τ., το υπερσύγχρονο Παιδιατρικό Νοσοκομείο στη Θεσσαλονίκη, το Ογκολογικό Νοσοκομείο στη Θεσσαλονίκη, το Γενικό Νοσοκομείο στην Πρέβεζα και το Κέντρο Αποκατάστασης - Αποθεραπείας στο Αιγίνιο της Πιερίας.
Δρομολογούμε, επίσης, την κατασκευή νέου γενικού νοσοκομείου στην Κω, ενός νοσοκομείου στην ανατολική Αττική και Κέντρου Αποκατάστασης και Αποθεραπείας στην κεντρική Ελλάδα και στην Κρήτη. 
      Μόλις δε  την προηγούμενη εβδομάδα εγκρίθηκε από τη Βουλή η δωρεά του Σωματείου «ΕΛΠΙΔΑ» για τη δημιουργία ογκολογικού κέντρου παίδων, πλήρως ενταγμένου στο Εθνικό Σύστημα Υγείας και συγκεκριμένα στο Νοσοκομείο Αγία Σοφία. 
      Συγχρόνως, ξεκινάει από 1.1.2008 η νέα διαδικασία προμηθειών των νοσοκομείων, σύμφωνα με τα πρότυπα που καθορίζει ο νέος νόμος περί προμηθειών υγείας, με τη σύσταση της επιτροπής προμηθειών υγείας, που είναι και η μόνη και αποκλειστικά αρμόδια για την πραγματοποίηση προμηθειών στο χώρο της υγείας. 
      Διενεργούμε ήδη απογραφή σε όλα τα νοσοκομεία από ορκωτούς λογιστές, ώστε να καταγραφεί πλήρως η σημερινή κατάσταση, αποτυπώνοντας για πρώτη φορά στην ιστορία του Ε.Σ.Υ. τη φυσική απογραφή των υλικών, φάρμακα και ιατροτεχνολογικά προϊόντα. Υποχρεώνουμε τα νοσοκομεία να καταρτίζουν προϋπολογισμούς, αλλά και να λειτουργούν ως ανεξάρτητες μονάδες. Επίσης, να εκδίδουν ισολογισμούς και να εισάγουν τα διεθνή λογιστικά πρότυπα διαχείρισης. 
      Ρίχνουμε άπλετο φως σε χώρους που τους χαρακτήριζε επί χρόνια πέπλο αδιαφάνειας, μειώνοντας απέναντι στα μάτια της κοινωνίας μας την αξιοπιστία του Ε.Σ.Υ., τη στιγμή που το Ε.Σ.Υ., παρά τα προβλήματα της καθημερινότητας, καλά κρατεί, χάρη και στην αυτοθυσία των λειτουργών της υγείας, στους οποίους αξίζει δημόσια  η αναγνώριση και η ευγνωμοσύνη μας. Λειτουργούμε συμπληρωματικά και όχι ανταγωνιστικά με τον ιδιωτικό τομέα, διαφυλάττοντας το δημόσιο χαρακτήρα του Ε.Σ.Υ..
      Πότε, κυρίες και κύριοι συνάδελφοι, διογκώθηκαν οι δαπάνες στην ιδιωτική υγεία, γιατί πολλά ακούγονται αυτές τις ώρες εδώ; Πότε ξεκίνησε η στροφή σε ιδιωτικούς παρόχους  νοσοκομειακής περίθαλψης; Πότε δημιουργήθηκαν οι ιδιωτικοί κολοσσοί στο χώρο της υγείας και επί ποίων κυβερνήσεων; Το ερώτημα είναι ρητορικό. Όλοι γνωρίζουμε ότι αυτά συνέβησαν επί ημερών ΠΑ.ΣΟ.Κ..
      Εμείς, όμως, θέτουμε θεσμικό πλαίσιο, κανόνες διαφάνειας και ανταγωνισμού, ξεκάθαρους για όλους. Και ο μύθος ότι το 57% του τζίρου της υγείας πηγαίνει στον ιδιωτικό τομέα, καταρρίφθηκε από πανεπιστημιακό καθηγητή, που συνεργάστηκε και με τις δικές σας κυβερνήσεις, σ’ ένα πολύ πρόσφατο άρθρο του σε μεγάλη πρωινή εφημερίδα.
      Για πρώτη φορά προωθούμε το σύστημα καταγραφής των εθνικών λογαριασμών υγείας που από χρόνια καθυστερεί, ώστε να έχουμε μια πλήρη εικόνα για τις δαπάνες της υγείας και σε ό,τι αφορά το ,δημόσιο αλλά και τον ιδιωτικό τομέα. Διότι όπως γνωρίζετε, υπάρχει μία σχέση με το μέτρο, κατά το οποίο πολλά ιδιωτικά νοσοκομεία χρησιμοποιούν κρεβάτια του δημοσίου προκειμένου να εξυπηρετείται ο κόσμος μέχρι να ολοκληρωθεί η πλήρης στελέχωση του συστήματος που πάσχει και στον τομέα αυτό εδώ και πολλά χρόνια.
      Κυρίες και κύριοι συνάδελφοι, οι πολίτες εμπιστεύονται το Εθνικό Σύστημα Υγείας, ένα σύστημα που επεβίωσε μέσα στα χρόνια από τους πιστούς του λειτουργούς, τους γιατρούς, τους νοσηλευτές, τους τραυματιοφορείς, τους διασώστες, το Ε.Κ.Α.Β., το διοικητικό και όλο το προσωπικό. Το προσωπικό που κάτω από δύσκολες συνθήκες εργάστηκε σκληρά, έδωσε και δίνει καθημερινές μάχες για την αναβάθμιση των παρεχόμενων υπηρεσιών υγείας για κάθε Έλληνα, για κάθε Ελληνίδα. 
      Με την καθιέρωση του νέου συστήματος προμηθειών, αναμένουμε την εξοικονόμηση ενός ποσού της τάξεως των 500.000.000 ευρώ σε ετήσια βάση, ενώ ήδη με την αναδιοργάνωση της περιφερειακής δομής της υγείας του ΕΣΥ και τη μείωση των Δ.Υ.Πε. από δεκαεπτά σε επτά, προβλέπεται μέσα στο 2008 να εξοικονομηθούν τουλάχιστον 50.000.000 ευρώ το χρόνο.
      Κυρίες και κύριοι συνάδελφοι, παράλληλα προωθείται η θέσπιση του συστήματος πρωτοβάθμιας φροντίδας. Εκεί θα επιτευχθεί από τη μία η πλήρης καταγραφή των ασφαλισμένων και των δικαιούχων ιατροφαρμακευτικής περίθαλψης, ενώ από την άλλη, μέσω της ηλεκτρονικής κάρτας ασθενείας, θα υπάρξει έλεγχος των σχετικών δαπανών.
       Όπως είναι γνωστό, ήδη το Υπουργείο έχει επεξεργαστεί σχέδιο νόμου για την οργάνωση και λειτουργία εθνικού δικτύου πρωτοβάθμιας φροντίδας υγείας σε συνδυασμό με την εισαγωγή  του θεσμού της ηλεκτρονικής κάρτας πληρωμών υγείας. 
      Θεωρούμε ότι η σύσταση ενός ολοκληρωμένου δικτύου πρωτοβάθμιας φροντίδας υγείας, σε συνδυασμό με το  νοικοκύρεμα στον τομέα προμηθειών υγείας, αποτελούν βασικούς πυλώνες στην προσαρμογή του Ε.Σ.Υ., στα νέα δεδομένα του νέου Ε.Σ.Υ..
      Στον τομέα της κοινωνικής αλληλεγγύης, διευρύνουμε τη συστηματική ενίσχυση των ευπαθών κοινωνικών ομάδων μέσω της πρόβλεψης ειδικών επιδομάτων. Χαρακτηριστικό παράδειγμα, είναι η ρύθμιση που επεκτείνεται, όσον αφορά το επίδομα κίνησης για όλους τους αναπήρους με ποσοστό αναπηρίας 80%, ανεξαρτήτως αν έχουν όχημα ή όχι, καθώς και η πρόβλεψη δυνατότητας διορισμού στο Ε.Σ.Υ. ασθενών από τις διάφορες ευπαθείς κοινωνικές ομάδες ως υπεραρίθμων. Επίσης, υλοποιούμε θεσμικές διαδικασίες, όπως αυτή της καθιέρωσης του μοριακού ελέγχου του αίματος, που θα καλύπτει το σύνολο της χώρας. 
      Κυρίες και κύριοι συνάδελφοι, η περίοδος του Δ’  Κοινοτικού Πλαισίου Στήριξης 2007-2013 αφορά στην εφαρμογή της στρατηγικής της Λισαβόνας. Ειδικά για την υγεία, συμπεριλαμβάνεται συγκεκριμένος στρατηγικός στόχος στο Εθνικό Στρατηγικό Πλαίσιο Αναφοράς. Στο Ευρωπαϊκό Ταμείο Περιφερειακής Ανάπτυξης, που αφορά κυρίως βελτίωση υποδομών και εξοπλισμών, κατανέμονται περίπου 800.000.000 ευρώ. Στο Ευρωπαϊκό Κοινωνικό Ταμείο, στο υπηρεσιακό πρόγραμμα της απασχόλησης, διαθέτουμε δικό μας άξονα προϋπολογισμού 400.000.000  ευρώ, που καλύπτει κυρίως ανάγκες της ψυχικής υγείας και της αποϊδρυματοποίησης των Α.Με.Α.. Παράλληλα, σημαντικές δράσεις εντάσσονται στα υπόλοιπα τομεακά επιχειρησιακά προγράμματα. 
      Στην ψηφιακή σύγκλιση, ενισχύεται η διαλειτουργικότητα των ολοκληρωμένων πληροφοριακών συστημάτων. Ολοκληρώνεται η σύνθεσή τους με την κεντρική διοίκηση και εντάσσεται στο πληροφοριακό σύστημα του Ε.Σ.Υ. η πρωτοβάθμια φροντίδα υγείας, ενώ ενισχύονται οι ηλεκτρονικές υπηρεσίες υγείας προς τον πολίτη. 
      Οι προτεραιότητες της υγείας για την περίοδο 2007-2013 είναι ταυτισμένες με την τέταρτη  προγραμματική περίοδο. Αυτό σημαίνει ότι η πρόοδος, η ανανέωση, η αναβάθμιση στον τομέα της υγείας θα περάσει μέσα από συγχρηματοδοτούμενα προγράμματα με την Ευρωπαϊκή  Ένωση.
      Κυρίες και κύριοι συνάδελφοι, η εξυγίανση και η ριζική αναδιοργάνωση που επιχειρείται στο σύνολο του Ε.Σ.Υ., απαιτεί τη συναίνεση και τη συνεργασία όλων μας, των πολιτικών κομμάτων, των περιφερειακών διοικήσεων, των Τοπικών Αυτοδιοικήσεων, των επαγγελματιών του χώρου. Το έχουμε πει πολλές φορές και πρέπει κάποτε να το πιστέψουμε, η υπόθεση της υγείας είναι εθνική. Θέλει χρόνο, θέλει αντοχή, θέλει διάρκεια, θέλει προσπάθεια, θέλει βούληση, θέλει πρόγραμμα, θέλει σχεδιασμό, που όλα όμως αυτά δεν εξαντλούνται ποτέ στα στενά χρονικά όρια μιας ή πολλών κυβερνήσεων. Προϋποθέτει συναντίληψη, συνεννόηση και συναίνεση. Και σ’ αυτήν την κατεύθυνση κινείται το Υπουργείο μας. Σύντομα δε θα κατατεθεί  μία ολοκληρωμένη πρόταση προς διαβούλευση για τη χάραξη και υιοθέτηση εθνικής στρατηγικής για την υγεία. Ελπίζουμε να εισακουστούμε. Εξάλλου, η εμπειρία που έχει αποκτήσει όλα αυτά τα χρόνια η Αντιπολίτευση, θα μας είναι ιδιαίτερα χρήσιμη. 
      Η υγεία είναι κοινωνικό αγαθό ζήτημα, εθνικής πολιτικής και κυρίως εθνικής στρατηγικής. Γι’ αυτόν το λόγο προχωράμε μπροστά και αλλάζουμε το κοινωνικό μας κράτος. Το κάνουμε πιο ισχυρό, πιο αποτελεσματικό, πιο υπεύθυνο στη διαχείριση των δημόσιων πόρων, πιο ευέλικτο στις προκλήσεις των νέων καιρών. 
      Το νέο Ε.Σ.Υ. δημιουργείται κάθε μέρα που περνά, κάθε στιγμή και όλοι δίνουμε τον καλύτερό μας εαυτό από οποιονδήποτε τομέα ευθύνης και αν υπηρετούμε, με σχέδιο και καθημερινή δουλειά. Με πολλή προσπάθεια θεμελιώνουμε, με τη συναίνεση και τη στήριξη των πολιτών, ένα νέο κοινωνικό κράτος, ένα κράτος που μπορεί στους αβέβαιους καιρούς που ζούμε, να εγγυηθεί στους συμπολίτες και στους συνανθρώπους μας ότι θα ζήσουν και θα δημιουργήσουν σ’ ένα περιβάλλον ασφάλειας και δικαιοσύνης.
      Σας ευχαριστώ.
      (Χειροκροτήματα από την πτέρυγα της Νέας  Δημοκρατίας)
      ΠΡΟΕΔΡΟΣ (Δημήτριος Σιούφας):  Ευχαριστούμε θερμά τον Υπουργό Υγείας, που μίλησε μόνο για δεκατρία λεπτά.
      Ο πρώην Πρωθυπουργός κ. Κώστας Σημίτης έχει το λόγο.
      ΚΩΝΣΤΑΝΤΙΝΟΣ  ΣΗΜΙΤΗΣ:  Κυρίες και κύριοι συνάδελφοι, η Νέα Δημοκρατία σε όλους τους τομείς δείχνει ήδη, τρεις μήνες περίπου μετά τις εκλογές, φαινόμενα αμηχανίας, αναποτελεσματικότητας, αδράνειας και έλλειψης πρωτοβουλιών.
      Απροετοίμαστες προτάσεις χωρίς καμμία ανάλυση σε βάθος, καιροσκοπικοί πειραματισμοί σε όλα τα μέτωπα, έχουν καταφέρει να δημιουργήσουν σύγχυση, αβεβαιότητα και ανασφάλεια στην κοινωνία. Οι πολίτες δεν μπορούν σήμερα να κατανοήσουν ποια είναι η πραγματική κατάσταση, τι είναι ορθό, τι επιδιώκεται και ποιο θα είναι το πραγματικό αποτέλεσμα των κυβερνητικών αποφάσεων. Το ασφαλιστικό είναι ένα παράδειγμα. Πουθενά, όμως, η αίσθηση αμηχανίας, πλήξης και έλλειψης προοπτικής δεν αποτυπώνεται με τόση ευκρίνεια όσο στον Προϋπολογισμό που συζητάμε τώρα.
	Όλοι θυμόμαστε ότι το δημοσιονομικό «μέτωπο» υπήρξε η «ρομφαία» των αλλαγών, που δήθεν θα επέφερε στην ελληνική κοινωνία η Νέα Δημοκρατία. Άλλωστε, δεν ξεχνάμε ότι λόγω αυτού του Προϋπολογισμού που συζητάμε, έγιναν και οι εκλογές, για ν’ αρχίσει μία περίοδος ριζοσπαστικών μέτρων. Θα υποστήριζαν, έλεγε ο Προϋπολογισμός αυτός, την επανίδρυση της Δημόσιας Διοίκησης, θα τροφοδοτούσαν την ανάπτυξη της περιφέρειας, θα αποτύπωναν τη μείωση της δημόσιας σπατάλης και θα οδηγούσαν σε μία δικαιότερη κοινωνική κατανομή. 
      Η αλήθεια είναι, όμως, ότι τίποτε απ’ αυτά δεν συμβαίνει. Ο Προϋπολογισμός του 2008 είναι χωρίς οράματα, χωρίς προοπτική, εκφράζει μία αίσθηση αδυναμίας, τη μιζέρια εκείνου ο οποίος προσπαθεί να καλύψει τις υπερβολές του και τα ψέματα.
	Ας πάρουμε το κεφάλαιο της οικονομικής ανάπτυξης. Η Νέα Δημοκρατία, με τις αμέτρητες καθυστερήσεις και ολιγωρίες στην απορρόφηση του Γ΄ Κοινοτικού Πλαισίου Στήριξης και με την έλλειψη προετοιμασίας για το Δ΄ Κοινοτικό Πλαίσιο, έχει οδηγήσει τα πράγματα σε μία κατάσταση, όπου οι πόροι που χάνονται είναι πολλά δισεκατομμύρια ευρώ, ενώ την ίδια στιγμή δεν έχουν αρχίσει να αξιοποιούνται οι πόροι του Δ΄ Κοινοτικού Πλαισίου Στήριξης, γιατί δεν υπήρχε κατάλληλη προετοιμασία. Βαδίζουν σ’ όλα αυτά τα θέματα χωρίς σχέδιο, χωρίς να υπάρξει προετοιμασία. Απλώς και μόνο, αυτή ήταν η κύρια δράση τους, η νομοθέτηση μιας τεράστιας, ανεξήγητης και ξεπερασμένης υπεργραφειοκρατίας, η οποία θα ματαιώσει κάθε αναπτυξιακή δυνατότητα της περιφέρειας. 
	Το Πρόγραμμα των Δημοσίων Επενδύσεων, όπως ανέφεραν και προηγούμενοι ομιλητές, μειώνεται σχεδόν κατά μία μονάδα του εθνικού εισοδήματος σε σύγκριση μ’ αυτό που ήταν την προηγούμενη πενταετία. Τι σημαίνει αυτό; Ότι οι ρυθμοί ανάπτυξης που έχει σήμερα η χώρα μας, κάθε χρόνο, σιγά-σιγά υποχωρούν και όχι μόνο δεν έφθασαν ποτέ το επίπεδο του 5% που υποσχόταν η Νέα Δημοκρατία, αλλά είναι αισθητά κατώτεροι από τους ρυθμούς που παρέλαβε η Νέα Δημοκρατία. 
	Βέβαια, η ανάπτυξη δεν έχει καταρρεύσει. Συνεχίζεται, αν και χωρίς εσωτερική δυναμική. Η ευνοϊκή διεθνής συγκυρία τη στηρίζει και όχι η πολιτική της Κυβέρνησης, διότι η διεθνής οικονομία τα τελευταία χρόνια αναπτύσσεται αισθητά πιο γρήγορα απ’ ό,τι αναπτυσσόταν στις αρχές της δεκαετίας. Το γεγονός αυτό διευκολύνει τις εισροές διεθνών κεφαλαίων, τις εξαγορές, τις επενδύσεις που γίνονται σε διάφορες ευρωπαϊκές χώρες και στη δική μας, όμως χρόνο με το χρόνο –και αυτό είναι το σημαντικό- θα χρειάζεται ακόμη περισσότερη προσπάθεια και ακόμα περισσότερος χρόνος, για να φτάσουμε τις ανεπτυγμένες χώρες της Ένωσης, για να πραγματοποιήσουμε τη σύγκλιση και αυτό, ιδίως όταν δαπανούμε αλόγιστα σε αντιπαραγωγικές κατευθύνσεις, όπως για παράδειγμα τώρα, για να προμηθευτούμε τανκς, ενώ θα μπορούσαμε να δώσουμε τα χρήματα αυτά, για να αναπτύξουμε -όπως θα έπρεπε- την οικονομία της γνώσης.
    Έτσι, λοιπόν, η σύγκλιση, η οποία απετέλεσε μια σταθερή επιλογή αναφοράς όλων των οικονομικών πολιτικών της τελευταίας δεκαπενταετίας, αρχίζει σιγά-σιγά και εκ των πραγμάτων να εγκαταλείπεται. Όχι βέβαια ότι η Κυβέρνηση έδωσε ποτέ ιδιαίτερη σημασία στη σύγκλιση ούτε άλλωστε υπήρξε και είναι ένθερμος θιασώτης των ευρωπαϊκών πραγμάτων. Δεν ενδιαφέρθηκε καθόλου να εμπεδώσει στην ελληνική οικονομία και κοινωνία την ανάγκη να συμμετέχουμε πρωτοποριακά και δυναμικά στο ευρωπαϊκό γίγνεσθαι. Αυτή η εξέλιξη μοιάζει να μην την ενδιαφέρει. 
    Κυρίες και κύριοι συνάδελφοι, η συζήτηση για τον Προϋπολογισμό και την οικονομία της χώρας, συνδέεται σήμερα με εξελίξεις που απαιτούν ιδιαίτερη προσοχή. Η παγκόσμια οικονομία δέχεται διπλή πίεση, που ασκείται αφ’ ενός από την άνοδο των τιμών του πετρελαίου, τις αβέβαιες προοπτικές της τιμής και τις αυξητικές τάσεις και αφ’ ετέρου από την ευρύτερη διάχυση της κρίσης που δημιουργήθηκε από τα δάνεια μειωμένης εξασφάλισης, τα λεγόμενα subprime, στην αγορά των Ηνωμένων Πολιτειών. Είναι μια κρίση που υπάρχει σήμερα και υπολογίζεται ότι θα επηρεάσει τις εξελίξεις τουλάχιστον για ένα εξάμηνο ακόμα, αν όχι πολύ περισσότερο. Οι εξελίξεις αυτές έχουν αντίκτυπο στην οικονομία μας σε δύο κεντρικά μέτωπα: στον πληθωρισμό και στο κόστος του χρήματος. 
    Η πρόσφατη ανακοίνωση για την εκτίναξη του πληθωρισμού στο 3,9% το Νοέμβρη δείχνει ότι η ελληνική οικονομία έχει πολύ σοβαρότερα προβλήματα από όλες τις χώρες της ευρωζώνης. Το χάσμα του πληθωρισμού μεταξύ της Ελλάδας και των άλλων ανεπτυγμένων χωρών ή των άλλων χωρών της Ένωσης, διευρύνεται δυστυχώς σε βάρος της χώρας μας. Η χώρα μας χαρακτηρίζεται από μια σταθερά πιο μεγάλη πληθωριστική πίεση απ’ ό,τι η ευρωζώνη και μάλιστα ανεξάρτητα από τις τιμές του πετρελαίου. 
    Η εξέλιξη αυτή είναι αφ’ ενός ένα πλήγμα για τα ασθενέστερα στρώματα της κοινωνίας και αφ’ ετέρου επηρεάζει αρνητικά την ανταγωνιστικότητα της οικονομίας μας. Το κοινωνικό πλήγμα δεν απορρέει μόνο από την ακρίβεια. Είναι το συνδυασμένο αποτέλεσμα του πληθωρισμού, της εισοδηματικής πολιτικής της Κυβέρνησης και της φορολογικής της πολιτικής. 
    Η Κυβέρνηση αφαιρεί αγοραστική δύναμη από τα νοικοκυριά από τρεις  πλευρές ταυτόχρονα: μέσα από την περιοριστική εισοδηματική πολιτική, μέσα από όλο και περισσότερους φόρους και μέσα από τη συνεχή μείωση των δαπανών για κοινωφελή αγαθά και υπηρεσίες. 
    Οι επιπτώσεις από την κρίση των δανείων μειωμένης εξασφάλισης στο κόστος του χρήματος, στα επιτόκια, αποτελούν μια δεύτερη πηγή ανησυχίας για την πορεία της οικονομίας. Οι εξελίξεις στις αγορές κεφαλαίων έχουν οδηγήσει, από τα πράγματα, σε αυξημένο κόστος χρήματος για τις επιχειρήσεις. Η ανάπτυξη, οι επενδύσεις και ως εκ τούτου και η απασχόληση θα επηρεαστούν από τις εξελίξεις αυτές. Η διάχυση του προβλήματος στο τραπεζικό σύστημα και στην πραγματική οικονομία είναι ήδη ορατή. 
    Η ισχυρή έκφραση των δυσκολιών είναι η ραγδαία επιδείνωση της διεθνούς ανταγωνιστικότητάς μας. Έχετε ακούσει όλοι την Κυβέρνηση με αυταρέσκεια και παραπλανητικό τρόπο να αναφέρει την αύξηση των εξαγωγών μας ως ένδειξη ανταγωνιστικής ικανότητας. Μάλλον, θα έλεγα, πρωτότυπη αντίληψη, που δεν φαίνεται να υιοθετείται από κυβερνήσεις άλλων χωρών, που σέβονται το ρόλο τους και την κοινή γνώμη. Η ανταγωνιστικότητα εκφράζεται από τις εξαγωγές και τις εισαγωγές προϊόντων και υπηρεσιών και έτσι ακολουθεί μια πρωτόγνωρη –και θέλω να το τονίσω- πορεία επιδείνωσης. 
      Η πρόσφατη δημοσιοποίηση της διεθνούς έκθεσης για την ανταγωνιστικότητα δείχνει ότι επιδεινώθηκε η θέση της Ελλάδας, που είχε ήδη ξεκινήσει από μία δυσμενή αφετηρία. Και αυτό, στη διάρκεια μίας διακυβέρνησης, που επαιρόταν ότι αυτή είχε την ικανότητα να εξασφαλίσει μία σημαντική αναβάθμιση της διεθνούς ανταγωνιστικότητας της χώρας. 
      Οι συνέπειες είναι σοβαρές. Και είναι σοβαρές, γιατί αναπόφευκτα η επιδείνωση αυτή συνδέεται με όλο και μεγαλύτερο δανεισμό της οικονομίας, για να χρηματοδοτηθεί το έλλειμμα. Ας τονιστεί εδώ ότι η πολιτική της Κυβέρνησης, για να επιτύχει την εικόνα της βελτίωσης των οικονομικών της επιδόσεων, έχει μετατοπίσει το χρέος από το δημόσιο στον ιδιωτικό τομέα. 
      Όμως, εκείνο που έχει σημασία, δεν είναι μόνο οι αριθμοί του Προϋπολογισμού. Είναι το σύνολο της οικονομίας. Και το βάρος του χρέους γίνεται όλο και μεγαλύτερο, είναι υπαρκτό στο σύνολο της οικονομίας και συλλογικό επίσης και μειώνει το εισόδημα των επόμενων γενεών, που θα κληθούν να το ξεπληρώσουν.
      Οι εξελίξεις αυτές συντελούνται και σ’ ένα κοινωνικό τοπίο, στο οποίο η απασχόληση, η αμοιβή της εργασίας και οι συνθήκες εργασίας έχουν όλο και πιο σκληρά χαρακτηριστικά. Τα τελευταία χρόνια, η θέση και το εισόδημα της μισθωτής εργασίας στην Ελλάδα έχει πληγεί σοβαρά. Και αυτό, από τη συντηρητική αντίληψη, την ταξική αντίληψη της πολιτικής της Κυβέρνησης. Ο μέσος εργαζόμενος δεν αισθάνθηκε ποτέ ότι το πραγματικό διαθέσιμο εισόδημά του αυξήθηκε, μεταξύ 2004 και 2007, κατά 17% περίπου, όσο δηλαδή το σωρευτικό άθροισμα των πραγματικών αυξήσεων του Α.Ε.Π. στα χρόνια αυτά, χωρίς να συνυπολογιστεί η λογιστική αναθεώρηση του Α.Ε.Π. Αντίθετα, η αίσθηση ενός παγώματος των μεσαίων και χαμηλών εισοδημάτων και μίας εντεινόμενης ανισότητας μεταξύ εισοδήματος, πλούτου και ευκαιριών είναι ευρύτερα ορατή και ακούγεται. Πρόσφατες έρευνες, άλλωστε, διαβεβαιώνουν τη διαπίστωση αυτή.
      Η άνοδος των αμοιβών εργασίας και των κερδών από την άλλη μεριά, χαρακτηρίζονται από ισχυρή αναντιστοιχία εις βάρος της εργασίας. Καλλιεργούνται μέθοδοι αρπαγής και ανεξέλεγκτου πλουτισμού με παράνομες πρακτικές. Αποσταθεροποιούνται βασικές κοινωνικές σχέσεις και λειτουργίες. Επιπλέον, το πλήγμα στα αδύναμα στρώματα γίνεται ακόμα ισχυρότερο από τη συρρίκνωση των συλλογικών υπηρεσιών, στην οποία οδηγεί η δημοσιονομική πολιτική. 
      Είτε η παιδεία είτε η υγεία είτε η απονομή της δικαιοσύνης είτε η ασφάλεια των πολιτών είτε η προστασία του περιβάλλοντος είτε η προστασία απέναντι στις πυρκαγιές και τις συνέπειές τους, για να περιοριστώ στα κυριότερα παραδείγματα, γνωρίζουν μία αργή, αλλά συστηματική διάβρωση. Τελικά, για το μέσο πολίτη, η πολιτική της Νέας Δημοκρατίας είναι ταυτόχρονα Σκύλα και Χάρυβδις. Του αφαιρεί μεγαλύτερο εισοδηματικό μερίδιο, ενώ ταυτόχρονα του περιορίζει τα κοινωφελή αγαθά, που αυτός περιμένει να του προσφέρει το κράτος.
      Κυρίες και κύριοι συνάδελφοι, η Νέα Δημοκρατία έχει πίσω της τέσσερα περίπου χρόνια διακυβέρνησης. Από το 2004 και μετά, αποδόμησε συστηματικά και δυσφήμισε όσα κληρονόμησε. Ακόμα, όμως, δεν έχει επιτύχει να φέρει την κοινωνία στο επίπεδο του 2004. Η αβεβαιότητα, οι θολές πρακτικές, η επικοινωνιακή στρέβλωση της πολιτικής και της πραγματικότητας, η συστηματική εκ των υστέρων αφαίρεση κάθε οφέλους που εμφανίζεται η Κυβέρνηση να δίνει και, κυρίως, η απουσία μεγάλων στόχων που να δημιουργούν μία αισιοδοξία, χαρακτηρίζουν σήμερα την κοινωνία μας. 
Έχουν συντελέσει, ώστε ο μέσος πολίτης να έχει την αίσθηση του τέλματος της πολιτικής. 
      Η εξέλιξη αυτή δεν αξίζει στην Ελλάδα. Δεν αξίζει για όλο αυτόν τον κόσμο που μοχθεί, που περιμένει την πολιτική να αποτελεί μοχλό που πολλαπλασιάζει και όχι μοχλό που συρρικνώνει το αποτέλεσμα των προσπαθειών του. Τίποτε δεν επιτρέπει, δυστυχώς, να συμπεράνουμε ότι το 2008 θα διαψεύσει αυτές τις διαπιστώσεις.
      Είναι φανερό ότι χρειάζεται μια άλλη οικονομική πολιτική, με νεύρο, με όραμα, με αυτοπεποίθηση. Και είναι επίσης βέβαιο ότι η πολιτική της Νέας Δημοκρατίας ούτε μπορεί ούτε θέλει ούτε έχει πλέον τις δυνατότητες να σχεδιάσει και να εφαρμόσει ένα καλύτερο αύριο.
      Η πρωτοβουλία ανήκει στο ΠΑ.ΣΟ.Κ. και στους Έλληνες πολίτες. Σας καλώ να καταψηφίσετε τον Προϋπολογισμό.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Το λόγο έχει ο Υπουργός Εθνικής Άμυνας κ. Ευάγγελος Μεϊμαράκης.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κυρίες και κύριοι συνάδελφοι, με τη δέουσα προσοχή άκουσα τον πρώην Πρωθυπουργό στην ομιλία του για τον Προϋπολογισμό του 2008. Άκουσα βεβαίως και όλους τους εκλεκτούς συναδέλφους και της Συμπολίτευσης και της Αντιπολίτευσης -και ιδιαίτερα τον κ. Βενιζέλο- και κράτησα ορισμένες σημειώσεις από αυτά τα οποία ελέχθησαν.
      Άκουσα τον κ. Βενιζέλο, που είπε ότι υπάρχει έλλειμμα πολιτικής και αδράνεια. Το ίδιο περίπου είπε και ο κ. Σημίτης στο ξεκίνημα της ομιλίας του, αναφέροντας ότι υπάρχει αδράνεια και έλλειψη πρωτοβουλιών. Πιστεύω ότι βρισκόμαστε σε μια φάση, που το ΠΑ.ΣΟ.Κ. προσπαθεί να ξεκαθαρίσει τις δικές του απόψεις και εκτιμήσεις και έχει βρει την ευκαιρία της συζήτησης του Προϋπολογισμού, για να παρουσιάσει εδώ τις δικές του εκτιμήσεις και απόψεις.
      Μας είπε ο κ. Σημίτης ότι η ανάπτυξη δεν οφείλεται στις πρωτοβουλίες της Κυβέρνησης, αλλά στη διεθνή συγκυρία. Υπάρχει το εξής ερώτημα: Τότε γιατί αυτή η διεθνής συγκυρία, που είναι θετική, δεν επιδρά θετικά και στις άλλες οικονομίες των άλλων ευρωπαϊκών χωρών; Γιατί τελικά επιδρά θετικά μόνο στην Ελλάδα; Ίσως διότι οι άλλες κυβερνήσεις δεν έχουν τις πρωτοβουλίες και δεν αναπτύσσουν αυτές τις θετικές κινήσεις που αναπτύσσει η Κυβέρνηση Καραμανλή τα τελευταία τέσσερα χρόνια, εκμεταλλευόμενη, αν θέλετε, στο έπακρο και τη διεθνή συγκυρία.
      Μας μιλήσατε για προβλήματα, κύριε πρώην Πρωθυπουργέ. Με όλο το σεβασμό, γνωρίζετε ότι πολλά από αυτά που προσπαθούμε σήμερα να λύσουμε και που αντιμετωπίζει η χώρα, είναι απότοκα των δικών σας πολιτικών. Η Νέα Δημοκρατία δεν ανέλαβε τη διακυβέρνηση της χώρας με μια ανθηρή οικονομία, όπως υποστηρίζετε.
      Αντιθέτως, αποδείχθηκε ότι η οικονομία εκινείτο μέσα σε μια εικονική πραγματικότητα, την οποία εσείς παρουσιάζατε και χρειάστηκαν επίπονες προσπάθειες του ελληνικού λαού, με την καθοδήγηση και του αρμοδίου Υπουργού, του κ. Αλογοσκούφη, ώστε να μπορέσουμε να πετύχουμε πράγματι τη δημοσιονομική πειθαρχία την οποία έχουμε. Και πρέπει να σας πω ότι εμείς δεν ισχυριζόμαστε ότι όλα τα έχουμε κάνει τέλεια. Αλλά, βεβαίως, ισχυριζόμαστε ότι έχουμε βάλει γερές βάσεις, για να προχωρήσουμε προς τα μπρος.
      Μας είπατε, κλείνοντας, ότι απαιτούνται νέες πρωτοβουλίες από το ΠΑ.ΣΟ.Κ. και ότι η άλλη πρόταση, είναι η πρόταση του ΠΑ.ΣΟ.Κ.. Κύριε πρώην Πρωθυπουργέ, πιστεύω ότι στην προσπάθειά σας να πείσετε το ΠΑ.ΣΟ.Κ. να ακολουθήσει την πρόταση την οποία εσείς καταθέτετε, καταθέσατε μια πλατφόρμα, που βλέπω όμως ότι δεν πείθει ούτε τη δική σας παράταξη.
      (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Συγκρίνοντας τις δύο ομιλίες σας, αυτήν που κάνατε πέρυσι και αυτήν που κάνατε φέτος, θα δούμε ότι περίπου την ίδια αρνητική προσέγγιση είχατε και περίπου τα ίδια μας είπατε. Με μια διαφορά όμως, ότι ανάμεσα στην περσινή σας ομιλία και τη σημερινή σας, μεσολάβησαν εκλογές. Και πολύ πρόσφατα ο ελληνικός λαός έδωσε ψήφο εμπιστοσύνης στην πολιτική που ακολούθησε η Νέα Δημοκρατία τα τρία τελευταία χρόνια.
      (Χειροκροτήματα από την πτέρυγα της Νέας Δημοκρατίας)
      Και μας έδωσε την εντολή να προχωρήσουμε, καταψηφίζοντας την όποια πρόταση -εάν εσείς είχατε, με τη σύγχυση η οποία επικράτησε- με τέσσερις μονάδες διαφορά. 
      Με όλο το σεβασμό που σας έχω -το ξέρετε, άλλωστε είμαι από αυτούς που παρέστησαν και στα συνέδριά σας και σας τιμώ ως πρώην Πρωθυπουργό- πρέπει να γνωρίζετε ότι εσείς ο ίδιος έχετε επισημάνει στην επιστολή, που είχατε στείλει, ότι το ΠΑ.ΣΟ.Κ. οφείλει να απαντήσει στο ερώτημα: «Πώς μία πλειοψηφία πολιτών θα ασπασθεί την πολιτική του, πώς θα πειστεί για την ικανότητα των στελεχών του και θα έχει εμπιστοσύνη στην ηγεσία για την εφαρμογή αυτής της πολιτικής και των προτάσεών τους;». 
      Αλήθεια, κύριε Σημίτη, πιστεύετε ότι αυτή η πολιτική, που έχει εφαρμόσει και εξαγγείλει ο κ. Παπανδρέου, σας έχει πείσει; Και εάν ναι, τελικά το έκανε, απαξιώνοντας πλήρως τη δική σας πολιτική; Εν τέλει, πιστεύετε ότι οι πολίτες μπορούν να δουν σοβαρά μία παράταξη, η οποία δεν σέβεται τον ίδιο της τον πρώην Πρωθυπουργό και την ιστορία της;
      ΘΕΟΔΩΡΟΣ ΠΑΓΚΑΛΟΣ: Να έρθετε στο συνέδριό μας.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός  Εθνικής Άμυνας): Θα έρθω. Κύριε Πάγκαλε, δεν είμαι εγώ εκείνος που είπε ότι «Από το 2000 και μετά με το Σημίτη κάναμε μπάχαλο τη χώρα». Εσείς το είπατε, εάν θυμάστε καλά. 
      (Χειροκροτήματα από την πτέρυγα της Νέας Δημοκρατίας)
      ΘΕΟΔΩΡΟΣ ΠΑΓΚΑΛΟΣ: Δεν είπα ακριβώς έτσι, αλλά εν πάση περιπτώσει.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός  Εθνικής Άμυνας): Εσείς το είπατε. Εγώ με το σεβασμό που απαιτείται προς κάποιο άνθρωπο, ο οποίος κυβέρνησε τη χώρα, απαντώ. Βεβαίως, όταν ήταν εν ενεργεία, είχαμε τις διαφωνίες μας. Μπορεί να υπήρξαν και οι εντάσεις μας, αλλά, αν μη τι άλλο, τον σεβαστήκαμε. 
      Αλήθεια, εσείς πιστεύετε ότι οι πολίτες μπορούν να σεβαστούν μία παράταξη ή να εκτιμήσουν ότι μία παράταξη θα τους σεβαστεί, όταν δεν σέβεται τον ίδιο της τον πρώην Πρωθυπουργό και την ίδια της την ιστορία; Γι’ αυτό οι πολίτες προτιμούν σαφώς την πολιτική πρόταση της Νέας Δημοκρατίας. Γι’ αυτό ακριβώς, ίσως το λύσετε και στο συνέδριό σας και χαίρομαι που το είπατε, οφείλω να τονίσω ότι τελικώς το έλλειμμα πολιτικής, που διαπιστώθηκε και από εσάς και από τον κ. Βενιζέλο και από τον κ. Σημίτη, είναι έλλειμμα πολιτικής, συζητήσεων, προτάσεων, διαλόγου, που οφείλει να καταθέσει η Αξιωματική Αντιπολίτευση.
      Αντιθέτως, η Κυβέρνηση προχωρά με σταθερά βήματα, έχει καταθέσει τις προτάσεις της, που εγκρίθηκαν από τον ελληνικό λαό και γι’ αυτό είναι η παράταξη του αύριο, σε αντίθεση με τη δική σας παράταξη, που είναι η παράταξη του χθες. Και στο χθες, δεν γυρίζει πίσω ο ελληνικός λαός.
      (Χειροκροτήματα από την πτέρυγα της Νέας Δημοκρατίας)
      Μ’ αυτές τις σκέψεις, θα ήθελα να σας πω και για τον τομέα των Ενόπλων Δυνάμεων, διότι είναι κοινός τόπος, ότι μόνο η ειρήνη οδηγεί στη δημιουργία, εγγυάται την ελευθερία και εξασφαλίζει τα δικαιώματα του ανθρώπου και την ίδια του τη ζωή. 
      Οι Ένοπλες Δυνάμεις της χώρας, όχι μόνο αποτελούν εγγύηση για την ασφάλεια των πολιτών, αλλά ταυτόχρονα, με ισότιμη και ενεργό συμμετοχή και συνεργασία με συμμάχους και εταίρους, συνεισφέρουν στην παγκόσμια ειρήνη, αλλά και στο κύρος της χώρας μας και στην εικόνα της διεθνώς.
      Ταυτόχρονα, είναι έτοιμες να συνδράμουν στην αντιμετώπιση μεγάλων καταστροφών και γενικά εκτάκτων καταστάσεων του πληθυσμού, ιδιαίτερα της περιφέρειας. Επιτρέψτε μου σ’ αυτό το σημείο να θυμίσω τη μεγάλη κοινωνική προσφορά των Ενόπλων Δυνάμεων στις πρόσφατες καταστροφικές πυρκαγιές που είχαμε τους προηγούμενους μήνες.
      Στη σύγχρονη απρόβλεπτη εποχή, η οποία μεταλλάσσεται συνεχώς, επιβάλλεται μία διαρκής και άμεση προσαρμογή της χώρας μας σε συνεχώς μεταβαλλόμενες καταστάσεις. Με μία σειρά πρωτοβουλιών και δραστηριοτήτων σε στρατιωτικοτεχνικό επίπεδο, το Υπουργείο Εθνικής Άμυνας μαζί με τα Γενικά Επιτελεία καταβάλλουν ιδιαίτερες προσπάθειες, προκειμένου να αυξηθεί η αποτελεσματικότητα των Ενόπλων Δυνάμεων και να ενισχυθεί η αμυντική και αποτρεπτική τους ισχύ.
      Κατά το έτος 2007 συνεχίστηκαν οι προσπάθειες μαζί με τους εκλεκτούς συνεργάτες, τον κ. Μιχαλολιάκο και τον κ. Λαμπρόπουλο, προσπάθειες για την περαιτέρω ενίσχυση της αποτελεσματικότητας των Ενόπλων Δυνάμεων στο ευρύτατο φάσμα των δραστηριοτήτων τους και για την ανάπτυξη της αμυντικής τους ικανότητας και της αποτρεπτικής τους ισχύος. 
      Οι προσπάθειες αυτές βασίστηκαν κατά κύριο λόγο στον εξορθολογισμό των αμυντικών και των λειτουργικών δαπανών των Ενόπλων Δυνάμεων και με τον τρόπο αυτό, κατέστη δυνατή η εξοικονόμηση πιστώσεων από τον προϋπολογισμό του Υπουργείου, γεγονός το οποίο, σε συνδυασμό με την αποτελεσματικότερη αξιοποίηση των διατεθειμένων πόρων, επέτρεψε στις Ένοπλες Δυνάμεις να ανταποκριθούν στο δύσκολο έργο τους. 
      Επιτεύχθηκε, μάλιστα, ο στόχος περαιτέρω μείωσης του συνόλου των αμυντικών δαπανών, οι οποίες ανήλθαν σε ποσοστό 2,4% επί του Α.Ε.Π. έναντι του 2,7% που ήταν το 2006. Και θυμίζω, κύριε Σημίτη, ότι ο μέσος όρος της τετραετίας 1999-2003 ήταν 4,1%. Το λέω, γιατί σας άκουσα να αναφέρετε ότι καλύτερα είναι να αγοράζουμε τεχνογνωσία, παρά τανκς. Σας λέω, όμως, ότι μέχρι στιγμής πληρώνουμε και θα πληρώνουμε μέχρι το 2011 τις παραγγελίες που έκανε η δική σας κυβέρνηση μέχρι το 2004.
      (Θόρυβος από την πτέρυγα του ΠΑ.ΣΟ.Κ.)
      Κύριοι συνάδελφοι, η διαδικασία που ορίζει ο νόμος, νόμος τον οποίο και σεις έχετε ψηφίσει,  επιτρέπει τις διακρατικές συμφωνίες, που βγάζουν έξω τους μεσάζοντες. Και η Νέα Δημοκρατία προχωρά με πλήρη διαφάνεια και αξιοκρατία, χωρίς μεσάζοντες και ερχόμενη σε απ΄ ευθείας συνεννοήσεις με τις αντίστοιχες κυβερνήσεις.
      (Χειροκροτήματα από την πτέρυγα της Νέας Δημοκρατίας )
      Κατά συνέπεια θα παρακαλούσα, αν μη τι άλλο, σ΄ αυτά τα σημεία να μας ακούτε και να μην προκαλείτε μνήμες, που πρόσφατα έχει καταδικάσει μάλιστα ο ελληνικός λαός. Ακριβώς γι’ αυτήν τη διαφάνεια, πρέπει να σας πω ότι έχουμε αποκαταστήσει πλήρη διαφάνεια στα εξοπλιστικά προγράμματα και συστήματα και δημιουργούμε και τις απαραίτητες υποδομές για την υποστήριξη των νέων ολοκληρωμένων οπλικών συστημάτων.Σας θυμίζω ότι στο παρελθόν γινόντουσαν αγορές, χωρίς να υπάρχει ολοκληρωμένη μελέτη για το οπλικό σύστημα. Αγοράζανε το σύστημα, μόνο με τη φθηνότερη προσφορά, χωρίς να εξετάζουν το κόστος του κύκλου ζωής του, χωρίς να εξετάζουν, αν υπάρχει το απαιτούμενο και για δεκαετίες σέρβις ή τα ανταλλακτικά, απλά και μόνο επιλέγαμε τη συμφερότερη προσφορά. 
      Αυτά, όπως καταλαβαίνετε, σε συνδυασμό με το νέο δικό μας νόμο, στον οποίο εξετάζονται και πολλά άλλα περισσότερα στοιχεία και αξιολογούνται, εγγυώνται ακόμη περισσότερο τη διαφάνεια. Και σας λέω κιόλας ότι η EUROSTAT ενημερώνεται πλέον για το νέο τρόπο καταγραφής των αμυντικών δαπανών απ’ ευθείας από το ΥΠ.ΕΘ.Α. και τα στοιχεία αυτά αποστέλλονται απ΄ ευθείας από εμάς στην Ευρωπαϊκή Ένωση.
      Βασική μας προτεραιότητα, κυρίες και κύριοι συνάδελφοι, παραμένει η ελληνική αμυντική βιομηχανία. Ο ρόλος κρατικής και ιδιωτικής εγχώριας αμυντικής βιομηχανίας αναβαθμίστηκε. Πρέπει να σας πω ότι με το νέο νόμο έχει καταστεί υποχρεωτικό να υπάρχει προσφορά και προστιθέμενη αξία στην ελληνική αμυντική βιομηχανία, κρατική ή ιδιωτική. Και πρέπει να τονίσω και πάλι την εμπιστοσύνη της Κυβέρνησης στην ελληνική αμυντική βιομηχανία, κρατική και ιδιωτική. Είμαι πεπεισμένος ότι η εθνική οικονομία έχει και μπορεί να προσδοκά πολλά απ’ αυτήν.
      Παράλληλα με τη βιομηχανία, έχουμε ενισχύσει και την έρευνα και την ανάπτυξη των νέων αξιοποιήσιμων τεχνολογιών στον τομέα της άμυνας. Εξ΄ άλλου, πρέπει να σας πω ότι το 2007, σε συνεργασία με το Υπουργείο Ανάπτυξης, ανελήφθησαν και πρωτοβουλίες με σκοπό την εξοικονόμηση ενέργειας σε διάφορα στρατόπεδα από τις Ένοπλες Δυνάμεις με την εκμετάλλευση φυσικού αερίου και την εγκατάσταση συστήματος συμπαραγωγής θερμότητας, ψύξης και ηλεκτρικού ρεύματος. Συνεχίστηκε η προσπάθεια βελτίωσης των συνθηκών υγιεινής, ασφάλειας και διαβίωσης του συνόλου του ανθρώπινου δυναμικού. 
      Πρέπει να σας πω ότι τη χρονιά αυτήν που πέρασε, υλοποιήθηκε κατά κύριο λόγο η ανθρωποκεντρική μας πολιτική, που αφορά την αύξηση του βασικού μισθού στα 860 ευρώ και που είναι η πρώτη βασική ουσιαστική αύξηση, γιατί δεν είναι επίδομα –είναι επί του βασικού μισθού και επ’ αυτού θα προστεθεί και η εισοδηματική πολιτική- και έτσι έγινε πράξη και υλοποιήθηκε μια από τις πιο σημαντικές δεσμεύσεις μας. Καταθέτουμε και το πολυνομοσχέδιο με το οποίο ρυθμίζονται και επιλύονται πάρα πολλά θέματα, χρόνια ζητήματα των στελεχών των Ενόπλων Δυνάμεων. 
      Πρέπει να σας πω επίσης ότι το 2007 συνεχίστηκε η πολιτική μας, πολιτική συμμετοχής των Ενόπλων μας Δυνάμεων σε ειρηνευτικές αποστολές, οι οποίες αναβαθμίζουν το κύρος της χώρας και οι οποίες πιστεύουμε ότι εξυπηρετούν πάντα το δημόσιο συμφέρον. Και βέβαια, πάντα κάτω από την ομπρέλα του Ο.Η.Ε., ώστε να έχουμε μια κοινή πορεία με όλα τα άλλα κράτη στην προσπάθειά μας για την ειρήνη. Αποσκοπώντας, λοιπόν, στην ουσιαστική ενίσχυση του ρόλου της Ελλάδος, ως παράγοντα σταθερότητας και ειρήνης σ΄ αυτήν την ευαίσθητη περιοχή που ζούμε, αναλαμβάνουμε τέτοιες πρωτοβουλίες, πάντοτε σε άμεση συνεργασία με το Υπουργείο Εξωτερικών και άλλους φορείς της χώρας. 
      Κατά το έτος 2007 πραγματοποιήθηκαν πάρα πολλές διμερείς συναντήσεις –και πολυμερείς- και μάλιστα στο πλαίσιο της Ευρωπαϊκής Ένωσης, δημιουργήθηκε για πρώτη φορά ένας επιχειρησιακός τακτικός σχηματισμός μάχης, όπως λέγεται, με ηγέτιδα χώρα, όπως ονομάζεται, την Ελλάδα και σ΄αυτόν συμμετέχουν η Βουλγαρία, η Ρουμανία και η Κύπρος. Καταλαβαίνετε ότι λόγω και της συμμετοχής της Κύπρου αποκτά ιδιαίτερη πολιτική σημασία.
      Μια και συζητούμε τον Προϋπολογισμό, επιτρέψτε μου να τονίσω και πάλι ότι προσωπικά πιστεύω ότι η επένδυση στον τομέα της εθνικής άμυνας είναι επένδυση στην ειρήνη, είναι επένδυση στην κοινωνία, είναι επένδυση στον ίδιο τον άνθρωπο. Διότι  μόνο όταν έχεις αποτρεπτικές Ένοπλες Δυνάμεις, ισχυρές, δημιουργείται ένα ασφαλές περιβάλλον, το οποίο μπορεί να προσελκύσει επενδύσεις, γιατί κανείς δεν πάει να κάνει επενδύσεις σ΄ ένα αβέβαιο περιβάλλον. 
    Για το λόγο αυτό δαπανώνται αρκετά χρήματα στον τομέα της άμυνας, ο οποίος όμως, έχει και το δικό του μερίδιο στην οικονομική ανάπτυξη.
    Είναι γνωστό ότι πολλές χώρες, όπως η Ελλάδα, συμμετέχουν σε διεθνείς ειρηνευτικές αποστολές –πάντα υπό την ομπρέλα των Διεθνών Οργανισμών- και αυτό μου έχει δώσει τη δυνατότητα να τονίσω σε πάρα πολλά Συμβούλια Υπουργών Αμύνης, κυρίως της Ευρωπαϊκής Ένωσης, ότι πρέπει να εισηγηθούμε εντέλει στους Υπουργούς των Οικονομικών και στον κύριο Επίτροπο, οι δαπάνες συμμετοχής των χωρών σε μεγάλες διεθνείς ειρηνευτικές αποστολές, να μην εγγράφονται στο έλλειμμα, καθώς δεν συνιστούν μονομερή υποχρέωση. 
    Η χώρα μας, κυρίες και κύριοι συνάδελφοι –και το ξέρουμε καλά όλοι- έχει το προνόμιο να βρίσκεται σε μια στρατηγική θέση, γεγονός που δημιουργεί, χρόνια τώρα, την ανάγκη αυξημένων αμυντικών δαπανών. Και σίγουρα δεν είναι δυνατόν η Ελλάδα και να καταβάλλει μέγιστη προσπάθεια να ρίξει το έλλειμμα κάτω του 3% -και αυτό αποτελεί εθνική δέσμευση και επιτυχία- και ταυτόχρονα να υπάρχει η απαίτηση συμμάχων και εταίρων για περαιτέρω συμμετοχή σε πολλές ειρηνευτικές ανθρωπιστικές αποστολές, οι οποίες συνεπάγονται κόστος που επιβαρύνει τον εθνικό μας προϋπολογισμό και βεβαίως τους Έλληνες φορολογούμενους. Και πιστεύω ότι όλες οι κυβερνήσεις, ανεξαρτήτως κομματικής χροιάς, θα ήθελαν να συμμετέχουν, να ήθελαν να συμβάλουν σ’ αυτήν την  προσπάθεια, αλλά ταυτόχρονα πρέπει να δώσουμε και ένα μήνυμα στους εταίρους μας, ότι, παρ’ ότι θα θέλαμε, το κόστος είναι δυσβάσταχτο γιατί ακριβώς βρισκόμαστε σε μια τέτοια περιοχή. 
    Για το 2008 προχωρούμε σταθερά στην κατεύθυνση εκσυγχρονισμού των Ενόπλων Δυνάμεων. 
    Πιο συγκεκριμένα σχεδιάζουμε: 1) Την περαιτέρω υλοποίηση εξοπλιστικών προγραμμάτων με την απόκτηση νέων ολοκληρωμένων οπλικών συστημάτων και τη δημιουργία κατάλληλων υποδομών υποστήριξής τους, βάσει των προτεραιοτήτων που έχουν δώσει τα Γενικά Επιτελεία. 
    2) Την περαιτέρω αξιοποίηση της κρατικής και ιδιωτικής εγχώριας αμυντικής βιομηχανίας, 3) την ενίσχυση της έρευνας και των καινοτομιών στη χώρα μας, 4) την ανάπτυξη των νέων αξιοβιωσίμων πηγών, 5) την προώθηση της διακλαδικότητας και την ουσιαστική εφαρμογή της στους τομείς της διοικητικής μέριμνας, 6) την πλήρη αξιοποίηση των πόρων του Ε.Σ.Π.Α. 2007-2013, γεγονός το οποίο θα αναδείξει το ΥΠ.ΕΘ.Α. σε έναν οργανισμό αυξημένης κοινωνικής ευθύνης στο επίκεντρο της οποίας θα είναι οι πολίτες, οι στρατευμένοι, τα στελέχη μας, με παράλληλη ενίσχυση του παραδοσιακού τους ρόλου ως φορέα εθνικής ισχύος.
    7) Την αύξηση των μέτρων που λαμβάνονται στο πλαίσιο της μέριμνας για το προσωπικό των Ενόπλων Δυνάμεων και την περαιτέρω βελτίωση συνθηκών υγιεινής και ασφάλειας και διαβίωσης του συνόλου του ανθρωπίνου δυναμικού του Υπουργείου με την οργάνωση του όλου συστήματος υγιεινής και ασφάλειας.
    8) Τον εκσυγχρονισμό των μέσων και δυνάμεων με σκοπό τη συνεχή βελτίωση της αποτελεσματικότητας της συνδρομής των Ενόπλων Δυνάμεων στην αντιμετώπιση εκτάκτων αναγκών, πυρκαγιές, θεομηνίες και άλλες δυστυχώς καταστροφές, καθώς επίσης και τη συμμετοχή τους σε ποικίλες δραστηριότητες κοινωνικής προσφοράς, όπως έρευνα και διάσωση, αεροκομιδές ασθενών, εκπαίδευση, προληπτική ιατρική, υγειονομική περίθαλψη κατ’ οίκον απομακρυσμένων περιοχών. 
    Τέλος, προγραμματίζουμε τη συνέχιση της συμμετοχής της χώρας μας σε πολυεθνικές ειρηνευτικές αποστολές. 
    Με βάση τους παραπάνω άξονες σχεδιάστηκε και καταρτίστηκε ο Προϋπολογισμός του 2008 του Υπουργείου, ο οποίος, σε σχέση με το 2007, είναι αυξημένος αφού προβλέφθηκαν επιπλέον πιστώσεις για αντιμετώπιση αποκλίσεων που προκαλούνται κυρίως από την αναμόρφωση του μισθολογίου των στελεχών των Ενόπλων Δυνάμεων, την ενίσχυση της εφαρμογής του επιτυχημένου θεσμού επαγγελματικών στελεχών, προκειμένου να καλυφθούν οι αυξημένες ανάγκες των Ενόπλων Δυνάμεων -είχε ξεκινήσει επί ΠΑ.ΣΟ.Κ. και αναγνωρίζουμε ότι πράγματι έχουν γίνει και πολλά θετικά εκείνη την περίοδο, δεν τα ισοπεδώνουμε όλα-, την ανάγκη διατήρησης σε υψηλά επίπεδα του βαθμού ετοιμότητας του προσωπικού με τη διαρκή εκπαίδευσή του, τη διασφάλιση της ενεργούς αποτελεσματικότητας των οπλικών συστημάτων με την εξασφάλιση της αναγκαίας στήριξής τους. 
    Κλείνοντας τονίζω και πάλι ότι με τον Προϋπολογισμό του 2008 επιτυγχάνεται η διατήρηση του συνόλου των αμυντικών δαπανών σε ποσοστό κάτω του 2,5%, χωρίς να μειώνεται το αξιόμαχο των Ενόπλων Δυνάμεων.
    Γνωρίζουμε, δυστυχώς, ότι οι νέες προκλήσεις του διεθνούς γεωπολιτικού και γεωστρατιωτικού περιβάλλοντος, -τρομοκρατία, ασύμμετρες απειλές-, θέτουν σε κίνδυνο τις προσπάθειες μιας παγκόσμιας κοινότητας για την ειρήνη, ενώ κάθε εχθροπραξία οπουδήποτε στον πλανήτη αποτελεί άμεσα, λόγω της αλληλεξάρτησης των κρατών, διεθνές πρόβλημα. 
    Από την πλευρά μας στο Υπουργείο Εθνικής Άμυνας εργαζόμαστε για την πρόληψη και αποτροπή των συγκρούσεων, μειώνοντας τις εντάσεις και συμβάλλοντας στην αμοιβαία κατανόηση και εμπιστοσύνη. Επιδιώκουμε να εδραιώσουμε ένα περιβάλλον εμπιστοσύνης, αλληλοκατανόησης και συνεργασίας των χωρών και των λαών της ευρύτερης περιοχής μας με στόχο την πρόοδο και την ευημερία τους.
      Συμμετέχουμε σε όλες τις ειρηνευτικές αποστολές της διεθνούς κοινότητας, συμβάλλουμε στην παγκόσμια ειρήνη, προσφέρουμε στην  κοινωνία μέσω των αεροδιακομιδών, της περίθαλψης κατοίκων ακριτικών περιοχών και της πολιτικής προστασίας και θέλουμε να εμπνέουμε αίσθημα ασφάλειας στους Έλληνες πολίτες και στους επισκέπτες της χώρας μας. Τέλος, μέσω της καλύτερης αξιοποίησης των διατιθεμένων πόρων το ΥΠ.ΕΘ.Α. υπηρετεί το δημόσιο συμφέρον, δημιουργεί προϋποθέσεις ασφαλούς περιβάλλοντος που εγγυώνται την οικονομική ανάπτυξη, βελτιώνει τις υπηρεσίες, τις  λειτουργίες, τις υποδομές, λαμβάνει μέτρα για την προστασία του περιβάλλοντος και την αειφόρο ανάπτυξη, ενώ επενδύει ταυτόχρονα στην καινοτομία και στο ανθρώπινο κεφάλαιο. 
      Μ’ αυτές τις σκέψεις ζητώ, κυρίες και κύριοι συνάδελφοι, να υπερψηφίσουμε τον Προϋπολογισμό αναλύοντάς σας, κυρίως, τον προϋπολογισμό του Υπουργείου Εθνικής Άμυνας. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ζητήσει ο Αρχηγός της Αξιωματικής Αντιπολίτευσης και Πρόεδρος του ΠΑ.ΣΟ.Κ. κ. Γεώργιος Παπανδρέου. 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Αγαπητοί συνάδελφοι, κύριε Πρόεδρε, παρά τα πολλά που μας είπε ο Υπουργός Εθνικής Άμυνας, για την ταμπακιέρα τίποτα. Δεν απάντησε στον πρώην Πρωθυπουργό τον κ. Σημίτη σ΄ αυτά τα πολύ βασικά τα οποία έθεσε. Παρά τις γενικόλογές σας εκφράσεις, δεν απαντήσατε σε ζητήματα που έθεσε με πολύ πειστικότητα ο πρώην Πρωθυπουργός. 
      Και σας ρωτώ: Υπήρξε ή δεν υπήρξε αλλαγή δύο φορές στον τρόπο καταγραφής των εξοπλιστικών δαπανών επί της Κυβέρνησής σας; Η πρώτη φορά δημιούργησε ουσιαστικά την εντύπωση στην Ευρωπαϊκή Ένωση ότι η χώρα μας είχε έλλειμμα. Εσείς διαμορφώσατε αυτήν την εικόνα. 
      (Χειροκροτήματα από την πτέρυγα του ΠΑ.ΣΟ.Κ.)
      Εσείς πήγατε τη χώρα μας σ΄ αυτήν την αντίληψη μεταφέροντας τα ελλείμματα σε προηγούμενους προϋπολογισμούς, που βεβαίως αύξησαν εκ των πραγμάτων το έλλειμμα. Και ξανά μετά αλλάξατε και ήρθατε πίσω στα δικά μας λόγια, στο δικό μας τρόπο, στον ενδεδειγμένο τρόπο καταγραφής των εξοπλισμών, για να μεταφέρετε τα ελλείμματα στους επόμενους προϋπολογισμούς, για να μην τα χρηματοδοτήσετε τώρα. Αυτές είναι οι αλχημείες σας!
      Είναι ή δεν είναι αλήθεια αυτό που είπε ο πρώην Πρωθυπουργός, ότι το Πρόγραμμα Δημοσίων Επενδύσεων μειώθηκε δραματικά; Και ρωτήστε τους Βουλευτές της επαρχίας και της περιφέρειας. Υπάρχουν ουσιαστικές δημόσιες επενδύσεις στην περιφέρεια; Δεν υπάρχουν. 
      Είναι ή δεν είναι αλήθεια ότι εσείς χάσατε κοινοτικά κονδύλια από το Γ΄ Κοινοτικό Πλαίσιο Στήριξης; Και βεβαίως, δεν έχετε αρχίσει ακόμα το Δ΄ Κοινοτικό Πλαίσιο Στήριξης. 
      Είναι ή δεν είναι αλήθεια ότι επενδύσατε παρανόμως στα δομημένα ομόλογα; Και αυτό αφορά όχι μόνο τον κ. Αλογοσκούφη, αλλά και εσάς τον Υπουργό Εθνικής Άμυνας. Και ενεπλάκησαν τα ταμεία μας, ναι ή όχι, σ’ αυτήν τη χρηματιστηριακή κρίση, η οποία σήμερα υπάρχει; Διότι τα δομημένα ομόλογα έχουν σχέση με τους οίκους, οι οποίοι έχουν επενδύσει στα λεγόμενα subprime. Όπως είπε και ο πρώην Πρωθυπουργός κ. Σημίτης, ήδη υπάρχουν μεγάλα προβλήματα για τη χρηματιστηριακή αγορά διεθνώς και για το τραπεζικό σύστημα διεθνώς. Και χτυπάνε τα δικά μας ασφαλιστικά συστήματα, τα δικά μας ασφαλιστικά ταμεία, τα οποία δεν σας ανήκουν! Ανήκουν στον εργαζόμενο και στο συνταξιούχο. 
      (Χειροκροτήματα από την πτέρυγα του ΠΑ.ΣΟ.Κ.)
      Είναι ή δεν είναι αλήθεια, κύριε Υπουργέ της Εθνικής Οικονομίας, ότι η ενοποίηση που προσπαθείτε να κάνετε με τα ασφαλιστικά ταμεία δεν έχει καμμία σχέση με την επίλυση του ασφαλιστικού, αλλά έχει μόνο σχέση με τη διάθεσή σας να διαχειριστείτε τα αποθεματικά των ταμείων, για να κλείσετε μαύρες τρύπες του Προϋπολογισμού και να ξανακάνετε παρόμοια εγκλήματα με τα ομόλογα;
      Είναι ή δεν είναι αλήθεια η τραγική διολίσθηση της ανταγωνιστικότητας της χώρας μας τα τελευταία χρόνια; 
      Είναι ή δεν είναι αλήθεια ότι σήμερα χάνει ο μέσος και φτωχότερος πολίτης την αγοραστική του δύναμη και βρίσκεται σε τραγικό αδιέξοδο ενώ υποβαθμίζονται δημόσια αγαθά, όπως της παιδείας, της υγείας, της κοινωνικής πρόνοιας και της ασφάλισης; 
	Εικονική πραγματικότητα, κύριε Υπουργέ, είναι η δική σας πραγματικότητα, όχι η πραγματικότητα που υπήρχε προ ολίγων ετών επί κυβερνήσεων ΠΑ.ΣΟ.Κ.. Εσείς διαμορφώνετε εικονική πραγματικότητα. Και αν πήρατε ψήφο, πήρατε ψήφο ανοχής και καθημερινά χάνεται η ανοχή απέναντί σας από τον ελληνικό λαό, διότι άλλα είχατε πει και άλλα κάνετε με τις επιλογές σας και το αισθάνεται στο πετσί του ο ελληνικός λαός. 
      Σε ό,τι μας αφορά, κατανοώ ότι προσπαθείτε να πιαστείτε από τα δήθεν εσωκομματικά προβλήματα του ΠΑ.ΣΟ.Κ., διότι δεν μπορείτε εσείς να υπεραμυνθείτε των δικών σας πολιτικών. Μη νομίζετε, όμως, ότι αυτά θα πιάσουν, γιατί το ΠΑ.ΣΟ.Κ. ενωμένο έχει καταθέσει ομόφωνες προτάσεις, τις οποίες εσείς δεν θέλετε να ακούσετε.
      (Χειροκροτήματα από την πτέρυγα του ΠΑ.ΣΟ.Κ.)
      Καταθέσαμε, ναι ή όχι, πρόταση για την αντιμετώπιση της διαφθοράς, την οποία ούτε καν συζητήσατε; Και η διαφθορά σήμερα στη χώρα μας είναι τραγική. 
      Καταθέσαμε, ναι ή όχι, πρόταση για την αξιοκρατία και για τον Α.Σ.Ε.Π.; Και όμως εσείς υπονομεύετε την αξιοκρατία στη Δημόσια Διοίκηση. 
      Καταθέσαμε, ναι ή όχι, πρόταση για το ασφαλιστικό σύστημα; Και δεν ακούσαμε καμμία πρόταση από την Κυβέρνηση. 
      Καταθέσαμε, ναι ή όχι, στρατηγική για τα εξωτερικά μας θέματα, μία νέα εθνική στρατηγική και είμαστε συνεχώς σε μία διολίσθηση σε όλα τα θέματα, στα μέτωπά μας τα εξωτερικά; 
      Καταθέσαμε, ναι ή όχι, πρόταση για τις πυρκαγιές και για το περιβάλλον; Και πού ήταν ο στρατός το καλοκαίρι; 
      Καταθέσαμε, ναι ή όχι, πρόταση για διαφάνεια στους εξοπλισμούς, να έρχονται οι εξοπλισμοί στη Βουλή και να συζητούνται, για να υπάρχει απόλυτη διαφάνεια ενώπιον του ελληνικού λαού, για το τι εξοπλιστικά συστήματα εμείς αγοράζουμε;
      Καταθέσαμε, ναι ή όχι, πρόταση για το εκλογικό σύστημα; 
      Καταθέσαμε, ναι ή όχι, πρόταση για την αποκέντρωση της Δημόσιας Διοίκησης προς την Αυτοδιοίκηση, την οποία δεν ακούτε; 
      Καταθέσαμε, ναι ή όχι, πρόταση για ένα νέο φορολογικό σύστημα πιο δίκαιο, που θα αναδιανέμει τον πλούτο της χώρας μας δίκαια προς τον ελληνικό λαό; 
      Καταθέσαμε, ναι ή όχι, προτάσεις για τις Δ.Ε.Κ.Ο., τις οποίες αφελληνίζετε και ξεπουλάτε, κύριε Υπουργέ της Εθνικής Οικονομίας;
      Η εικονική πραγματικότητα είναι δικιά σας και αυτή η εικονική πραγματικότητα πολύ σύντομα θα καταρρεύσει από το βάρος της πραγματικότητας που ζει ο ελληνικός λαός.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Ο Υπουργός Εθνικής Άμυνας έχει ζητήσει το λόγο για μια σύντομη παρέμβαση.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε Πρόεδρε, νόμιζα στην αρχή ότι οι ερωτήσεις του κ. Παπανδρέου ήταν ρητορικές, αλλά κατάλαβα ότι ήταν επί της ουσίας, διότι εξήντλησε σχεδόν το δεκάλεπτό του.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Ήταν πολύ ουσιαστικές. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κατ’ αρχάς, πρέπει να σας πω, κύριε Πρόεδρε του ΠΑ.ΣΟ.Κ., ότι δεν περίμενα ότι τόσο γρήγορα θα προσπαθούσατε έμπρακτα να αποδείξετε ότι είστε καλός δικηγόρος του κ. Σημίτη, του πρώην Πρωθυπουργού, επειδή ακριβώς σας είπα ότι τη δική του πολιτική δεν την έχετε σεβαστεί.
      (Θόρυβος στην Αίθουσα) 
      ΚΩΝΣΤΑΝΤΙΝΟΣ ΣΗΜΙΤΗΣ: Ε, τώρα!
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Δεν την έχετε σεβαστεί.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος τους Πανελληνίου Σοσιαλιστικού Κινήματος): Μην υποβαθμίζετε τη Βουλή! 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Ξέρω, κύριε Πρόεδρε, πραγματικά ότι σας εκνευρίζει αυτό, αλλά πρέπει να γνωρίζετε ότι ο ελληνικός λαός παρακολουθεί τα πάντα. Και τη διαχείριση των εσωτερικών ζητημάτων στα κόμματα και την κατάθεση των προτάσεων και όλα αυτά τα κρίνει. Και αυτήν την κατάθεση την οποία κάνατε την έκρινε πριν από λίγους μήνες. Ο ελληνικός λαός έκρινε ότι εσείς δεν μπορείτε να αντιμετωπίσετε αυτά τα ζητήματα με μία διαφορά τεσσάρων μονάδων. Τι ακριβώς παραπάνω ως αποτέλεσμα θέλετε για να το καταλάβετε;
       (Χειροκροτήματα από την πτέρυγα της Νέας Δημοκρατίας) 
      (Θόρυβος στην Αίθουσα)
      Πρέπει να σας πω, κύριε Πρόεδρε, κατ’ αρχάς, επειδή με ρωτήσατε για τις αμυντικές δαπάνες και την εγγραφή των αμυντικών δαπανών και αν τις αλλάξαμε δύο φορές, δεν κατάλαβα τον τόνο σας, αν υπονοείτε κάτι. Και αν υπονοείτε, εδώ στη Βουλή πρέπει να τα λέμε όλα, έτσι; 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Ο τόνος είναι το πρόβλημα, κύριε Μεϊμαράκη; Τον αλλάξατε ή δεν τον αλλάξατε;
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Σας παρακαλώ πολύ, λοιπόν. Μαθήματα εντιμότητας και διαφάνειας δεν δεχόμαστε από μία παράταξη, η οποία δεν έχει δώσει τα καλύτερα δείγματα στον ελληνικό λαό τα τελευταία χρόνια και αυτά έχουν κριθεί!
      (Χειροκροτήματα από την πτέρυγα της Νέας Δημοκρατίας)
      Παρακαλώ πολύ, λοιπόν, εάν έχετε κάτι παραπάνω να προσθέσετε, να το προσθέσετε, διότι επί των συγκεκριμένων θεμάτων έχουν απαντηθεί. Δεν άλλαξαν μ’ εμάς, άλλαξαν από την Ευρωπαϊκή Ένωση.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Καλά, καλά!
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Και δεύτερον, το ζήτημα δεν ήταν αν άλλαξαν ή δεν άλλαξαν, το ζήτημα είναι ότι επί ΠΑ.ΣΟ.Κ. δεν εγγράφοντο καθόλου, κύριοι συνάδελφοι, οι αμυντικές δαπάνες και το γνωρίζετε. Άρα, μην προσπαθείτε…
      (Θόρυβος στην Αίθουσα)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Μα, τι λέτε τώρα;
      ΘΕΟΔΩΡΟΣ ΠΑΓΚΑΛΟΣ: Εγγράφοντο.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε Πάγκαλε, σας απήντησα και προηγουμένως. Δεν εγγράφοντο και έχουμε απαντήσει επ’ αυτού. Και το έλλειμμα θα ήταν τόσο, είτε υπήρχε άλλη καταγραφή είτε όχι. Το ζητούμενο επομένως δεν είναι επί της καταγραφής. 
      Το ζητούμενο είναι αν το ΠΑ.ΣΟ.Κ απέκρυψε ή όχι και από τον ελληνικό λαό και από τους Διεθνείς Οργανισμούς τις υποχρεώσεις της χώρας όσον αφορά τις Ένοπλες Δυνάμεις. Αυτό είναι το ζητούμενο και εδώ εσείς εγκαλείστε γιατί το αποκρύψατε. Δεν εγκαλείται η Κυβέρνηση της Νέας Δημοκρατίας η οποία έδωσε την πραγματικότητα για όλες τις αγορές που ήταν να γίνουν. Πώς το φαντάζεστε, κύριοι συνάδελφοι; Θα συνεχίσουμε να έχουμε διπλά βιβλία τα οποία είχε το ΠΑ.ΣΟ.Κ. την προηγούμενη εποχή; Εμείς προσπαθήσαμε ακριβώς να εξηγήσουμε και  να δώσουμε την καταγραφή για τις αγορές των Ενόπλων Δυνάμεων τις οποίες είχατε κάνει. Και από εκεί και πέρα τελείωσε. Το θέμα της καταγραφής δεν έχει καμμία σχέση. 
      ΑΠΟΣΤΟΛΟΣ ΚΑΚΛΑΜΑΝΗΣ: Την κοινή απόφαση σε ποιο βιβλίο την γράψατε; 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε Πρόεδρε, ξέρετε ότι και εσάς σας σέβομαι, αλλά οι απαντήσεις είναι απαντήσεις. 
      ΙΩΑΝΝΗΣ ΤΡΑΓΑΚΗΣ: (Δεν ακούστηκε).
      ΠΡΟΕΔΡΕΥΩΝ (Φίλιππος Πετσάλνικος): Θέλετε να προεδρεύσετε εσείς, κύριε Τραγάκη;  Ο κύριος Υπουργός με τον τρόπο που θέτει τα επιχειρήματά του, προκαλεί ερωτήματα. Εάν θέλετε να προεδρεύσετε, να έλθετε και να  σας παραχωρήσω τη θέση μου. Σας παρακαλώ, κύριε Τραγάκη. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Γνωρίζετε λοιπόν, ότι δεν είναι θέμα το πώς εγγράφοντο, αλλά το  αν εκρύβησαν ή όχι. Και αυτή τη στιγμή εγγράφονται όλες οι αμυντικές δαπάνες και δίδονται στην EUROSTAT  από το Υπουργείο Εθνικής Αμύνης. Η καταγραφή γίνεται σύμφωνα με τους κανόνες που έχει ορίσει η ίδια η Ευρωπαϊκή Ένωση. 
      (Θόρυβος, διαμαρτυρίες από την πτέρυγα του ΠΑ.ΣΟ.Κ )
      Δεν  έχουμε τίποτα να κρύψουμε, δεν έχουμε τίποτα να φοβηθούμε και αυτά τα δίνουμε όπως είναι. 
      Για τα ομόλογα που μου είπατε δεν κατάλαβα γιατί δημιουργείται ζήτημα. Και το ζήτημα εν πάση περιπτώσει για το οποίο εγκαλούμεθα…
      (Θόρυβος, διαμαρτυρίες από την πτέρυγα του ΠΑ.ΣΟ.Κ )
      ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ, κύριοι συνάδελφοι. Αφήστε να ολοκληρώσει ο κύριος  Υπουργός. Ορισμένοι είστε αμέσως μετά στον κατάλογο για να ομιλήσετε. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Χαίρομαι ιδιαίτερα γιατί θέλετε διάλογο.  Σας το λέω και οι πολίτες κρίνουν. 
      (Στο σημείο αυτό την Προεδρική Έδρα  καταλαμβάνει ο  Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      Μας κατηγορείτε, κύριε Πρόεδρε του ΠΑ.ΣΟ.Κ. για το σύννομο ή όχι του ομολόγου ή για τα υπόλοιπα γιατί, δηλαδή, πήγε στα ταμεία και την αγορά. Για το σύννομο του ομολόγου παρακαλώ να μας καταθέσετε τις αντιρρήσεις σας. Ευθέως σας το λέω. Δεν υπάρχει ένσταση επ’ αυτού. 
      (Θόρυβος, διαμαρτυρίες από την πτέρυγα του ΠΑ.ΣΟ.Κ )
      Γνωρίζετε ότι το ομόλογο εξεδόθη με απόλυτα νόμιμο τρόπο και από εκεί και πέρα υπάρχει ο έλεγχος πράγματι πώς αυτό πήγε στις διοικήσεις των ταμείων. Είναι ένα ζήτημα το οποίο έχουμε κατ’ επανάληψη κουβεντιάσει και απαντήσει στη Βουλή. Επί της έκδοσης του ομολόγου όμως ουδέποτε ετέθη ζήτημα. Και σας παρακαλώ, κύριε Πρόεδρε, να το ξεκαθαρίσετε αυτό, γιατί λάσπη και σκιές δεν βοηθούν κανέναν. 
      Τέλος γνωρίζετε, κύριε Πρόεδρε,  ότι θα απαντήσει ο Υπουργός Εθνικής Οικονομίας αύριο σε όλα τα σχετικά τα οποία θέσατε. Πιστεύω ότι και σήμερα θα μπορέσει να δώσει κάποιες απαντήσεις. Καταλαβαίνω και πάλι γιατί πήρατε το λόγο αμέσως μετά τη δική μου ομιλία. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΟΣ (Δημήτριος Σιούφας): Το λόγο έχει ο Υπουργός Οικονομίας και Οικονομικών, κ. Αλογοσκούφης. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, άκουσα και εγώ με προσοχή και την τοποθέτηση του πρώην Πρωθυπουργού…
      (Θόρυβος στην Αίθουσα)
      ΠΡΟΕΔΡΟΣ (Δημήτριος Σιούφας): Με συγχωρείτε, κύριε Υπουργέ. 
      Κύριοι συνάδελφοι, δεν θέλετε ζωντανό διάλογο; Σας παρακαλώ. Ο Αρχηγός της Αξιωματικής Αντιπολίτευσης, ακούστηκε με θρησκευτική ευλάβεια στην Αίθουσα. Σεβαστείτε τους αντιλέγοντες από την Κυβέρνηση. Σας παρακαλώ θερμά. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Άκουσα με πολύ προσοχή και σεβασμό και τον πρώην Πρωθυπουργό τον κ. Σημίτη και την παρέμβαση του νυν Προέδρου του ΠΑ.ΣΟ.Κ τον κ. Παπανδρέου. Δεν θέλω να μπω στους λόγους για τους οποίους αισθάνθηκε την ανάγκη ο κ. Παπανδρέου να κάνει αυτή την παρέμβαση. Θέλω να μείνω σε δύο μόνο στοιχεία. Κατ’ αρχάς για όλα τα θέματα ουσίας τα οποία έθεσε έχει απαντήσει επανειλημμένως η Κυβέρνηση. Αυτά τα θέματα  έχουν συζητηθεί επανειλημμένως στο παρελθόν και σ΄ αυτή την Αίθουσα και έχουν δοθεί αναλυτικές απαντήσεις. Όλα τα θέματα που αφορούν στο παρελθόν δεν νομίζω ότι έχει καμμία έννοια να τα ξανασυζητήσουμε σήμερα. 
      Στα θέματα που αφορούν στον Προϋπολογισμό, θα έχω την ευκαιρία αύριο στην τοποθέτησή μου στη Βουλή να απαντήσω αναλυτικά. Όμως ήδη απάντησε και ο εισηγητής μας προκαταβολικά σ΄ αυτά τα θέματα και σήμερα ο αρμόδιος Υφυπουργός κ. Λέγκας ο οποίος έδωσε καταλυτικές απαντήσεις σ΄ όλα τα θέματα. Εγώ θα πω ενδεικτικά δύο πράγματα. 
     Για το Κοινοτικό Πλαίσιο Στήριξης: Το Κοινοτικό Πλαίσιο Στήριξης όταν ανέλαβε η Κυβέρνηση της Νέας Δημοκρατίας, μετά από πέντε χρόνια, δηλαδή, στο μισό διάστημα είχε ένα βαθμό απορρόφησης 20%, το 1/5 ενώ είχε περάσει ο μισός χρόνος. Έχουμε κάνει τεράστιες προσπάθειες  -όχι μονάχα το  Υπουργείο Οικονομίας και Οικονομικών, αλλά όλα τα Υπουργεία, τα οποία εμπλέκονται στην αξιοποίηση του Κοινοτικού Πλαισίου Στήριξης- και έχουμε φθάσει σήμερα σε ένα σημείο εξαιρετικό. Είμαστε πολύ κοντά στο να πετύχουμε την πλήρη αξιοποίηση του Γ΄ Κοινοτικού Πλαισίου Στήριξης. Για το δε Δ΄ Κοινοτικό Πλαίσιο Στήριξης το οποίο ανέφερε και ο πρώην Πρωθυπουργός ήδη έχουν υπογραφεί όλα τα επιχειρησιακά προγράμματα –πριν από λίγες εβδομάδες έγινε αυτό στις Βρυξέλλες- και είμαστε έτοιμοι να ξεκινήσουμε. Δεν έχουμε καμμία καθυστέρηση. 
     Για τα θέματα των αμυντικών δαπανών: Θα επαναλάβω αυτό που είπε προηγουμένως  ο συνάδελφος κ. Μεϊμαράκης. Δεν ήταν το πρόβλημα αν καταγράφαμε τις αμυντικές δαπάνες με τον ένα τρόπο ή με τον άλλο. Το πρόβλημα ήταν ότι επί χρόνια δεν καταγράφονταν οι αμυντικές δαπάνες στο έλλειμμα του Κρατικού Προϋπολογισμού με κανέναν τρόπο. Απλώς δεν καταγράφονταν. Επίσης, ανεξάρτητα από τον τρόπο καταγραφής των αμυντικών δαπανών ήταν σαφές –γιατί επανερχόμαστε τώρα σε θέματα που επανειλημμένως έχουμε συζητήσει εδώ στη Βουλή- ότι τα ελλείμματα για την περίοδο 2000-2004 ξεπερνούσαν το 3% του Α.Ε.Π.. Να ξεχάσουμε τον τρόπο καταγραφής των αμυντικών δαπανών. Όλα τα υπόλοιπα που κρύβονταν εκείνη την εποχή οδηγούσαν το έλλειμμα στο να είναι πάνω από το 3%. Δεν είναι, λοιπόν, το θέμα ο τρόπος καταγραφής των αμυντικών δαπανών. 
     Και μην ξεχνάμε ότι με την πολιτική που έγινε –εγώ λέω καλοπροαίρετα, για να θωρακιστεί η χώρα, δεν το αμφισβητώ αυτό- είχαμε τεράστιες παραγγελίες εκείνη την περίοδο μετά το 1999 τις οποίες ακόμη καλείται να ξεπληρώσει από το  υστέρημά του ο ελληνικός λαός. 
     Ούτε στα θέματα των ασφαλιστικών ταμείων δικαιούται το ΠΑ.ΣΟ.Κ. να ψέγει την Κυβέρνηση όταν την περίοδο του 1999 και του 2000 με την κρίση του Χρηματιστηρίου οδήγησε τα ασφαλιστικά ταμεία να επενδύσουν στα χρηματιστήρια. Επένδυσαν στο Χρηματιστήριο και έχασαν τεράστια ποσά. Και μάλιστα με καθοδηγούμενο τρόπο ο οποίος έχει τεκμηριωθεί εκείνη την εποχή. Δεν λέμε ότι στα ασφαλιστικά ταμεία τα πράγματα σήμερα είναι ρόδινα. Άλλωστε η ενοποίηση των ασφαλιστικών ταμείων την οποία προσπάθησε ο Αρχηγός της Αξιωματικής Αντιπολίτευσης να κακολογήσει, ότι δήθεν γίνεται για να μπορέσει η Κυβέρνηση να διαχειριστεί τα ταμεία, για ποιο λόγο γίνεται; Εσείς τι προτιμάτε; Να διαχειρίζεται τα ταμεία μία αξιόπιστη διοίκηση -μεγάλα ταμεία, καλά οργανωμένα όπως είναι το Ι.Κ.Α.- ή να συνεχιστεί αυτή η κατάσταση όπου σε διάφορα μικρά ταμεία διοικήσεις, συνδικαλιστές όλοι μαζί οδηγήθηκαν σε αποφάσεις σαν αυτές που είδαμε τον τελευταίο καιρό με τις επενδύσεις είτε την περίοδο του Χρηματιστηρίου είτε πιο πρόσφατα με τα ομόλογα; 
     Το ασφαλιστικό βεβαίως έχει πολλές άλλες πλευρές, αλλά έχει και την πλευρά αυτή, το να έχουμε καλά οργανωμένα μεγάλα ταμεία. Άλλωστε και η ίδια η πρόταση του ΠΑ.ΣΟ.Κ. προβλέπει ενοποίηση ταμείων. Γιατί τώρα έρχεστε ξαφνικά να μας πείτε ότι είστε εναντίον της ενοποίησης των ταμείων; Αποφασίστε. 
     Νομίζω ότι το πρόβλημα στην Αξιωματική Αντιπολίτευση –έχει δίκιο ο συνάδελφος κ. Μεϊμαράκης- είναι εσωτερικό, δεν θα λυθεί όμως ούτε με την όξυνση ούτε με την προσπάθεια δημιουργίας πλαστών εντυπώσεων. Τα προβλήματά σας είμαι βέβαιος ότι θα τα λύσετε εσείς στο Συνέδριό σας. Εκεί θα μπορέσετε να συζητήσετε νηφάλια πώς θα απευθυνθείτε στον ελληνικό λαό, στο μεσοδιάστημα, όμως, βοηθήστε στο να πάει μπροστά η χώρα. Είναι θετικό το ότι αρχίσατε και καταθέτετε προτάσεις. Συνεχίστε σ’ αυτόν το δρόμο, αλλά να στηρίξετε και τις προτάσεις σας όταν θα έρθει η ώρα να ψηφιστούν στη Βουλή. Να στηρίξετε την πρότασή σας για το άρθρο 16 στο Σύνταγμα. Θα έρθει η ώρα κάποτε να συζητήσουμε για το Σύνταγμα. Να μην κρυφτείτε πάλι όπως κρυφτήκατε στην προηγούμενη Βουλή! 
     Ο ελληνικός λαός έκρινε την πολιτεία μας μέχρι τον περασμένο Σεπτέμβριο. Στις 16 Σεπτεμβρίου δόθηκε μία καθαρή εντολή σ’ αυτή την Κυβέρνηση. Εμείς προχωρούμε με βάση την καθαρή εντολή. Θέλουμε και τις υπόλοιπες πολιτικές δυνάμεις να βοηθήσουν στο να πάει ο τόπος μπροστά!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Ο Αρχηγός της Αξιωματικής Αντιπολίτευσης έχει το λόγο για μία νέα παρέμβαση. 
     ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Πολύ σύντομα, κύριε Πρόεδρε. 
     Πρώτα απ’ όλα, μας επιβεβαίωσε ο Υπουργός Εθνικής Οικονομίας ότι βασικός του στόχος είναι όχι η ενοποίηση για τη δημιουργία ενός καλύτερου ασφαλιστικού συστήματος, αλλά για να διαχειριστεί τα χρήματα των ταμείων. 
	Βεβαίως, η μέχρι σήμερα πορεία της διαχείρισης των αποθεματικών δεν μας δημιουργεί την εμπιστοσύνη την οποία θα έπρεπε να έχει κανείς απέναντι στην Κυβέρνηση.	
	Το δεύτερο που θέλω να πω -και να κλείσω μ’ αυτό- είναι ότι πολύ ελαφρά μιλάει για την αλλαγή του τρόπου αποτύπωσης των εξοπλιστικών δαπανών στον Προϋπολογισμό. Είναι ένας πολύ ευαίσθητος τομέας, για τον οποίο η Ελλάδα και ο ελληνικός λαός έχουν πληρώσει πάρα πολλά χρήματα, διότι ξέρουμε ότι εμείς είμαστε ουσιαστικά η μόνη χώρα στην Ευρωπαϊκή Ένωση που έχει τέτοιου είδους απειλές. 
	Και όμως αποφάσισε να χρησιμοποιήσει αυτό το πολύ σημαντικό ποσό και να μεταφέρει ποσά προς τα πίσω. Ξέρετε τι δημιούργησε αυτό; Αυτή η πράξη και μόνο δημιούργησε την αμφισβήτηση προς τη χώρα μας για το ότι μπήκαμε με το σπαθί μας στην Ο.Ν.Ε., κάτι το οποίο είχε πει τουλάχιστον ο ίδιος Υπουργός, ότι δηλαδή είχαμε μπει με το σπαθί μας στην Ο.Ν.Ε.. 
	Ξέρετε τι σημαίνει αυτό; Σημαίνει –και δεν το κατανοεί, δεν το διαισθάνεται ο Υπουργός- ότι ουσιαστικά όλοι οι Ευρωπαίοι, οι οποίοι αποφάσισαν ομόφωνα να μπει η Ελλάδα στην Ο.Ν.Ε., αισθάνθηκαν ότι τους είχαμε κοροϊδέψει. Ήταν ένα βαρύτατο πλήγμα στο κύρος της χώρας μας και γι’ αυτό δεν ευθύνεται το ΠΑ.ΣΟ.Κ.. Ευθύνεται η Κυβέρνηση της Νέας Δημοκρατίας.
      (Χειροκροτήματα από την πτέρυγα του ΠΑ.ΣΟ.Κ.)
 	ΠΡΟΕΔΡΟΣ (Δημήτριος Σιούφας): Το λόγο έχει για δύο λεπτά ο Υπουργός Οικονομίας και Οικονομικών κ. Αλογοσκούφης.
	ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Μια πολύ σύντομη παρέμβαση, κύριε Πρόεδρε. 
	Η Κυβέρνηση αυτή πάντα είχε και έχει στόχο να διαφυλάσσει το κύρος της χώρας. Ουδείς από την Κυβέρνηση αυτή αμφισβήτησε το πώς μπήκαμε στην Ο.Ν.Ε.. Υπήρξαν κάποιοι στην Ευρώπη που μετά απ΄ αυτά που αποκαλύφθηκαν –και αυτά που αποκαλύφθηκαν δεν ήταν δική μας ευθύνη, ήταν πράξεις και παραλείψεις των κυβερνήσεων εκείνης της εποχής- αμφισβήτησαν το ρόλο. 
      Αυτή την έννοια είχε η δήλωση που έκανα εγώ ο ίδιος και εκείνη την εποχή, ότι, δηλαδή, με το σπαθί μας μπήκαμε στην Ο.Ν.Ε. και όποτε στα Συμβούλια Υπουργών τέθηκε θέμα Ο.Ν.Ε., ήμουν ο πρώτος που εκείνη την εποχή υποστήριζε -απέναντι σε πολλές άλλες χώρες που κακόβουλα προσπαθούσαν να εγείρουν αντιρρήσεις- ότι δεν τέθηκε θέμα για την ένταξη. Τέθηκε θέμα για το τι έγινε μετά την ένταξη. Αυτή είναι η θέση που υιοθετήθηκε τελικά και επίσημα από την Ευρωπαϊκή Ένωση.
	Ο Αρχηγός της Αξιωματικής Αντιπολίτευσης πολύ φοβάμαι όμως ότι εξακολουθεί να δίνει τις μάχες του παρελθόντος… 
	ΓΕΩΡΓΙΟΣ ΠΑΠΑΝΔΡΕΟΥ (Πρόεδρος Πανελλήνιου Σοσιαλιστικού Κινήματος): Εσείς τις δίνετε.
	ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Αφήστε, κύριε Παπανδρέου, τις μάχες του παρελθόντος. Κοιτάξτε μπροστά στο μέλλον αυτής της χώρας.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΟΣ (Δημήτριος Σιούφας): Το λόγο έχει ο συνάδελφος κ. Καρχιμάκης.
	ΜΙΧΑΛΗΣ ΚΑΡΧΙΜΑΚΗΣ: Κύριε Πρόεδρε, κυρίες και κύριοι συνάδελφοι, άκουσα τον Υπουργό Εθνικής Άμυνας να μιλάει για το χθες. Χθες, κύριε Υπουργέ, παραιτήθηκε ο κ. Μαγγίνας. Παραιτήθηκε για συγκεκριμένους χειρισμούς και για κατάχρηση εξουσίας. Γι’ αυτά δεν τολμάτε να μιλάτε σ’ αυτή την Αίθουσα. Τα ξεχνάτε.
	Μιλήσατε για τις αμυντικές δαπάνες. Μιλήσατε για τη διαχείριση των χρημάτων του ελληνικού λαού. Η Ευρωπαϊκή Ένωση δεν σας πίεσε στο στομάχι για να κάνετε μ’ αυτόν τον τρόπο την καταγραφή του ελλείμματος. Εσείς μόνοι σας το κάνατε και εκθέσατε τη χώρα μας διεθνώς. Αυτή είναι η κατάσταση. 
      Ουσιαστικά τεχνητά ανεβάσατε το έλλειμμα για να επιβεβαιώσετε μ’ αυτόν τον τρόπο ότι υπήρχαν υψηλά ελλείμματα. Εσείς το δημιουργήσατε και ήλθατε, όπως σωστά είπε ο Πρόεδρός μας, να προσχωρήσετε στο δικό μας τρόπο μέτρησης του ελλείμματος και εκτεθήκατε μ’ αυτόν τον τρόπο.
	Μιλήσατε για το ομόλογο. Όσον αφορά το ομόλογο ο κ. Ζορμπάς σας έχει εκθέσει. 
Ο κ. Ζορμπάς είπε ότι δεν είναι σύννομο. Δεν μπορείτε να το κρίνετε εσείς εδώ. Εσείς τον διορίσατε, εσείς μιλούσατε με τα καλύτερα λόγια γι’ αυτόν κι εσείς προσπαθείτε να τον απαξιώσετε σήμερα, γιατί δεν σας βολεύει, γιατί δεν τον ελέγχετε, γιατί πιστεύατε ότι θα τον ελέγξετε, αλλά δεν τον ελέγχετε. 
      Είπατε ότι θα ενισχυθεί η αποτρεπτική και αμυντική ισχύς των Ενόπλων Δυνάμεων. Αυτό, κύριε Υπουργέ, γίνεται με τους ανθρώπους. Και τους ανθρώπους στις Ένοπλες Δυνάμεις δεν τους σεβαστήκατε. Υπήρξαν αποστρατείες, παραιτήσεις, μεταθέσεις. Αυξήσατε τις μεταθέσεις, σε πολύ μικρό χρονικό διάστημα, στο 30%. Και μας μιλάτε για οικονομία! Γνωρίζετε ότι αυτή η αύξηση χρειάζεται επιπλέον δαπάνη; Γι’ αυτά δεν μιλάτε. 
      Είπατε ότι οι παραγγελίες που κάνετε στηρίζονται σε μελέτες. Σε ποια μελέτη στηρίχθηκε η παραγγελία των τεθωρακισμένων οχημάτων; Αναζητήσατε ποιο είναι το κόστος; Κάνατε μελέτη για τα ανταλλακτικά, για την προοπτική της δεκαπενταετίας που λέτε; Ενημερώσατε τη EUROSTAT για την απόφαση που πήρατε στο ΚΥ.Σ.Ε.Α; Τίποτα απ’ όλα αυτά δεν κάνατε, δυστυχώς. Ποια ήταν η μελέτη;
      (Στο σημείο αυτό την Προεδρική Έδρα καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
      Να μιλήσουμε για τα «σπασμένα» έργα, τα σαρανταπεντάρια,  που είναι γνωστή πρακτική σας; Να πούμε ότι πέρυσι είχατε στον προϋπολογισμό, στο κεντρικό Υπουργείο, στις υπηρεσίες, 600.000.000 ευρώ και τις πήγατε ένα οκτακόσια φέτος; 
      Να μιλήσουμε για μεταφορές κονδυλίων από κωδικό σε κωδικό στις μυστικές δαπάνες, για να τις χρησιμοποιείτε όπως εσείς νομίζετε, χωρίς να δίνετε λογαριασμό σε κανένα; Πότε ενημερώσατε τη Βουλή αναλυτικά; Για πείτε μας τι έχετε εγγράψει στον Προϋπολογισμό για τις αμυντικές δαπάνες, αναλυτικά, για να το δούμε και να γνωρίζουμε κι εμείς. Γιατί δεν γνωρίζουμε τίποτα. 
      Για ποιο νόμο περί προμηθειών μιλάτε; Ψηφίσατε ένα νόμο, ο οποίος δεν λειτουργεί ακόμα. Το λένε τα ίδια τα επιτελεία σας, τα οποία σας στέλνουν καθημερινά επιστολές και σας λένε ότι δεν μπορούν να αγοράσουν ανταλλακτικά. Για ποιο νόμο μιλάτε, για ποια εγχώρια αμυντική βιομηχανία μιλάτε; Την απαξιώσατε. Δεν έχετε δώσει τίποτα απολύτως, σε σχέση μ΄ αυτά τα οποία είχαμε προγραμματίσει εμείς ως κυβέρνηση. Την απαξιώσατε και το λέει όλος ο κόσμος. Εικονική πραγματικότητα προσπαθείτε να εκφράσετε μέσα από τις ομιλίες σας. 
      Όσον αφορά το μισθολόγιο των Ενόπλων Δυνάμεων εσείς δεσμευτήκατε ότι από 1-1-2004 θα δίνατε 860 ευρώ και το κάνατε από 1-1-2008, δηλαδή, στην ουσία δώσατε 30 ευρώ αύξηση. Εξαπατήσατε τα στελέχη των Ενόπλων Δυνάμεων. Αν γίνονταν οι αυξήσεις με τον τρόπο με τον οποίο δεσμευθήκατε προεκλογικά, το 2004 θα μιλούσαμε για αυξήσεις της τάξης των 370 ευρώ για τον ανθυπολοχαγό και καταλαβαίνετε πόσο θα ήταν σήμερα οι μισθοί των στελεχών των Ενόπλων Δυνάμεων. 
      Κι επειδή τσαμπουνάτε συνέχεια ότι το ΠΑ.ΣΟ.Κ. δεν ψήφισε κανέναν νόμο για το μισθολόγιο, θα σας θυμίσω το νόμο του Ανδρέα Παπανδρέου, που διπλασίασε τους μισθούς των στελεχών των Ενόπλων Δυνάμεων. Και από εκεί και μετά φέραμε άλλους τρεις μισθολογικούς νόμους, για τους οποίους δεν μιλάτε. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Του Γεωργίου Παπανδρέου.
      ΜΙΧΑΛΗΣ ΚΑΡΧΙΜΑΚΗΣ: Κυρίες και κύριοι συνάδελφοι, βρισκόμαστε για ακόμη μια χρονιά μπροστά σ’ έναν Προϋπολογισμό-«παρωδία», που πίσω από τις  αλχημείες του Υπουργού, του φιάσκου της απογραφής και της μετέπειτα τεχνητής αύξησης του Α.Ε.Π. κρύβει την πικρή αλήθεια του αντιπαραγωγικού και του πελατειακού κράτους της Νέας Δημοκρατίας, ενός κράτους όπου οι πολίτες χρηματοδοτούν με δυσβάσταχτο δανεισμό και συνεχή μείωση του επιπέδου ζωής τους τα μεγάλα συμφέροντα, τους κερδοσκόπους και τους «ημέτερους» μιας μικρής μειοψηφίας από φιλοκυβερνητικές παρέες εντός και εκτός συνόρων.
      Η Κυβέρνηση έχει καταφέρει πράγματι το ακατόρθωτο. Χωρίς να χρηματοδοτεί την παιδεία, χωρίς να χρηματοδοτεί την υγεία, χωρίς να αυξάνει τις κοινωνικές παροχές, χωρίς καν να δίνει αυτά που οφείλει στα ασφαλιστικά ταμεία έχει καταφέρει να αυξήσει τις δαπάνες κατά 16,5 δισεκατομμύρια ευρώ σε μια τετραετία. Μηδενικές επενδύσεις παντού! 
      Δυστυχώς, τι έγινε αυτός ο πολυδιαφημισμένος περιορισμός της σπατάλης; Θυμόμαστε τα λόγια του Πρωθυπουργού ότι οι προκλητικοί μισθοί των διοικητών των επιχειρήσεων και των οργανισμών περικόπτονται. 
      Αποτέλεσμα; Ο Διοικητής του Ο.Τ.Ε. παίρνει 700.000 ευρώ το χρόνο, 50.000 ευρώ το μήνα. Ο Διοικητής της Εθνικής Τράπεζας παίρνει 700.000 ευρώ το χρόνο, 50.000 ευρώ το μήνα. Αυτή είναι η πραγματικότητα και πηγαίνετε να πείτε στους απλούς ψηφοφόρους σας για τις αυξήσεις που δίνετε στους «ημετέρους» σας!
      Όσο για την ευθιξία, λέξη που ακούγεται πολύ τις τελευταίες ημέρες, την έχετε καταντήσει και αυτή ανέκδοτο. Σε ποια λογική ευθιξίας και σε ποια εχέγγυα υπευθυνότητας και ήθους ο Υπουργός Οικονομίας αναλαμβάνει την κατάρτιση ενός προϋπολογισμού, όταν εξακολουθεί να σιωπά για το σκάνδαλο των ομολόγων; Ακόμη περιμένουμε απάντηση. 
      Πού πήγαν οι βαλίτσες με το «μαύρο» χρήμα; Ποιος από το κόμμα σας τις παρέλαβε; Σε ποια λογική ευθιξίας κινείται ο Υπουργός Οικονομίας, όταν συγκαλύπτει –με την ανοχή του- συμμορίες μιζαδόρων και εκβιαστών; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τι επιτάσσει η ευθιξία του Υπουργού των Οικονομικών να κάνει στην περίπτωση του γενικού γραμματέα του Υπουργείου Οικονομίας, για τον οποίο φαίνεται να εκκρεμεί καταγγελία για μίζα 2.000 ευρώ στα χέρια του Σανιδά, ο οποίος κι αυτός σιωπά έχοντας επιλεκτικές ηθικές ευαισθησίες; 
      ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ να ολοκληρώσετε.
      ΜΙΧΑΛΗΣ ΚΑΡΧΙΜΑΚΗΣ: Μισό λεπτό, κυρία Πρόεδρε.
      Μίζα-μαμούθ που καταγγέλλεται επώνυμα πως έλαβε, για να γνωμοδοτήσει αντίθετα με τις εισηγήσεις της αρμόδιας διεύθυνσης και καταργώντας τη Βουλή των Ελλήνων να νομοθετήσει ο γενικός γραμματέας, απαλλάσσοντας τελικά, για πρώτη φορά μετά το 1977, χωρίς να έχουν αλλάξει οι πάγια ισχύουσες σχετικές διατάξεις, μεγάλη ασφαλιστική εταιρεία από φόρο ακινήτων ύψους 20.000.000 ευρώ.
      Όμως, φαίνεται πως η δήθεν ευθιξία της πολιτικής ηγεσίας της Κυβέρνησης Καραμανλή ενεργοποιείται επιλεκτικά και ανάλογα με τις πρωθυπουργικές, επικοινωνιακές ανάγκες. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ. Τελείωσε ο χρόνος σας.
      ΜΙΧΑΛΗΣ ΚΑΡΧΙΜΑΚΗΣ: Μισό λεπτό.
      ΠΡΟΕΔΡΕΥΟΥΣΑ (Βέρα Νικολαΐδου): Ωραία, ολοκληρώστε τη φράση σας.
      ΜΙΧΑΛΗΣ ΚΑΡΧΙΜΑΚΗΣ: Για τον εκλεκτό διευθυντή, τον εφοριακό που συνελήφθη προ ημερών με τα σημαδεμένα χαρτονομίσματα της μίζας και του εκβιασμού στο Κολωνάκι, κάναμε ερώτηση. 
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Καρχιμάκη, μη με φέρνετε σε δύσκολη θέση. Έχετε ολοκληρώσει.
      ΜΙΧΑΛΗΣ ΚΑΡΧΙΜΑΚΗΣ: Αλλά μας διεμήνυσε ο κύριος Υπουργός ότι απαξιοί να απαντήσει. Απαξιοί να απαντήσει ότι σύμφωνα με δημοσιεύματα ο κύριος μιζαδόρος και εκβιαστής είναι κουμπάρος του διευθυντή του γραφείου του! 
      ΠΡΟΕΔΡΕΥΟΥΣΑ (Βέρα Νικολαΐδου): Συνεχίζουμε με τον κ. Κοντογιάννη Γεώργιο.
      ΜΙΧΑΛΗΣ ΚΑΡΧΙΜΑΚΗΣ: Αυτή είναι η κατάσταση και άλλα πολλά, τα οποία θα τα καταθέσω στα Πρακτικά.
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Καρχιμάκη έχετε τελειώσει. Σας παρακαλώ!
      ΜΙΧΑΛΗΣ ΚΑΡΧΙΜΑΚΗΣ: Δυστυχώς, ο Υπουργός Οικονομίας συγκαλύπτει τους λαθρέμπορους, τους εκβιαστές και τους μιζαδόρους! Αυτή είναι η πραγματικότητα. 
      ΠΡΟΕΔΡΕΥΟΥΣΑ (Βέρα Νικολαΐδου): Κατανοητό, ολοκληρώσατε.
      ΜΙΧΑΛΗΣ ΚΑΡΧΙΜΑΚΗΣ: Αυτός ο Προϋπολογισμός από εμάς θα καταψηφιστεί, γιατί ουσιαστικά ευνοεί τους λίγους, υπονομεύει τους πολλούς και επιβαρύνει!
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Ο κ. Κοντογιάννης Γεώργιος έχει το λόγο.
      ΓΕΩΡΓΙΟΣ ΚΟΝΤΟΓΙΑΝΝΗΣ: Κυρία Πρόεδρε, κυρίες και κύριοι συνάδελφοι, είναι κρίμα που σχεδόν μετά από τέσσερα χρόνια poy βρίσκεται το ΠΑ.ΣΟ.Κ. στην Αντιπολίτευση, υπάρχουν συνάδελφοι που δεν έχουν διδαχθεί τίποτε. Είναι κρίμα μετά από σχεδόν τέσσερα χρόνια, σ’ αυτή την Αίθουσα να ακούγονται επιχειρήματα, τα οποία ο ελληνικός λαός έχει απορρίψει, επειδή απλά δεν συνάδουν με τη λογική.
      Τι μας λέτε; Μας λέτε ότι δεν φταίει αυτός που κάνει τις αλχημείες, αλλά αυτός που τις αποκαλύπτει; Τι λογική είναι αυτή; Υποστηρίχτηκε ότι μετά το 2004 ήρθαν στην επιφάνεια άγνωστες λέξεις, όπως η ακρίβεια. Να σας θυμίσω μια διαχρονικά άγνωστη λέξη για το ΠΑ.ΣΟ.Κ.; Συνέπεια. Να σας θυμίσω κι άλλες; Διαφάνεια, αξιοκρατία, αξιοπιστία.
      Κυρία Πρόεδρε, χαρακτηριστικό του νέου Προϋπολογισμού είναι η ενίσχυση του ανθρωποκεντρικού πυλώνα του κράτους μέσα από τη δημιουργία δομών, όπως η σύσταση του Εθνικού Ταμείου Κοινωνικής Συνοχής, οι πόροι του οποίου θα φθάσουν σταδιακά στα 2.000.000.000 ευρώ ετησίως. Ο άνθρωπος και το δικαίωμα σ΄ ένα καλύτερο αύριο αποτελεί κεντρικό πυλώνα της πολιτικής που ασκεί η Κυβέρνηση του Κώστα Καραμανλή.
      Γι’ αυτό και οι προσπάθειές μας δεν επικεντρώνονται απλώς σε προνοιακού χαρακτήρα παρεμβάσεις, αλλά σε πολιτικές και δράσεις που δημιουργούν τις συνθήκες για να οικοδομήσουμε ένα καλύτερο και πιο ασφαλές μέλλον. Παρά το δυσμενές οικονομικό περιβάλλον -μόνο η αύξηση των τιμών του πετρελαίου σε όρους δολαρίου ήταν τα τελευταία τρία χρόνια της τάξεως του 132,4%- τα θεμέλια που θέσαμε τα προηγούμενα χρόνια με τις θυσίες του ελληνικού λαού και τη σωστή διαχείριση εκ μέρους μας, μας επιτρέπουν να αισιοδοξούμε.
      Γνωρίζουμε ότι το έργο που έχουμε να συνεχίσουμε είναι ιδιαίτερα δύσκολο και για έναν ακόμη λόγο. Οι πρωτοφανείς καταστροφές από τις πυρκαγιές σε Πελοπόννησο και Εύβοια έχουν πλήξει τριπλά την οικονομία. 
      Πρώτον, επηρέασαν δυσμενώς την πορεία των εσόδων στις συγκεκριμένες περιοχές. Το κράτος έπρεπε -και το έπραξε- να σταθεί στο πλευρό των πληγέντων με απαλλαγές και φορολογικές διευκολύνσεις, ώστε να στηριχθεί το εισόδημα των επαγγελματιών αγροτών και κτηνοτρόφων.
      Δεύτερον, οι δαπάνες για την αποκατάσταση των ζημιών, την ανασυγκρότηση και αναγέννηση των περιοχών που επλήγησαν, είναι τεράστιες. Μόνο η μελέτη για την ανασύσταση του αγροτικού κτηνοτροφικού τομέα προβλέπει δαπάνες της τάξεως των 645.000.000 ευρώ.
      Τρίτον, η απώλεια πόρων από τη μείωση της αγροτικής και κτηνοτροφικής παραγωγής, του τουρισμού, της μεταποίησης στις περιοχές που επλήγησαν, είναι σημαντική. Είναι χαρακτηριστικό ότι η μελέτη της «WWF» για την Ηλεία προβλέπει μείωση της παραγωγής ελαιολάδου σε ποσοστό 50%. Σημειώνεται ότι οι περιοχές που επλήγησαν, παράγουν περίπου το 8% του Ακαθάριστου Εθνικού Προϊόντος. Τα δύο αυτά στοιχεία, δυσμενείς διεθνείς συνθήκες και εσωτερικές καταστροφές, αλλάζουν τα οικονομικά δεδομένα.
      Παρά ταύτα, η πολιτική που ασκείται από την Κυβέρνηση δημιουργεί την ελπίδα για ένα καλύτερο αύριο. Οι αναπτυξιακές προοπτικές της ελληνικής οικονομίας διασφαλίζονται από τη συνέχιση της εξυγίανσης της ελληνικής οικονομίας με το μεταρρυθμιστικό πρόγραμμα που βρίσκεται σε εξέλιξη, την εφαρμογή και νέων αναπτυξιακών πολιτικών, τη σωστή αξιοποίηση των πόρων του Ε.Σ.Π.Α., ύψους 24.000.000.000 ευρώ έως το 2013, την εφαρμογή ενός αναπτυξιακού Προγράμματος Δημοσίων Επενδύσεων, ύψους 9,3 δισεκατομμυρίων ευρώ, την υλοποίηση ιδιωτικών επενδύσεων μέσω του επενδυτικού νόμου, που προσεγγίζουν τα 9.000.000.000 ευρώ, την υλοποίηση του προγράμματος των Σ.Δ.Ι.Τ., που ανοίγει νέους δρόμους για την επιχειρηματικότητα και τους ξένους επενδυτές, ύψους 3.000.000.000 ευρώ.
      Σήμερα, η εικόνα της Ελλάδος στο διεθνές στερέωμα έχει αλλάξει. Η χώρα μας, έχοντας σταθερούς ρυθμούς ανάπτυξης πάνω από 4%, ανάπτυξη η οποία στηρίζεται στον ιδιωτικό τομέα και όχι στο κράτος, προσφέρει σημαντικά πλεονεκτήματα σε όποιον επενδύσει στους τομείς της ενέργειας, του τουρισμού, των υπηρεσιών, των ακινήτων και των τραπεζών.
      Ιδιαίτερα σημαντικές είναι οι πολιτικές που ακολουθεί η Κυβέρνηση στους τομείς της τουριστικής και της αγροτικής ανάπτυξης. Στον τουρισμό, με τη μεθοδική και εξαιρετική δουλειά που έγινε τα τελευταία χρόνια, για πρώτη φορά η χώρα μας ξεκινά τη διαφημιστική της καμπάνια πριν από τα Χριστούγεννα. Επιβεβαιώνοντας όσους υποστήριζαν ότι ο τουρισμός αποτελεί τη βαριά βιομηχανία για τη χώρα μας, τα έσοδα από τον τουρισμό αποτελούν πλέον το 8% του Α.Ε.Π., ενώ η βιομηχανία περιορίζεται κάτω από το 4%.
      Είναι παρήγορο ότι η παρούσα Κυβέρνηση ενισχύει δράσεις γύρω από τον τουρισμό, αλλά και την τουριστική εκπαίδευση, η οποία πρέπει να αναπτυχθεί σε περιοχές, στις οποίες στοχεύουμε να υπάρξει τουριστική ανάπτυξη. Επί παραδείγματι, σε μία περιοχή με δεκάδες ιαματικές πηγές και αξιοθέατα, όπως η Ηλεία, οφείλουμε να δείξουμε ενδιαφέρον για την εκπαίδευση στο συγκεκριμένο τομέα είτε μέσω των Ι.Ε.Κ. του Ο.Τ.Ε.Κ. είτε μέσω της τριτοβάθμιας εκπαίδευσης. Της εκπαίδευσης την οποία γενικότερα πλέον, οφείλουμε να αντιμετωπίσουμε ως εθνική επένδυση.
      Σε ό,τι αφορά την αγροτική οικονομία, οι πολιτικές που αναπτύσσουν τα Υπουργεία Αγροτικής Ανάπτυξης και Ανάπτυξης για στήριξη των ελληνικών προϊόντων και περιορισμό των ελληνοποιήσεων, κινούνται προς τη σωστή κατεύθυνση, αλλά πρέπει να ενταθούν. Το βέβαιο είναι ότι η Νέα Δημοκρατία δεν περιμένει μοιρολατρικά το 2013. Προετοιμάζει τους αγρότες. Εκσυγχρονίζει τις αγορές. Ενισχύει την τυποποίηση και τη μεταποίηση. Αξιοποιεί τους ευρωπαϊκούς πόρους. Ενισχύει τις εξαγωγές και στέκεται στο πλευρό των αγροτών, όταν έντονα καιρικά φαινόμενα πλήττουν την παραγωγή τους. Δηλαδή, φροντίζουμε να είμαστε αποτελεσματικοί, εφαρμόζοντας μια στρατηγική ανάπτυξης της αγροτικής οικονομίας και προσαρμογής της στα ευρωπαϊκά δεδομένα.
      Κυρίες και κύριοι συνάδελφοι, ξεκίνησα την ομιλία μου δίνοντας έμφαση στο κοινωνικό πρόσωπο της Κυβέρνησης. Εμείς, οι κάτοικοι των πυρόπληκτων περιοχών, είχαμε την εμπειρία να νιώσουμε τι σημαίνει κοινωνικό κράτος, δυστυχώς, κάτω από τραγικές συνθήκες. 
      Η Κυβέρνηση κατηγορήθηκε από την Αντιπολίτευση για προεκλογικές πρακτικές. Όμως, εμείς που ζήσαμε την καταστροφή είδαμε, επιτέλους, μια κυβέρνηση να βρίσκεται στο πλευρό εκείνων που είχαν ανάγκη. Χωρίς μεσάζοντες και πολιτικές παρεμβάσεις, το κράτος τις κρίσιμες εκείνες ημέρες έδειξε το ανθρώπινο πρόσωπό του και στάθηκε στο πλευρό του κάθε πολίτη. 
      Μετεκλογικά απέδειξε ότι δεν ήταν κάτι τυχαίο, κάτι προσωρινό, κάτι προεκλογικό. Τα δεκάδες εκατομμυρίων ευρώ που έχουν δοθεί για αντιπλημμυρικά και αντιδιαβρωτικά έργα, οι αποφάσεις για την ανοικοδόμηση των κατοικιών, των σταβλικών εγκαταστάσεων και των αποθηκών των πυροπλήκτων, οι αποζημιώσεις για την ανασύσταση των καλλιεργειών, αλλά και οι μελέτες για την αναγέννηση των περιοχών που επλήγησαν, αποδεικνύουν ότι αυτό που χρόνια αναζητούσαμε, ένα κράτος αποτελεσματικό και ανθρώπινο απέναντι στον πολίτη το έχουμε πλέον κατακτήσει σε μεγάλο βαθμό. 
      Το κυριότερο, όμως, είναι πως οι πολίτες γνωρίζουν ότι στην εξουσία βρίσκεται μια κυβέρνηση γρήγορη στις αποφάσεις της, απλή, αποτελεσματική και ανθρώπινη. Ξέρουμε ότι υπολείπονται πολλά και αυτά τα πολλά, όπως η περαιτέρω ενίσχυση της μητρότητας, της υγείας, της παιδικής ηλικίας και των οικονομικά και κοινωνικά αδυνάμων, έχουν άμεση σχέση με την οικονομική δυνατότητα της χώρας. 
      Από την πλευρά μας, οφείλουμε να συνεχίσουμε τη μεγάλη προσπάθεια, που με τη στήριξη του ελληνικού λαού ξεκινήσαμε το 2004. Σε αυτήν την προσπάθεια δεν χωρούν οπισθοδρομήσεις. Ο λαός δεν το επέτρεψε με την ψήφο του το Σεπτέμβρη του 2007. Και τη βούληση του λαού οφείλουμε όλοι μας να τη σεβαστούμε. 
      Γι’  αυτό σας καλώ να υπερψηφίσετε τον Προϋπολογισμό του 2008. 
      (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ. 
    Το λόγο έχει ο κ. Θεοχάρης Τσιόκας, Βουλευτής του ΠΑ.ΣΟ.Κ.. 
    ΘΕΟΧΑΡΗΣ ΤΣΙΟΚΑΣ: Κυρίες και κύριοι συνάδελφοι, παρακολουθώ έκπληκτος και με ερωτηματικά τον εισηγητή της Νέας Δημοκρατίας και τους Υπουργούς της Νέας Δημοκρατίας να γίνονται λαλίστατοι για τα εσωτερικά του ΠΑ.ΣΟ.Κ., αλλά την ίδια ώρα δεν θέλουν να πουν κουβέντα, κυριολεκτικά, για όλα αυτά που απασχολούν την ελληνική κοινωνία, για το δράμα που δημιουργούν με βάση τις πολιτικές τους επιλογές και τον βίαιο κοινωνικό διχασμό που δημιουργούν μέσα στη χώρα μας. 
    Η Νέα Δημοκρατία και με τους προηγούμενους Υπουργούς και ομιλητές μιλά με περίσσια αλαζονεία, μετατρέποντας την ψήφο ανοχής που πήρε στις πρόσφατες εκλογές ως δήθεν εντολή εν λευκώ, για να εφαρμόσει –λέει- τις πολιτικές της. 
    Αλήθεια, κύριοι Υπουργοί, πήρατε εντολή, ώστε ο μισθός, τα εισοδήματα δυόμισι και πλέον εκατομμυρίων ανθρώπων στην Ελλάδα να φθάνουν μόνο για τα δύο τρία του μήνα ως αγοραστική δύναμη και για τα υπόλοιπα να δανείζονται; Αυτήν την εντολή πήρατε από τον ελληνικό λαό, να εφαρμόσετε αυτήν την πολιτική; 
    Αλήθεια, κύριοι Υπουργοί, πήρατε εντολή να πετάξετε τη μεσαία τάξη έξω απ’ όλα τα προγράμματα, να τη βάζετε να «βαράει λουκέτο» στα μαγαζιά της, γιατί δεν μπορεί να αντέξει στον ανταγωνισμό, να υποφέρει από τις ακάλυπτες επιταγές και, στο τέλος-τέλος, με τον φετινό Προϋπολογισμό να της φορτώνετε και το μεγάλο μερίδιο φόρων των 6.000.000.000 ευρώ επιπλέον που θέλετε να μαζέψετε; Φορτώνετε δυο φορές στη μεσαία τάξη με επιβαρύνσεις και από την ακρίβεια της κατανάλωσης, δηλαδή μέσα από την πληθωριστική ακρίβεια και από την έλλειψη τιμαριθμοποίησης. Χαρίζετε τη μεσαία τάξη στα μεγάλα πολυκαταστήματα και την οδηγείτε στον αφανισμό. 
    Αλήθεια, κύριοι Υπουργοί, πήρατε εντολή να εφαρμόσετε το πρόγραμμά σας, ώστε οι επιδοτήσεις να φθάνουν μειωμένες και μερικώς στους αγρότες; 
    Πήρατε εντολή να κερδίζουν μόνο οι τράπεζες από τα λεφτά των αγροτών; 
    Πήρατε εντολή να μην επιτρέπετε τις μεταβιβάσεις των δικαιωμάτων στους αγρότες, με αποτέλεσμα να χάνονται φέτος τα δικαιώματα; 
    Πήρατε εντολή από τον ελληνικό λαό να αυξήσετε το κόστος παραγωγής στην αγροτική παραγωγή, 40% τα λιπάσματα και 15% τα φάρμακα; 
    Πήρατε εντολή να ακριβύνετε το πετρέλαιο, για να μην ξέρει αν θα πάρει πίσω αυτά που θα δικαιούται ο αγρότης ως επιστροφή, γιατί άραγε δεν έχετε επιστροφές στον Προϋπολογισμό σας; 
     Πήρατε εντολή να χρεοκοπήσετε τον ΕΛ.Γ.Α., τον οποίο βάζετε διαρκώς «μέσα»; 
     Πήρατε εντολή να τριπλασιάσετε το κόστος των ζωοτροφών, όταν έκανε 100 ευρώ περίπου ο τόνος και σήμερα έχει 300 ευρώ ο τόνος; 
     Πήρατε εντολή να μειώσετε τις τιμές του κρέατος που πουλάνε οι κτηνοτρόφοι από τα 4,5 ευρώ στα 3,2 ευρώ; 
     Πήρατε εντολή να μη δίνετε πετρέλαιο στους κτηνοτρόφους; 
     Πήρατε εντολή να οδηγήσετε την ελληνική οικογένεια στο να εξαντλήσει στην ουσία τις όποιες αποταμιεύσεις είχε και να απευθυνθεί πλέον ως μέσο επιβίωσης, στον δανεισμό; Ένα στα πέντε προϊόντα που αγοράζει σήμερα η ελληνική οικογένεια οφείλεται ακριβώς στα δάνεια, τα οποία αύριο δεν θα μπορεί να τα πληρώσει.
     Πήρατε εντολή από τον ελληνικό λαό, από την ελληνική νεολαία να φτιάξετε τα προγράμματα stage, με τα οποία κατακλείσατε όλες τις δημόσιες υπηρεσίες, τους δήμους, με γαλάζια παιδιά, μέσα από τις γαλάζιες παράγκες, για να δημιουργείτε αυτό τον κοινωνικό διχασμό στη νεολαία ανάμεσα σ’ αυτούς που είναι γαλάζιοι και στην υπόλοιπη νεολαία, καταργώντας κάθε έννοια αξιοκρατίας;
     Πήρατε εντολή στην ουσία να καταρρεύσετε το δημόσιο σύστημα υγείας, να καταρρεύσετε το δημόσιο σύστημα παιδείας, να διαιωνίζονται η κοινωνική και οικονομική ανασφάλεια όλης της νέας γενιάς;
     Απ’ αυτούς, κύριοι Υπουργοί, ζητάτε να πληρώσουν φόρους. Προϋπολογίζετε 6.000.000.000 φόρους επιπλέον και θέλετε να τα πάρετε απ’ αυτούς, από τη μεσαία τάξη, από τους αγρότες, από την ελληνική οικογένεια, από τους εργαζόμενους. Απ’ αυτούς ζητάτε να πληρώσουν.
     Έχει αποκαλυφθεί πλέον, κύριοι της Κυβέρνησης, το σχέδιό σας, η πολιτική σας. Έχει αποκαλυφθεί η στόχευσή σας. Είστε μια βαθειά ταξική Κυβέρνηση. Νομοθετείτε και παίρνετε πολιτικές αποφάσεις μόνο για τους λίγους, για τους «ημέτερους» και για τον κομματισμό.
     Είναι αλήθεια, ναι ή όχι, ότι οι μεγάλες εισηγμένες εταιρείες είχαν για τέταρτη χρονιά φέτος κέρδη πάνω από 11.000.000.000; Αυτοί πως συμβάλλουν στον προϋπολογισμό της χώρας; Πώς συμβάλλουν με την πολιτική σας; Οι τράπεζες, οι εταιρείες επενδύσεων, οι ασφαλιστικές πώς συμβάλλουν; Δεν συμβάλλουν. Μόνο κερδίζουν και μάλιστα στα διανεμόμενα έσοδα των μετόχων η φορολογία είναι και μικρή. Αντίθετα, στα έσοδα των εργαζομένων και της μεσαίας τάξης η φορολογία είναι τεράστια. Πληρώνει σήμερα φόρους κάθε οικογένεια, κάθε πρόσωπο που εργάζεται, πάνω από 38% και πληρώνουν σήμερα φόρους όλοι αυτοί οι μέτοχοι των μεγάλων εισηγμένων επιχειρήσεων κάτω από 25%. Γι’ αυτούς κυβερνάτε. Απ’ αυτούς μπορεί να πήρατε εντολή, αλλά από την ελληνική κοινωνία δεν πήρατε γι αυτήν την πολιτική.
     Αλλά το ίδιο δεν κάνατε με την έμμεση φορολογία; Ποιος πληρώνει με την έμμεση φορολογία; Ποιος συμβάλλει στα εισοδήματα, στους φόρους του ελληνικού κράτους; Πάλι η μεσαία τάξη, πάλι οι αγρότες, πάλι η νεολαία, πάλι τα χαμηλά κοινωνικά στρώματα.
     Συνεχίζετε αυτή την πολιτική με περίσσια αλαζονεία. Κάνετε δώρα. Κάνετε διαρκώς δώρα στις τράπεζες, στο μεγάλο κεφάλαιο. Εσείς δεν είστε που καταργείτε το φόρο κληρονομιών ή γονικών παροχών και βάζετε δύο εκατομμύρια ιδιοκτήτες να επιβαρυνθούν με 600.000.000 ευρώ φόρους, ενώ τους μεγάλους, τους  τριάντα οκτώ χιλιάδες, σαράντα χιλιάδες μεγαλοϊδιοκτήτες τους βάζετε να πληρώσουν φόρους από 225.000.000 ευρώ στα 110.000.000 ευρώ φόρους; Εσείς δεν είστε; Και το πρόβλημα δεν είναι μόνο αυτό, δεν είναι μόνο ότι τα έσοδα τα παίρνετε από τους πολλούς, είναι ότι τα μεταφέρετε και στους λίγους. 
     Εγκαταλείψατε το Εθνικό Σύστημα Υγείας. Πάτε στα χωριά μας. Τα κέντρα υγείας είναι ερημωμένα.
     Εγκαταλείψατε την παιδεία, το ολοήμερο σχολείο, τις γλώσσες τα κομπιούτερ.
     Η κοινωνική ασφάλιση βουλιάζει. Δεν βάζει το κράτος χρήματα, αφήνει την εισφοροδιαφυγή. Θέλετε να χαρίσετε τη δημόσια ασφάλεια στην αγορά.
     Οι Δ.Ε.Κ.Ο.; Οι Δ.Ε.Κ.Ο. έχουν όλες πολλαπλασιασμένα ελλείμματα. Καμία Δ.Ε.Κ.Ο. δεν είχε θετικότερο αποτέλεσμα απ’ αυτό που παραλάβατε το 2004. Το αποτέλεσμα είναι ένα: Επιβάρυνση στον πολίτη, χειρότερες υπηρεσίες, μεγαλύτερο κόστος. Μερίδια της αγοράς σε «ημέτερους». Εργασιακός μεσαίωνας.
     Ξεχάσατε τι κάνατε με την Ολυμπιακή; Τριακόσια εβδομήντα και εκατομμύρια ευρώ έλλειμμα να δημιουργήσετε από κακοδιοίκηση, για να μη διαπραγματευτείτε, με την Ευρωπαϊκή Ένωση και για να εκχωρήσετε στο μονοπώλιο της χώρας άνευ όρων μερίδα αγοράς. Θυσιάζετε τους πολίτες, την περιφέρεια, κατεβάζετε την ελληνική σημαία και την αντικαθιστάτε με οικόσημα «ημετέρων».
      Στον Ο.Τ.Ε. τα χρηματιστηριακά παιχνίδια ατέλειωτα. Αλήθεια, γιατί ήταν τόσο πολύ ωφέλιμη η αγορά της «ΓΕΡΜΑΝΟΣ» αλλά την ίδια ώρα δεν είναι ωφέλιμη και χρειάζεται να πωληθεί η ΙNFOTE; Αφελληνίζετε την παραγωγική βάση της χώρας. Φοράτε φερεντζέ στον Ο.Τ.Ε. για να καλύψετε τις μαύρες τρύπες της πολιτικής σας.
      (Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΟΥΣΑ (Βέρα Νικολαϊδου): Έχετε ολοκληρώσει, κύριε συνάδελφε. 
      ΘΕΟΧΑΡΗΣ ΤΣΙΟΚΑΣ: Τελειώνω, κυρία Πρόεδρε.
      Θέλω, όμως, να πω ένα πράγμα: στην Ευρώπη η νέα γενιά εισπράττει με πολύ χαμηλό κόστος τηλεπικοινωνίες, υψηλού επιπέδου υπηρεσίες, τηλέφωνα, κινητό, σταθερό, τηλεόραση, internet. Με πολύ χαμηλό πάγιο. Στην Ελλάδα ο κ. Αλογοσκούφης και ο…
      ΠΡΟΕΔΡΕΥΟΥΣΑ (Βέρα Νικολαϊδου): Κύριε συνάδελφε, υπάρχουν ακόμη εκατόν εβδομήντα Βουλευτές για να μιλήσουν. Σας  παρακαλώ, έχετε ολοκληρώσει.
      ΘΕΟΧΑΡΗΣ ΤΣΙΟΚΑΣ: Ο κ. Βουρλούμης κάνει δώρο τον Ο.Τ.Ε. σε επιθετικές εξαγορές με επενδύσεις αμφιβόλου αξιοπιστίας. Θυσιάζει η Νέα Δημοκρατία ένα εργαλείο ανάπτυξης, ένα εργαλείο οικονομικής πολιτικής και διπλωματίας στη νοτιοανατολική Ευρώπη και τα Βαλκάνια. 
      ΠΡΟΕΔΡΕΥΟΥΣΑ (Βέρα Νικολαϊδου): Ολοκληρώσατε, κύριε συνάδελφε! Από εδώ και πέρα αυτά που λέτε δεν γράφονται στα Πρακτικά. 
      ΘΕΟΧΑΡΗΣ ΤΣΙΟΚΑΣ: Καταψηφίζουμε, λοιπόν, τον προϋπολογισμό γιατί εκφράζουμε με διαφορετικές πολιτικές τις ανάγκες της κοινωνικής πλειοψηφίας που θίγεται από τις πολιτικές σας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαϊδου): Ο κύριος Ιωάννης Μανώλης, Βουλευτής της Νέας Δημοκρατίας, έχει το λόγο.
      ΙΩΑΝΝΗΣ ΜΑΝΩΛΗΣ: Κύριοι συνάδελφοι, ακούσαμε σήμερα τον Αρχηγό της Αξιωματικής Αντιπολίτευσης να μας λέει ούτε λίγο ούτε πολύ πού είδαμε τα εσωκομματικά προβλήματα. Το ΠΑ.ΣΟ.Κ. δεν έχει, λέει, εσωκομματικά προβλήματα. Δεν ξέρω αν το λέει για να το πιστέψει ο ίδιος ή για να το πιστέψετε εσείς οι Βουλευτές του ΠΑ.ΣΟ.Κ. ή το λέει για να το πιστέψουμε όλοι οι υπόλοιποι πολίτες. Γιατί αν είχα χρόνο, θα σας έφερνα εδώ κασέτες, βίντεο, εφημερίδες για το τι έλεγε η μια πλευρά για την άλλη και όλοι μαζί για το Σημίτη επί δυο ολόκληρους μήνες. Μπορείτε να κοροϊδεύετε τον κόσμο; 
      Βέβαια, είδαμε το εκπληκτικό φαινόμενο σήμερα. Είδαμε το νέο ρεύμα του κ. Βενιζέλου και το ορθόδοξο ΠΑ.ΣΟ.Κ. του κ. Παπανδρέου, που μέχρι χθες ειδικά ο κ. Παπανδρέου έλεγε «μακριά από μένα η περίοδος Σημίτη», να εκθειάζει το Σημίτη. Γίνονται και αυτά στην πολιτική. Ο ακροβατισμός είναι επικίνδυνο επάγγελμα και κυρίως είναι επικίνδυνο όταν είναι πολιτικός ακροβατισμός.
      Να ξεκινήσω από τον κ. Σημίτη. Ξεκίνησε με ένα άρθρο του για την οικονομία ως ένας καθηγητής –μπορεί να είναι καλός καθηγητής, τεχνοκράτης και λίγο λογιστής-  και αφού μίλησε για πολλή ώρα γι’ αυτό, ξαφνικά θυμήθηκε τον εργαζόμενο, θυμήθηκε το συνταξιούχο, έγινε φιλεργατικός, τον έπιασε ο πόνος σήμερα, τέσσερα χρόνια αφότου έφυγε από Πρωθυπουργός για τον απλό εργαζόμενο. Και μάλιστα είπε το εξής εκπληκτικό: μίλησε για παράνομο πλουτισμό σήμερα. Μα, δεν άκουσε την κ. Βάσω Παπανδρέου, την Υπουργό του, να λέει δημοσίως μέσα στο ΠΑ.ΣΟ.Κ. ότι επί ΠΑ.ΣΟ.Κ. κάποιοι πλούτισαν και δεν θέλω να έχω σχέση με αυτούς; Πού ήταν; Δεν ήταν Πρωθυπουργός της χώρας; «Δεν ήξερε, δεν ρωτούσε»; Και ξαφνικά έρχεται σήμερα και μιλά για παράνομο πλουτισμό. Ποιος; Ο κ. Σημίτης; 
      Είπε και άλλα πολλά. Εκείνο που δεν έκανε είναι να ζητήσει συγνώμη, γιατί μετά από επτά χρόνια δικά του ως Πρωθυπουργός της χώρας φεύγοντας παρέδωσε μισθούς 500 και 600 ευρώ, συντάξεις κατώτερες στο ΙΚΑ 350 ευρώ και συντάξεις αγροτικές 175 ευρώ! Και αντί να έρθει εδώ να πει ένα συγνώμη για όλα αυτά έρχεται και μας λέει διάφορα πράγματα. Αντί να έρθει εδώ να ζητήσει συγνώμη από αυτούς που από την 1η Ιανουαρίου θα χάσουν  στις συντάξεις από το νόμο Ρέππα, θα μειωθεί η σύνταξη από το 80% στο 70%, θα αλλάξει ο τρόπος υπολογισμού, θα φάνε ορισμένοι κάποια χρόνια στην πλάτη τους, έρχεται ως κριτής και τα ρίχνει στην Κυβέρνηση. 
      Αλλά θα μου πείτε εδώ περισσεύει η υποκρισία. Εδώ είδαμε στελέχη του ΠΑ.ΣΟ.Κ., που λόγω της υπουργικής καρέκλας είχαν σκουριάσει επί δεκαπέντε χρόνια και ξαφνικά θυμήθηκαν το πεζοδρόμιο και ξέχασαν το αρχικό ζιβάγκο που είχαν κάποτε, έβαλαν τα τζάκετ και πήγαν κάτω από την εξέδρα της Γ.Σ.Ε.Ε. για να διαμαρτυρηθούν. Και ρωτώ: να διαμαρτυρηθούν για το ενδεχόμενο ενός νόμου της Νέας Δημοκρατίας που θα μειώνει τις συντάξεις ή να διαμαρτυρηθούν γιατί ο νόμος Ρέππα μειώνει αποδεδειγμένα τις συντάξεις το επόμενο διάστημα από 1ης Ιανουαρίου μέχρι το 2017; Είναι απλά ερωτήματα. Και μετά μιλάμε για υποκρισία. Και αν σας λέμε ότι ακροβατείτε μας λέτε «όχι». 
      Ήθελα να πω όμως λίγα πράγματα για το νέο ρεύμα. Ο κ. Βενιζέλος πράγματι εκμεταλλεύτηκε σήμερα σ’
       ένα βαθμό -γιατί ο κ. Παπανδρέου έτρεξε να δηλώσει παρουσία- την ανυπαρξία…
      ΕΜΜΑΝΟΥΗΛ ΣΤΡΑΤΑΚΗΣ: Για την «ALPHA BANK» να μας πείτε!
      ΠΡΟΕΔΡΕΥΟΥΣΑ (Βέρα Νικολαϊδου): Παρακαλώ, κύριε συνάδελφε, μην διακόπτετε.
      ΙΩΑΝΝΗΣ ΜΑΝΩΛΗΣ: Στην «ALPHA BANK» χαρίσατε 600.000.000 παραμονές εκλογών του 2004 με υπογραφή Σπυρόπουλου, Φαρμάκη! Καταλάβετέ το. Και «μιλάτε εσείς στο σπίτι του κρεμασμένου για σχοινί». Πταίσματα  είναι αυτά που γίνονται, αν γίνονται, σε σχέση με τα εγκλήματα που κάνατε εσείς. Καταλάβετέ το! 
      Λέω, λοιπόν, για το νέο ρεύμα του κ. Βενιζέλου. Εκμεταλλεύτηκε την ανυπαρξία του ΠΑ.ΣΟ.Κ., την ανυπαρξία του Γιώργου Παπανδρέου, ο οποίος δεν λέει τίποτα. Από το να μην λες τίποτα καλό είναι να λες κάτι έστω και αν διαφωνεί κάποιος μαζί σου. Και σήμερα –άκουσον, άκουσον- ακούσαμε τον κ. Βενιζέλο να ανακαλύπτει τη μεσαία τάξη, να προσπαθεί να προσεγγίσει τη μεσαία τάξη και να προσεγγίσει τη λαϊκή δεξιά! Σαν να λες στο Γιώργο τη μεσαία τάξη την έχασες, τη λαϊκή δεξιά δεν μπορείς να την προσεγγίσεις, την αριστερά στην τρώει ο Αλαβάνος και άμα μπει και ο Τσίπρας ως νεότερος θα στη φάει ακόμη περισσότερο, περιπλανιέσαι παντού και δεν έχεις να μιλήσεις για τίποτα.  Θετικό αυτό. Βεβαίως πολύ αργά ανακάλυψε τη συρρίκνωση της μεσαίας τάξης. Η μεσαία τάξη έχει μειωθεί πολύ, έχει διευρυνθεί η φτώχια και έχει διευρυνθεί και η ανώτατη τάξη. Αλλά τα είκοσι χρόνια που κυβερνούσατε έγιναν όλα αυτά. Δεν έγιναν σε τρία χρόνια. Δεν γίνονται αυτές οι αλλαγές σε τρία χρόνια! Τη θυμηθήκατε, λοιπόν, αργά. 
      Όμως, είπα ότι η ακροβασία είναι ένα επικίνδυνο άθλημα. Μας είπε και το εκπληκτικό σήμερα ο κ. Βενιζέλος –δεν ξέρω πόσο ταιριάζει με το νέο ρεύμα- ότι την ακρίβεια, λέει, την είχαμε ξεχάσει μέχρι το 2004. Και δεν είναι ανέκδοτο αυτό. Μας βλέπει κόσμος από το σπίτι του. Δεν καταλάβατε τι έγινε με την είσοδο του ευρώ στη ζωή μας; Δεν ζούσατε στην Ελλάδα; Πού ζούσε ο κ. Βενιζέλος; Πού ζούσε ο κ. Σημίτης; Απροετοίμαστη η χώρα μας, δέχθηκε μια επίθεση αισχροκέρδειας από τους μεσάζοντες. Πότε έγινε η ακρίβεια στην Ελλάδα; Δηλαδή δημιουργήθηκε τώρα; Θα μας τρελάνετε; 
      Τώρα να πω λίγο και για τον Γιώργο τον Παπανδρέου. Ξαφνικά βγήκε και κατά των ενοποιήσεων των ταμείων. Ο νόμος Ρέππα μιλάει για τρία ταμεία στην κοινωνική ασφάλιση και ξαφνικά είναι και εναντίον του νόμου Ρέππα. Θα το δούμε και αυτό! Και όταν μεθαύριο θα συζητάμε για το άρθρο 16 θέλω να δω ο κ. Παπανδρέου και ο κ. Βενιζέλος τι θα μας πουν. 
      Είναι βέβαιο ότι ο κ. Παπανδρέου θα ξεχάσει και το άρθρο 16. Θα ξεχάσει ότι είχε ψηφίσει υπέρ του άρθρου 16 στην προηγούμενη αναθεώρηση του Συντάγματος. Θα τα ξεχάσει όλα. Γιατί το να θολώνεις τα νερά, το να ψαρεύεις σε θολά νερά, το να λες λίγο από όλα είναι το πιο εύκολο. Το δύσκολο είναι να έχεις θέση. Και επειδή ο κ. Γιώργος Παπανδρέου και το ΠΑ.ΣΟ.Κ. δεν έχει θέση και επειδή ο κ. Βενιζέλος προσπαθεί με το νέο ρεύμα να έχει μια θέση αλλά πρέπει να υποστηρίξει και λίγο τον κ. Σημίτη υπάρχει πρόβλημα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΟΥΣΑ (Βέρα Νικολαϊδου): Ολοκληρώστε, κύριε συνάδελφε.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Τι κατάσταση είναι αυτή; Πείτε για τον Προϋπολογισμό! 
      ΙΩΑΝΝΗΣ ΜΑΝΩΛΗΣ: Καλά εσείς με τον Παπανδρέου είστε; Να δω και αυτό το Λαϊκό Ορθόδοξο Συναγερμό με τον Παπανδρέου και να τρελαθώ! 
      (Θόρυβος στην Αίθουσα)
      ΠΡΟΕΔΡΕΥΟΥΣΑ (Βέρα Νικολαϊδου): Τελειώνει ο χρόνος σας, κύριε συνάδελφε.
      ΙΩΑΝΝΗΣ ΜΑΝΩΛΗΣ: Κύριοι συνάδελφοι, σας ενοχλούν αυτά που λέω; Θα μου πείτε τι θα πω; Μου τα είπε την άλλη φορά ο κ. Σούρλας, θα μου το πείτε και εσείς τώρα; 
      ΠΡΟΕΔΡΕΥΟΥΣΑ (Βέρα Νικολαϊδου): Τελείωσε ο χρόνος σας, κύριε Μανώλη. Ολοκληρώσατε. Δεν έχετε άλλο χρόνο. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: …
      ΠΡΟΕΔΡΕΥΟΥΣΑ (Βέρα Νικολαϊδου): Να μην γράφεται τίποτα στα Πρακτικά. 
      ΙΩΑΝΝΗΣ ΜΑΝΩΛΗΣ: Να θυμίσω ότι ο Ο.Γ.Α. μόνο έχασε 80.000.000 ευρώ και να πω ότι αν σήμερα υπάρχουν δυσκολίες στην οικονομία μας αυτό οφείλεται στην πολιτική των είκοσι χρόνων. 
      ΠΡΟΕΔΡΕΥΟΥΣΑ (Βέρα Νικολαϊδου): Ευχαριστώ πολύ, κύριε συνάδελφε! 
      ΙΩΑΝΝΗΣ ΜΑΝΩΛΗΣ: Να πω και ένα τελευταίο στο Λαϊκό Ορθόδοξο Συναγερμό, ότι πρέπει εδώ «να μην ψαρεύετε σε θολά νερά». Να μην σας ενοχλεί τι λέω εγώ για τον κ. Παπανδρέου.
      (Θόρυβος στην Αίθουσα)
      Αν γίνετε προστάτες του ΠΑ.ΣΟ.Κ., να μας το πείτε. Μπείτε και εσείς μαζί στο ίδιο άρμα να τελειώνουμε!
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαϊδου): Οι Βουλευτές κ.κ. Πιπιλή και Βαγιωνάς ζητούν ολιγοήμερη άδεια απουσίας στο εξωτερικό. Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Βέρα Νικολαϊδου): Η Βουλή ενέκρινε τις ζητηθείσες άδειες.
      (Θόρυβος στην Αίθουσα)
      Κύριοι συνάδελφοι, σας παρακαλώ, κάντε ησυχία και μην στέκεστε όρθιοι. Όποιος δεν μπορεί να παρακολουθήσει, ας μην βρίσκεται στην Αίθουσα.
      Ο Βουλευτής του Κομμουνιστικού Κόμματος Ελλάδας κ. Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Παρακολουθήσαμε πριν από λίγο το γνωστό και πολυπαιγμένο βέβαια έργο, αυτό το έργο όπου πρωταγωνιστής είναι η στείρα αντιπαράθεση ανάμεσα στα δύο κόμματα, στο ΠΑ.ΣΟ.Κ. και τη Νέα Δημοκρατία. Η αντιπαράθεση, βέβαια, είναι ανέξοδη και εύκολη, αφού «το μάρμαρο το πληρώνει» κάποιος άλλος. Εννοώ «το μάρμαρο» των εξοπλισμών, των υπέρογκων εξοπλισμών, που κατά κύριο λόγο δεν εξυπηρετούν τις ανάγκες της χώρας μας και βέβαια αυτός που το πληρώνει είναι ο ελληνικός λαός. 
      Κυρίες και κύριοι συνάδελφοι, αναφερόμενος στο σύντομο χρόνο που έχω στη διάθεσή μου στον αγροτικό τομέα, θα ήθελα να τονίσω ότι η Κυβέρνηση για μία ακόμα χρονιά προβαίνει σε μία σειρά αλχημειών, στην προσπάθειά της να εμφανίσει αυξημένα τα κονδύλια, που μέσω του Προϋπολογισμού διατίθενται σ’ αυτόν τον τομέα και έτσι να καλλιεργήσει, βέβαια, αυταπάτες στους μικρομεσαίους αγροτοκτηνοτρόφους, που σήμερα βιώνουν τα μύρια προβλήματα εξαιτίας της πολιτικής της. Όμως και τώρα οι προσπάθειές της αυτές θα πέσουν στο κενό, αφού δεν μπορούν να κρύψουν το γεγονός ότι τα ονομαστικά κονδύλια του Προγράμματος Δημοσίων Επενδύσεων όχι μόνο δεν είναι αυξημένα, αλλά είναι και μειωμένα κατά 16,6% σε σχέση με την προηγούμενη χρονιά. 
      Συγκεκριμένα, ενώ προβλεπόταν το 2007 να δοθούν 657.000.000 ευρώ, το 2008 προβλέπεται από τον υπό συζήτηση Προϋπολογισμό να δοθούν μόνο 548.000.000 ευρώ, δηλαδή 109.000.000 ευρώ λιγότερα. Η μείωση αυτή έχει ιδιαίτερη σημασία, επειδή αφορά έργα υποδομής στη γεωργία, την κτηνοτροφία, τα δάση και την αλιεία, δηλαδή έργα που έχει ανάγκη η αγροτική μας παραγωγή. 
      Ιδιαίτερα δε για τα δάση και την αλιεία είναι μειωμένα κατά 3,3% σε σχέση με τα προβλεπόμενα το 2007, 90.000.000 το 2007, 87.000.000 το 2008, πράγμα που επιβεβαιώνει τη δασοκτόνα πολιτική της Κυβέρνησης και την υποκρισία της όταν δηλώνει ότι θα αποκατασταθούν όλες οι καμένες από τις πυρκαγιές του περασμένου καλοκαιριού δασικές εκτάσεις στη χώρα μας.
      Όσον αφορά τα εγγειοβελτιωτικά έργα, που έχουν ιδιαίτερη σημασία, αφού διανύουμε μία περίοδο λειψυδρίας για τη χώρα μας, αλλά και όξυνσης των πλημμυρικών φαινομένων εξαιτίας της καταστροφής των δασών, τα κονδύλια που προβλέπονται από τον Προϋπολογισμό γι’ αυτά τα έργα είναι και αυτά μειωμένα από 132.000.000 ευρώ που ήταν το 2007 στα 122.000.000 ευρώ το 2008.        
      Για τη γεωργία και την κτηνοτροφία τα κονδύλια του Προγράμματος Δημοσίων Επενδύσεων είναι και αυτά μειωμένα κατά 22%, από 435.000.000 ευρώ το 2007 στα 339.000.000 ευρώ για το 2008. 
      Κυρίες και κύριοι συνάδελφοι, χωρίς να αναφερθούμε σ’ εκείνα τα στοιχεία που αναφέρονται στον ΕΛ.Γ.Α., που εξαιτίας της πολιτικής σας και της πολιτικής των κυβερνήσεων του ΠΑ.ΣΟ.Κ. οδηγείται στον χρεοκοπία, με απώτερο στόχο την ιδιωτικοποίηση των γεωργικών ασφαλίσεων, αυτά τα στοιχεία είναι ικανά να δώσουν αποστομωτική απάντηση στους ισχυρισμούς σας ότι στόχος σας είναι η αντιμετώπιση των προβλημάτων της αγροτικής μας παραγωγής. Έτσι δεν χρειάζεται να τονίσω ότι και αυτά τα κουτσουρεμένα και πέρα για πέρα ανεπαρκή κονδύλια μπορεί να μειωθούν ακόμα περισσότερο, όπως έγινε και με εκείνα των επιδοτήσεων του περασμένου χρόνου, που ενώ μας λέγατε ότι η μείωση θα ήταν στο 8%, αυτή τελικά ξεπέρασε το 14%. 
      Όσον αφορά την αύξηση της σύνταξης του ΟΓΑ κατά 50 ευρώ, από 280 στα 330 ευρώ, θα ήθελα να επισημάνω ότι αυτή εξακολουθεί να παραμένει επίδομα ελεημοσύνης προς τους αξιόμαχους της αγροτικής μας παραγωγής και ότι αυτή η αύξηση έχει ήδη εξανεμιστεί εξαιτίας των αυξήσεων στις τιμές του ρεύματος, του πετρελαίου κ.λπ..
      Με βάση τα παραπάνω, γίνεται καθαρό, κύριοι συνάδελφοι, ότι όχι μόνο δεν πρόκειται να κοπεί η πορεία συρρίκνωσης της αγροτικής παραγωγής της χώρας μας, αλλά θα πάρει ακόμη εντονότερους ρυθμούς και διαστάσεις. Μία συρρίκνωση που, ως γνωστόν, αγκαλιάζει όλους τους κλάδους της αγροτικής μας παραγωγής, είτε αυτή είναι γεωργική είτε κτηνοτροφική είτε αλιευτική, που έχει σαν αποτέλεσμά της την καταστροφή της μικρομεσαίας αγροτικής παραγωγής και την επιτάχυνση ρυθμών συγκέντρωσης της γης και της παραγωγής σε λίγα χέρια, που είναι βέβαια και ο στόχος της Κυβέρνησης και της πολιτικής όλων των κομμάτων, που συμπορεύονται στους αντιαγροτικούς μονόδρομους της Ευρωπαϊκής  Ένωσης, πολιτικής που εντάθηκε με την τελευταία αναθεώρηση της Κ.Α.Π. και που θα πάρει ακόμη πιο έντονους ρυθμούς, με το λεγόμενο έλεγχο υγείας, που θα γίνει σε αυτή, μιας και θα οδηγήσει αυτό στην παραπέρα περικοπή των επιδοτήσεων που δίνονται στους αγρότες.
      Αυτή, λοιπόν, είναι η κατάσταση στην αγροτική μας οικονομία. Και όποιος ισχυρίζεται το αντίθετο, όχι απλά εθελοτυφλεί, αλλά γίνεται και συμμέτοχος στο έγκλημα που διαπράττεται σε βάρος του μικρομεσαίου αγροτικού νοικοκυριού. Γιατί για πραγματικό έγκλημα μιλάμε, κύριοι συνάδελφοι. Και αυτή η κατάσταση, που πετά κυριολεκτικά έξω από την αγροτική παραγωγή κάθε χρόνο χιλιάδες μικρομεσαία νοικοκυριά, έχει και μία άλλη εξίσου σοβαρή διάσταση: είναι η διατροφική εξάρτηση της χώρας μας από τις εισαγωγές. Σήμερα φθάσαμε, προκειμένου να καλύπτουμε αυτές τις ανάγκες, να εισάγουμε προϊόντα που πριν μερικά χρόνια ήμασταν αυτάρκεις σε αυτά ή σήμερα θα μπορούσαμε να είμαστε αυτάρκεις σε αυτά.
      Κυρίες και κύριοι Βουλευτές, έχουμε τονίσει πολλές φορές και από αυτό το Βήμα ότι η αγροτική παραγωγή της χώρας μας μπορεί  να αναπτυχθεί και να καλύψει τις διατροφικές ανάγκες του λαού μας και μάλιστα, με προϊόντα που και ποιοτικά θα είναι και δεν θα δημιουργούν προβλήματα στην υγιεινή διατροφή του. Όμως, κάτι τέτοιο  δεν μπορεί να γίνει στα πλαίσια της ακολουθούμενης πολιτικής, αφού στόχος της, όπως είπα, είναι η συγκέντρωση της γης και της παραγωγής σε λίγα χέρια. Για να γίνει αυτό, χρειάζεται μία άλλη πολιτική, που έχοντας ως στόχο της τον παραγωγικό συνεταιρισμό θα την οδηγήσει στην ανάπτυξη, προς όφελος του μικρομεσαίου αγρότη και της ίδιας της χώρας μας. 
      Παράλληλα, στα πλαίσια αυτής της πολιτικής  θα αντιμετωπιστούν και θα λυθούν τα προβλήματα που αναφέρονται στο επίπεδο ζωής στην ύπαιθρο, ώστε ο αγρότης και ιδιαίτερα ο νέος στην ηλικία να μείνει σε αυτή την παραγωγή, χωρίς το άγχος και την ανασφάλεια που τον διακατέχει σήμερα. 
      Γι’ αυτή την πολιτική καλούμε τον  μικρομεσαίο αγρότη να δώσει αγώνα. Τον καλούμε να απαλλαγεί από τις όποιες αυταπάτες τον διακατέχουν ακόμα –δεν  μπορεί να προσδοκά όφελος από τα κόμματα της Νέας Δημοκρατίας και του ΠΑ.ΣΟ.Κ., αφού στα κόμματα αυτά οφείλονται τα προβλήματα και  γιατί συνεχίζουν στην ίδια αντιαγροτική ρότα που και με δική τους ευθύνη χαράσσει η Ευρωπαϊκή  Ένωση-  και να στρατευτεί σ’ έναν αγώνα που δίνει σήμερα το Κ.Κ.Ε., για ένα αύριο που θα του δώσει τη δυνατότητα, όχι μόνο να κάνει όνειρα για μία καλύτερη ζωή γι’ αυτόν και την οικογένειά του, αλλά και να είναι σίγουρος ότι τα όνειρα αυτά θα γίνουν πραγματικότητα.
      Κλείνοντας, κυρία Πρόεδρε, θα δώσω μία απάντηση σε αυτά που ειπώθηκαν από το Βουλευτή του ΛΑ.Ο.Σ.. Εμείς, το Κ.Κ.Ε., ζητήσαμε, παλέψαμε και παλεύουμε για δημόσιο φορέα επικοινωνιών. Δεν ψηφίσαμε καμία ρύθμιση και για κανέναν επιχειρηματία. Αυτά τα λίγα, γιατί είναι γνωστό σε όλους ότι εμείς, το Κ.Κ.Ε., δεν ασχολούμαστε με προβοκάτσιες.
      Ευχαριστώ.
      ΠΡΟΕΔΡΕΥΟΥΣΑ ( Βέρα Νικολαϊδου):  Ευχαριστούμε τον κ. Σκοπελίτη.
      Η κ. Δαμανάκη Μαρία, με βάση το άρθρο 64 παρ.1 του Κανονισμού της Βουλής, ως πρώην αρχηγός κόμματος έχει το λόγο.
      ΜΑΡΙΑ ΔΑΜΑΝΑΚΗ:  Ευχαριστώ, κυρία Πρόεδρε.
      Κύριοι Βουλευτές, είναι προφανές ότι ο Προϋπολογισμός δεν είναι το αγαπημένο παιδί των Βουλευτών της Νέας  Δημοκρατίας. Αυτό είναι ένα συμπέρασμα που βγαίνει άνετα από τη μέχρι τώρα συζήτηση. Οι ομιλητές της Νέας Δημοκρατίας, αντί να μιλήσουν συγκεκριμένα για τις εξελίξεις των δημοσιονομικών μεγεθών και τα όσα έκαναν στην τετραετία που κυβερνούν,  αναφέρονται, είτε στο κυβερνητικό παρελθόν του ΠΑ.ΣΟ.Κ. είτε στα εσωκομματικά του.
      Αυτή, όμως, η έλλειψη επιχειρημάτων δεν μπορεί να κρύψει την πραγματικότητα. Και η πραγματικότητα είναι η εξής απλή, κύριοι Βουλευτές: Η Νέα Δημοκρατία έχει πλέον, ως Κυβέρνηση, παρελθόν. Πριν από αυτήν την Κυβέρνηση υπήρχε πάλι κυβέρνηση της Νέας Δημοκρατίας. Και δεν μπορεί να αγνοήσει το γεγονός ότι παρέλαβε μία χώρα που είχε πολλές επιτυχίες, είχε και ορισμένα προβλήματα, τα οποία προβλήματα έχει χειροτερέψει σε τέτοιο βαθμό, ώστε η αίσθηση του αδιεξόδου να έχει διαπεράσει πια το σύνολο της ελληνικής κοινωνίας. Αυτή η πραγματικότητα δεν μπορεί να αποκρυβεί με διάφορες φιλολογίες και γενικές αναφορές στο τι κάνει το ΠΑ.ΣΟ.Κ. ή τι κάνει η Αντιπολίτευση γενικά. 
      Το ΠΑ.ΣΟ.Κ., ό,τι κάνει καλό ή κακό, το κάνει για τον εαυτό του. Το πρόβλημα το μεγάλο είναι ότι όσα κάνει η Κυβέρνηση της Νέας Δημοκρατίας τα κάνει για μας όλους, για τους πολίτες. Εμείς υφιστάμεθα τις συνέπειες των πράξεών της. Καιρός λοιπόν να προσγειωθεί και να δώσει εξηγήσεις για τα πεπραγμένα της.
      Στη συζήτηση για τον Προϋπολογισμό, χρόνια τώρα που την παρακολουθούμε, κύριοι συνάδελφοι, τα ερωτήματα τα οποία υπάρχουν και οφείλουμε να απαντήσουμε, είναι δύο. Το πρώτο είναι πού πάει ο τόπος, εάν δηλαδή αυτός ο Προϋπολογισμός βελτιώνει την προοπτική της χώρας και το δεύτερο είναι ποιοι είναι οι χαμένοι και οι κερδισμένοι του Προϋπολογισμού. Αυτή η συζήτηση δεν είναι συζήτηση φιλολογική, είναι συζήτηση που πάντα έχει συνέπειες.
      Μόλις βγούμε απ’ αυτή την Αίθουσα, την Πέμπτη το βράδυ, έχοντας ψηφίσει ή καταψηφίσει, κάποιοι θα έχουν κερδίσει και κάποιοι θα έχουν χάσει. Και αυτό είναι το ζητούμενο αυτής της συζήτησης. 
      Ποιοι είναι οι κερδισμένοι, λοιπόν, του Προϋπολογισμού; Οι κερδισμένοι του Προϋπολογισμού –και αυτό είναι αναμφισβήτητο- είναι πρώτα απ’ όλα οι μεγάλες επιχειρήσεις και κυρίως οι τράπεζες. Οι τράπεζες, κύριοι Υπουργοί, αύξησαν τα κέρδη τους την περασμένη χρονιά κατά 45%. 
      Παρακαλώ και προκαλώ τους Βουλευτές της Νέας Δημοκρατίας οι οποίοι είναι λαλίστατοι για τα εσωτερικά του ΠΑ.ΣΟ.Κ., να μας πουν πώς κρίνουν το στοιχείο αυτό. Αυτό το νούμερο, 45% αύξηση των κερδών των τραπεζών σ’ ένα χρόνο, πώς το κρίνουν; Πώς κρίνουν την αύξηση κατά 30% και κατά 35% των κερδών των μεγάλων επιχειρήσεων, σύμφωνα με πρόσφατη έρευνα της ICAP; Πώς το κρίνουν αυτό το στοιχείο; Το βρίσκουν φυσιολογικό; 
      Κερδισμένοι, επίσης, από την ψήφιση του Προϋπολογισμού θα είναι όσοι έχουν μερίσματα σε μεγάλες επιχειρήσεις. Αυτά τα μερίσματα φορολογούνται λιγότερο, είτε επενδύονται είτε όχι.
      Κι επειδή ακούμε διάφορες φιλολογίες περί ανεργίας, θέλω να ρωτήσω τους Βουλευτές της Νέας Δημοκρατίας: Θεωρούν λογικό η Κυβέρνησή τους, με τον Προϋπολογισμό να επισημοποιεί μείωση φορολογίας των μερισμάτων σε τέτοιο μεγάλο βαθμό, χωρίς καμία υποχρέωση των μεγάλων επιχειρήσεων για επανεπένδυση; Πώς θα γίνουν οι νέες θέσεις εργασίας; Σε ποια άλλη χώρα του κόσμου συμβαίνει αυτό; 
      Τρίτος κερδισμένος είναι ο όποιος ιδιοκτήτης μεγάλης ακίνητης περιουσίας. Με τις νέες ρυθμίσεις που ανακοίνωσε ο Υπουργός Εθνικής Οικονομίας, όχι μόνο θα πληρώνει λιγότερο, αλλά θα πληρώνει το ίδιο με τον ιδιοκτήτη ενός μικρού ακινήτου σε οποιαδήποτε λαϊκή περιοχή. Αυτή είναι η κοινωνική ευαισθησία και η «δίκαιη κοινωνία»; Γιατί άκουσα και αυτό το πρωτοφανές, να κλείνει ο εισηγητής της Νέας Δημοκρατίας την ομιλία του, μιλώντας για «δίκαιη κοινωνία». Αυτή είναι «η δίκαιη κοινωνία», η αύξηση των έμμεσων φόρων;
      Και για να να εξηγούμαι, πράγματι επειδή ζούμε στην Ελλάδα, πρέπει να πω ότι η Κυβέρνηση του ΠΑ.ΣΟ.Κ. παρέδωσε κακή σχέση έμμεσων – άμεσων φόρων. Αλλά πού την πήγατε; Παρέδωσε χρέος, πράγματι. Αλλά πού το πήγατε; Παρέδωσε ελλείμματα στις δημόσιες επιχειρήσεις και οργανισμούς. Πενταπλασιάστηκαν μέσα στα τέσσερα χρόνια. Γι’ αυτό δεν υπάρχει θέμα; Δεν θα απολογηθείτε;
      Για το πού πάει η Ελλάδα γενικά, νομίζω ότι όλες οι δημοσκοπήσεις δείχνουν ότι ο κόσμος βρίσκεται σε πραγματική απόγνωση. Και δεν φτάνουν μόνο οι δημοσκοπήσεις. Νομίζω ότι η πρωτοφανής συμμετοχή στις κινητοποιήσεις της Γ.Σ.Ε.Ε. και της Α.Δ.Ε.Δ.Υ. δεν είχε να κάνει μόνο με το ασφαλιστικό. Είχε να κάνει με την διαμαρτυρία των απλών πολιτών απέναντι σε μία αίσθηση αδιεξόδου, που είναι γενική. 
      Το έλλειμμα του ισοζυγίου τρεχουσών συναλλαγών, παρά τα λεγόμενα περί εξωστρέφειας της οικονομίας, είναι σήμερα διπλάσιο απ’ ό,τι το παραλάβατε. Παράγουμε λιγότερα, εξάγουμε λιγότερα. Γι’ αυτό δεν θα απολογηθείτε; Φταίει το κακό παρελθόν του ΠΑ.ΣΟ.Κ. και τα εσωκομματικά του ΠΑ.ΣΟ.Κ.;
      Μεταφέρονται πόροι από την Ελλάδα στο εξωτερικό σε επενδύσεις φθηνού εργατικού κόστους και χάνονται συνέχεια θέσεις εργασίας. Η Γ.Σ.Ε.Ε. λέει ότι μόνο από τη Βόρεια Ελλάδα χάθηκαν εξήντα χιλιάδες θέσεις εργασίας. Γι’ αυτά φταίει το κακό ΠΑ.ΣΟ.Κ.; 
      Οι σπατάλες του δημόσιου τομέα έχουν γιγαντωθεί. Οι δαπάνες έχουν αυξηθεί. Ο στενός δημόσιος τομέας για πρώτη φορά στα χρονικά ξεπέρασε τις πεντακόσιες χιλιάδες υπαλλήλους, οι οποίοι βέβαια έχουν προσληφθεί με διάφορες διαδικασίες. 
      Τα δάνεια των νοικοκυριών έχουν ξεπεράσει τα 90.000.000.000 ευρώ. Βεβαίως, υπήρχαν δάνεια και πριν, αλλά γι’ αυτή την αύξηση που δεν συγκρίνεται με την αύξηση καμιάς ευρωπαϊκής χώρας, δεν υπάρχουν ευθύνες;
      Κυρίες και κύριοι Βουλευτές, νομίζω ότι η Κυβέρνηση αποφεύγει να τα συζητήσει όλα αυτά, διότι ξέρει ότι είναι έκθετη. Το ερώτημα, όμως, που θα πρέπει να μας απασχολεί, διότι θεωρώ ότι υπάρχει πλήρης συνείδηση στην κοινή γνώμη γι’ αυτά, είναι εάν μπορεί να υπάρξει κάποια διέξοδος. Εγώ θέλω με πολύ μεγάλη σαφήνεια να πω απ’ αυτό το Βήμα ότι υπάρχει διέξοδος, υπάρχει άλλος δρόμος, αλλά είναι εξαιρετικά δύσκολος. Θέλω, επίσης, να πω με σαφήνεια ότι ο άλλος δρόμος απαιτεί από όλους συνεισφορά. Η αίσθηση που υπάρχει σε ορισμένους πολίτες -φαίνεται και από τις δημοσκοπήσεις- ότι μπορούμε να τα αλλάξουμε όλα χωρίς να μας κοστίσει τίποτε, είναι μια αίσθηση λαθεμένη. 
      Γι’ αυτό, θέλω να πω ότι το στοίχημα του μέλλοντος θα το κερδίσει εκείνη η παράταξη η οποία θα πείσει τους πολίτες ότι πρέπει να συνεισφέρουν και οι ίδιοι σε μια πορεία μεταρρυθμίσεων και αλλαγών, που θα είναι κοινωνικά δίκαιη. Αυτό μπορεί να το κάνει μόνο η ευρύτερη προοδευτική παράταξη. Μάλιστα, χρειάζονται συναινέσεις, πέρα από τα όρια του παραδοσιακού δικομματισμού. Θέλω να είμαι απολύτως σαφής. Πρέπει να περάσουμε από το δικομματισμό στο διπολισμό, για να εμπνεύσουμε πραγματικά τους πολίτες, να τους πείσουμε ότι οι αλλαγές που θα γίνουν θα είναι δίκαιες κοινωνικά, διότι αλλιώς οι πολίτες δεν θα συναινέσουν. Η ασφαλιστική παρέμβαση, όπως είπε ο Πρωθυπουργός, είναι ευτυχώς καταδικασμένη σε αποτυχία, διότι είναι μονόπλευρη και κοινωνικά άδικη. Οι αλλαγές που χρειάζονται, πρέπει να είναι αλλαγές που θα ευνοούν και τους μεσαίους και τους χαμηλόμισθους.
      Αυτές οι αλλαγές, κατά τη γνώμη μου, είναι τρεις. Πρώτον, φορολογική μεταρρύθμιση φιλική στους φτωχότερους, στα χαμηλά εισοδήματα, στην απασχόληση και το περιβάλλον. Δεν είναι δυνατόν να μιλάμε για φορολογική μεταρρύθμιση γενικώς, χωρίς να συνδέεται αυτή η φορολογική μεταρρύθμιση με μέτρα για την απασχόληση. Η ανεργία στην Ελλάδα –είναι αστεία αυτά που ακούγονται ότι μειώθηκε η ανεργία με τους υπολογισμούς που κάνει η Κυβέρνηση- θα είναι μεγάλη πληγή. Χρειάζονται θυσίες από όλους, για να την καταπολεμήσουμε. Χρειάζεται πολιτική που θα πατάξει τη φοροδιαφυγή και την εισφοροδιαφυγή.
      Οι μεγάλες επιχειρήσεις τι προσέφεραν αυτά τα τέσσερα χρόνια της Νέας Δημοκρατίας στο Ι.Κ.Α., κυρίες και κύριοι Βουλευτές; Από τη μία ρύθμιση χρεών στην άλλη ρύθμιση χρεών. Σχεδόν δεν έχουν πληρώσει καθόλου. Αυτό είναι το μέλλον του τόπου; Αυτή είναι η φορολογική μεταρρύθμιση που θέλουμε; Να φορολογείται η μισθωτή εργασία μιάμιση φορά παραπάνω από το κεφάλαιο; Είναι αναπτυξιακή λογική αυτή; 
      Η δεύτερη μεταρρύθμιση έχει να κάνει με το κράτος, κυρίες και κύριοι συνάδελφοι. Το κράτος στην Ελλάδα αγγίζει πλέον τα όριά του. Είναι ένα κράτος αναποτελεσματικό και σε μεγάλο βαθμό διεφθαρμένο. Το κόστος διαφθοράς είναι βαρύ για τον Έλληνα επιχειρηματία, για τον αυτοαπασχολούμενο, για τους μικρομεσαίους, για τα παιδιά μας.
      Θα έλεγα εδώ ότι τη μεταρρύθμιση του κράτους την έχει πολύ περισσότερο ανάγκη η δική μας παράταξη, η προοδευτική και σοσιαλιστική παράταξη, γιατί εμείς ενδιαφερόμαστε για κοινωνική πολιτική.
Και γι’ αυτό θέλουμε να είναι αποτελεσματικό το κράτος, ώστε η κοινωνική πολιτική να έχει αντίκρισμα.
      Τέλος, χρειάζεται εκπαιδευτική μεταρρύθμιση, που θα συνδυάσει δαπάνες και διαρθρωτικές αλλαγές. Χωρίς αυτές τις αλλαγές και χωρίς κοινωνική συναίνεση όλα τα περί μεταρρυθμίσεων είναι απλώς στάχτη στα μάτια για μια εξαιρετικά σκληρή και αντικοινωνική πολιτική.
      (Χειροκροτήματα από την πτέρυγα του  ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαϊδου): Το λόγο έχει ο κ. Τζιτζικώστας Απόστολος-Ιωάννης, Βουλευτής της Νέας Δημοκρατίας.
      ΑΠΟΣΤΟΛΟΣ-ΙΩΑΝΝΗΣ ΤΖΙΤΖΙΚΩΣΤΑΣ: Κυρία Πρόεδρε, κυρίες και κύριοι συνάδελφοι, ο Προϋπολογισμός του 2008 που κατέθεσε προς ψήφιση η Κυβέρνηση στέλνει στην κοινωνία τέσσερα ξεκάθαρα πολιτικά μηνύματα.
      Πρώτον, το πολιτικό μήνυμα ότι παραμένουμε προσηλωμένοι στην εφαρμογή πολιτικών που υπηρετούν τις αλλαγές και τις μεταρρυθμίσεις που χρειάζεται η ελληνική κοινωνία και υπηρετούν το συμφέρον των πολλών και όχι των λίγων.
      Δεύτερον, το μήνυμα της συνέπειας, αφού μέσα από τον Προϋπολογισμό ανταποκρινόμαστε στις δεσμεύσεις που αναλάβαμε προεκλογικά απέναντι στην κοινωνία. Εξασφαλίζουμε σημαντικούς πόρους, για να υλοποιήσουμε τις δεσμεύσεις μας και να ενισχύσουμε το εισόδημα των ασθενέστερων οικονομικά συμπολιτών μας.
      Τρίτον, το μήνυμα της αλληλεγγύης, της στήριξης και της φροντίδας σε αυτούς που μας χρειάζονται, με στοχευμένες εισοδηματικές δράσεις και παροχές και όχι μέσω μιας σπάταλης και αναποτελεσματικής γραφειοκρατίας.
      Τέταρτον, το μήνυμα ότι όλοι ανεξαιρέτως οι πολίτες παίρνουν το μέρισμα που τους αναλογεί από την ανάπτυξη της ελληνικής οικονομίας, για να βλέπουν όλοι οι Έλληνες ότι τα επιτεύγματα της οικονομικής μας πολιτικής μετατρέπονται σε πραγματικό όφελος για την ελληνική κοινωνία και για κάθε πολίτη.
      Κυρίες και κύριοι συνάδελφοι, ο Προϋπολογισμός του 2008 αποτελεί ένα κατ’ εξοχήν εργαλείο άσκησης μιας στοχευμένης οικονομικής πολιτικής, που πίσω από τα άψυχα νούμερά του βρίσκεται μια μεγάλη αλήθεια. Και η αλήθεια αυτή είναι ότι με Κυβέρνηση Καραμανλή κάθε Έλληνας και κάθε Ελληνίδα διαπιστώνουν ότι η βελτίωση των δεικτών της οικονομίας είναι κάτι που τους αφορά άμεσα. Και τους αφορά γιατί έχει θετική επίδραση στην τσέπη τους, στο εισόδημά τους, στην οικογένειά τους, στην ποιότητα της ζωής τους.
      Με Κυβέρνηση Καραμανλή η πρόοδος της ελληνικής οικονομίας μετατρέπεται σε αξία για τον πολίτη, κάθε μέρα. Η πρόοδος της ελληνικής οικονομίας θα μας επιτρέψει να προχωρήσουμε και το 2008 στην περαιτέρω μείωση της φορολογίας των φυσικών προσώπων, για να πληρώνουν οι Έλληνες λιγότερους φόρους. Και λιγότεροι φόροι σημαίνουν μεγαλύτερο διαθέσιμο εισόδημα για κάθε πολίτη, για κάθε νοικοκυριό. Λιγότεροι φόροι για τις επιχειρήσεις, για όλες τις επιχειρήσεις, μικρές και μεγάλες, και όχι μόνο για τις τράπεζες ή τις ξένες επιχειρήσεις, όπως ψευδώς ισχυρίζεστε, κύριοι συνάδελφοι του ΠΑ.ΣΟ.Κ., σημαίνει περισσότερες επενδύσεις και περισσότερες θέσεις απασχόλησης.
      Η πρόοδος της ελληνικής οικονομίας είναι αυτή που θα μας επιτρέψει να αυξήσουμε κατά 6,5% τα κονδύλια για την παιδεία. Και επειδή από τις χθεσινές τοποθετήσεις των Βουλευτών του ΠΑ.ΣΟ.Κ. διαπίστωσα μια αρνητική κριτική απέναντι στην Κυβέρνηση για τα χρήματα που διαθέτει για την παιδεία, θα σας πω δυο πράγματα.
      Πρώτον, δεν μπορείτε να αμφισβητήσετε ότι δίνουμε αυξημένα κονδύλια για την παιδεία. Τα νούμερα μιλούν από μόνα τους. Και δεύτερον, τα χρήματα αυτά θα πιάσουν πραγματικά τόπο, όταν θα καταφέρουμε να θέσουμε σε λειτουργία ένα ουσιαστικό και αντικειμενικό σύστημα αξιολόγησης του δημόσιου εκπαιδευτικού μας συστήματος σε όλες του τις βαθμίδες.
      Γιατί δεν αρκεί να δίνεις απλά περισσότερα χρήματα για τη δημόσια παιδεία. Πρέπει τα χρήματα αυτά, που βγαίνουν από το υστέρημα κάθε φορολογουμένου, να προσθέτουν αξία στη γνώση που παρέχει το δημόσιο σύστημα εκπαίδευσης. 
      Κι εσείς, κύριοι συνάδελφοι του ΠΑ.ΣΟ.Κ., έχετε δυστυχώς ταχθεί στο πλευρό των δυνάμεων της συντήρησης, στο πλευρό όσων επιθυμούν να μην αξιολογούνται, όσων επιθυμούν να μη θιχτούν τα συντεχνιακά τους συμφέροντα. Κοντέψατε να διαλυθείτε, μάλιστα, ως παράταξη, όταν τόλμησε ο Αρχηγός σας να συμφωνήσει στη δημιουργία ιδιωτικών μη κερδοσκοπικών πανεπιστημίων στην Ελλάδα, που θα λειτουργούσαν ανταγωνιστικά ως προς τα δημόσια, κατά τη συζήτηση της Συνταγματικής Αναθεώρησης.
Και τον υποχρεώσατε, όχι μόνο να αλλάξει θέση, αλλά και να δηλώσει ότι δεν θα συμμετάσχει καθόλου το ΠΑ.ΣΟ.Κ. στη διαδικασία Αναθεώρησης του Συντάγματος. 
    Και αναρωτιέται κανείς: Μα, τόσο πολύ φοβάστε την πρόοδο; Με αυτήν τη νοοτροπία φιλοδοξείτε να ξανακυβερνήσετε; Με συνταγές του χθες θα πάει η Ελλάδα μπροστά; Τίποτε δεν διδαχθήκατε από τις δυο απανωτές εκλογικές σας ήττες; 
    Κυρίες και κύριοι συνάδελφοι, η πρόοδος της οικονομίας είναι αυτή που θα μας επιτρέψει να ανταποκριθούμε στις υποχρεώσεις μας απέναντι στα ασφαλιστικά ταμεία. Όμως, θέλω να τονίσω σ’ αυτό το σημείο ότι δεν αρκεί να καλύπτει το κράτος τα ελλείμματα των ασφαλιστικών ταμείων μέσα από τον προϋπολογισμό, ούτε αρκεί να αποδίδουμε κάθε χρόνο το 1% ή 2% του Α.Ε.Π. για την κάλυψη αυτών των ελλειμμάτων. 
    Είναι ευθύνη όλων μας να προχωρήσουμε με τόλμη στην αναγκαία μεταρρύθμιση του ασφαλιστικού συστήματος, με τρόπο τέτοιο που να διασφαλίζει ότι οι παροχές θα υπάρχουν τόσο για τους σημερινούς όσο και για τους μελλοντικούς δικαιούχους του συστήματος. Και προϋπόθεση για να διασφαλίσουμε ένα ασφαλέστερο μέλλον για τους Έλληνες είναι να δημιουργήσουμε ένα ασφαλιστικό σύστημα που θα στηρίζεται σε υγιείς, βιώσιμες, δίκαιες και μακροπρόθεσμες βάσεις. 
    Άκουσα την εισηγήτρια του ΠΑ.ΣΟ.Κ. να μιλά χθες για την απεργία της προηγούμενης Τετάρτης, για το ασφαλιστικό και αναρωτήθηκα: Τόση υποκρισία περισσεύει πια στο ΠΑ.ΣΟ.Κ.; Ξέχασαν πόσα χρήματα έχασαν τα ασφαλιστικά ταμεία με τη «φούσκα» του Χρηματιστηρίου; 
    ΔΗΜΗΤΡΙΟΣ ΚΟΥΣΕΛΑΣ: Πόσα έχασαν; Πείτε μας. 
    ΑΠΟΣΤΟΛΟΣ-ΙΩΑΝΝΗΣ ΤΖΙΤΖΙΚΩΣΤΑΣ: Άμα το ξεχάσατε, κυρίες και κύριοι συνάδελφοι του ΠΑ.ΣΟ.Κ., να ξέρετε ότι εμείς είμαστε εδώ, για να σας το θυμίζουμε. Να σας θυμίζουμε ποια είναι τα θύματα και ποιοι είναι οι θύτες.
    Κυρίες και κύριοι συνάδελφοι, η πρόοδος της ελληνικής οικονομίας είναι αυτή που μας επιτρέπει να ενισχύουμε με ουσιαστικό τρόπο εκατομμύρια συμπολίτες μας με εισοδηματικές ενισχύσεις ουσίας: Τετρακόσιες πενήντα χιλιάδες συνταξιούχοι θα εισπράξουν αυξημένο κατά 18% το Επίδομα Κοινωνικής Αλληλεγγύης. 
    Οκτακόσιες χιλιάδες χαμηλοσυνταξιούχοι του Ο.Γ.Α. θα πάρουν, επιτέλους, τα 330 ευρώ σύνταξη. Ήταν προεκλογική μας δέσμευση και γίνεται πράξη.
    Χορηγείται το πολυτεκνικό επίδομα στις τρίτεκνες οικογένειες. Ήταν προεκλογική μας δέσμευση και γίνεται πράξη.
    Αυξάνεται κατά 10% το κατώτατο επίδομα ανεργίας και φτάνει στα 404 ευρώ. Ήταν και αυτό προεκλογική μας δέσμευση και γίνεται πράξη. 
    Εμείς, κυρίες και κύριοι συνάδελφοι, το ενδιαφέρον για τους πολίτες που τα βγάζουν δύσκολα πέρα το δείχνουμε με πράξεις, όχι με λόγια. 
    Κυρίες και κύριοι συνάδελφοι, μέσω του Προϋπολογισμού του 2008 η Κυβέρνηση στέλνει ένα ξεκάθαρο μήνυμα στην ελληνική κοινωνία. Κάνει πράξη τις δεσμεύσεις της. Στηρίζει το εισόδημα κάθε ελληνικής οικογένειας. Σφραγίζει την πορεία εξυγίανσης και ανάπτυξης της οικονομίας μας, οδηγεί τη χώρα ένα βήμα μπροστά, με αξιοπιστία και σιγουριά, με ισχυρές βάσεις, με μια υγιή και δυναμική οικονομία, για μια πολιτική με ανθρώπινο πρόσωπο, για μια πολιτική αλλαγών και μεταρρυθμίσεων, με όφελος και προοπτική για όλους τους πολίτες, για μια δίκαιη κοινωνία.
    Σας ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κύριε συνάδελφε.
    Το λόγο έχει ο Βουλευτής του ΠΑ.ΣΟ.Κ. κ. Κουσελάς Δημήτριος.
    ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κυρία Πρόεδρε.
    Κυρίες και κύριοι συνάδελφοι, εάν ο προϋπολογισμός είναι ένα κορυφαίο εργαλείο άσκησης πολιτικής για την ανάπτυξη και την κοινωνική συνοχή, τότε γεννιέται πράγματι ένα μεγάλο ερώτημα: Ποιο είναι το σχέδιο και η δυναμική ανάπτυξης που προδιαγράφεται μέσα απ’ αυτόν τον Προϋπολογισμό που συζητάμε σήμερα; Υπάρχει; Το είδατε εσείς πουθενά και ιδιαίτερα για την περιφέρεια; 
    Τι συνεπάγεται, αλήθεια, κύριε Υπουργέ, η μείωση του Προγράμματος Δημοσίων Επενδύσεων στο ύψος του 1997 για την περιφέρεια; Συνεπάγεται, ναι ή όχι, απώλεια των πόρων και χαμένες ευκαιρίες για την ελληνική περιφέρεια; 
    Τι συνεπάγεται η καθήλωση των δαπανών για την έρευνα και την τεχνολογία στο 1% του Προγράμματος Δημοσίων Επενδύσεων; Συνεπάγεται, ναι ή όχι, ότι συνεχίζετε στο αδιέξοδο μοντέλο στήριξης της ανταγωνιστικότητας της ελληνικής οικονομίας, στη φθηνή εργασία και όχι στην ποιότητα και στην καινοτομία; 
      Τι σηματοδοτούν, άραγε, οι δαπάνες για το περιβάλλον που φέτος περιορίζονται στο 1,6% του προγράμματος δημοσίων επενδύσεων, όταν γνωρίζετε πολύ καλά, κύριοι Υπουργοί, ότι υπάρχουν δεκάδες περιοχές που που καταστράφηκαν από τις πρωτοφανείς πυρκαγιές, που κατέστρεψαν τον παραγωγικό και τον περιβαλλοντικό ιστό της χώρας; Μάλλον, σηματοδοτούν ότι τα περί οικολογικής και περιβαλλοντολογικής ευαισθησίας της Κυβέρνησης είναι εξ ίσου ανύπαρκτα, όσο ανύπαρκτο είναι και το Υπουργείο Περιβάλλοντος!
      Κυρίες και κύριοι συνάδελφοι, βασικοί στόχοι, κατά τη γνώμη μου, ενός κοινωνικά δίκαιου προϋπολογισμού, πρέπει να είναι οι εξής: Πρώτον, η δίκαιη αναδιανομή του παραγόμενου εισοδήματος και του πλούτου προς όφελος των οικονομικά ασθενέστερων τάξεων. Δεύτερον, είναι  ανάγκη μέσα από τον προϋπολογισμό να υπάρχουν πολιτικές διάχυσης της ανάπτυξης στην περιφέρεια. Όσο, όμως και αν ψάξουμε σ’ αυτόν τον προϋπολογισμό, δεν θα βρούμε τέτοιου είδους τομές τέτοιου είδους μεταρρυθμίσεις.
      Κυρίες και κύριοι συνάδελφοι, θα πρέπει να το καταλάβουμε όλοι και ιδιαίτερα οι κύριοι της Κυβέρνησης, ότι ανάπτυξη και υποδομές για την περιφέρεια, δεν είναι μόνο οι μεγάλοι εθνικοί δρόμοι που ο κ. Σουφλιάς προσπαθεί εσχάτως  να διαφημίσει ότι πραγματοποιεί αυτή την περίοδο. Ανάπτυξη σημαίνει διαμόρφωση όρων και προϋποθέσεων, για να μπορούν οι νέοι μας να παραμείνουν στην περιφέρεια. Ανάπτυξη σημαίνει προστασία του περιβάλλοντος, επένδυση στη γνώση και στην ποιότητα, προστασία και ανάδειξη του πολιτισμού μας, αλλά πρώτα απ’ όλα σημαίνει στήριξη της αγροτικής οικονομίας και αναζωογόνηση της υπαίθρου. Είναι ακόμη η σωστή και ολοκληρωμένη λειτουργία των δημοσίων υπηρεσιών και η κάλυψη των σοβαρών κενών που υπάρχουν σήμερα στην περιφέρεια, στις υποδομές της παιδείας και της υγείας. Γι’ αυτό και είναι τουλάχιστον ανησυχητικό, ότι, σύμφωνα με τον Προϋπολογισμό οι δαπάνες για το 2008 στον τομέα της παιδείας αντιπροσωπεύουν μόνο το 3,1% του Ακαθάριστου Εγχώριου Προϊόντος. Και εδώ γεννάται ένα μεγάλο ερώτημα: πόση αξιοπιστία έχουν οι προεκλογικές δεσμεύσεις του Πρωθυπουργού για διάθεση 5% του Α.Ε.Π. στην παιδεία;
      Στον τομέα της υγείας οι δαπάνες μαζί με τις επενδύσεις αντιπροσωπεύουν μόλις το 2,5% του Ακαθάριστου Εθνικού Προϊόντος. Τα κονδύλια που προβλέπονται για νέες προσλήψεις είναι 10.000.000 ευρώ. Δεν επαρκούν, ούτε για επτακόσιες προσλήψεις, στο σύνολο του Εθνικού Συστήματος Υγείας. Γνωρίζουμε βέβαια πολύ καλά ότι ο αρμόδιος Υπουργός μίλησε για επανίδρυση –κάτι μου θυμίζει αυτή η λέξη- του Εθνικού Συστήματος Υγείας και για δεκατέσσερις χιλιάδες πεντακόσιες προσλήψεις, όταν με αυτά τα κονδύλια δεν θα μπορέσουν να γίνουν, ούτε επτακόσιες προσλήψεις. 
      Να μιλήσουμε για τα κονδύλια, για τις εφημερίες; Υπολείπονται ακόμη και των περσινών αναγκών. Πόσο μάλλον για την ανάγκη εφαρμογής του νέου συστήματος εφημεριών, με βάση την κοινοτική οδηγία.
       Ξέρετε κυρίες και κύριοι συνάδελφοι, ποια είναι τα αποτελέσματα αυτής της πολιτικής; Θα τα δω από την οπτική γωνία της ιδιαίτερης πατρίδας μου της Μεσσηνίας. Στη Μεσσηνία, λοιπόν, αυτή τη στιγμή έχουμε έλλειψη τριακοσίων ατόμων νοσηλευτικού και ιατρικού προσωπικού. Και δεν είναι λίγοι οι πολίτες που αναγκάζονται να ανέβουν στην Αθήνα, επειδή δεν υπάρχουν οι απαιτούμενες βάρδιες στο νοσοκομείο της Καλαμάτας και της Κυπαρισσίας, για να γίνει αιμοκάθαρση. Επίσης δεν είναι λίγοι οι συμπολίτες μας που πέθαναν, ψάχνοντας να βρουν μια θέση σε μονάδα εντατικής θεραπείας, γιατί η μονάδα εντατικής θεραπείας στο πιο σύγχρονο νοσοκομείο της Καλαμάτας δεν μπορεί να λειτουργήσει, λόγω έλλειψης προσωπικού.
      Με αυτά τα ενδεικτικά δεδομένα αναρωτιέμαι, με ποιον αυτόματο πιλότο θα μας προκύψει η αναγκαία ανασύνταξη και ανάπτυξη της περιφέρειας. Πολύ δε περισσότερο, των πυρόπληκτων νομών, για τους οποίους η Κυβέρνηση έχυνε προεκλογικά κροκοδείλια δάκρυα.
      Πώς θα μας προκύψει όταν αυξάνετε κατακόρυφα και εμφανώς άνισα την φοροαφαίμαξη των οικονομικά ασθενέστερων τάξεων και των μικρομεσαίων με την έμμεση φορολογία επιβάλλοντας νέους φόρους όπως αυτόν της ακίνητης περιουσίας, όταν κυρίες και κύριοι της Κυβέρνησης δεν παρέχετε στοιχειώδη προστασία στους πολίτες από την ακρίβεια η οποία λεηλατεί καθημερινά το εισόδημά τους, όταν για τους αγρότες οι τιμές των λιπασμάτων, των φυτοφαρμάκων και συνολικότερα το καλλιεργητικό κόστος έχουν γίνει απαγορευτικές για κάθε καλλιέργεια, όταν δεν δημιουργείτε θέσεις απασχόλησης, ιδιαίτερα στην περιφέρεια, με παραγωγικές επενδύσεις.
      Κύριε Υπουργέ, κυρίες και κύριοι συνάδελφοι , η χώρα μας και οι πολίτες δεν χρειάζονται άλλη «υψηλή δημοσιονομική κουζίνα», κρυφούς λογαριασμούς, εθνικολογιστικές προσαρμογές τις οποίες αυξομειώνετε ανάλογα εσείς με το πόσο θέλετε να μειώσετε το δημοσιονομικό έλλειμμα ως ποσοστό του Α.Ε.Π., δεν χρειάζονται “Μαγγίνειες” συνταγές υπονόμευσης και απαξίωσης της κοινωνικής ασφάλισης. Βγάλτε από το μυαλό σας κύριοι Υπουργοί ότι ο Μαγγίνας θα αποτελέσει την Ιφιγένεια για να περάσουν τα σχέδιά σας για το ασφαλιστικό. Δεν μπορεί η οικονομία και η κοινωνία μας να παραμένουν όμηροι μιας άνισης επιλεκτικής και αδιέξοδης δημοσιονομικής πειθαρχίας στο όνομα μιας δήθεν εξυγίανσης της οικονομίας. Γι αυτό καταψηφίζουμε το σχέδιο του προϋπολογισμού που για μια ακόμη φορά σηματοδοτεί το πως η Κυβέρνηση αντιλαμβάνεται την ανάπτυξη, την κοινωνική δικαιοσύνη αλλά και το πόσο υποτιμά τις ανάγκες και τις προσδοκίες των πολιτών, πόσο υποτιμά την νοημοσύνη μας.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, επειδή διαπιστώθηκε ότι συνάδελφος Βουλευτής του ΠΑ.ΣΟ.Κ., παρ’ ότι έθεσε την κάρτα του για να εγγραφεί και δεν ενεγράφη στον κατάλογο των ομιλητών, ύστερα από έγκριση του κυρίου Προέδρου της Βουλής εγγράφεται στον κατάλογο των ομιλητών. 
      Τώρα τον λόγο έχει η συνάδελφος κ. Ράπτη Ελένη.
      ΕΛΕΝΗ ΡΑΠΤΗ: Κυρία Πρόεδρε, κυρίες και κύριοι συνάδελφοι, ο Προϋπολογισμός του 2008 κινείται στα πλαίσια της δημοσιονομικής συνέπειας που επιβάλουν οι στόχοι της οικονομικής πολιτικής της Κυβέρνησης. Έχει συνταχθεί στη βάση ρεαλιστικών προσδοκιών έχοντας συνεκτιμήσει όλες τις οικονομικές και κοινωνικές παραμέτρους. Σταθερές επιδιώξεις παραμένουν η οικονομική διαφάνεια, η δημοσιονομική σταθερότητα, η παραγωγική διαχείριση των δημοσίων εσόδων, η μείωση των δημοσίων δαπανών και η χρηματοδότηση των κοινωνικών προτεραιοτήτων. Ο νέος προϋπολογισμός είναι ένα ακόμη σταθερό βήμα στον δρόμο για την κατάρτιση ισοσκελισμένων προϋπολογισμών. 
      Το στοίχημα του νέου Προϋπολογισμού αφορά στην επίτευξη δύο φιλόδοξων στόχων, δύο φιλόδοξων μεγεθών, τη μείωση του ελλείμματος στο 1,6% - θυμίζω πως το 2004 ήταν στο 7,3%- και του δημόσιου χρέους στο 98,5%. Αυτό ωστόσο που μπορεί κάποιος να αξιολογήσει ως κυρίαρχη καινοτομία, κυρίως στο επίπεδο σκέψης και μεθοδολογίας στη σύνταξη των κρατικών προϋπολογισμών, είναι η ευθεία σύνδεση του ύψους των κονδυλίων προς τα Υπουργεία με τον βαθμό αποδοτικότητας στη διαχείρισή τους σε όφελος της κοινωνίας και των πολιτών. Με άλλα λόγια η αύξηση των δαπανών σ’ έναν τομέα πολιτικής δεν θα είναι πλέον ούτε αναιτιολόγητη ούτε κατ’ ανάγκη αυτονόητη. Αντιθέτως προκύπτει ως λογικό ενδεχόμενο και η πιθανή μείωση των κονδυλίων σε κάποιο Υπουργείο εάν η αξιολόγηση της αξιοποίησης των υπό διαχείριση κονδυλίων κρίνει κάτι τέτοιο. 
      Κάθε μέγεθος και πολιτική του Προϋπολογισμού, επηρεάζει το διανεμόμενο κοινωνικό μέρισμα, τη ζωή όλων μας, ευθέως ή εμμέσως. 
      Η φορολογική μεταρρύθμιση με τη μείωση των φορολογικών συντελεστών των φυσικών προσώπων αυξάνει το διαθέσιμο ατομικό εισόδημα. Αντιμετωπίζοντας τη φοροδιαφυγή αυξάνονται τα δημόσια έσοδα που επιστρέφουν στους πολίτες μέσα από κοινωνικές πολιτικές. Η ενίσχυση της ανάπτυξης αυξάνει τον παραγόμενο πλούτο και παράγει περισσότερες θέσεις εργασίας. Αυξάνοντας τις δαπάνες για την έρευνα και την παιδεία αυξάνεται η δύναμη του ανθρώπινου παράγοντα και δημιουργούνται οι προϋποθέσεις για καλύτερες αμοιβές και περισσότερες ευκαιρίες. 
      Κυρίες και κύριοι συνάδελφοι, ο Προϋπολογισμός του 2008 έχει πρωτίστως  κοινωνικές στοχεύσεις σε όποια σελίδα και αν τον ανοίξεις. Οι δείκτες της ανεργίας υποχωρούν σταθερά. Στόχος παραμένει να κινηθούν στο 8% και χαμηλότερα. Θυμίζω πως το 2004 ήταν στο 11,3%. Περισσότεροι Έλληνες έχουν σήμερα δουλειά. Αναβαθμίζονται οι υπηρεσίες προώθησης στην απασχόληση. Από το 2008 τίθεται σε εφαρμογή σχέδιο που θα προσφέρει σε κάθε νέο έως είκοσι πέντε ετών που έχει εγκαταλείψει το σχολείο και είναι άνεργος ευκαιρίες για απασχόληση, μαθητεία ή απόκτηση εργασιακής εμπειρίας.
       Η αποτελεσματική αντιμετώπιση της φτώχειας έχει για πρώτη φορά θεσμικό περίβλημα. Με την ίδρυση Εθνικού Ταμείου Κοινωνικής Συνοχής χρηματοδοτούνται ολοκληρωμένα προγράμματα για τη στήριξη όλων όσων είναι κοντά στα όρια της φτώχειας, αυτών τους οποίους  δημιούργησαν οι πολιτικές της προηγούμενης εικοσαετίας. 
      Το βασικό επίδομα ανεργίας αυξάνεται στα 404 ευρώ, ακριβώς όπως είχαμε υποσχεθεί. Η κατώτερη βασική σύνταξη του Ο.Γ.Α. αυξάνεται στα 330 ευρώ από 170 που ήταν προ του 2004. Το επίδομα κοινωνικής αλληλεγγύης αυξάνεται στα 230 ευρώ. Η καταβολή των αναδρομικών του Λ.Α.Φ.Κ.Α. συνεχίζεται, ακριβώς όπως είχαμε υποσχεθεί. Η εξομοίωση των τρίτεκνων οικογενειών με τις πολύτεκνες υλοποιείται. Από το 2008 χορηγείται το πολυτεκνικό επίδομα στις τρίτεκνες οικογένειες. 
      Αλλάζει η φορολογία των ακινήτων. Η φορολόγηση από 5% έως 30% επί της αξίας των ακινήτων σε γονικές παροχές και κληρονομίες καταργείται. Στη θέση της φόρος 1%. Ταυτόχρονα απαλλάσσεται η πρώτη κατοικία από φόρους. 
      Το 2008 σε συνέχεια της εφαρμογής του προγράμματος δράσης του Υπουργείου Εσωτερικών για τα άτομα με αναπηρία προωθούνται ρυθμίσεις σχετικά με την ηλεκτρονική προσβασιμότητα των ατόμων με αναπηρία. 
      Οι πολιτικές στην υγεία είναι σημαντικές. Εξοπλίζονται τα νοσοκομεία, τα κέντρα υγείας και το Ε.Κ.Α.Β.. Προγραμματίζεται η πλήρης απασχόληση κέντρων κοινωνικής υποστήριξης και κατάρτισης ατόμων  με αναπηρία. Δημιουργείται  κοινωνικός ξενώνας αστέγων. Προσλαμβάνεται ιατρικό και νοσηλευτικό προσωπικό σε όλη τη χώρα. Η δημόσια υγεία σταθερά αλλάζει. 
      Κυρίες και κύριοι συνάδελφοι, κάθε δράση του φετινού Προϋπολογισμού περιέχει ένα θετικό κοινωνικό αποτέλεσμα με αποδέκτη το λαό. Η μεγάλη πρόκληση του νέου Προϋπολογισμού συνεχίζει να είναι ο υπεύθυνος σχεδιασμός ενός απαιτητικού μέλλοντος και ταυτόχρονα η διαχείριση ενός κακού παρελθόντος. Μην εκπλήσσεστε. Ακόμα διορθώνουμε το παρελθόν. Θα δαπανήσουμε περίπου 37.000.000.000 ευρώ τον επόμενο χρόνο μόνο για τη εξυπηρέτηση του δημοσίου χρέους. 
      Ο Προϋπολογισμός του 2008 δεν βασίζεται στις παροχές. Απλά σέβεται τις υποσχέσεις. Χρηματοδοτεί κοινωνικές και προνοιακές πολιτικές, ενισχύει το κοινωνικό κράτος και τις ασθενέστερες εισοδηματικά κατηγορίες πολιτών από τον παραγόμενο και όχι από το δανειζόμενο πλούτο. Είναι ένας Προϋπολογισμός που αντιστοιχίζει επιτυχώς τις ανάγκες της κοινωνίας και τις δυνατότητες της οικονομίας κοιτάζοντας το παρόν αλλά κυρίως κοιτάζοντας το  μέλλον. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ ευχαριστώ. 
      Το λόγο έχει τώρα ο κ. Κουτσούκος, Βουλευτής του ΠΑ.ΣΟ.Κ.
      ΓΙΑΝΝΗΣ ΚΟΥΤΣΟΥΚΟΣ: Σε αυτήν την ωραία εικονική πραγματικότητα που μας περιέγραψε η κ. Ράπτη, θα ήθελα και εγώ να ζήσω  και φαντάζομαι  και όλοι οι συνάδελφοι, και όλος ο ελληνικός λαός.
      ΗΛΙΑΣ ΦΩΤΙΑΔΗΣ: Έλα μαζί μας να χαρείς…
      ΓΙΑΝΝΗΣ ΚΟΥΤΣΟΥΚΟΣ:  Δυστυχώς όμως η πραγματικότητα είναι διαφορετική, είναι πάρα πολύ σκληρή. Γιατί, αγαπητές συναδέλφισες και αγαπητοί συνάδελφοι, συζητάμε έναν Προϋπολογισμό ο οποίος είναι κατώτερος των περιστάσεων και των μεγάλων αναγκών της χώρας. 
      Η χώρα μας -είναι αλήθεια- βρίσκεται σ’ ένα σταυροδρόμι εξελίξεων, βρίσκεται στη δίνη των ανταγωνισμών με την κοινωνία να αγωνιά και να αναζητά ένα καλύτερο μέλλον γι’ αυτήν και για τα παιδιά της. Στην εποχή μας συνυπάρχουν οι κίνδυνοι με μεγάλες δυνατότητες και προοπτικές για να έχουμε ρόλο στις εξελίξεις ως χώρα, παράλληλα με πολιτικές που περιθωριοποιούν τη χώρα μας στις διεθνείς εξελίξεις, που την υποβαθμίζουν στο διεθνή καταμερισμό της εργασίας. Στην ελληνική κοινωνία ταυτόχρονα συνυπάρχει η αβεβαιότητα για το μέλλον και η ανασφάλεια χιλιάδων φτωχών και ανέργων, μισθωτών, συνταξιούχων, αγροτών, μικρομεσαίων επαγγελματιών, των παραγωγών του πλούτου δηλαδή, με μια πολιτική που συμπιέζει τα εισοδήματά τους, τους αφαιρεί την προστιθέμενη αξία, τη μεταφέρει στους λίγους, στους κερδοσκόπους, στους μεσάζοντες, στις τράπεζες και στα συμφέροντα. Οι πολίτες αυτοί απαιτούν περισσότερη ανάπτυξη, περισσότερη δουλειά, δίκαιη κατανομή του πλούτου, καλύτερο και αποτελεσματικότερο κράτος, κοινωνικά αγαθά με επάρκεια και ποιότητα. Απαντάει σ’ αυτά τα προβλήματα ο Προϋπολογισμός ως βασικό εργαλείο άσκησης της οικονομικής πολιτικής; Ανοίγει ή περιέχει νέες πολιτικές; Ασκεί τουλάχιστον μια διαχείριση εξυγίανσης και αποτελεσματικότητας των δημόσιων οικονομικών ή οξύνει και μεγιστοποιεί τα προβλήματα και οδηγεί σε νέα αδιέξοδα; Εμείς υποστηρίζουμε αυτό ακριβώς, ότι οξύνει και μεγιστοποιεί τα προβλήματα, οδηγεί σε νέα αδιέξοδα. 
      Δεν χρειάζεται παρά μόνο μια μικρή ενδεικτική αναφορά ορισμένων στοιχείων του Προϋπολογισμού για να αποδείξει κάποιος τις τεράστιες αντιφάσεις, τις ανισότητες, τα αδιέξοδα που τροφοδοτεί ο Κρατικός Προϋπολογισμός. Πρώτο στοιχείο: Παρά τη σχετική αύξηση του πλούτου στη χώρα μας, μικρότερη βεβαίως από τις πραγματικές δυνατότητες της ελληνικής οικονομίας, διότι, όπως είναι γνωστό, έπεσε ο ρυθμός αύξησης του Α.Ε.Π., εν τούτοις η μισθωτή εργασία έχει μικρότερο μερίδιο στη συμμετοχή αυτού του παραγόμενου πλούτου. Επιβραδύνθηκε ο ρυθμός αύξησης των πραγματικών εισοδημάτων, έπεσε το μερίδιο της μισθωτής εργασίας στο Α.Ε.Π. και με την εισοδηματική πολιτική της Κυβέρνησης στο δημόσιο, που σηματοδοτεί τη γενικότερη εισοδηματική της πολιτική, αυτή η πολιτική της αναδιανομής δυστυχώς θα συνεχιστεί, γιατί οι αυξήσεις της τάξης του 3%, ίσες με τον πληθωρισμό, στερούν την αύξηση της παραγωγικότητας από τους εργαζόμενους. Συμπέρασμα; Διευρύνονται οι ανισότητες. 
      Οι περιφερειακές ανισότητες επίσης θα συνεχίσουν να διευρύνονται, αφού έχουμε Πρόγραμμα Δημοσίων Επενδύσεων στο επίπεδο του 1997, στο 3,8% του Α.Ε.Π. περίπου, με θύμα την ελληνική περιφέρεια και είναι χαρακτηριστικό ότι είναι μειωμένο κατά 3,5% το Πρόγραμμα των Δημοσίων Επενδύσεων στις νομαρχίες. Ενώ το Δ΄ Κοινοτικό Πλαίσιο Στήριξης είναι μειωμένο κατά 25% από το Γ΄ Κοινοτικό Πλαίσιο Στήριξης, το Ε.Σ.Π.Α. διαθέτει μόνο το 39% των πόρων στην περιφέρεια και οι Σ.Δ.Ι.Τ. θα μεταφέρουν το κόστος στους πολίτες. Θα σας πω ένα χαρακτηριστικό παράδειγμα: Τα διόδια του νέου δρόμου από την Αθήνα μέχρι τον Πύργο θα κοστίζουν 30 ευρώ.
      Η ελληνική ύπαιθρος και ο Έλληνας αγρότης επίσης θα δεχθεί μεγάλο πλήγμα, γιατί αποδιαρθρώνεται η παραγωγική βάση και μειώνονται τα εισοδήματα. Ακούσαμε εδώ τα κυβερνητικά στελέχη να επαίρονται, διότι αυξήθηκαν οι εξαγωγές δήθεν των αγροτικών προϊόντων. Ξεχνούν να μας πουν ότι παράλληλα έχουμε τεράστια αύξηση του ελλείμματος στο ισοζύγιο πληρωμών. Ξεχνούν να μας πουν ότι έχουμε τεράστια αύξηση στις εισαγωγές τροφίμων και αγροτικών προϊόντων, που σημαίνει ότι έχει αποδιαρθρωθεί η παραγωγική βάση. Αυτό χτυπάει τα εισοδήματα των παραγωγών. Τα εισοδήματα των παραγωγών χτυπιούνται και από την άνοδο του κόστους παραγωγής περίπου 20% τα τελευταία χρόνια –το μετράει η Στατιστική Υπηρεσία- από την καθήλωση των τιμών και θα τους δώσετε και νέο χτύπημα τώρα με την υποχρέωσή τους να καταβάλλουν αυξημένη τιμή στο πετρέλαιο κίνησης. 
      Η ΠΑ.Σ.Ε.ΓΕ.Σ. εκτιμά ότι σε πάρα πολλά προϊόντα το άνοιγμα της ψαλίδας φτάνει στο 1 προς 5 ή στο 1 προς 7. Σας λείπει η στρατηγική ανάπτυξη του αγροτικού τομέα. Τρεισήμισι χιλιάδες σχέδια βελτίωσης δεν έχουν εγκριθεί, οι αναπτυξιακές μελέτες για την περιφέρεια χάθηκαν, είναι μόνο στο διαδίκτυο. Τα χρήματα για την ανασυγκρότηση της υπαίθρου στις πυρόπληκτες περιοχές δεν είναι καταγεγραμμένα σε κανέναν κωδικό του Προϋπολογισμού. Τα αναζήτησα, έκανα μεγάλη προσπάθεια και θέλω να μας πείτε από πού θα βρείτε αυτά τα 645.000.000 για την ανασυγκρότηση των πυρόπληκτων περιοχών, εκ των οποίων τα 340.000.000 περίπου πάνε στην Ηλεία. Φαίνεται ότι η Κυβέρνηση εξάντλησε την πολιτική για την αντιμετώπιση των πυρόπληκτων στο περιβόητο τριχίλιαρο και από εκεί και πέρα με το τέλος της προεκλογικής περιόδου τελείωσε και η πολιτική της. 
      Παράλληλα συμπιέζονται τα εισοδήματα των μικρομεσαίων από τα υπερεθνικά καταστήματα. Οι καταναλωτές είναι χρεωμένοι με 100.000.000.000. Την αγορά την λυμαίνονται τα καρτέλ και τα συμφέροντα. Το φορολογικό σύστημα ως παραδοσιακός μηχανισμός αναδιανομής έχασε την προοδευτικότητά του. καταργήσατε την προοδευτικότητα της φορολογικής κλίμακας. Τα στοιχεία λένε  ότι είχαμε αύξηση 25% της  άμεσης φορολογίας που πληρώνουν οι μισθωτοί όταν είναι γνωστό ότι τα εισοδήματα δεν αυξήθηκαν με αυτόν τον τρόπο. Έφθασε η χώρα μας να φορολογεί το εισόδημα από μισθωτή εργασία περισσότερο από το εισόδημα από κέρδη και από κεφάλαιο. Αυτό δείχνει ότι τα 2.000.000.000 άμεσοι φόροι και τα 4.000.000.000 έμμεσοι θα πληρωθούν αυτή την περίοδο από την πλατιά πλειοψηφία των πολιτών. 
      Τα κοινωνικά αγαθά υποχρηματοδοτούνται. Η υγεία, η παιδεία, η  κοινωνική ασφάλιση. Έχουμε φέτος τη χαμηλότερη χρηματοδότηση στην παιδεία ως ποσοστό του Α.Ε.Π. στο 3,12%. Έχουμε 2.000.000.000 λιγότερα από αυτά που απαιτούνται στην κοινωνική ασφάλιση. Έχουμε υποχρηματοδότηση της υγείας. Στερεί κοινωνικά αγαθά η Κυβέρνηση από τους πολίτες και μεταφέρει δραστηριότητες στους ιδιώτες. Καλλιεργεί ανασφάλεια στο ασφαλιστικό. Η μόνη πολιτική  -επιτρέψτε του το χαριτολόγημα- στην οποία έχει επιτύχει η Κυβέρνηση είναι τα βαφτίσια. Βαφτίζει τα αγροτικά προϊόντα τα εισαγόμενα ντόπια,  βαφτίζει τους ανασφάλιστους φιλοξενούμενους, βαφτίζει τις βίλες αναψυκτήρια, είμαστε την εποχή των κουμπάρων, δυστυχώς. 
      Κυρίες και κύριοι συνάδελφοι, μπορεί να ελπίζουν οι μισθωτοί, οι συνταξιούχοι, οι άνεργοι με αυτήν την πολιτική; Όχι πλέον. Εξανεμίστηκαν οι ελπίδες και τελείωσαν οι προσδοκίες. Η Κυβέρνηση πια είναι αντιμέτωπη με μια ογκούμενη λαϊκή δυσαρέσκεια που την αντιμετωπίζει με αυταρχισμό, και με κατρακύλισμα στον αυταρχισμό όπως έγινε προχθές με την σύλληψη των συνδικαλιστών της Δ.Ε.Η. Η Κυβέρνηση πρέπει να αντιληφθεί ότι είναι πλέον κοινωνική μειοψηφία. Είναι όμως και πολιτική μειοψηφία με μία έννοια, γιατί στην εποχή μας αναπτύσσεται το μέτωπο και η αντιπαράθεση μεταξύ των συντηρητικών και των νεοφιλελεύθερων πολιτικών από τη μια μεριά και των προοδευτικών πολιτικών από την άλλη που τις εκφράζει ένα φάσμα δυνάμεων που υπερβαίνει τα όρια του ΠΑ.ΣΟ.Κ και των  άλλων δημοκρατικών δυνάμεων με μια πλατιά συμμαχία. Αυτή είναι η αντιπαράθεση, αυτό είναι το δίπολο της προοδευτικής πολιτικής που μπορεί να επιβάλει άλλους προϋπολογισμούς με άλλες κοινωνικές προτεραιότητες σε άλλες κοινωνικές κατευθύνσεις. Με τους αγώνες του είναι βέβαιο ότι θα τα κάνει πράξη. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.) 
      ΠΡΟΕΔΡΕΥΟΥΣΑ (Βέρα Νικολαϊδου): Ο κ. Κόλλιας έχει το λόγο. 
      ΚΩΝΣΤΑΝΤΙΝΟΣ ΚΟΛΛΙΑΣ: Κυρίες και κύριοι συνάδελφοι, άκουσα πολλούς από τους ομιλητές της Νέας Δημοκρατίας να αναφέρονται  στα έργα και στις ημέρες του ΠΑ.ΣΟ.Κ όταν είχε την ευθύνη της διακυβέρνησης της χώρας. Αναφέρθηκαν σε λάθη και παραλείψεις που οδήγησαν τη χώρα σε αδιέξοδα, για λάθη που τραυμάτισαν την οικονομία και κατέστησαν τη χώρα ουραγό μεταξύ των εταίρων μας στην Ευρωπαϊκή Ένωση. Άκουσα Υπουργούς να αναφέροντα σε αδιαφάνεια, σε μεσάζοντες όσον αφορά στην προμήθεια οπλικών συστημάτων, σε μεγάλες ιδιωτικές κλινικές που φύτρωσαν όταν κυβερνούσε το ΠΑ.ΣΟ.Κ, για τα χάλια της Ολυμπιακής και για παραλείψεις σε όλα τα επίπεδα της κοινωνίας.
      Δυστυχώς δεν άκουσα κανέναν από την πλευρά του ΠΑ.ΣΟ.Κ να στηρίζει ή να απαντά με επιχειρήματα σε αυτές τις καταγγελίες. Είναι αλήθεια, κυρίες και κύριοι συνάδελφοι, ότι δεν είστε πρόθυμοι να υποστηρίζετε τις επιλογές και τις πολιτικές του ΠΑ.ΣΟ.Κ όταν είχε τη διακυβέρνηση της χώρας. Είναι κοινή διαπίστωση ότι κορυφαία στελέχη που συμμετείχαν στις κυβερνήσεις του ΠΑ.ΣΟ.Κ σήμερα αρνούνται να στηρίξουν αλλοτινές τους επιλογές απαξιώνοντας ακόμα και την προσωπική τους παρουσία. 
	Η Κυβέρνηση του Κώστα Καραμανλή πριν από τέσσερα χρόνια έθεσε στόχους δύσκολους, αλλά απαραίτητους για την επιβίωση της ελληνικής  οικονομίας, στόχους που απαιτούσαν μακρόπνοο προγραμματισμό, σκληρή δουλειά και ενίοτε πολιτικό κόστος. Και αυτό το πολιτικό κόστος, κυρίες και κύριοι συνάδελφοι, δεν αρνηθήκαμε να το αναλάβουμε.  Από την πρώτη στιγμή που αναλάβαμε τη διακυβέρνηση της χώρας αισθανθήκαμε την υποχρέωση να κοιτάξουμε στα μάτια κάθε συνταξιούχο, εργαζόμενο, άνεργο, κάθε Ελληνίδα και Έλληνα πολίτη και να του υποσχεθούμε, να δεσμευτούμε ότι θα αγωνιστούμε για μια κοινωνία ισότητας και ευημερίας γιατί συνειδητοποιήσαμε από την πρώτη στιγμή ότι έπρεπε να αλλάξουμε άρδην τις πολιτικές του ΠΑ.ΣΟ.Κ. και να αναζητήσουμε καινούργιες ικανές να εμπνεύσουν τους Έλληνες, τις Ελληνίδες, αλλά κυρίως να δώσουν αξιόπιστες και χειροπιαστές λύσεις στα καθημερινά τους προβλήματα. 
	Πριν από τέσσερα χρόνια οι βλάβες φάνταζαν ανεπανόρθωτες. Είχε εδραιωθεί στη συνείδηση των πολιτών ότι η Ελλάδα ήταν καταδικασμένη σε μια ανάξια διακυβέρνηση, σε ανίκανους διαχειριστές που συσσώρευαν ελλείμματα διασπαθίζοντας ταυτόχρονα το δημόσιο χρήμα σπαταλώντας το μόχθο του πολίτη. Η λέξη ανάπτυξη γεννούσε καχυποψία. Αντί να σημαίνει πρόοδο, άνθιση, όφελος για όλους, σήμαινε κόστη δυσβάστακτα για τους πολλούς. 
	Επί είκοσι χρόνια η Ελλάδα ήταν ουραγός σε όλους τους οικονομικούς δείκτες μεταξύ των εταίρων μας στην Ευρωπαϊκή Ένωση, ήταν όμως πρωταθλήτρια στο δημόσιο χρέος, στα ελλείμματα, στον κομματισμό, στην αδιαφάνεια, στην αναξιοκρατία και τη διαφθορά. Από το 2004 η Κυβέρνηση της Νέας Δημοκρατίας ξεκίνησε τη μεγάλη ανατροπή. Η Ελλάδα το μαύρο πρόβατο, το παράδειγμα προς αποφυγή απέσπασε τη διεθνή αναγνώριση και τον έπαινο. Βγήκαμε από το τέλμα και τη στασιμότητα, βγήκαμε από τη διαδικασία του υπερβολικού ελλείμματος και χαράξαμε πορεία ανάπτυξης αξιοζήλευτη. 
	Ανεβάσαμε τους ρυθμούς της οικονομίας σε ποσοστά υψηλότερα από το μέσο όρο διεθνώς δίνοντας κίνητρα για ιδιωτικές επενδύσεις και αυξάνοντας τις εξαγωγές. Με τη φορολογική μεταρρύθμιση αυξήσαμε τα έσοδα του κράτους χωρίς να επιβαρύνουμε τον πολίτη, αλλά διευρύνοντας τη φορολογική βάση και βελτιώνοντας τους ελεγκτικούς μηχανισμούς. Αυξήσαμε το Ακαθάριστο Εθνικό Προϊόν με αύξηση του μέσου πραγματικού μισθού και της απασχόλησης. Εξορθολογήσαμε τις δαπάνες και πολλαπλασιάσαμε την απορρόφηση των κοινοτικών κονδυλίων επιτυγχάνοντας τη σύγκλιση με το μέσο όρο της Ευρωπαϊκής Ένωσης σε όλους τους δείκτες. 
	Με τον Προϋπολογισμό του 2008 αλλά και με άλλες παράλληλες δράσεις συνεχίζουμε με συνέπεια και αξιοπιστία στο δρόμο της ανάπτυξης, της αποτελεσματικότητας, της κοινωνικής συνοχής και της προοπτικής. Οι στόχοι παραμένουν πολυεπίπεδοι. Τα μέσα και τα μέτρα που έχει θεσπίσει και έχει στη διάθεσή της αυτή η Κυβέρνηση καλύπτουν όλο το φάσμα των αναγκών.
(Στο σημείο αυτό την Προεδρική Εδρα  καταλαμβάνει η Β΄  Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
	Παρά τις αποκλίσεις που οφείλονται σε μέτρα για την ανακούφιση των πυρόπληκτων, την πληρωμή οφειλών προς φορείς και την τακτοποίηση άλλων εκκρεμοτήτων στοχεύουμε στην περαιτέρω μείωση του ελλείμματος στο 1,6% και στην αποκλιμάκωση του χρέους. Στοχεύουμε την αύξηση της κοινωνικής συνοχής. Θα δαπανηθούν 2.000.000.000 ευρώ περισσότερα για μισθούς με αυξήσεις πάνω από τον πληθωρισμό. Αύξηση των συντάξεων, αύξηση του επιδόματος κοινωνικής αλληλεγγύης, των συντάξεων του Ο.Γ.Α. και του κατωτέρου επιδόματος ανεργίας. Επίδομα σε τρίτεκνους, αύξηση του Ε.Κ.Α.Σ., επιστροφή των τελευταίων δόσεων της εισφοράς υπέρ Λ.Α.Φ.Κ.Α.. Νέα μισθολόγια για αστυνομικούς, στρατιωτικούς, λιμενικούς, απόστρατους, δικαστικούς. Και τέλος, η σύσταση του εθνικού ταμείου συνοχής. 
	Στο Πρόγραμμα Δημοσίων Επενδύσεων αυξάνονται οι δαπάνες που θα φθάσουν σε ύψος 9,3 δισεκατομμύρια ευρώ συνεχίζοντας έτσι το μεγαλύτερο πρόγραμμα δημοσίων έργων που είδε ποτέ η χώρα. Πέρα από τη χρηματοδότηση από εθνικούς πόρους των περιφερειών, των Νομαρχιακών Αυτοδιοικήσεων και των δήμων έχουμε πλέον στο οικονομικό μας οπλοστάσιο για την περίοδο 2007-2013 το εθνικό στρατηγικό πλαίσιο αναφοράς. Με το 82% των κοινοτικών κονδυλίων να κατευθύνεται στην περιφέρεια έχουμε προετοιμάσει το έδαφος για την άρση της γραφειοκρατικής διαχείρισης και τη βελτίωση της αποτελεσματικότητας των φορέων υλοποίησης προκειμένου να πετύχουμε την ολοκληρωτική απορρόφηση και την ορθή επένδυση των χρημάτων που η Κυβέρνηση διεκδίκησε πεισματικά και κέρδισε.
	Η περιφέρεια Πελοποννήσου και ιδιαίτερα ο Νομός Κορινθίας που έχω την τιμή και την τύχη να εκπροσωπώ έχει ήδη ωφεληθεί τα μέγιστα από τις διαρθρωτικές αλλαγές που έφερε αυτή η Κυβέρνηση, από το νέο ήθος που εισήγαγε στη διαχείριση των δημοσίων οικονομικών, από τις τολμηρές και αποτελεσματικές πολιτικές που εφαρμόζει.
     Μεγάλα εθνικά έργα, έργα ζωής για την Κορινθία που για χρόνια λίμναζαν σε βάθος της γραφειοκρατίας, σπατάλης και αδιαφάνειας, σήμερα μπαίνουν στην τελική ευθεία. Αναφέρω χαρακτηριστικά το μεγάλο φράγμα του Ασωπού, ένα τεράστιο έργο, ένα όνειρο δεκαετιών, το οποίο είχαμε διεκδικήσει επίμονα και επιτέλους σήμερα το βλέπουμε να υλοποιείται. Δημοπρατήθηκε 50.000.000 ευρώ. Θα διαχειρίζεται 41.000.000 κυβικά μέτρα νερού. Θα δώσει δουλειά σε πέντε χιλιάδες οικογένειες, αφού θα αρδεύει πενήντα χιλιάδες στρέμματα. 
     Να μιλήσω για την αντιπλημμυρική θωράκιση της πόλης της Κορίνθου, που είναι αίτημα δεκαετιών; Μετά τις πλημμύρες του 1997, εμείς δημοπρατήσαμε το έργο το 2005 και σήμερα είναι σε φάση ολοκλήρωσης. Αναφέρομαι στα έργα στους Δήμους Βόχας πρόσφατα, όπως επίσης και τα αντιπλημμυρικά έργα στο Δήμο Τενέας εξαιτίας των ζημιών που προκλήθηκαν από τις φωτιές του Αυγούστου. 
     Αναφέρομαι επίσης στο έργο των δρόμων Ελευσίνας-Τσακώνας και Κορίνθου-Τριπόλεως. Κάναμε ακόμα εκατοντάδες δράσεις που αφορούν κυριολεκτικά όλους τους τομείς της οικονομικής και κοινωνικής δραστηριότητας, τον πολιτισμό, την παιδεία, τον τουρισμό, τον αρχαιολογικό μας πλούτο. 
     Κυρίες και κύριοι συνάδελφοι, με την ακλόνητη βεβαιότητα ότι τα αποτελέσματα θα συνεχίσουν να δικαιώνουν τις επιλογές μας, υπερψηφίζω τον Προϋπολογισμό του 2008. 
     Ευχαριστώ πάρα πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Κόλλια. 
     Ο κ. Ρέππας έχει το λόγο. 
     ΔΗΜΗΤΡΙΟΣ ΡΕΠΠΑΣ: Αγαπητές και αγαπητοί συνάδελφοι, το συμπέρασμα είναι οριστικό και ασφαλές. Η Κυβέρνηση επιμένει να υποβάλει τη χώρα και τον ελληνικό λαό σ’ ένα βαρύ και ανθυγιεινό τεστ κοπώσεως. 
     Αν σκεφτεί κάποιος ότι οι εκλογές έγιναν τον περασμένο Σεπτέμβρη, προκειμένου να καταρτισθεί ο Προϋπολογισμός που σήμερα συζητούμε, αντιλαμβάνεται ποια ιστορική ειρωνεία υπάρχει στις επιλογές της Κυβέρνησης. Τα μέλη της Κυβέρνησης και οι Βουλευτές της Πλειοψηφίας θα μπορούσαν να ισχυριστούν ότι έχουν νωπή τη λαϊκή εντολή, άρα και την έγκριση των Ελλήνων γι’ αυτόν τον Προϋπολογισμό. Θαυμάζω την ταχύρυθμη εκπαίδευσή τους στην αλαζονεία της εξουσίας. 
     Είπατε στον ελληνικό λαό ότι θα μειώσετε τις δαπάνες της κοινωνικής πολιτικής; Είπατε στον ελληνικό λαό ότι θα αυξήσετε τους φόρους; Είπατε στον ελληνικό λαό ότι θα αυξήσετε τα όρια ηλικίας για συνταξιοδότηση; Είπατε στον ελληνικό λαό ότι θα μειώσετε τις συντάξεις; 
     Μας καλείτε, λοιπόν, να ψηφίσουμε έναν προϋπολογισμό, ο οποίος εντείνει την κοινωνική ανισότητα και την αδικία και υπονομεύει την κοινωνική συνοχή. Μας καλείτε τελικώς να αψηφίσουμε αυτό που αποτελεί εντολή των Ελλήνων πολιτών, του ελληνικού λαού προς όλους τους πολιτικούς, ανεξαρτήτως κόμματος, να είμαστε δηλαδή συνεπείς σ’ αυτά που λέμε και με τα οποία δεσμευόμαστε απέναντί τους. 
     Η Νέα Δημοκρατία ισχυρίζεται ότι ο Προϋπολογισμός αυτός είναι αναπτυξιακός. Θυμίζω ότι, όταν επί των ημερών του ΠΑ.ΣΟ.Κ. είχαμε πετύχει ρυθμούς ανάπτυξης στο επίπεδο του 4,8%, δεχόμασταν κατηγορίες, γιατί κατά τη Νέα Δημοκρατία και τον κ. Καραμανλή ο ρυθμός ανάπτυξης που απαιτείτο έπρεπε να ήταν τουλάχιστον 5%. 
     Τώρα, η πιο αισιόδοξη πρόβλεψη για το 2008 είναι ότι η ανάπτυξη θα κινηθεί στο 4%. Και αυτό όταν τότε μεν ο μέσος όρος της Ευρωπαϊκής Ένωσης κυμαινόταν στο 1,1%, τώρα δε στο 2,8%. Έχουμε δηλαδή μεγάλη επιβράδυνση της σύγκλισης της χώρας μας με τις χώρες της Ευρωπαϊκής Ένωσης. Ξέρετε ότι η ανάπτυξη αυτή οφείλεται κατά κύριο λόγο στην ιδιωτική κατανάλωση, που και αυτή λόγω της υπερχρέωσης των νοικοκυριών έχει φθάσει στα όρια της και στις οικοδομικές δραστηριότητες. 
     Κυρίες και κύριοι, από τη δική μας πλευρά έχουμε κάνει κατ’ επανάληψη ανάδειξη των προβλημάτων, τα οποία η Νέα Δημοκρατία τεχνηέντως δημιούργησε για να εκθέσει τη χώρα και να σκιάσει το έργο του ΠΑ.ΣΟ.Κ., μεταξύ των άλλων παραποιώντας με διάφορους λογιστικούς τρόπους το καθαρά λογιστικό μέγεθος, το δημοσιονομικό έλλειμμα. 
     Όμως, αν αυτό είναι ένα λογιστικό μέγεθος το οποίο μπορείς να εξωραΐζεις με διάφορους τρόπους, υπάρχει ένα ταμειακό μέγεθος που είναι το δημόσιο χρέος. Σε λιγότερο από τέσσερα χρόνια το δημόσιο χρέος, κυρίες και κύριοι, έχει αυξηθεί κατά 56.000.000.000 ευρώ. 
Το παραλάβατε στα 182,7 δισεκατομμύρια ευρώ και το φθάσατε στα τέλη του 2007 στα 238,5 δισεκατομμύρια ευρώ. Μας κατηγορούσατε για το κατά κεφαλήν χρέος, με το οποίο επιβαρύναμε τους Έλληνες πολίτες και τώρα το χρέος αυτό έχει αυξηθεί κατά τουλάχιστον 5.000 ευρώ ανά κεφαλή. Ποια απάντηση δίνετε σ’ αυτό το θέμα, που είναι η κορύφωση της συνέπειας της οικονομικής πολιτικής που ακολουθείτε κι ενώ έχετε επιβάλει πρόσθετους φόρους; Το Φ.Π.Α., που παρέμενε σταθερό  από τότε που θεσπίστηκε, τον αυξήσατε στο 19% και είναι βέβαιο –εδώ είμαστε κι εδώ είσαστε- ότι θα τον αυξήσετε μέσα στο 2008 κατά μία ή δύο ποσοστιαίες μονάδες. 
      Τελευταίο έργο σας είναι η αλλαγή στη φορολογία όσον αφορά τα ακίνητα. «Χαρίζετε», εντός εισαγωγικών, αφού το δημόσιο έχει απώλειες εσόδων περίπου 175.000.000 ευρώ, για να εισπράξετε, επιβαρύνοντας εξίσου τους αδύναμους μαζί με τους ισχυρούς, περίπου 890.000.000 ευρώ, τα πενταπλάσια δηλαδή. Την ίδια ώρα το Πρόγραμμα Δημοσίων Επενδύσεων μειώνεται στα επίπεδα του 1997, ειδικώς, δε, το εθνικό σκέλος ως ποσοστό του Α.Ε.Π. είναι κατώτερο του αντίστοιχου ποσοστού του εθνικού σκέλους του Προγράμματος Δημοσίων Επενδύσεων του 1994. Αυτή είναι η κατάσταση, στην οποία βρίσκεται η Ελλάδα σήμερα. Δεν υπάρχει ένας δείκτης –όποιον θέλετε επιλέξτε- με τον οποίο συγκρινόμενη η Ελλάδα με τις άλλες χώρες της Ευρωπαϊκής Ένωσης θα εξαχθεί το συμπέρασμα ότι έχουμε βελτίωση, έχουμε κάνει πρόοδο και δεν έχουμε οπισθοδρομήσει. Στην εγκληματικότητα; Στην αύξηση της παραπαιδείας και της παραοικονομίας; Στην υποχώρηση των επιδόσεων που έχουν οι Έλληνες μαθητές; Στην ανταγωνιστικότητα της χώρας; Παντού η Ελλάδα έχει επιδόσεις αρνητικές, σε σχέση με το πρόσφατο παρελθόν της. 
      Κυρίες και κύριοι συνάδελφοι, και οι κοινωνικές δαπάνες μειώνονται. Είχατε μιλήσει για το 5% του Α.Ε.Π. στην παιδεία και δίνετε κάτι παραπάνω από το 3%. Την ίδια ώρα στην υγεία δίνετε περίπου το 3,4%, όταν γνωρίζετε ότι οι ιδιωτικές δαπάνες στην υγεία έχουν αυξηθεί και καλύπτουν το 57% του συνόλου των δαπανών, όταν κατά μέσο όρο σε άλλες χώρες του Ο.Ο.Σ.Α. το ποσοστό αυτό φθάνει περίπου στο 20%.
      Όμως υπάρχουν υπαρκτές και ορατές διαφορές ανάμεσα στις πολιτικές προτάσεις μας σε κρίσιμους τομείς. Η πρότασή μας για τα δημόσια αγαθά είναι μια πρόταση, η οποία αντιστρατεύεται τη δική σας πολιτική που οδηγεί σε εκποίηση και εμπορευματοποίησή τους. Η πρότασή μας για την ενίσχυση του δημόσιου χαρακτήρα και του κοινωνικού ρόλου επιχειρήσεων σε νευραλγικούς τομείς αντιστρατεύεται τη δική σας πρόταση και πολιτική, που εν ονόματι μιας φιλοεπενδυτικής εκστρατείας που έχετε κάνει οδηγεί στον αφελληνισμό κρίσιμων για την ελληνική οικονομία και το εθνικό συμφέρον επιχειρήσεων.
      Τι έγινε στον Ο.Τ.Ε.; Καταργήσατε δύο δικλίδες που είχαμε θεσπίσει εμείς, για τη συμμετοχή του δημοσίου σε ποσοστό τουλάχιστον 33,3% του συνόλου του μετοχικού κεφαλαίου και για δικαίωμα της καταστατικής μειοψηφίας να έχει ψήφο ή άλλα συναφή δικαιώματα σε ποσοστό το πολύ μέχρι 5% του μετοχικού κεφαλαίου. Ο κ. Αλογοσκούφης έξι μέρες πριν από τις εκλογές, τη Δευτέρα στις 10 Σεπτεμβρίου έλεγε ότι δεν χρειάζεται το δημόσιο να συμμετέχει στον Ο.Τ.Ε. με ποσοστό μεγαλύτερο του 5% ή 10% και ιδού τα αποτελέσματα της πολιτικής σας! Είναι μια συνειδητή πολιτική που οδηγεί σε αφελληνισμό τον Ο.Τ.Ε.. Προσπαθείτε να αντιμετωπίσετε αυτήν την οικτρή εξέλιξη με τροπολογίες, για ένα τόσο σημαντικό θέμα.
      Το ίδιο κάνετε και με τη Δ.Ε.Η., την οποία παραλάβατε ως μία κερδοφόρα επιχείρηση με πεντακόσια εκατομμύρια κέρδη το χρόνο και την έχετε κάνει πλέον ελλειμματική. Και δεν είναι δικαιολογία η αύξηση της τιμής του πετρελαίου, επειδή το πετρέλαιο συμμετέχει μόλις κατά το 1/5 στην παραγωγή ενέργειας στην Ελλάδα και βεβαίως επειδή η ισοτιμία δολαρίου -με το οποίο πληρώνουμε για να αγοράσουμε πετρέλαιο- και ευρώ, έχει εξελιχθεί υπέρ του πολύ ισχυρότερου έναντι του δολαρίου ευρώ. Αυτή είναι η αλήθεια. 
      Εκτός όλων των άλλων, κυρίες και κύριοι, η Κυβέρνηση φαντασιώνεται ότι είναι και δύναμη μεταρρύθμισης και έχει προμετωπίδα της πολιτικής της την κοινωνική ασφάλιση. Η κοινωνική ασφάλιση είναι πολύ σημαντικό ζήτημα για να το αντιμετωπίζετε μ’ αυτόν τον επιπόλαιο τρόπο. Όταν πήραμε εμείς την πρωτοβουλία το 2002 δεν προσήλθατε στο διάλογο κι όταν φέραμε το σχετικό νομοσχέδιο στη Βουλή μας καταγγείλατε και αποχωρήσατε. Και τώρα ακούμε τον Πρωθυπουργό να μας καλεί να δείξουμε υπευθυνότητα και να προσέλθουμε στο διάλογο. Προσερχόμαστε και παραμένουμε στο διάλογο και στους τρεις γύρους και διατυπώνουμε τις προτάσεις μας. Προς έκπληξή μας όμως -γιατί τα πάντα μπορούν να συμβούν στην περίοδο της Νέας Δημοκρατίας- η Κυβέρνηση δεν έχει καταθέσει, αγαπητές και αγαπητοί συνάδελφοι, καμμία πρόταση! Δεν υπάρχει μνημόνιο με τις θέσεις και τις προτάσεις της Κυβέρνησης για την κοινωνική ασφάλιση, γι’ αυτό που θέλει να κάνει. Και αν δεν ξέρεις τι είναι αυτό που θέλεις να κάνεις πώς θα βρεις τους τρόπους με τους οποίους θα φθάσεις να πετύχεις αυτό το στόχο; 
      Με το δικό μας νόμο δημιουργήσαμε ένα πλαίσιο, το οποίο δίνει ορίζοντα βιωσιμότητας το 2030. Το αναγνώρισε και πρόσφατα η μελέτη της Διεθνούς Οργάνωσης Εργασίας, την οποία μάλιστα παρήγγειλε η ίδια η Κυβέρνηση και την έχει κρύψει. 
Αρκεί βεβαίως να τηρηθεί με συνέπεια αυτό το νομικό πλαίσιο. Και δεν τηρείται!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ούτε η χρηματοδότηση με το 1% του Α.Ε.Π. που αποτελεί στοιχείο κοινωνικής πολιτικής, πολιτικής αναδιανομής υπέρ των ασθενέστερων –κλείνω, κυρία Πρόεδρε και σας ευχαριστώ για τη μικρή ανοχή σας- η λειτουργία της Εθνικής Αναλογιστικής Αρχής ούτε οι άλλες αλλαγές, οι οποίες πρέπει να γίνουν.
      Μιλάτε για μείωση συντάξεων. Μα, αυξήθηκαν οι συντάξεις! Για το μεγάλο ποσοστό εκείνων που εντάσσονται στην αγορά εργασίας και στην ασφάλιση μετά την 1/1/1993 οι συντάξεις θα υπολογίζονται όχι με ποσοστό αναπλήρωσης το 60%, αλλά το 70%! Και για όποιους σε βάθος δεκαετίας το ποσοστό αναπλήρωσης από το 80% πάει στο 70% έχουν θεσπιστεί αντισταθμιστικά μέτρα, όπως είναι η μείωση των εισφορών από το 11% στο 6,67%, όπως είναι η ενσωμάτωση ενός βασικού επιδόματος 176 ευρώ στις συντάξιμες αποδοχές και πολλά άλλα που βελτιώνουν την απόδοση και μετριάζουν αυτές τις απώλειες.
      Και πολλά άλλα ακόμη μπορεί να αναφέρει κάποιος, αλλά όταν έχουμε εισφοροδιαφυγή που φθάνει τα 6.000.000.000 ευρώ ετησίως, όταν το Ι.Κ.Α. το παραλάβατε με πλεόνασμα 1,5.000.000.000 ευρώ και το έχετε κάνει σήμερα ελλειμματικό με 1,3.000.000.000 ευρώ, πώς μπορείτε εσείς να μιλάτε για υπεύθυνη στάση απέναντι στα προβλήματα της κοινωνικής ασφάλισης;
      Κυρίες και κύριοι συνάδελφοι –και κλείνω- είμαστε σε μια νέα περίοδο. Είναι η δεύτερη θητεία της Κυβέρνησης της Νέας Δημοκρατίας αυτή, στην οποία βρισκόμαστε. Η Νέα Δημοκρατία  έχει παρελθόν και τώρα πλέον δεν κρίνεται από τα ωραία λόγια της, αλλά από την αλήθεια του έργου της. Και το έργο της αποτελεί οδυνηρή εμπειρία για τον ελληνικό λαό.
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κύριε συνάδελφε.
      ΔΗΜΗΤΡΙΟΣ ΡΕΠΠΑΣ: Θα έλεγα ότι αποδοκιμάζει ο ελληνικός λαός –και αυτό θα το αντιληφθείτε σύντομα, σας διαβεβαιώ γι’ αυτό- αποδοκιμάζει αυτήν την ταξική, πελατειακή και αυταρχική πολιτική κατά το πρότυπο που αποτελεί δική σας πνευματική ιδιοκτησία. Έχετε περισσότερο παρελθόν και λιγότερο μέλλον, ευτυχώς για τον τόπο και τον ελληνικό λαό.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Σταϊκούρας Χρήστος καλείται στο Βήμα.
      ΧΡΗΣΤΟΣ ΣΤΑΪΚΟΥΡΑΣ: Κυρίες και κύριοι συνάδελφοι, η κατάρτιση, υποβολή, συζήτηση και τελικά ψήφιση του  Κρατικού Προϋπολογισμού αποτελεί σημαντικό πολιτικό, οικονομικό και κοινωνικό γεγονός. Ο ετήσιος Κρατικός Προϋπολογισμός ενσαρκώνει και αντανακλά την οικονομική φιλοσοφία και το πολιτικό πλαίσιο που διαπνέει τη λογική, τις επιλογές και τις πρακτικές της εκάστοτε κυβέρνησης.
      Σ’ αυτήν τη βάση συνεχίζεται στην Ολομέλεια της Βουλής η συζήτηση επί του Κρατικού Προϋπολογισμού του 2008, του πρώτου Προϋπολογισμού που συντάσσεται μετά την έξοδο της χώρας από τη διαδικασία του υπερβολικού ελλείμματος. 
      Στόχος του Προϋπολογισμού είναι η διατήρηση του κλίματος δημοσιονομικής πειθαρχίας και σταθερότητας στην οικονομία και η ενδυνάμωση της κοινωνικής συνοχής. Η αξιοπιστία αυτού του στόχου, εν μέρει, βασίζεται και στην καλή εκτέλεση του Προϋπολογισμού του τρέχοντος έτους.
      Κυρίες και κύριοι συνάδελφοι, με τον προϋπολογισμό του 2007 επιδιώχθηκε, μεταξύ άλλων, η μείωση του ελλείμματος, η αποκλιμάκωση του δημοσίου χρέους, η μείωση της ανεργίας, η ενίσχυση της περιφερειακής σύγκλισης και η ενδυνάμωση της κοινωνικής συνοχής. Η πορεία επίτευξης αυτών των στόχων κρίνεται ικανοποιητική, παρά το δυσμενές παγκόσμιο οικονομικό περιβάλλον. 
      Τα βασικά μεγέθη του Προϋπολογισμού εκτιμάται ότι θα αποκλίνουν οριακά από τις αρχικές προβλέψεις. Η Κυβέρνηση με τη στρατηγική και το μείγμα των πολιτικών της κερδίζει το στοίχημα. Τα αποτελέσματα είναι μετρήσιμα. Αναγνωρίζονται από τους αρμόδιους διεθνείς οργανισμούς. Η πρόσφατη φθινοπωρινή έκθεση της Ευρωπαϊκής Επιτροπής το Νοέμβριο του 2007 το επιβεβαιώνει. 
      Σύμφωνα με το Διεθνές Νομισματικό Ταμείο -10.12.2007- οι ελληνικές αρχές ακολουθούν την κατάλληλη πολιτική περαιτέρω δημοσιονομικής εξυγίανσης. Επιτυγχάνονται καλοί ρυθμοί βιώσιμης, αειφόρου και ισόρροπης ανάπτυξης, τονώνεται η απασχόληση, ενισχύεται η κοινωνική συνοχή.
      Κυρίες και κύριοι συνάδελφοι, η ικανοποιητική εκτέλεση του κρατικού προϋπολογισμού του 2007 δεν σημαίνει ότι έχουν επιλυθεί όλα τα προβλήματα της ελληνικής οικονομίας. Απορρίπτουμε όρους περί αλαζονείας της εξουσίας, που άκουσα από το στόμα του κ. Ρέππα. Υπάρχουν ακόμα αδυναμίες, υστερήσεις, αγκυλώσεις και παθογένειες, πολλές από τις οποίες έρχονται από το παρελθόν.
      Το διευρυμένο έλλειμμα του ισοζυγίου τρεχουσών συναλλαγών, κυρίως λόγω της υψηλής ζήτησης οικονομίας και του ελλείμματος ανταγωνιστικότητας, αν και δεν δημιουργεί πρόβλημα χρηματοδότησης, υπονομεύει τις μακροχρόνιες αναπτυξιακές προοπτικές της ελληνικής οικονομίας.
      Ο πυρήνας του πληθωρισμού διατηρείται σε υψηλά επίπεδα, αντανακλώντας κάποιους μακροοικονομικούς παράγοντες, αλλά και την ακαμψία σε ορισμένες αγορές προϊόντων και εργασίας.
      Το δημόσιο χρέος, παρά τη σημαντική μείωσή του, εξακολουθεί να είναι ιδιαίτερα υψηλό και να στερεί πόρους από την άσκηση αναπτυξιακής και κοινωνικής πολιτικής.
      Θα μου επιτρέψετε μόνο μια μικρή αναφορά στην τοποθέτηση του σεβαστού ειδικού εισηγητή του ΠΑ.ΣΟ.Κ., του κ. Παπακωνσταντίνου, ο οποίος χθες στην ομιλία του, προκειμένου να καταλήξει στο συμπέρασμα ότι η Κυβέρνηση της Νέας Δημοκρατίας κάθε φορά που είναι στην εξουσία, αυξάνει το χρέος, ξεκίνησε τη μέτρησή του από το 1989. Θα ήθελα να θυμίσω ότι το χρέος, ως ποσοστό του Α.Ε.Π., ήταν 29,7% το 1981 και ανήλθε στο 72% το 1989. Αναφέρω αυτά τα στοιχεία χωρίς κανένα περαιτέρω σχόλιο.
      Η ανεργία, παρά τη μείωσή της, παραμένει σε υψηλά επίπεδα, ιδιαίτερα στις γυναίκες και στους νέους.
      Το επίπεδο φτώχειας, παρά τη διαχρονική, σε απόλυτους όρους, βελτίωση του επιπέδου διαβίωσης του πληθυσμού, παραμένει υψηλό. Αυτό οφείλεται κυρίως, στη μειωμένη αποτελεσματικότητα των κοινωνικών δαπανών στην Ελλάδα.
      Το έλλειμμα των δημοσίων επιχειρήσεων και των Οργανισμών Κοινωνικής Ασφάλισης και Πρόνοιας παραμένει και αυτό υψηλό.
      Κυρίες και κύριοι συνάδελφοι, τα πεπραγμένα και οι πρωτοβουλίες της Κυβέρνησης της Νέας Δημοκρατίας, πολλές από τις οποίες περιλαμβάνονται στον Προϋπολογισμό του 2008, δείχνουν ότι η Κυβέρνηση γνωρίζει, διαθέτει συγκροτημένο πολιτικό σχέδιο και προσπαθεί να αντιμετωπίσει αυτές τις χρόνιες αδυναμίες της ελληνικής οικονομίας.
      Πρώτον, η ενίσχυση των εσόδων στηρίζεται κατά βάση στη συνέχιση και ολοκλήρωση της φορολογικής μεταρρύθμισης. Βασικές επιδιώξεις αυτής της μεταρρύθμισης είναι η απλοποίηση του φορολογικού συστήματος, η μείωση των φορολογικών συντελεστών, η διεύρυνση της φορολογικής βάσης, η βελτίωση της φορολογικής διοίκησης, η αντιμετώπιση της φοροδιαφυγής, η αποκατάσταση της φορολογικής δικαιοσύνης, η απλοποίηση και ο εξορθολογισμός της φορολογίας ακινήτων και αναδιάρθρωση του συστήματος φορολόγησης και διακίνησης των καυσίμων.
      Δεύτερον, δίνεται έμφαση στη βελτίωση της διάρθρωσης των πρωτογενών δαπανών του τακτικού Προϋπολογισμού με την περικοπή των λειτουργικών δαπανών, οι οποίες πλέον εκτιμάται ότι θα διαμορφωθούν στο 3,5% του Α.Ε.Π., από 4,1% το 2007.
      Τρίτον, διανέμεται σημαντικό κοινωνικό μέρισμα. Με τις αυξημένες δαπάνες και τις πρόσθετες πιστώσεις για την κοινωνική προστασία, η Κυβέρνηση της Νέας Δημοκρατίας στηρίζει το εισόδημα των πολιτών, ειδικά των οικονομικά ασθενέστερων. Αυξάνεται το Επίδομα Κοινωνικής Αλληλεγγύης. Ενισχύονται οι συντάξεις του Ο.Γ.Α. Αυξάνεται το κατώτατο επίδομα ανεργίας. Χορηγείται το πολυτεκνικό επίδομα στις τρίτεκνες οικογένειες. Ξεκινά η λειτουργία του Εθνικού Ταμείου Κοινωνικής Συνοχής. Η σύσταση του Ταμείου αυτού αποτελεί ένα σημαντικό μέτρο για τον περιορισμό της φτώχειας. Στοχεύει στην κάλυψη των κενών του παραδοσιακού συστήματος κοινωνικής πρόνοιας. Ενδυναμώνει τον κοινωνικό δείκτη ασφάλειας. Αποτελεί μια πρώτη παρέμβαση εισοδηματικής ενίσχυσης ατόμου ή νοικοκυριού, με αποκλειστικό κριτήριο το εθνικό όριο της φτώχειας.
      Τέταρτον, ενισχύεται το δημοσιονομικό όφελος της χώρας από τον Κοινοτικό Προϋπολογισμό. Η αξιοποίηση των πηγών χρηματοδότησης και η απόδοση του 80% των πόρων του Ε.Σ.Π.Α. 2007-2013 στην Περιφέρεια θα συμβάλλουν στην επίτευξη των αναπτυξιακών στόχων της χώρας.
      Πέμπτον, καταβάλλεται συστηματική προσπάθεια από την Κυβέρνηση για τη βελτίωση της ποιότητας των δημόσιων οικονομικών. Στην κατεύθυνση αυτή, ο Κρατικός Προϋπολογισμός συνοδεύεται από έκδοση που περιλαμβάνει την παρουσίασή του σε λειτουργίες και προγράμματα, υπό τη μορφή του Εθνικού Σχεδίου Προγραμμάτων.
      Έκτον, συνεχίζεται, εκτείνεται και εντείνεται η πολιτική των δομικών αλλαγών και των διαρθρωτικών μεταρρυθμίσεων, αλλαγών και μεταρρυθμίσεων με επίκεντρο τις νέες πηγές ανάπτυξης. Η επένδυση στη γνώση, η ενίσχυση της επιστημονικής έρευνας, της καινοτομίας και των νέων τεχνολογιών, η τόνωση της επιχειρηματικότητας, η ενίσχυση των συνθηκών ανταγωνισμού και η αποτελεσματική λειτουργία των αγορών, η δημιουργία ενός αποτελεσματικού, αποδοτικού, φιλικού, σύγχρονου και δίκαιου κράτους αποτελούν βασικές προτεραιότητες της Κυβέρνησης.
      Κυρίες και κύριοι συνάδελφοι, ο Κρατικός Προϋπολογισμός του 2008 είναι ένας προϋπολογισμός που βασίζεται στην πρόοδο που σταθερά σημειώνει η ελληνική οικονομία από το 2004. Είναι το επόμενο σταθερό βήμα στη μεγάλη προσπάθεια για μια υγιή και δυναμική οικονομία, για μια δίκαιη κοινωνία. Είναι ένας προϋπολογισμός ανάπτυξης και κοινωνικής συνοχής, ευθύνης, συνέπειας, συνέχειας, αποτελεσματικότητας και προοπτικής. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Σταϊκούρα. 
    Το λόγο έχει ο κ. Ιωάννης Σκουλάς. 
    ΙΩΑΝΝΗΣ ΣΚΟΥΛΑΣ: Κυρίες και κύριοι συνάδελφοι, ο Πρωθυπουργός προκήρυξε τις πρόωρες εκλογές εν μέσω θέρους, γιατί, όπως τόνισε, τότε ο νέος Προϋπολογισμός αποκτά χαρακτήρα εθνικής υπόθεσης. Και βεβαίως, απορεί κάποιος και αναζητά τα χαρακτηριστικά της εθνικής υπόθεσης, ενώ το μόνο που ανακαλύπτει είναι η βαθιά ταξική και φορομπηχτική προσπάθεια της Νέας Δημοκρατίας. 
    Είναι ανάγκη να προσπαθήσουμε να απαντήσουμε σε μερικά ερωτήματα που δημιουργούνται: 
    Πρώτον, η εισοδηματική πολιτική που η Κυβέρνηση υιοθετεί για το 2008 μέσω του νέου Προϋπολογισμού οδηγεί στην κοινωνική συνοχή που για εμάς είναι κορυφαίο ζητούμενο; 
    Δεύτερον, η φορολογική πίεση βρίσκεται μέσα στα όρια αντοχής των φορολογουμένων;
    Τρίτον, ποιοι είναι οι στόχοι του νέου Προϋπολογισμού; 
    Στο πρώτο ερώτημα για την εισοδηματική πολιτική είναι άραγε ικανοποιημένη η Κυβέρνηση, όταν το γενικό επίπεδο τιμών ανεβαίνει με ετήσιο ρυθμό 15% και άνω, ενώ οι μισθοί αυξάνονται κατά 3% και οι συντάξεις στο 4%; Οι μόνοι που θα απολαύσουν από τον Προϋπολογισμό είναι οι νυν και οι τέως δικαστές με τα υπέρογκα αναδρομικά που θα εισπράξουν, είναι οι μερισματούχοι και το μεγάλο επιχειρηματικό κεφάλαιο, είναι οι κάτοχοι της μεγάλης ακίνητης περιουσίας. Το πλήθος των εργαζομένων και των συνταξιούχων θα δει την αγοραστική του δύναμη να μειώνεται τουλάχιστον σε ποσοστό 10%. 
    Η Κυβέρνηση αδιαφορεί για την ακρίβεια και την άνοδο του γενικού επιπέδου τιμών. Αδιαφορεί για το ότι η Ελλάδα είναι σήμερα η ακριβότερη χώρα στην Ευρωπαϊκή Ένωση και τα ελληνικά νοικοκυριά είναι υπερχρεωμένα με χρέη 90.000.000.000 δισεκατομμύρια ευρώ αυτήν τη στιγμή και αυτό εσείς το λέτε ανάπτυξη. 
    Αυτή η καταλήστευση του εισοδήματος από το κράτος και τις δυνάμεις της αγοράς δεν βοηθάει στην εδραίωση της κοινωνικής συνοχής. Αντίθετα, η εισοδηματική πολιτική και ο κρατικός Προϋπολογισμός μπορούν δικαιολογημένα να χαρακτηριστούν ότι διακατέχονται από κοινωνική αναλγησία, που είναι ένα από τα βασικά χαρακτηριστικά του νεοφιλελεύθερου οικονομικού μοντέλου. 
    Ερώτημα δεύτερο: Φορολογική πίεση. Το 2008 και με βάση το αναθεωρημένο Α.Ε.Π. το σύνολο των φορολογικών εσόδων του Κράτους προϋπολογίζεται στα 54.000.000.000, δηλαδή 22 από την άμεση φορολογία και 32 από την έμμεση. 
    Από ποιους, όμως, θα εισπράξει το κράτος αυτά τα φορολογικά έσοδα; Μα, φυσικά από τους μισθωτούς και τους εργαζόμενους. Μόνο οι ιδιοκτήτες ακίνητης περιουσίας θα καταβάλουν υπερτριπλάσιους φόρους από φέτος, καθώς θα ανέλθουν στα 900.000.000 ευρώ από 240.000.000 ευρώ το 2007, δηλαδή αύξηση 275%. Συγχρόνως, όμως, υπάρχει και το δώρο 90.000.000 σε σαράντα χιλιάδες μεγάλους ιδιοκτήτες μέσω της κατάργησης του φόρου μεγάλης ακίνητης περιουσίας.
    Ερώτημα τρίτο: Οι στόχοι του Προϋπολογισμού. Ο Πρωθυπουργός σε δήλωσή του εντόπισε τους στόχους στη συνέχιση της δημοσιονομικής εξυγίανσης, στην επίτευξη υψηλού ρυθμού ανάπτυξης και το 2008 και στην ενίσχυση του εισοδήματος των εισοδηματικά ασθενέστερων νοικοκυριών. Αντιπαρέρχομαι τους δυο τελευταίους στόχους, που νομίζω ότι αποτελούν το τελευταίο ανέκδοτο της Κυβέρνησης, για να επικεντρώσω το ενδιαφέρον στον πρώτο στόχο, στη δημοσιονομική εξυγίανση και ειδικά στη μείωση του ελλείμματος στο 1,6% του Α.Ε.Π..
    Στην εισηγητική έκθεση του Προϋπολογισμού (πίνακας 3.1, σελίδα εβδομήντα δύο) ο Υπουργός Οικονομίας και Οικονομικών προβλέπει ότι το έλλειμμα θα φθάσει το 2008 στα 8,306 δισεκατομμύρια ευρώ ή στο 3,4% του νέου αναθεωρημένου Α.Ε.Π.. Στη συνέχεια, στον επόμενο πίνακα, μας λέει ότι το έλλειμμα αυτό θα καλυφθεί από τα θετικά αποτελέσματα της διαχείρισης των Ο.Τ.Α., των Ο.Κ.Α και των λοιπών Ν.Π.Δ.Δ., που τα προϋπολογίζει σε 7,165 δισεκατομμύρια και προσθέτει και κάτι εθνικολογιστικές προσαρμογές ακαθόριστης προέλευσης ύψους 1,528 δισεκατομμυρίων. Στον ίδιο πίνακα στο έλλειμμα των 8,306 προσθέτει 3,013 τη χρηματοδότηση σε Ο.Τ.Α., σε Ο.Κ.Α. και 1,4  δισεκατομμύριο για εξόφληση παραλαβών στρατιωτικού υλικού. 
     Με όλα αυτά μειώνει το έλλειμμα στο 4,026 ή στο 1,6% του Α.Ε.Π.
     Πως είναι δυνατόν να μιλάμε για περισσεύματα των Ο.Τ.Α., των Ο.Κ.Α. και των νομικών προσώπων δημοσίου δικαίου ύψους 7,165 δισεκατομμυρίων και συγχρόνως οι Ο.Τ.Α. να γκρινιάζουν ότι δεν μπορούν να ανταποκριθούν στις υποχρεώσεις τους;
     Πως είναι δυνατόν να μιλάμε για περισσεύματα των Οργανισμών Κοινωνικής Ασφάλισης και ταυτόχρονα να παρουσιάζουμε το ασφαλιστικό σύστημα ότι είναι υπό κατάρρευση; Αυτό είναι αντίφαση. Βεβαίως η δημιουργική λογιστική και οι αλχημείες κάνουν για τέταρτη συνεχή χρονιά το θαύμα τους.
     Κυρίες και κύριοι συνάδελφοι, η Κυβέρνηση της Νέας Δημοκρατίας τονίζει συνεχώς ότι εργάζεται για μια καινούργια Ελλάδα στην πρωτοπορία της γνώσης και της έρευνας, για ένα κοινωνικό κράτος κοντά στον πολίτη. Και έρχεται ο νέος Προϋπολογισμός με δαπάνες για την έρευνα, την παιδεία και την υγεία που δυστυχώς μας κατατάσσουν στους τελευταίους της Ευρωπαϊκής Ένωσης των δεκαπέντε. 
     Χωρίς πρόσθετες πιστώσεις για την τριτοβάθμια εκπαίδευση καλείται να κινηθεί το Υπουργείο Εθνικής Παιδείας. Οι δαπάνες το 2008 στον τομέα της παιδείας μόλις αντιπροσωπεύουν το 3,1% του Α.Ε.Π. και εξακολουθούν να απέχουν πολύ από τις προεκλογικές δεσμεύσεις του 5%.
     Συνολικά οι δαπάνες για την υγεία μαζί με τις επενδύσεις αντιπροσωπεύουν μόλις το 2,5% του Α.Ε.Π. Είναι ενδεικτικό πως από τις δεκατεσσερησίμισι χιλιάδες περίφημες προσλήψεις-φάντασμα του Υπουργού πριν από ένα μήνα, τα κονδύλια αρκούν για λιγότερες από επτακόσιες προσλήψεις. Κι αυτό γιατί ο Προϋπολογισμός προβλέπει μόνο 10.000.000 ευρώ για νέες προσλήψεις.
     Θα πω ξανά ότι είκοσι πέντε χιλιάδες νοσηλευτές λείπουν, πέντε χιλιάδες γιατροί λείπουν, εκατόν πενήντα κρεβάτια Μ.Ε.Θ. λείπουν, υπάρχουν τεσσερισήμισι χιλιάδες στη λίστα του Ο.ΚΑ.ΝΑ.. Νοσοκομεία στο κόκκινο, αναμονή στα χειρουργεία από έξι μήνες έως ένα χρόνο, ελλείψεις σε ειδικές μονάδες. Η μοναδική χώρα στην Ευρωπαϊκή Ένωση χωρίς μητρώο νεοπλασιών.
     Ετοιμάζεται νομοσχέδιο για πρωτοβάθμια φροντίδα υγείας που όπως πληροφορίες λένε, θα παρέχουν επείγουσα ιατρική τα κέντρα υγείας αστικού τύπου.
     Σοβαρά, ποιος άσχετος και επικίνδυνος μαθητευόμενος μάγος προτείνει αυτά τα πράγματα;
     Οι γιατροί κινδυνεύουν να εφημερεύουν χωρίς να πληρώνονται, αφού τα κονδύλια των εφημεριών υπολείπονται δραματικά ακόμη και από τις περσινές ανάγκες. 
     Και βεβαίως, πουθενά δεν καταγράφονται τα χρέη των νοσοκομείων για τα έτη 2005-2007, που εκτιμούνται σε 3.000.000.000.
     Ερωτήματα υπάρχουν κι άλλα, όπως για τον ΕΛ.Γ.Α., που δεν καταγράφεται πουθενά ο δανεισμός που θα κάνει. 
     Τι γίνεται με τους ειδικούς λογαριασμούς; Εσείς, κυρίες και κύριοι της Νέας Δημοκρατίας, από τα ‘Εδρανα της αντιπολίτευσης ζητούσατε να καταργηθούν οι λογαριασμοί αυτοί. Είναι κονδύλια που δεν καταγράφονται στον Προϋπολογισμό και κανείς μας δεν γνωρίζει τον ακριβή αριθμό αυτών. Εδώ υπάρχει πρόβλημα δημοκρατικού ελέγχου και η Εθνική Αντιπροσωπεία θα πρέπει να γνωρίζει.
     Κυρίες και κύριοι συνάδελφοι, το συμπέρασμα είναι ότι ο Προϋπολογισμός, ως κορυφαία επιλογή, της Κυβέρνησης δεν βοηθάει την ενίσχυση των εισοδημάτων της συντριπτικής πλειονότητας των νοικοκυριών, ούτε οδηγεί σε δημοσιονομική εξυγίανση. Είναι Προϋπολογισμός με έντονο νεοφιλελεύθερο χρώμα.
     Η ρητορεία περί μεταρρυθμίσεων, κοινωνικού κέντρου, επανίδρυσης του κράτους, περί σεμνότητας και ταπεινότητας, αποδεικνύονται ότι ήταν προεκλογικές πομφόλυγες και λόγια κενά περιεχομένου. Η Κυβέρνηση των ομολόγων έγινε Κυβέρνηση των αναψυκτηρίων. 
     Οι πολίτες καθημερινά βιώνουν την πραγματικότητα της σκληρής νεοφιλελεύθερης πολιτικής και της ασύδοτης ελεύθερης αγοράς, χωρίς κανόνες και έλεγχο. Βιώνουν την πραγματικότητα του πελατειακού ρουσφετολογικού κράτους, που υποχρεώνει τον πολίτη να υφίσταται καθημερινά ταλαιπωρίες, καθυστερήσεις, εξευτελισμούς, συναλλασσόμενο με έναν κρατικό μηχανισμό ανάλγητο, γραφειοκρατικό και εν πολλοίς διεφθαρμένο.
     Επειδή ο Προϋπολογισμός θα ψηφιστεί από τους εκατόν πενήντα δύο Βουλευτές της Νέας Δημοκρατίας αυτό δεν σημαίνει ότι οι πολίτες συμφωνούν. Την απάντηση την έχουν δώσει ήδη στη μεγαλειώδη απεργία της προηγούμενης εβδομάδας. 
     Το μεγάλο κύμα της λαϊκής αγανάκτησης το είδατε. Το μήνυμα το έχετε πάρει; Έναν τέτοιο Προϋπολογισμό είναι φανερό ότι δεν μπορούμε να τον ψηφίσουμε.
     ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Μαρκογιαννάκης έχει το λόγο.
     ΧΡΗΣΤΟΣ ΜΑΡΚΟΓΙΑΝΝΑΚΗΣ: Αγαπητοί συνάδελφοι, ο καθένας αντιλαμβάνεται ότι στη συζήτηση επί του Προϋπολογισμού του κράτους δεν είναι δυνατόν να επικρατήσει, απόλυτα, αντικειμενικότητα. Από το σημείο, όμως, αυτό μέχρι να φθάσουμε στην απόλυτη άρνηση, στον πλήρη μηδενισμό, υπάρχει μεγάλη απόσταση.
      Και το επισημαίνω αυτό, γιατί παρακολουθώντας ο οποιοσδήποτε από χθες το βράδυ, τους ομιλητές της Αντιπολίτευσης και ιδιαίτερα της Αξιωματικής Αντιπολίτευσης θα πρέπει να πιστέψει ότι αυτή τη χώρα την κυβερνούν άνθρωποι οι οποίοι θέλουν το κακό του τόπου και ότι τίποτα το θετικό δεν γίνεται, ο τόπος πηγαίνει από το κακό στο χειρότερο, πηγαίνει όπισθεν ολοταχώς, κατά κρημνών. Ήλθαν οι κακοί και έδιωξαν τους καλούς. 
      Ακούσαμε όλοι, προηγουμένως, τον κ. Βενιζέλο να μας λέει το εξής καταπληκτικό. Κατά την περίοδο διακυβέρνησης της χώρας από το ΠΑ.ΣΟ.Κ. ο ελληνικός λαός είχε ξεχάσει τις λέξεις «ακρίβεια», «πληθωρισμός», «ανεργία». Έλεος!!  Ουσιαστικά, δηλαδή, ο κ. Βενιζέλος υπερασπίστηκε μία πολιτική η οποία προκαλούσε τόσες αρνητικές μνήμες στον ελληνικό λαό, που κατά τις πρόσφατες εσωκομματικές διαδικασίες για την εκλογή νέας ηγεσίας στο ΠΑ.ΣΟ.Κ. όλοι την απεποιούντο μετά βδελυγμίας, έχοντας την πεποίθηση ότι μόνο κακό θα κάνει η τυχόν  υπεράσπισή της. 
      Κυρίες και κύριοι συνάδελφοι, «το ίδιο έργο βλέπουμε εδώ και τέσσερα χρόνια». Αυτό γίνεται, όχι μόνο κατά τη συζήτηση του Προϋπολογισμού, αλλά σε κάθε σημαντική και αναγκαία πρωτοβουλία την οποία παίρνει η Κυβέρνηση. Προ πενθημέρου συζητήθηκε στην Αίθουσα αυτή  η  τροπολογία του Υπουργείου Δικαιοσύνης για τη δυνατότητα χρήσης των καμερών κατόπιν αδείας των εισαγγελικών αρχών με πλήρεις εγγυήσεις των ατομικών ελευθεριών, προκειμένου να αποκαλύπτονται άτομα που διαπράττουν αξιόποινες πράξεις. Και εδώ η απόλυτη άρνηση με τις γνωστές κορώνες δημοκρατικότητας. Όταν αποκαλύφθηκε ότι η κυβέρνηση του ΠΑ.ΣΟ.Κ. είχε τοποθετήσει τις κάμερες, πληρώνοντας μάλιστα εκατοντάδες εκατομμύρια ευρώ, και είχε θεσμοθετήσει τη χρήση τους, επιστρατεύτηκε το εφεύρημα του εκβιασμού, λέει, της τότε κυβέρνησης από ξένη μεγάλη δύναμη. Άκουσον, άκουσον!  Εκβιάστηκε η κυβέρνηση μιας δημοκρατικής χώρας από ξένη δύναμη, προκειμένου να καταβάλλει εκατοντάδες εκατομμύρια σε μία ξένη εταιρεία. Αυτά δεν είναι σοβαρά πράγματα και προ πάντων δεν πρέπει να ακούγονται εδώ μέσα. Είναι, αν θέλετε, η κύρια αιτία που δίνει το δικαίωμα σε πολλούς να λένε ότι οι πολιτικοί είναι αναξιόπιστοι. Κανείς, ασφαλώς, δεν λέει ότι όλα είναι τέλεια. Υπάρχουν πολλά προβλήματα –γίνονται, αν θέλετε, και λάθη-  και κυρίως την κοινωνία ταλανίζουν τα γνωστά προβλήματα στην καθημερινότητα. Όμως, κανείς δεν μπορεί να παραγνωρίζει  ότι καταβάλλεται μία σκληρή προσπάθεια, ότι γίνονται πολλά θετικά βήματα και ότι ο σταθερός προσανατολισμός της Κυβέρνησης είναι η ανάπτυξη του τόπου με κοινωνική συνοχή. Κανείς δεν μπορεί να μην αναγνωρίσει σ’ αυτήν την Κυβέρνηση συνέπεια λόγων και έργων, προεκλογικών εξαγγελιών και κυβερνητικής συμπεριφοράς. 
      Οι δυσκολίες και τα προβλήματα που κληρονομήθηκαν είναι αναμφισβήτητα. Αυτά, επειδή πρέπει να αντιμετωπιστούν και να λυθούν, ασφαλώς δεν επιτρέπουν  το ιδεώδες, δεν επιτρέπουν να κάνουμε όλα αυτά που θα θέλαμε να κάνουμε. Όμως, η συνέπεια, η σοβαρότητα και η υπευθυνότητα που διακατέχουν τις κυβερνητικές προσπάθειες είναι προφανείς και γι’ αυτό οι κραυγές ανευθυνότητας και του λαϊκισμού πέφτουν στο κενό. Γι’ αυτό, άλλωστε, οι λαϊκιστές παραμένουν στην Αντιπολίτευση και πρόσφατα ο ελληνικός λαός εμπιστεύτηκε και πάλι την παράταξή  μας να κυβερνήσει για άλλα τέσσερα χρόνια. 
      Δεν είναι αλήθεια ότι κληρονομήθηκαν τεράστια οικονομικά προβλήματα, χρέη και ελλείμματα και προοπτικές ανάπτυξης της χώρας μετά τους Ολυμπιακούς Αγώνες, μηδενικές; Και δεν είναι πολύ καλύτερα τα πράγματα τώρα από τότε; Δεν είναι σήμερα οι προοπτικές της ελληνικής οικονομίας πολύ καλύτερες, όπως λένε, όχι εμείς,  αλλά έγκυροι διεθνείς οργανισμοί;
      Έρχομαι στη Δημόσια Διοίκηση. Η Δημόσια Διοίκηση, αγαπητοί συνάδελφοι, θυμάστε σε ποια κατάσταση ήταν; Πλήρως κομματικοποιημένη, εν πολλοίς διεφθαρμένη, αναποτελεσματική, ράθυμη. 
      Για να αποδείξω την κομματικοποίηση της Δημόσιας Διοίκησης, θα αναφέρω μόνο ένα γεγονός. Στις εκλογές για την ανάδειξη συνδικαλιστικών οργάνων, συνέβαινε  το απίστευτο. Οι συνδικαλιστικές οργανώσεις, οι προσκείμενες στο ΠΑ.ΣΟ.Κ., να παίρνουν ποσοστό περίπου διπλάσιο από εκείνο που έπαιρνε το ΠΑ.ΣΟ.Κ. στις εθνικές εκλογές. Μάλιστα σε ορισμένες περιπτώσεις τα ποσοστά ήταν «σταλινικά», όπως έγινε σε πρόσφατες συνδικαλιστικές εκλογές στην Ε.Ρ.Τ.. Αν αυτό δεν λέει τίποτα, δεν ξέρω γιατί πρέπει να συζητάμε περαιτέρω. 
      Αγαπητοί συνάδελφοι, δεν λέει κάποιος ότι δεν χρειάζεται ακόμα μεγάλη προσπάθεια, όμως και βήματα πολλά έγιναν και η σταθερή πολιτική βούληση προς το καλύτερο είναι δεδομένη. 
      Θέλω να σταθώ για λίγο στην κατάσταση στη Δικαιοσύνη. Τα φαινόμενα διαφθοράς έρχονται από το παρελθόν και δεν πρέπει να το ξεχνάμε και γι’ αυτά  υπάρχει μέγιστη πολιτική ευθύνη. Κλόνισαν σ’ έναν πολύ μεγάλο βαθμό την εμπιστοσύνη των πολιτών. Ταχύτατα βέβαια πρέπει να κλείσει αυτή η ιστορία και ως προς το ποινικό αλλά και ως προς το πειθαρχικό της μέρος. Όσο σέρνεται, δεν αποκαθίσταται η αναγκαία εμπιστοσύνη των πολιτών προς τη Δικαιοσύνη.
      Το τελευταίο νομοσχέδιο που κατέθεσε ο Υπουργός Δικαιοσύνης για εθελούσια έξοδο από το Δικαστικό Σώμα είναι ένα καλό και θετικό βήμα και είναι εντυπωσιακό ότι και αυτό το νομοσχέδιο το καταψήφισε και το επέκρινε η Αντιπολίτευση στη διαρκή επιτροπή της Βουλής, όταν την εθελούσια έξοδο την προτείνουν οι συνδικαλιστικές οργανώσεις των δικαστών και η ‘Ενωση Εισαγγελέων και Δικαστών. Επιπλέον, πανομοιότυπο νομοσχέδιο είχε κατατεθεί και είχε ψηφιστεί από την κυβέρνηση του ΠΑ.ΣΟ.Κ. το 1983. Έτσι με την ψήφιση αυτού του νομοσχεδίου θα δοθεί η δυνατότητα εξόδου από το Σώμα δικαστικών που αδυνατούν να εκτελέσουν τα καθήκοντά τους ή είναι ανεπαρκείς προς τούτο. 
      Η πρόθεση του Υπουργού Δικαιοσύνης να φέρει και άλλα νομοσχέδια με στόχο την ταχύτερη και αντικειμενικότερη απονομή της δικαιοσύνης όπως αυτή εκδηλώθηκε στην Επιτροπή Δημόσιας Διοίκησης δείχνει τις προθέσεις της Κυβέρνησης και πρέπει να υλοποιηθεί το ταχύτερο δυνατό. 
      Θέλω εδώ να καταθέσω μία προσωπική μου άποψη για τη λειτουργία της Δικαιοσύνης. Πεποίθησή μου είναι ότι ο μεγάλος αριθμός δικαστών σε ορισμένα δικαστήρια –εκατοντάδες θα έλεγα- είναι αρνητικός παράγων. Το ίδιο αρνητικός παράγων είναι και ο ελάχιστος αριθμός δικαστών, γι’ αυτό και θα πρέπει η παρατηρούμενη τα τελευταία χρόνια πολυδιάσπαση μικρών δικαστηρίων και ιδιαίτερα εφετείων να αποτραπεί διότι δεν συμβάλλει στην απονομή της Δικαιοσύνης πέραν των άλλων παρενεργειών.
      Προσωπικά, πιστεύω ότι ο θεσμός του αιρετού προϊσταμένου στα μεγάλα δικαστήρια όπως αυτός έχει θεσπιστεί έχει αποτύχει και θα πρέπει, σεβόμενοι πάντα την ανεξαρτησία του δικαστή, να επανεξεταστεί ως μείζον θέμα.
      Αγαπητοί συνάδελφοι, τελειώνοντας θα ήθελα να επισημάνω την πρωτοβουλία της Κυβέρνησης για την αντιμετώπιση των προβλημάτων που ακούνε στο όνομα: Ασφαλιστικό και Ολυμπιακή Αεροπορία. Δεν ξέρω ποια μορφή θα έχει τελικά η λύση αυτών των δύο προβλημάτων, είναι όμως δεδομένο ότι είναι υπαρκτά και ότι αν τα αφήσουμε για αύριο θα είναι πολύ αργά. Ήδη έχουμε καθυστερήσει.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κυρία Πρόεδρε.
      Η αντικειμενική κριτική που θα μπορούσε να ασκηθεί είναι ότι έχουμε μία Κυβέρνηση που με υπευθυνότητα αλλά και με βεβαιότητα ότι πρόσκαιρα το μόνο που θα αποκομίσει είναι πολιτικό κόστος, τολμά και ξεκινά τις διαδικασίες επίλυσης. Αντ’ αυτού, πυρ ομαδόν με καταλογισμό δόλιας πρόθεσης για φαλκίδευση των ασφαλιστικών δικαιωμάτων εργαζομένων και ξεπουλήματος. Από ποιους; Απ’ αυτούς που κατά κύριο λόγο δημιούργησαν ή επέτειναν τα προβλήματα, απ’ αυτούς που τα αντιμετώπιζαν ως απλοί θεατές, όπως ως θεατές αντιμετώπιζαν το Δασολόγιο, το Κτηματολόγιο, το Ηλεκτρονικό Μητρώο. Όσον αφορά τα δύο τελευταία, με συγχωρείτε, έκανα λάθος! Επεχείρησαν κατ’ επίφαση λύσεις που είχαν αποτελέσματα λαμπρά, αφενός να οικονομήσουν κάποιοι ημέτεροι –ορισμένοι απ’ αυτούς είναι ήδη υπόδικοι- αφετέρου να υποχρεωθεί η χώρα να πληρώσει τεράστια πρόστιμα στην Ευρωπαϊκή Ένωση.
      Αγαπητοί συνάδελφοι, η λήθη είναι πολύ κακό πράγμα και γι’ αυτό θα πρέπει να θυμηθούμε κάποια πράγματα που έλεγαν στελέχη του ΠΑ.ΣΟ.Κ. όσον αφορά ιδιαίτερα την Ολυμπιακή Αεροπορία. Να θυμίσω αυτό το οποίο είπε πρόσφατα ο κ. Πάγκαλος σχετικά με την Ολυμπιακή Αεροπορία. Τι είπε;
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, μην τα θυμηθείτε όλα τώρα, κοντεύετε τα δέκα λεπτά!
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Είπε: «Το μόνο πράγμα για το οποίο μετάνιωσα ήταν ότι δεν έκλεισα ή δεν πούλησα την Ολυμπιακή Αεροπορία όταν ήμουν Υπουργός Επικοινωνιών και Μεταφορών». Αυτά για να θυμόμαστε κάποια πράγματα. 
      Αγαπητοί συνάδελφοι, ο Προϋπολογισμός κινείται προς την ορθή κατεύθυνση, προς την κατεύθυνση της ανάπτυξης και γι’ αυτό είναι καθήκον όλων να τον ψηφίσουμε.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Μπανιάς έχει το λόγο.
      ΙΩΑΝΝΗΣ ΜΠΑΝΙΑΣ: Κυρίες και κύριοι συνάδελφοι, χρειάστηκαν μόλις τρεις μήνες για να αποκαλυφθεί το πραγματικό πρόσωπο της Νέας Δημοκρατίας. Οι προεκλογικές υποσχέσεις, οι διακηρύξεις και οι δήθεν δεσμεύσεις της πετάχτηκαν στον κάλαθο των αχρήστων και μάλιστα αυτό γίνεται με περισσή υπεροψία και με έντονα προκλητικό τρόπο, λες και αυτή η Κυβέρνηση εκπροσωπεί την απόλυτη Πλειοψηφία του ελληνικού λαού.
      Επιτέλους, κύριοι της Κυβέρνησης, συνειδητοποιείστε τι σημαίνει το 42% που πήρατε στις εκλογές. Ο εκλογικός νόμος δεν αποτελεί πάντα σωσίβιο.  Υπάρχει η πρόσφατη πείρα. Ο Προϋπολογισμός του 2008 αποτυπώνει το σκληρά ταξικό χαρακτήρα της πολιτικής της Κυβέρνησης της Νέας Δημοκρατίας. Μία πολιτική που προσδιορίζεται από πέντε κεντρικές κατευθύνσεις – επιλογές: Λιτότητα, ακρίβεια, ανεργία, ιδιωτικοποιήσεις, θυσία του περιβάλλοντος στο βωμό του κέρδους.
      Κύριε Υπουργέ, τούτος ο προϋπολογισμός είναι ο τέταρτος της Κυβέρνησής σας. Καιρός, λοιπόν, για απολογισμό. Μπορούμε να διαπιστώσουμε ότι καταφέρατε να αυξήσετε δύο μεγέθη. Αυξήσατε τον πλούτο των πλουσίων και αυξήσατε τη φτώχεια των φτωχών. Το μαρτυρούν αδιάψευστα όλα τα επίσημα στοιχεία. Και πετύχατε αυτό το κατόρθωμα με την εισοδηματική πολιτική σας, με τη φορολογική πολιτική, με την πολιτική δαπανών. 
      Τα αποτελέσματα της πολιτικής σας και οι βάσιμοι φόβοι για ένα ακόμα χειρότερο μέλλον, είναι αυτά που έβγαλαν πάνω από εκατό χιλιάδες Αθηναίους στο δρόμο την περασμένη Τετάρτη και πολλές χιλιάδες πολιτών σε άλλες πόλεις της Ελλάδος. 
      Η λογική σας είναι σαφής. Οι άδικοι έμμεσοι φόροι  είναι η κύρια πηγή εσόδων. Η ίδια κοινωνική αδικία χαρακτηρίζει και το τελευταίο φορολογικό σας νομοσχέδιο, εκεί που εξισώνετε το φτωχό μεροκαματιάρη, που «έφτυσε» αίμα για να χτίσει ένα σπίτι, με το μεγαλοϊδιοκτήτη βίλας στα βόρεια προάστια της Αθήνας ή στο Πανόραμα Θεσσαλονίκης και του ζητάτε να πληρώσει το ίδιο ποσοστό φόρου με το αφεντικό του. Για να μην αναφερθούμε στα αναψυκτήρια των στελεχών της Κυβέρνησής σας.
      Ετοιμάζεστε κύριοι της Κυβέρνησης, αν δεν σας βγουν τα νούμερα –και είναι βέβαιο ότι δεν θα σας βγουν- να αυξήσετε τους έμμεσους φόρους, να αυξήσετε το Φ.Π.Α.. Να υπερφορολογήσετε δηλαδή τους φτωχούς ανθρώπους. Δηλώστε, λοιπόν, υπεύθυνα, δεσμευτείτε στη Βουλή, ότι δεν θα αυξήσετε το Φ.Π.Α., ότι αν χρειαστούν πρόσθετα έσοδα θα φορολογήσετε την πολυτελή διαβίωση, τα μεγάλα και πολύ μεγάλα εισοδήματα και τα κέρδη των ανωνύμων εταιρειών. Δηλώστε ότι θα φορολογήσετε και την εκκλησιαστική περιουσία.
      Κυρίες και κύριοι συνάδελφοι, εμείς ζητάμε πολιτικό Προϋπολογισμό, με σκοπούς και στόχους, με συγκεκριμένα μέτρα για την ενίσχυση της κοινωνικής συνοχής. Αντ’ αυτού έχουμε προκλητικές αυξήσεις των μισθών των ανώτατων στελεχών των επιχειρήσεων και των διορισμένων από την Κυβέρνηση μάνατζερ των Δ.Ε.Κ.Ο.
      Εμείς μιλάμε για εξωτερική πολιτική ειρήνης. Αντ’ αυτού έχουμε από την Κυβέρνησή σας διαρκή αύξηση των στρατιωτικών δαπανών την τελευταία τετραετία, όπως είπε και ο Υπουργός Εθνικής ‘Αμυνας στη σημερινή του ομιλία. 
      Ο ισχυρισμός ότι αυτός ο Προϋπολογισμός και αυτή η αύξηση των δαπανών υπηρετεί την άμυνα, είναι υποκριτικός αφού την ίδια ώρα υπογράφετε στη Λισαβόνα μία Ευρωπαϊκή Συνθήκη που αναγορεύει σε συνταγματική υποχρέωση των κρατών-μελών της Ευρωπαϊκής Ένωσης, τη διαρκή αύξηση των στρατιωτικών δαπανών. Η ειρωνεία, όμως είναι ότι η Ελλάδα είναι το κράτος με τις  υψηλότερες στρατιωτικές δαπάνες κατά κεφαλήν στην Ευρώπη, τις υψηλότερες αλλά και τις αδιαφανέστερες πρέπει να πούμε. 
      Οι Ένοπλες Δυνάμεις της χώρας συνεισφέρουν στην παγκόσμια ειρήνη, μας είπε σήμερα ο κ. Μεϊμαράκης. Εννοεί, προφανώς, ως υπηρεσία της Ελλάδας στην ειρήνη τη συμμετοχή της στις γκανγκστερικές στρατιωτικές επεμβάσεις των Ηνωμένων Πολιτειών και των συμμάχων τους στο Αφγανιστάν και στο Ιράκ, που συνεχίζεται και ενισχύεται στις μέρες μας. 
      Εκείνο που γίνεται, κύριε Υπουργέ, στην πραγματικότητα είναι ότι προσφέρετε υπηρεσίες την επεκτατική ιμπεριαλιστική πολιτική των Ηνωμένων Πολιτειών, του ΝΑΤΟ και της Ευρωπαϊκής Ένωσης.
      Ήρθε ο Υπουργός Εξωτερικών της Τουρκίας στην Ελλάδα και η μοναδική συμφωνία που κάνατε δεν ήταν φιλειρηνική, ήταν φιλοπόλεμη, ήταν η κοινή δύναμη ταχείας επέμβασης στο πλαίσιο του επιθετικού στρατιωτικού συνασπισμού του ΝΑΤΟ. 
      Εμείς μιλάμε για ανάπτυξη που δημιουργεί σταθερές θέσεις εργασίας και προστατεύει το περιβάλλον. Μιλάμε για ένα πρόγραμμα προμηθειών του δημοσίου που θα ενισχύσει τη χρήση ανανεώσιμων και ήπιων πηγών ενέργειας, που θα ενισχύσει τη δημόσια συγκοινωνία, που θα παρέχει κίνητρα για την ανάπτυξη της φιλικής τεχνολογίας προς το περιβάλλον. Εμείς μιλάμε για τη σιδηροδρομική σύνδεση της Ηπείρου με την υπόλοιπη Ελλάδα, για τη διεύρυνση και ενίσχυση του σιδηροδρομικού δικτύου της χώρας συνολικά. Εσείς εγκαταλείπετε το σιδηρόδρομο, δεν τον συντηρείτε, δεν ανανεώνετε τον εξοπλισμό του. 
      Εμείς μιλάμε για μέτρα προστασίας και ανάπτυξης των μικρών επιχειρήσεων της κτηνοτροφίας, που κινδυνεύει από τα καρτέλ του γάλακτος και του κρέατος και από την έκρηξη των τιμών των ζωοτροφών. Εμείς μιλάμε για ένα σύστημα δημοκρατικής δημόσιας και δωρεάν παιδείας, που δεν αποκλείει κανέναν, ούτε αυτούς που δεν έχουν λεφτά ούτε εκείνους που έχουν διαφορετική μητρική γλώσσα και που προέρχονται από άλλες χώρες. 
      Εσείς, παρά τις δεσμεύσεις σας από το 2004 ότι θα αυξήσετε τις δαπάνες για την παιδεία στο 5% του Ακαθάριστου Εθνικού Προϊόντος, τις μειώνετε ως ποσοστό του Ακαθάριστου Εθνικού Προϊόντος και προσανατολίζεστε σ’ ένα εκπαιδευτικό σύστημα κοινωνικού διαχωρισμού, με ιδιωτικά σχολεία για τους πλούσιους και φθηνά δημόσια σχολεία για τους φτωχούς. Αυτή την επιδίωξη υπηρετεί και η προσπάθεια να καταργήσετε τη συνταγματική απαγόρευση των ιδιωτικών Α.Ε.Ι., που την τελευταία στιγμή ένα ρωμαλέο κίνημα σάς εμπόδισε να την κάνετε.
      Κύριε Υπουργέ, αυτός ο τέταρτος Προϋπολογισμός της Κυβέρνησης σας είναι σπάταλος σε χαριστικές διατάξεις για τους πλούσιους και είναι εχθρικός, όταν πρόκειται για την κοινωνική συνοχή και για τα συμφέροντα των λαϊκών τάξεων. Αυτός  ο Προϋπολογισμός είναι αντιαναπτυξιακός, είναι αντιπεριβαλλοντικός. Αυτός ο Προϋπολογισμός είναι χαρακτηριστικό δείγμα, ακριβώς, αυτού που εμείς ονομάζουμε «νεοφιλελευθερισμό». 
      Για όλους αυτούς τους λόγους, ο Συνασπισμός Ριζοσπαστικής Αριστεράς καταψηφίζει αυτόν τον Προϋπολογισμό. 
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΟΥΣΑ (Έλσα Παπαδημητρίου): Η κ. Ράγιου Μετζελοπούλου έχει το λόγο.
      ΑΝΑΣΤΑΣΙΑ ΡΑΓΙΟΥ ΜΕΤΖΕΛΟΠΟΥΛΟΥ: Ευχαριστώ, κυρία Πρόεδρε. 
      Κυρίες και κύριοι συνάδελφοι, κάποτε ο Ναπολέων Βοναπάρτης είπε ότι: «η καρδιά του πολιτικού πρέπει να είναι στο κεφάλι». Για εμάς η καρδιά μαζί με τη λογική οδηγούν την πολιτική για την οικονομία, η οποία είναι ένα πολύ μεγάλο κεφάλαιο, ένα μεγάλο κέρδος, ειδικά όταν έχουμε να κάνουμε με μια «Αντιπολίτευση γραφομηχανής» στην εποχή του διαδικτύου. Με αίσθημα, λοιπόν, ευθύνης και σεβασμού στο δημόσιο χρήμα οφείλουμε να δώσουμε την πραγματική εικόνα της οικονομίας στον ελληνικό λαό που μας παρακολουθεί και που, ασφαλώς, έχει και κρίση και μνήμη και αντίληψη. 
      Ο καιρός των ωραιοποιήσεων και της «δημιουργικής λογιστικής» πέρασε ανεπιστρεπτί. Σήμερα, είμαστε θαρραλέα αντιμέτωποι με τα προβλήματα. Δεν τα κρύβουμε κάτω από το χαλί, δεν δίνουμε ακάλυπτες επιταγές. Είμαστε ασυμβίβαστοι με λογικές που ακολουθήθηκαν στο παρελθόν και είχαν ως αποτέλεσμα τα χρήματα των Ελλήνων πολιτών να διασκορπιστούν σε ευκαιριακές πολιτικές, δίχως κοινωνικό αποτέλεσμα και δίχως αντίκρισμα στην κοινωνία.
      Άκουσα με προσοχή τις τοποθετήσεις των συναδέλφων της Αντιπολίτευσης. Άκουσα να επαναλαμβάνεται αρκετές φορές η λέξη «μύθος», αναφερόμενη στην οικονομική πολιτική της Κυβέρνησης. Οι μύθοι ανήκουν σε εκείνους που ξέρουν να λένε ωραία παραμύθια. Άκουσα την τοποθέτηση της γενικής εισηγήτριας της Αξιωματικής Αντιπολίτευσης, που έκανε λόγο για κοινωνία ευγενών, για τα όνειρα των νέων, για το οικονομικό αδιέξοδο της ελληνικής οικογένειας, για γραφειοκρατία. 
      Μα, δεν είδατε τίποτα καλό μέσα στις τέσσερις χιλιάδες σελίδες του Προϋπολογισμού; Τέτοιες τοποθετήσεις μόνο ως προκλητική έλλειψη μνήμης μπορούν να χαρακτηριστούν, υποβαθμίζοντας τη νοημοσύνη των Ελλήνων, οι οποίοι εξακολουθούν ακόμη και σήμερα να υφίστανται τις επιπτώσεις της εικοσαετούς κακοδιαχείρισης του φυσικού και του οικονομικού πλούτου της χώρας. 
      Αλήθεια, τώρα ανακάλυψε η Αντιπολίτευση τα όνειρα των νέων; Τώρα ανακάλυψαν το οικονομικό αδιέξοδο της ελληνικής οικογένειας; Τώρα ανακάλυψαν τις χαμηλές συντάξεις; Και αν κάποιοι αναλώνονται σε μυθοπλασίες, επιτρέψτε μου από το Βήμα της Βουλής των Ελλήνων να αναφερθώ σε κάποιες αδιαμφισβήτητες αλήθειες.
      Αλήθεια πρώτη. Aμφισβητεί κάποιος πώς η χώρα μας από τις πρώτες θέσεις της ευρωπαϊκής  οικογένειας, στις οποίες βρισκόταν τη στιγμή της ένταξης, κατάντησε τελικά ουραγός σε πολλούς οικονομικούς και κοινωνικούς δείκτες την εικοσάχρονη διακυβέρνηση του ΠΑ.ΣΟ.Κ.;
      Αλήθεια δεύτερη. Αμφισβητεί κανείς ότι η ανεργία από 3% το 1980, μας παραδόθηκε πάνω από 11% το 2004;
      Αλήθεια Τρίτη. Αμφισβητεί κανείς ότι η κληρονομιά του ΠΑ.ΣΟ.Κ. σε κάθε τετραμελή οικογένεια ήταν η αποπληρωμή ενός χρέους ύψους 78.000 ευρώ;
      Αλήθεια τέταρτη: Αμφισβητεί κανείς ότι επί παλαιών κυβερνήσεων άνθισε η γραφειοκρατία και η αναποτελεσματικότητα, όταν για να ξεκινήσει μια μεταποιητική επιχείρηση χρειαζόντουσαν πάνω από είκοσι δικαιολογητικά και άδειες και σήμερα χρειάζονται λιγότερα από οκτώ;
      Αντί να απολογηθούν εκείνοι που συνειδητά απέκρυπταν την αλήθεια από τον ελληνικό λαό, πλαστογραφώντας τα στοιχεία της οικονομίας, σήμερα κατηγορούν την Κυβέρνηση που αποκάλυψε την πραγματικότητα, προκειμένου να αντιμετωπιστούν τα προβλήματα με σοβαρότητα στην πραγματική τους διάσταση και στη ρίζα τους.
      Στα τριάμισι χρόνια που πέρασαν παραμερίστηκε η αντίληψη του συντηρητισμού που θέλει τα πράγματα καθηλωμένα και ξεκίνησαν οι μεταρρυθμίσεις που παράγουν όφελος για όλους. Έτσι γίνεται όταν θέλεις να φτάσεις τη χώρα ψηλά, ξεκινώντας από χαμηλά.
      Με αίσθημα ευθύνης καταρτίστηκε ο Προϋπολογισμός του 2007, ένας προϋπολογισμός που η πιστή εφαρμογή του έδωσε τη δυνατότητα στη χώρα να βγει από τη διαδικασία του υπερβολικού ελλείμματος, όπου την είχαν οδηγήσει η δημιουργική λογιστική και οι «λευκές τρύπες» των προϋπολογισμών των κυβερνήσεων του χθες.
      Πετύχαμε με τον πιο ήπιο τρόπο την έξοδο της χώρας από τη διαδικασία του υπερβολικού ελλείμματος, περιορίζοντας δραστικά το δημόσιο έλλειμμα από το 7,3% του Ακαθάριστου Εθνικού Προϊόντος, που ήταν το 2004, σύμφωνα με τα αναθεωρημένα στοιχεία, περιορίστηκε το 2007 στο 2,7%, κάτι το οποίο δεν περίμενε η Αντιπολίτευση και το θεωρούσε ακατόρθωτο. Όφελος όχι λογιστικό, αλλά πραγματικό.
      Κυρίες και κύριοι, οι Έλληνες πολίτες αντιλαμβάνονται ότι υλοποιούμε τη δέσμευσή μας να αλλάξουμε την πορεία της χώρας, να σταματήσουμε τον κατήφορο, να βάλουμε την οικονομία σε μια νέα πορεία, με επιμονή, αποφασιστικότητα και σταθερότητα. Αυτές είναι οι λέξεις-κλειδιά. Η ανάπτυξη είναι δυναμική, προέρχεται από τις ιδιωτικές επενδύσεις και τις εξαγωγές. Διαχέεται ισόρροπα στην περιφέρεια, διαχέεται μέσα από αποτελεσματικές παρεμβάσεις στην κοινωνία και στους πολίτες.
      Για πρώτη φορά μετά από πολλά χρόνια η Ελλάδα ξαναμπήκε στο χάρτη των διεθνών επενδύσεων. Το 2006 οι ξένες άμεσες επενδύσεις ήταν σαράντα φορές περισσότερες από το 2003 και έφτασαν το 2% του Ακαθάριστου Εθνικού Προϊόντος.
      Μειώθηκε η ανεργία –όσο κι αν τυρβάζουν περί του αντίθετου- και συνεχίζει να μειώνεται, σταδιακά, αλλά σταθερά. Αυξάνεται το κατώτατο επίδομα ανεργίας από την αρχή του 2008 στα 404 ευρώ, φτάνοντας με τον τρόπο αυτό στο 55% του μισθού του ανειδίκευτου εργάτη, όταν για είκοσι χρόνια ήταν στάσιμο.
      Διακόσιοι χιλιάδες συμπολίτες μας βρήκαν θέσεις απασχόλησης και πιστεύουμε ότι η ανεργία θα συνεχίσει να μειώνεται με ακόμα καλύτερους ρυθμούς. Παλεύουμε με όλες μας τις δυνάμεις, για να αντιμετωπίσουμε αυτό το τεράστιο κοινωνικό πρόβλημα, ένα πρόβλημα που δεν είναι ποσοτικό, αλλά ανθρωποκεντρικό.
      Η κοινωνική συνοχή ενισχύεται. Υλοποιούνται οι δεσμεύσεις για τις αγροτικές συντάξεις, το Ε.Κ.Α.Σ., το επίδομα ανεργίας. Παραλάβαμε τη σύνταξη του αγρότη στα 170 ευρώ και σήμερα έχει διπλασιαστεί φτάνοντας στα 330 ευρώ. Με την κατάργηση του Λ.Α.Φ.Κ.Α. και την επιστροφή των πόρων που παράνομα παρακρατούσαν οι εκφραστές του χτες, ενισχύσαμε αποφασιστικά το εισόδημα των συνταξιούχων, με στοχευμένες παρεμβάσεις, όπως η χορήγηση του πολυτεκνικού επιδόματος στις τρίτεκνες οικογένειες και τη μείωση των φορολογικών συντελεστών.
      Αυτά που κάποιοι σήμερα σ’ αυτήν την Αίθουσα τα ονόμασαν «φιλοδωρήματα» είναι τα δείγματα μιας κοινωνικά ευαισθητοποιημένης Κυβέρνησης που κατήργησε την αντίληψη της μιας και της άλλης Ελλάδας.
      Κυρίες και κύριοι συνάδελφοι, ξεκινήσαμε με σχέδιο, με όραμα και πρόγραμμα την πορεία για την Ελλάδα του 2015. Διασφαλίσαμε κοινοτικούς πόρους που φθάνουν τα 20.100.000.000 ευρώ, όταν κασσάνδρες καταστροφολογούσαν και εκτιμούσαν ότι η χώρα μας δεν θα κατάφερνε να κερδίσει πάνω από 13.000.000.000 ευρώ από το Δ’ Κοινοτικό Πλαίσιο Στήριξης. Εάν μάλιστα σκεφθούμε και το γεγονός ότι ο συνολικός προϋπολογισμός της Ευρωπαϊκής Ένωσης μειώθηκε κατά 10.000.000.000, τότε βλέπουμε ποιο είναι το μέγεθος αυτής της επιτυχίας.
      Καταρτίστηκε με διορατικότητα το Εθνικό Στρατηγικό Πλαίσιο Αναφοράς της νέας προγραμματικής περιόδου και το 82% των πόρων κατευθύνονται εκτός Αττικής. Ύστερα από εντατική προσπάθεια πετύχαμε να είναι το πρώτο από τα προγράμματα των δεκαπέντε που εγκρίθηκε από την Ευρωπαϊκή Επιτροπή και είναι η πρώτη φορά που η περιφέρεια βρίσκεται στο επίκεντρο της πολιτικής. Αυτό με κάνει ως Βουλευτή Αχαΐας να ελπίζω ότι η λογική αυτής της επένδυσης θα αποτελέσει ανάσα ζωής για το Νομό μου.
      Σε επίπεδο περιφέρειας το Γ’ Κοινοτικό Πλαίσιο Στήριξης ενίσχυσε την ανάπτυξη της πολύπαθης Αχαΐας, με συνολικά εκατόν πενήντα εννέα ενταγμένα έργα σε όλα τα προγράμματα. Από εδώ και στο εξής το Δ’ Κοινοτικό Πλαίσιο Στήριξης, το Ε.Σ.Π.Α., είναι ο επόμενος μοχλός ανάπτυξης που θα λειτουργήσει ως εργαλείο ειδικά για τις πόλεις μας, την Πάτρα και το Αίγιο, που βασανίζονται από πολλά προβλήματα.
      Τελειώνοντας, κυρίες και κύριοι συνάδελφοι, θέλω να σας πω ότι οι θετικές επιδόσεις της ελληνικής οικονομίας, που αναγνωρίστηκαν πρόσφατα και από την Ευρωπαϊκή Επιτροπή, είναι αποτέλεσμα ενός συγκροτημένου προγράμματος οικονομικής πολιτικής. Προκλήσεις υπάρχουν, υπήρχαν πάντοτε. Με αυτοπεποίθηση και με καλή προετοιμασία θα τις ξεπεράσουμε, όπως τις ξεπεράσαμε μέχρι τώρα. Σε ένα περιβάλλον στείρας αντιπολιτευτικής άρνησης ο βασικός στόχος παραμένει ένας και σταθερός. Να αλλάξει η εικόνα της χώρας, να αποκτήσει την αξιοπιστία που διεκδικεί και της ανήκει. Και εάν, τελικά, υποθέσουμε ότι όλα είναι δυσοίωνα και μαύρα και άραχνα, σύμφωνα με τις διαπιστώσεις και τις προβλέψεις της Αντιπολίτευσης, τότε, προφανώς, υπάρχει μία ανακολουθία. Η πραγματικότητα που σας διαψεύδει και σας διαφεύγει και είναι ότι ο ελληνικός λαός έδωσε πρόσφατα και πάλι ψήφο εμπιστοσύνης στη Νέα Δημοκρατία, στηρίζοντας το έργο της. Θέλω να πω ότι την ίδια ψήφο εμπιστοσύνης θα δώσουμε στον Προϋπολογισμό του 2008, μιας Κυβέρνησης που είναι αποφασισμένη να στηρίξει το στοίχημα και να κερδίσει τη νέα εποχή.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει η συνάδελφος κ. Τζάκρη.
      ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, φόροι για τους πολλούς, λιτότητα στους μισθούς και έντονες δόσεις «λογιστικής αλχημείας» είναι τα κύρια χαρακτηριστικά του Προϋπολογισμού που συζητάμε σήμερα στη Βουλή.
      Με την κατάθεση του νέου Προϋπολογισμού γίνεται πλέον, απολύτως, σαφές, γιατί η Κυβέρνηση της Νέας Δημοκρατίας επικαλέσθηκε την κατάρτισή του, προκειμένου να δικαιολογήσει τις πρόωρες εκλογές. 
      Στο νέο Προϋπολογισμό αναδεικνύεται για άλλη μια φορά η ασυνέπεια μεταξύ λόγων και έργων της Κυβέρνησης. Αποδεικνύεται ότι οι προεκλογικές υποσχέσεις της Νέας Δημοκρατίας δεν ήταν, παρά πυροτεχνήματα που κράτησαν μέχρι να ξαναπάρετε, κύριοι Υπουργοί της Κυβέρνησης, την εξουσία. Πυροτεχνήματα και εξαπάτηση των πολιτών, οι οποίοι έμαθαν προεκλογικά τα πάντα, παραδείγματος χάριν, για την επικείμενη κατάργηση του φόρου κληρονομίας, αλλά τίποτα για το νέο φόρο κατοχής στα νέα ακίνητα. Πήγαν στην κάλπη, γνωρίζοντας για απαλλαγές, τίποτα όμως δεν γνώριζαν για τους νέους φόρους. Αυτούς η Κυβέρνηση τους αποσιώπησε συστηματικά, για να τους απεικονίσει όμως λίγες ημέρες μετά τις εκλογές στο προσχέδιο του Προϋπολογισμού. Έτσι, η επιβολή φόρου κατοχής στα ακίνητα, αλλά και προγραμματισμένη νέα αύξηση στις αντικειμενικές τιμές των ακινήτων προκαλεί καθαρή αύξηση του φορολογικού βάρους σε περίπου δύο εκατομμύρια Έλληνες που φθάνει τα 660.000.000 ευρώ. 
      Ο νέος Προϋπολογισμός προβλέπει μπαράζ φόρων, που συνολικά θα φέρουν στο δημόσιο ταμείο επιπλέον «ζεστό» χρήμα της τάξεως των 6.000.000.000 ευρώ. 
      Σημαντικό μέρος του φορολογικού λογαριασμού του νέου Προϋπολογισμού καλούνται το 2008 να πληρώσουν και πάλι οι μισθωτοί, διότι ενώ τα έσοδα από την αύξηση της φορολογίας εισοδήματος των φυσικών προσώπων προβλέπεται ότι θα φθάσουν τα 700.000.000, ούτε τιμαριθμοποίηση της φορολογικής κλίμακας προβλέπεται ούτε αύξηση του αφορολογήτου ορίου, το οποίο παραμένει καθηλωμένο στα 12.000 ευρώ. 
      Η αύξηση, εξάλλου, από την Πρωτοχρονιά του Ειδικού Φόρου Κατανάλωσης Βενζίνης κατά 2,5 λεπτά το λίτρο και τα 1.297.000.000 ευρώ, που προβλέπεται ότι θα εισπράξετε από την εξίσωση του φόρου στο πετρέλαιο θέρμανσης με τον υψηλότερο φόρο στο πετρέλαιο κίνησης, θα πλήξουν και πάλι τον καταναλωτή, προκαλώντας αλυσιδωτές αυξήσεις.
      Με το μέτρο αυτό, το δημόσιο ουσιαστικά θα προεισπράττει το φόρο από τον καταναλωτή, ο οποίος, προκειμένου να τον πάρει πίσω, θα βρεθεί αντιμέτωπος με ένα γραφειοκρατικό αλαλούμ. Ξεκαθαρίστε επιτέλους, κύριοι της Κυβέρνησης, τι θα γίνει με το θέμα αυτό. Τι θα γίνει με τους αγρότες, οι οποίοι από 1ης Ιανουαρίου υποχρεούνται να χρησιμοποιήσουν το πετρέλαιο  κίνησης για τις αγροτικές τους εργασίες. Έχετε υπολογίσει τι ποσά πρέπει να πληρώσουν οι αγρότες και πότε θα τους επιστραφεί η διαφορά του φόρου; Πολύ φοβάμαι ότι στο ήδη ηυξημένο κόστος των αγροτικών προϊόντων, θα προστεθούν πλέον δυσβάσταχτα ποσά για τους αγρότες. Πώς αντιμετωπίζετε, κύριε Υπουργέ της Αγροτικής Ανάπτυξης το ενδεχόμενο, ότι πολλοί από τους αγρότες προσανατολίζονται να εγκαταλείψουν πλέον την γεωργία; Προτίθεστε επιτέλους να κάνετε κάτι για αυτό; 
      Κυρίες και κύριοι συνάδελφοι, η ασύμμετρη αύξηση των φόρων είναι η μια όψη του νέου Προϋπολογισμού. Η συνέχιση της πολιτικής λιτότητας στους μισθούς του δημοσίου είναι η άλλη όψη. Για την εισοδηματική πολιτική του 2008 η Κυβέρνηση βαδίζει στο δρόμο που χάραξε και τα τρία προηγούμενα χρόνια, δίνοντας αυξήσεις ψίχουλα στους μισθωτούς του  δημοσίου, που ουσιαστικά σημαίνει ότι το πραγματικό εισόδημα των δημοσίων υπαλλήλων θα μειωθεί σημαντικά, λόγω της αντίστοιχης αύξησης του πληθωρισμού, τις αυξήσεις στα τιμολόγια των Δ.Ε.Κ.Ο. και τις χαμηλές και αναποτελεσματικές κοινωνικές δαπάνες και παροχές. Η κατάσταση είναι ακόμη πιο δυσχερής, αν αναλογιστεί κάποιος τις τιμές στο ράφι σε βασικά είδη διατροφής, στο ψωμί, στο λάδι, στο κρέας που έχουν αυξηθεί από το Μάρτιο του 2004 με 35% έως 45% και θα αυξηθούν ακόμη περισσότερο το αμέσως επόμενο χρονικό διάστημα.
       Παράλληλα, παρά τις αντίστοιχες διακηρύξεις της Κυβέρνησης ο νέος Προϋπολογισμός αποκαλύπτει για άλλη μια φορά την απουσία της πρόθεσής σας να ενισχύσετε το κοινωνικό κράτος, με αυξήσεις δαπανών για τη υγεία και την παιδεία, οι προϋπολογισμοί των οποίων παραμένουν καθηλωμένοι, ως ποσοστά του Α.Ε.Π.. Μιλάτε για την παροχή του πολυτεκνικού επιδόματος στις τρίτεκνες οικογένειες. Υπάρχει πράγματι η σχετική δέσμευση στον Προϋπολογισμό, όχι όμως και η σχετική δέσμευση για την ισόβια σύνταξη. 
      Από τη μελέτη δε του Προϋπολογισμού, διαπιστώνεται και έλλειμμα σε σχέση με τις υποσχέσεις σας, αφού το εγγεγραμμένο κονδύλι των 140.000.000 ευρώ υπολείπεται των 202.000.000 ευρώ που περίπου θα χρειαστούν οι εκατόν ενενήντα χιλιάδες τρίτεκνες οικογένειες, σύμφωνα με την εισηγητική έκθεση του νομοσχεδίου για την καταπολέμηση της φτώχειας. Τι συμβαίνει, λοιπόν, κύριοι της Κυβέρνησης, έχετε κάποια απάντηση και για αυτό; Μήπως αυτό σημαίνει ότι κόβετε και κάτι άλλο από τις τρίτεκνες μητέρες, πέρα από το επίδομα των 41 ευρώ για το τρίτο παιδί κάτω από έξι ετών που κόψατε ήδη; 
      Οι εξαγγελίες δε περί επανίδρυσης του Ε.Σ.Υ. δεν φαίνεται να βρίσκουν γόνιμο έδαφος στον Προϋπολογισμό του 2008. Αντίθετα η υγεία έχει γίνει ο μεγάλος ασθενής του συστήματος. Τα νοσοκομεία, τα κέντρα υγείας και τα αγροτικά ιατρεία υποφέρουν από τη σοβαρή έλλειψη ιατρικού και νοσηλευτικού προσωπικού. 
      Στο Νομό Πέλλας, στα δύο μεγάλα νοσοκομεία της Έδεσσας και των Γιαννιτσών, το υπάρχον προσωπικό δίνει στην κυριολεξία μάχες για να μπορέσουν να λειτουργήσουν τα ιδρύματα αυτά. Τα δε κέντρα υγείας υπολειτουργούν και εκλιπαρούν σε βοήθεια.  Στις επανειλημμένες μου ερωτήσεις, κύριε Υπουργέ, τις οποίες σας απευθύνω επί τρία συναπτά έτη, μου απαντάτε, συνεχώς, ότι επίκεινται προσλήψεις στο άμεσο μέλλον. Ποιο είναι, όμως, αυτό το άμεσο μέλλον, κύριε Υπουργέ; Τα νοσοκομεία και τα κέντρα υγείας έχουν φτάσει πλέον σε σημείο απροχώρητο. 
      Ξεχάσατε ότι και σ’ αυτόν τον Προϋπολογισμό πολλά νοικοκυριά αντιμετωπίζουν καθημερινά την ασύμμετρη απειλή της ακρίβειας. Ξεχάσατε ότι εδώ και μερικά χρόνια οι συνθήκες διαβίωσης πολλών οικογενειών είναι πολύ δύσκολες και ότι κάποιες από αυτές έχουν ξεπεράσει ακόμη και τα όρια της αντοχής τους. Ξέρετε πολύ καλά ότι τα νοικοκυριά πλέον δεν αποταμιεύουν. Στην  πλειονότητα τους έχουν αρχίσει να σωρεύουν χρέη, εξαιτίας του ανεξέλεγκτου τραπεζικού δανεισμού. 
      Ξεχάσατε τους αγρότες μας, κύριοι της Κυβέρνησης. Προεκλογικά, μεταξύ των άλλων τάξατε προκαταβολές στις επιδοτήσεις, εντός του Οκτωβρίου, με άτοκο δανεισμό από την Α.Τ.Ε.. Μετεκλογικά και ενώ είχατε την έγκριση της Ευρωπαϊκής Ένωσης, ο κρατικός μηχανισμός εξαιτίας των επιλογών σας και της περιβόητης επανίδρυσης του κράτους έχει περιέλθει σε τέτοια αδράνεια και ανικανότητα που δεν κατάφερε να υλοποιήσει, απολύτως, τίποτα. Το ίδιο, ακριβώς, κάνατε και με τις αποζημιώσεις στους αγρότες του Νομού Πέλλας, οι οποίοι έχουν υποστεί κατά τη φετινή καλλιεργητική περίοδο τεράστιες καταστροφές. 
      Προεκλογικά οι αρμόδιοι κυβερνητικοί παράγοντες υπόσχονταν άμεση καταβολή των αποζημιώσεων, δίκαιες και αντικειμενικές εκτιμήσεις. Μετεκλογικά στις περισσότερες των περιπτώσεων τα πορίσματα του ΕΛ.Γ.Α. αναφέρονται σε μηδαμινές ζημιές και συνεπώς, σε μηδαμινές αποζημιώσεις, σαν να μην ήταν ο ίδιος αυτός οργανισμός που είχε αναγνωρίσει αρχικά το πρόβλημα και είχε προχωρήσει στις αναγγελίες ζημιών, υποβάλλοντας τους αγρότες στην όλη διαδικασία και στα σχετικά έξοδα. Φαίνεται, όμως, ότι για την Κυβέρνηση ισχύει ότι μετά την απομάκρυνση από το ταμείο, ουδέν  λάθος αναγνωρίζεται. 
      Εξαγγείλατε δήθεν μέτρα για τη στήριξη της γεωργίας, τα οποία απορρίπτουν οι ίδιοι οι Έλληνες κτηνοτρόφοι. Επικαλείστε για την εκτίναξη των τιμών στις ζωοτροφές, που είναι ακόμη και 100% σε κάποιες περιπτώσεις,  την αύξηση των τιμών στις πρώτες ύλες. Εσείς, όμως, τι κάνατε για αυτό, κύριοι της Κυβέρνησης, μέσω των μηχανισμών που διαθέτετε; Τι κάνατε για την Ελληνική Βιομηχανία Ζάχαρης, η οποία αύξησε την τιμή της πούλπας, κατά 70%, δεν έδωσε όμως ούτε 0,01 λεπτό του ευρώ αύξηση για τα ζαχαρότευτλα, ή την ΕΛ.ΒΙ.Ζ. που αντί να  στηρίζει τους κτηνοτρόφους, στηρίζει, δυστυχώς, τους εμπόρους. 
      Πάνω από όλα όμως, κύριοι της Κυβέρνησης, ξεχάσατε την ελληνική περιφέρεια παρά τις προεκλογικές σας εξαγγελίες για ανάπτυξη της υπαίθρου και μεγαλεπήβολα περιφερειακά προγράμματα. Από το Δ’ Κοινοτικό Πλαίσιο Στήριξης,  το λεγόμενο Ε.Σ.Π.Α., μόνο το 39% των πόρων πηγαίνει, απευθείας, στα Περιφερειακά Επιχειρησιακά Προγράμματα. Όσον αφορά το Νομό Πέλλας, αυτό που, δυστυχώς, έχω να παρατηρήσω είναι ότι σύμφωνα με έρευνα του Κ.Ε.Π.Ε., που στηρίζεται σε επίσημα στοιχεία της Ε.Σ.Υ.Ε., η Πέλλα  βρίσκεται στην προτελευταία θέση της πανελλήνιας κατάταξης όσον αφορά την αύξηση του κατά κεφαλήν Α.Ε.Π., με το αρνητικό ρεκόρ να αγγίζει το μείον 33%. 
      Η ανεργία καλπάζει με απειλητικούς ρυθμούς, η φτώχεια είναι υπαρκτή σχεδόν σε κάθε οικογένεια, οι επενδύσεις είναι μηδαμινές και η κρατική αρωγή ανύπαρκτη. 
      Η σημερινή κατάσταση είναι άμεσα συνδεδεμένη με την κυβερνητική σας πολιτική, που επιδεικτικά λησμονείτε ότι υπάρχει και η ελληνική περιφέρεια. Όσον αφορά δε την ύπαρξη των εσόδων, ποια είναι, κύριοι της Κυβέρνησης, τα σχέδιά σας σε περίπτωση που οι άκρως φιλόδοξες προβλέψεις σας για επιπλέον έσοδα 2,3 δισεκατομμυρίων ευρώ από το Φ.Π.Α., δεν ευοδωθούν; Θα προχωρήσετε σε νέα αύξηση του Φ.Π.Α., σε νέες αυξήσεις των αντικειμενικών τιμών των ακινήτων, σε περαιτέρω αυξήσεις στους ειδικούς φόρους κατανάλωσης που επιβάλλονται στα καύσιμα, στα τσιγάρα και στα ποτά; Σε τι απ’ όλα αυτά, κύριοι της Κυβέρνησης ή σε όλα αυτά και σε άλλα ακόμη που εμείς πρέπει να τα θεωρούμε όλα αυτά αναμενόμενα; 
      Κυρίες και κύριοι συνάδελφοι, ο Προϋπολογισμός του 2008 είναι ένας ακόμη Προϋπολογισμός ο οποίος κινείται σε λάθος κατεύθυνση και δεν παρέχει, δυστυχώς, καμμία, απολύτως, δυνατότητα για να επιλυθούν τα σοβαρά προβλήματα της ελληνικής οικονομίας και για να καλυφθούν έστω και στοιχειωδώς οι κοινωνικές και οικονομικές ανάγκες των πολιτών ολόκληρης της χώρας. Γι’ αυτό και τον καταψηφίζω.
      Σας ευχαριστώ, κυρία Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο συνάδελφος κ. Σαλαγκούδης.
      ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, κυρίες και κύριοι συνάδελφοι, η συζήτηση του Προϋπολογισμού είναι η κορυφαία συζήτηση για το χρόνο και φυσικά αυτός ο Προϋπολογισμός είναι ο πρώτος Προϋπολογισμός από τότε που βγήκαμε από τη διαδικασία του υπερβολικού ελλείμματος, αλλά είναι και ο πρώτος της νέας τετραετίας της Κυβέρνησης του Κώστα Καραμανλή που πρόσφατα έχει πάρει τη λαϊκή εντολή.
      Για μένα είναι ο δέκατος έβδομος περίπου Προϋπολογισμός που παρακολουθώ, εξετάζω, συμμετέχω και συζητώ στο Ελληνικό Κοινοβούλιο.
      Για μένα ο Προϋπολογισμός κάθε φορά ήταν ένα σημείο προβληματισμού για το πού πάει η οικονομία μας, προβληματισμού για το πώς οι πολιτικές δυνάμεις πρέπει να διαχειριστούν γενικότερα τα οικονομικά της χώρας.
      Είναι γεγονός ότι αυτή τη στιγμή κοιτάζοντας τα Υπουργικά ‘Εδρανα βλέπω του δύο Υπουργούς που χαρακτηρίζουν τις τάσεις και αυτού του Προϋπολογισμού, ο ένας που είναι στη διαχείριση του δημοσίου χρέους και ο έτερος που είναι στην κοινωνική διάσταση που θέλει να δώσει αυτός ο Προϋπολογισμός ιδιαίτερα με το Ταμείο Αλληλεγγύης που ξεκινάει για να δημιουργήσει. 
      Βεβαίως τον προϋπολογισμό εκτός από τους προβληματισμούς πρέπει να τον συνοδεύουμε και με προτάσεις. Τα κόμματα της Αντιπολίτευσης, πέρα από τη στείρα αντιπολίτευση, μίλησαν κυρίως για την προηγούμενη διακυβέρνηση των τριάμισι χρόνων της προηγούμενης Κυβέρνησης, βεβαίως, του ιδίου κόμματος και του ιδίου Πρωθυπουργού, αλλά με πρόσφατη λαϊκή εντολή. Εκείνο που θα άξιζε νομίζω περισσότερο θα ήταν να κάνουμε και αντίστοιχες προτάσεις. 
      Εγώ με την κοινοβουλευτική πείρα των δεκαέξι περίπου ετών στο Κοινοβούλιο, πρέπει να σας πω ότι θλίβομαι όταν συζητάμε και λέμε ότι πρόκειται για έναν προϋπολογισμό πάλι με ελλείμματα, ότι τα έξοδα είναι πολύ περισσότερα από τα έσοδα και ότι θα χρειαστούμε πάλι δανεισμό, όπως χρειαστήκαμε και πέρυσι και χρειαζόμασταν όλα τα χρόνια μετά το 1980. 
      Και ζούμε πάρα πολύ ωραία, κύριοι εμείς. Όμως, θα πρέπει να αναλογιστούμε ότι έχουμε παιδιά και ότι υπάρχουν οι νέες γενιές που τους φορτώνουμε αυτό το τεράστιο δημόσιο χρέος που δημιουργούμε συνεχώς. Και φυσικά ακόμα είναι και επίκαιρο το ασφαλιστικό μας σύστημα, το οποίο, επιτέλους, η Κυβέρνηση του Κώστα Καραμανλή και ο Κώστας Καραμανλής αποφάσισε να το μεταρρυθμίσουμε, ούτως ώστε να του δώσουμε μακροβιότητα για τα παιδιά μας και τις επόμενες γενιές, που αναλώμασι εκείνων ζούμε εμείς και ζήσαμε καλύτερα από το 1980 και μετά ιδιαίτερα. Τα μεν αριστερά κόμματα δεν συμμετέχουν καθόλου στο διάλογο, η δε Αξιωματική Αντιπολίτευση προσχηματικά απέχει από το διάλογο και οι άλλοι κοινωνικοί φορείς χωρίς αίσθημα ευθύνης και αυτοί δεν συμμετέχουν στο διάλογο. Θα καταλήξουμε ίσως πάλι σε μία ασφαλιστική μεταρρύθμιση τύπου Ρέππα, που δεν θα μας οδηγήσει πουθενά παρά μονάχα σε πολύ λίγα χρόνια ακόμα εξασφάλισης της βιωσιμότητας του ασφαλιστικού συστήματος. 
      Όμως, κύριοι, δεν είναι έτσι τα πράγματα. Μπορούμε να πετύχουμε πολλά, αν όλοι θελήσουμε εδώ στο Κοινοβούλιο να συμβάλουμε, ώστε η χώρα μας να βγει από αυτό το αδιέξοδο, επιτέλους, της συνεχούς αύξησης του δημοσίου χρέους και της συνεχούς μείωσης της ασφαλιστικής μακροβιότητας. Και δεν υπάρχει άλλος τρόπος από την ανάπτυξη. Είναι γεγονός ότι η Κυβέρνηση του Κώστα Καραμανλή έκανε στα τριάμισι χρόνια σημαντικά βήματα προς την κατεύθυνση της ανάπτυξης. Η μείωση των φορολογικών συντελεστών και ο αναπτυξιακός νόμος συνετέλεσαν στο να δημιουργηθεί ένα ελκυστικό περιβάλλον για επενδύσεις. Αυτό είναι η λύση του προβλήματος. Ρυθμοί ανάπτυξης που πρέπει να υπερβαίνουν το 5% και 6%, αν θέλουμε πρώτον να πετύχουμε την πραγματική σύγκλιση, αλλά επιπλέον να πετύχουμε την απασχόληση και τη μείωση της ανεργίας.
      Άκουσα  εδώ πολλούς ομιλητές να μιλούν για την ακρίβεια. Είναι δομικό φαινόμενο, κύριοι συνάδελφοι, η ακρίβεια. Την έχουμε πάρα πολλά χρόνια. Και γιατί την έχουμε; Διότι πλέον δεν υπάρχουν δασμοί, τα σύνορα είναι ελεύθερα, οι τιμές στην Αθήνα, στη Θεσσαλονίκη, στο Μιλάνο, στη Ρώμη, στο Λονδίνο, στο Βερολίνο, στο Παρίσι είναι ίδιες με αυτές που είναι στη  χώρα μας και ο Έλληνας πηγαίνει σ’ αυτήν την αγορά με τις ίδιες τιμές, με 70-75 ευρώ στην τσέπη, ενώ ο αντίστοιχος Ευρωπαίος των χωρών της Ευρωζώνης πηγαίνει με 100 ευρώ στην τσέπη. Άρα τι χρειαζόμαστε; Αύξηση μισθών, εισοδημάτων, συντάξεων. Πώς θα το πετύχουμε αυτό; Ένας τρόπος υπάρχει. Ο τρόπος είναι οι υψηλοί ρυθμοί ανάπτυξης, οι εξωτερικές επενδύσεις και η ενεργοποίηση του ντόπιου κεφαλαίου, για να επενδύσουν στην πατρίδα μας. 
      Οι δύο αυτές  παρεμβάσεις της προηγούμενης Κυβέρνησης -και η συνοδεύουσα σήμερα με το φόρο κληρονομιάς προς αυτό κατατείνει- δημιούργησαν σε έναν τομέα ελκυστικό περιβάλλον. Υπάρχει όμως ένας μεγάλος τομέας, ο οποίος διώχνει τους ξένους επενδυτές και αποτρέπει τους ντόπιους επενδυτές. 
      Είναι γεγονός ότι αυξήθηκαν οι άμεσες ξένες επενδύσεις στη χώρα μας. Όμως, ταυτόχρονα και τα ντόπια κεφάλαια που επενδύουν στο εξωτερικό, σε άλλες χώρες με πιο ελκυστικό επενδυτικό περιβάλλον έχουν αυξηθεί. Είπε, η εισηγήτρια του ΠΑ.ΣΟ.Κ., ότι το ισοζύγιο των εισροών για επενδύσεις και των εκροών από τη χώρα μας επιδεινώνεται. Βεβαίως και έτσι θα συμβαίνει, όταν δεν καταπολεμούμε τον τρίτο παράγοντα. Σ' αυτό δεν έχουμε κάνει πολλά μεγάλα βήματα και πρέπει να κάνουμε. Και είναι τι ; Είναι η επανίδρυση του κράτους, η μείωση της φοβερής γραφειοκρατίας. 
      Προς αυτήν την κατεύθυνση πρέπει να επικεντρώσουμε, κύριοι της Κυβέρνησης, τις προσπάθειές μας. Και μπορούμε να πετύχουμε πολύ σημαντικά πράγματα, γιατί, αν έχουμε μεγάλες ξένες και με το ντόπιο κεφάλαιο επενδύσεις, τότε θα έχουμε θέσεις απασχόλησης, πολύ περισσότερους εργαζόμενους, τότε θα λυθεί καλύτερα και το ασφαλιστικό μας πρόβλημα και επιπλέον θα αυξηθούν οι μισθοί. Κάποτε που η ανεργία ήταν στα όρια της τριβής, στο 2,5% που την παραδώσαμε το 1981, τότε οι μισθοί του ιδιωτικού τομέα ήταν τριπλάσιοι από του δημόσιου τομέα και παρέσυραν και το δημόσιο τομέα να έχει περισσότερες αυξήσεις. Έτσι, θα λυθεί το πρόβλημα της ακρίβειας στη χώρα μας. Άρα, λοιπόν, εκείνο που χρειάζεται αυτήν τη στιγμή είναι να επικεντρώσουμε τις προσπάθειές μας στην καταπολέμηση της φοβερής γραφειοκρατίας για να δημιουργήσουμε ελκυστικό περιβάλλον για επενδύσεις και να επιτύχουμε υψηλούς ρυθμούς ανάπτυξης πάνω από 5% και 6% για να μπορέσουμε να δημιουργήσουμε.
      Κύριοι, μπορούμε να κάνουμε πάρα πολλά πράγματα, αρκεί να βάλουμε μεγάλους στόχους στη χώρα μας. Σήμερα ο Πρωθυπουργός είναι στη Μόσχα και μιλάει με τον Βλαντιμίρ Πούτιν. Πώς έγινε αυτό; Μαζί με τον Υπουργό Ανάπτυξης, τον νυν Πρόεδρο της Βουλής, καταφέραμε μετά από δεκατέσσερα χρόνια άγονων, μέχρι τότε, προσπαθειών και δημιουργήσουμε τον Μπουργκάς-Αλεξανδρούπολη. Γι’ αυτήν τη συμφωνία τρεις φορές ήλθε ο Πρόεδρος, ο πανίσχυρος της Ρωσίας, στην Ελλάδα και σήμερα βρίσκεται ο Πρωθυπουργός εκεί. Φτιάξαμε επίσης και τον αγωγό φυσικού αερίου Τουρκία-Ελλάδα-Ιταλία. 
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, παρακαλώ.
      ΓΕΩΡΓΙΟΣ ΣΑΛΑΓΚΟΥΔΗΣ: Έγινε η Ελλάδα ενεργειακός δίαυλος, μπήκαμε στο κλαμπ των χωρών που ρυθμίζουν την παγκόσμια ενεργειακή οικονομία. Μεγάλους στόχους, τους οποίους θέσαμε με προσπάθειες, με γνώση και με θέληση και πολιτική βούληση πετύχαμε πολύ σημαντικά πράγματα. Μπορούμε και πάλι να πετύχουμε για την πατρίδα μας και επιτέλους να μειώσουμε το δημόσιο χρέος, να εξασφαλίσουμε τη βιωσιμότητα και μακροβιότητα του ασφαλιστικού συστήματος. Εκείνο που χρειάζεται είναι υπευθυνότητα από όλες τις πολιτικές δυνάμεις, γιατί, όταν όλες οι πολιτικές δυνάμεις θα συμμετέχουν στο διάλογο για το ασφαλιστικό, θα έχουμε πολύ καλά αποτελέσματα για τη μακροβιότητα του ασφαλιστικού συστήματος. 
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, παρακαλώ.
      ΓΕΩΡΓΙΟΣ ΣΑΛΑΓΚΟΥΔΗΣ: Όταν όλες οι πολιτικές δυνάμεις θα επικεντρώσουμε τις προσπάθειες μας για να μπορέσουμε να διατηρήσουμε αναπτυξιακούς ρυθμούς υψηλούς, θα πετύχουμε τους αναπτυξιακούς ρυθμούς, για να μειώσουμε το δημόσιο χρέος, να εξασφαλίσουμε ένα καλύτερο μέλλον και για εμάς αλλά, κυρίως, για τα παιδιά μας, γιατί, τώρα εμείς, μέχρι τώρα ζήσαμε αναλώμασι των παιδιών μας καλύτερα απ’ ό,τι πραγματικά μπορούσαμε να ζούμε. 
	Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει η κ. Ελπίδα Τσουρή.
	ΕΛΠΙΔΑ ΤΣΟΥΡΗ: Ευχαριστώ, κυρία Πρόεδρε.
	Κυρίες και κύριοι συνάδελφοι, η συζήτηση του Προϋπολογισμού μπορεί πραγματικά να είναι μία συζήτηση η οποία θα αποκαλύπτει προθέσεις και πολιτικές, θα φέρνει στο φως κυβερνητικούς σχεδιασμούς, αυτούς που δεν αποκαλύπτονται ούτε διακηρύσσονται, αυτούς που εμπεριέχονται στη μυστική ατζέντα της Κυβέρνησης, γι’ αυτό και σπεύδω από την αρχή της τοποθέτησής μου να επισημάνω ότι ο Προϋπολογισμός του 2008, τον οποίο ας μην ξεχνάμε ότι η Κυβέρνησης της Νέας Δημοκρατίας επικαλέστηκε ως εθνικό λόγο για την προσφυγή σε πρόωρες κάλπες, είναι πολιτικά ανακόλουθος, οικονομικά αναποτελεσματικός και κοινωνικά άδικος. 
      Πολιτικά ανακόλουθος, γιατί οι περίφημες πλέον δεσμεύσεις του Πρωθυπουργού αποδεικνύονται κενές περιεχομένου, όταν δεν διαψεύδονται στην πράξη με προκλητικό τρόπο. Η ενίσχυση των χαμηλών εισοδημάτων, η έμπρακτη εφαρμογή κοινωνικών πολιτικών αλληλεγγύης, πράγματα για τα οποία η Νέα Δημοκρατία κομπορρημονούσε προεκλογικά, δεν αποτελούν μέρος της εφαρμοζόμενης εισοδηματικής πολιτικής που περιέχεται στον Προϋπολογισμό. Πολιτικά ανακόλουθος, γιατί, παρά τις αντίθετες διαβεβαιώσεις, υποσκάπτει τα θεμέλια του κοινωνικού κράτους, πλήττει την κοινωνική συνοχή, κάνει τους πλούσιους πλουσιότερους και τους φτωχούς φτωχότερους. 
      Οικονομικά αναποτελεσματικός, γιατί στα μεγάλα ζητούμενα της ανάπτυξης και της απασχόλησης δεν περιέχει απαντήσεις γι’ αυτά που πρέπει να είναι οι στόχοι της οικονομικής πολιτικής. Το γεγονός αυτό δεν συγκαλύπτεται από τις οικονομικές αλχημείες στις οποίες μας έχει συνηθίσει να προσφεύγει η Κυβέρνηση και αναφέρομαι στην αναθεώρηση του Α.Ε.Π. και τον πολλαπλασιασμό του με αμφίβολης ποιότητας ταχυδακτυλουργίες. Οικονομικά αναποτελεσματικός, γιατί η πολιτική επιλογή της Νέας Δημοκρατίας να μην θίξει τα υψηλά εισοδήματα θα φέρει τραγική υστέρηση στον τομέα των εσόδων. Στο «βάθος», βεβαίως, του κήπου, στο βάθος του μυαλού υπάρχει η περαιτέρω αύξηση του Φ.Π.Α. που θα πλήξει κυρίως την αγοραστική δύναμη των εργαζομένων και την οποία υπονοεί, αφήνει να ποικιλοτρόπως να αιωρείται. 
      Κοινωνικά άδικος, τέλος, γιατί η κοινωνική του στόχευση είναι εμφανής. Από τον Προϋπολογισμό του 2008 πλήττονται βάναυσα οι ασθενέστερες οικονομικά τάξεις, οι εργαζόμενοι και οι συνταξιούχοι.
      Οι αυξήσεις που περιέχονται σε μισθούς και συντάξεις όχι μόνο δεν αναπληρώνουν τον πληθωρισμό και τις απώλειες του εισοδήματος λόγω του κύματος της ακρίβειας αλλά αποτελούν εμπαιγμό σε μισθωτούς και συνταξιούχους. Η αύξηση των έμμεσων φόρων της κατ’ εξοχήν άδικης φορολογίας αποκαλύπτει τις προθέσεις της Κυβέρνησης. Ή για να μεταχειριστώ ένα πρόσφατο παράδειγμα το φορολογικό νομοσχέδιο, το οποίο απαλλάσσει από φόρους τη μεγάλη ακίνητη περιουσία και επιβαρύνει τη στέγη των χαμηλών και μεσαίων εισοδημάτων. Όχι μόνο δεν προωθεί έστω και στοιχειώδεις πολιτικές αναδιανομής αλλά βρίσκει στα χαμηλά εισοδήματα το βασικό αιμοδότη μιας υπέρογκης κερδοφορίας των μεγάλων επιχειρήσεων.
      Η προσφυγή στο δανεισμό χιλιάδων ελληνικών νοικοκυριών επιβεβαιώνει και αποδεικνύει αυτήν τη διαπίστωση. Αυτή η πολιτική σας, κυρίες και κύριοι συνάδελφοι της Κυβέρνησης, απορρίπτεται από την κοινωνία στο σύνολό της. Για πρώτη φορά τους τελευταίους μήνες η κοινή γνώμη δεν αρκείται σε μία διάχυτη δυσφορία αλλά αναπτύσσει σαφείς και προσδιορισμένες αντιστάσεις. Απαιτεί ρήξεις και συγκρούσεις με την εφαρμοζόμενη από την Κυβέρνηση πολιτική. Οι πρόσφατες κινητοποιήσεις των εργαζομένων σε αντίθεση με την κατεδάφιση του ασφαλιστικού συστήματος τεκμηριώνουν την πορεία προς μία συνολική ρήξη με την κυβερνητική πολιτική.
      Εμείς στο ΠΑ.ΣΟ.Κ. πιστεύουμε σ’ αυτές τις κοινωνικές αντιστάσεις. Θεωρούμε ότι μπορούν να επιτευχθούν ευρύτερες συνθέσεις στο πολιτικό και κοινωνικό πεδίο, στους αγώνες για την ανατροπή μιας ανάλγητης και άδικης πολιτικής με συντονισμό των ενεργειών, με συνεργασίες και με συναντίληψη των δυνάμεων της Αντιπολίτευσης. Ζητούμενη για μας είναι η πολιτική έκφραση των κοινωνικών αντιστάσεων, η διαμόρφωση εναλλακτικών λύσεων και συνθέσεων. Δεν είμαστε όλοι ίδιοι. Μπορούν να υπάρξουν εναλλακτικές διέξοδοι από το τέλμα που μας οδηγεί η πολιτική της Νέας Δημοκρατίας. Αυτό απαιτεί η κοινωνία. Απαιτεί πρωτοβουλίες, συνεργασίες, τολμηρές πολιτικές, που θα υπερβαίνουν ακόμα και στρεβλώσεις και αδιέξοδα του σημερινού πολιτικού σκηνικού. Σ’ αυτήν την κατεύθυνση και στο πλευρό της κοινωνίας πορευόμαστε και εργαζόμαστε με συνέπεια. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Έλσα Παπαδημητρίου):  Ο κ. Φωτιάδης έχει το λόγο.
      ΗΛΙΑΣ ΦΩΤΙΑΔΗΣ:  Κυρίες και κύριοι συνάδελφοι,  ο Γάλλος συγγραφέας και νομπελίστας του προηγούμενου αιώνα Αντρέ Γκιντ υπογράμμιζε με έμφαση «πιστέψτε εκείνους που ψάχνουν την αλήθεια και αμφισβητήστε εκείνους που την βρήκαν». Αυτήν ακριβώς την παραίνεση έφερα στο μυαλό μου ακούγοντας τους συναδέλφους της Αξιωματικής Αντιπολίτευσης να ξεδιπλώνουν με ευκολία τις περισπούδαστες κριτικές τους για τον Προϋπολογισμό και να διακρίνουν παντού λάθη και παραλείψεις, ωσάν αυτοί οι παντογνώστες να κατέχουν το αλάθητο. Και, τέλος πάντων, κύριοι συνάδελφοι, αφού είστε εσείς αυτοί που έχετε αποκομίσει αυτήν την περιζήτητη γνώση, ποιος είναι ο  λόγος που στα πολλά χρόνια της δικής σας διακυβέρνησης δεν σταθήκατε ικανοί να πράξετε τίποτα από όλα όσα σήμερα με παρρησία προτείνετε; 
      Ξεχάσατε μήπως ότι εσείς είστε αυτοί που καταφέρατε να κληροδοτήσετε στον ελληνικό λαό μια οικονομία πλήρως αναξιόπιστη βασισμένη σε πήλινα πόδια και σε εικονικούς δείκτες; Ξεχάσατε ότι επί των  ημερών σας είχαμε ψωμοτύρι τα μεγάλα ελλείμματα του δημοσίου και τον πληθωρισμό που ήταν υπερδιπλάσιος του  κοινοτικού μέσου όρου, καθώς και τη σημαντική έλλειψη ανταγωνιστικότητας που άφηνε στάσιμη τη χώρα μας σε μια εποχή κοσμογονικών διεθνών αλλαγών;
     Ξεχνάτε ότι επί των ημερών σας η ανεργία κάλπαζε, το εισόδημα των πολιτών μειωνόταν συνεχώς, ενώ οι μεγάλες περιφερειακές και κοινωνικές ανισότητες διευρύνονταν διαρκώς; Ίσως εσείς ξεχνάτε, ο ελληνικός λαός όμως όχι και έστειλε για μία ακόμη φορά το ηχηρό μήνυμα στις εκλογές του Σεπτεμβρίου. 
      (Χειροκροτήματα από την πτέρυγα της Νέας Δημοκρατίας)
     Άφησε στο περιθώριο όσους το μόνο που προσφέρουν είναι οι κινδυνολογίες και η στείρα άρνηση. Έδωσε εντολή για λίγα λόγια και πολλή δουλειά στην Κυβέρνηση της Νέας Δημοκρατίας, που με μεθοδικότητα συνεχώς μοχθεί για το καλύτερο, χωρίς να αρκείται σε όσα ήδη έχει πετύχει. 
     Ομολογουμένως η νέα διακυβέρνηση σε λίγα μόνο χρόνια, όχι μόνο αντικατέστησε και αποκατέστησε την αξιοπιστία της χώρας, διασφαλίζοντας τη δημοσιονομική διαφάνεια, αλλά παράλληλα εδραίωσε συνθήκες σταθερότητας και ανάπτυξης για την ελληνική οικονομία, κερδίζοντας τα διεθνή εύσημα. 
     Κύριοι πυλώνες της μεγάλης προσπάθειας υπήρξαν η δημιουργία ισχυρών κινήτρων για επενδύσεις, η ενίσχυση των εξαγωγών της χώρας με τολμηρές και καινοτόμες δράσεις, η ταχύτατη απορρόφηση των κοινοτικών κονδυλίων, η μείωση της φορολογίας για τις επιχειρήσεις και τους πολίτες, καθώς και η περαιτέρω αντιμετώπιση της φοροδιαφυγής. Η ορθολογική διαχείριση των δημοσίων δαπανών βέβαια δεν είχε σαν στόχο μόνο την ευημερία των αριθμών. 
     Η Κυβέρνηση γνωρίζει καλά, κύριοι συνάδελφοι της Αντιπολίτευσης, ότι δυστυχισμένος είναι ένας τόπος στον οποίο ευτυχούν οι οικονομικοί δείκτες και δυστυχούν οι άνθρωποι. Κάποτε ένας δικός σας άνθρωπος το είπε αυτό. Εμείς, όμως, θέλουμε την ευτυχία αυτού του λαού και όχι μόνο την οικονομική με νούμερα. Για το λόγο αυτόν, λοιπόν, δόθηκε ιδιαίτερη έμφαση στην αναβάθμιση του κοινωνικού κράτους και στη μεγαλύτερη προστασία των ασθενέστερων τάξεων. 
     Η Νέα Δημοκρατία δεσμεύτηκε στον ελληνικό λαό να στέκεται πάντα κοντά στις ανάγκες και να δίνει ουσιαστικές λύσεις στα προβλήματά του. Κάναμε πράξη τις δεσμεύσεις μας. Καταφέραμε να αυξήσουμε τους μισθούς και τις συντάξεις κατά 3% και 4% αντιστοίχως, να αυξήσουμε το αφορολόγητο όριο στις 10.000 και 12.000 ευρώ σήμερα, κάνοντας τρία εκατομμύρια Έλληνες να μην πληρώνουν ούτε 1 ευρώ φόρο πια. 
     Δεσμευτήκαμε να χτυπήσουμε το απόστημα της ανεργίας και καταφέραμε να τη μειώσουμε σημαντικά, ενώ παράλληλα δώσαμε ανάσες ανακούφισης στον άνεργο, αυξάνοντας το επίδομα ανεργίας κατά 30% και δημιουργώντας το Ταμείο Κοινωνικής Αλληλεγγύης για ανέργους άνω των πενήντα ετών. 
     Η βαριά χτυπημένη από την ανεργία Ημαθία είδε επιτέλους με ανακούφιση, μετά από χρόνια αδιαφορίας, την οριστική λύση που η Κυβέρνηση της Νέας Δημοκρατίας έδωσε στο μείζον ζήτημα των απολυθέντων κλωστοϋφαντουργών της περήφανης Νάουσας, παρέχοντάς τους μία γενναία ειδική εισοδηματική ενίσχυση, που θα τους παρέχεται μέχρι να φθάσουν τα χρόνια της σύνταξής τους. Δεσμευτήκαμε να σταθούμε δίπλα στον Έλληνα αγρότη και η δέσμευσή μας έγινε συμβόλαιο. 
     Ως Βουλευτής που προέρχεται από τα σπλάχνα της αγροτομάνας Ημαθίας, αλλά και ως γεωπόνος που στάθηκα μία ζωή δίπλα στον αγρότη, αισθάνομαι υπερήφανος για τις γενναίες αυξήσεις στις αγροτικές συντάξεις του Ο.Γ.Α. που εισάγει η Κυβέρνηση της Νέας Δημοκρατίας, οι οποίες φθάνουν πλέον τα 330 ευρώ, δικαιώνοντας τον αγροτικό μας κόσμο που πίστεψε σε μας. 
     Αισθάνομαι υπερήφανος που αντιμετωπίστηκε οριστικά η μάστιγα των πανωτοκίων, που κατέτρωγε τις σάρκες του αγρότη μας, που για πρώτη φορά αποζημιώθηκαν παραγωγές στις δενδροκαλλιέργειες από τον ΕΛ.Γ.Α., όπου ποτέ πριν δεν δικαιολογούνταν στον Κανονισμό του, όπως η ασθένεια του κλαδοσπορίου και η ακαρπία των οπωροφόρων. 
     Δεσμευτήκαμε να δώσουμε κίνητρα ανάπτυξης και επενδύσεων στην περιφέρεια. Οι δεσμεύσεις μας και εδώ έγιναν πράξη, γιατί όχι μόνο ενισχύεται η ανάπτυξη της ελληνικής περιφέρειας, με τη διάθεση του 80% των κοινοτικών πόρων για τη περίοδο 2007-2013, αλλά παράλληλα υποστηρίζεται με γενναία κίνητρα η μικρομεσαία επιχείρηση στην περιφέρεια, η οποία αποτελεί την κολώνα της οικονομίας μας. 
     Ο Νομός Ημαθίας γνωρίζει καλά τα αποτελέσματα αυτής της πολιτικής, γιατί για πρώτη φορά στα χρονικά επιτεύχθηκε ρύθμιση των χρεών των επιχειρήσεων του νομού, με εγγυητή πλέον το ελληνικό δημόσιο και περίοδο χάριτος δέκα χρόνων. 
      Δεσμευθήκαμε να στηρίξουμε και στηρίζουμε τον ηλικιωμένο, τον πολύτεκνο, τον έμπορο, τον απλό βιοπαλαιστή και προχωράμε, μη υπολογίζοντας το πολιτικό κόστος, σε μια αναμόρφωση του ασφαλιστικού μας συστήματος, για να γίνει δίκαιο και κυρίως βιώσιμο. 
      Παράλληλα, συστήνουμε το Εθνικό Ταμείο Κοινωνικής Συνοχής, οι πόροι του οποίου θα φθάσουν σταδιακά την επόμενη τετραετία στα 2.000.000.000 ευρώ ετησίως. 
      Υλοποιούμε τις δεσμεύσεις μας απέναντι στους τρίτεκνους, παρέχοντάς τους το πολυτεκνικό επίδομα. 
      Αυξάνουμε από την 1η Ιανουαρίου του νέου έτους το Ε.Κ.Α.Σ., το οποίο φθάνει πλέον τα 230 ευρώ. 
      Οι δεσμεύσεις μας έγιναν πράξη και στην παιδεία, με μία μεταρρύθμιση που την καθιστά πιο σύγχρονη και πιο ανταγωνιστική. Η πρωτοφανής αύξηση και μόνον κατά 6,5% για την παιδεία στο φετινό προϋπολογισμό, σε σχέση με το 2007, καταδεικνύει την εξαιρετικά βαρύνουσα σημασία που η Κυβέρνηση δίνει στο μέλλον των παιδιών μας. 
      Στον τομέα της υγείας δημιουργούνται διαρκώς νέα νοσοκομεία κι εκσυγχρονίζονται τα παλαιότερα. 
      Στο Νομό Ημαθίας η ανακαίνιση κι ο εκσυγχρονισμός του Νοσοκομείου της Νάουσας ήδη εγκαινιάστηκαν, ενώ η επέκταση του Νοσοκομείου της Βέροιας σύντομα τελειώνει και αυτή. 
      Κυρίες και κύριοι συνάδελφοι -και αναφέρομαι σ’ εσάς, κύριοι της Αξιωματικής Αντιπολίτευσης, με όλον το σεβασμό και την αγάπη που σας έχω – απέναντι στον πρώτο προϋπολογισμό που καταρτίζεται…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, κάντε μου τη χάρη και δώστε μου ένα λεπτό. Είναι το πλέον σημαντικό αυτό που θα πω.
      ΔΗΜΗΤΡΙΟΣ ΡΕΠΠΑΣ: Δώστε του πέντε λεπτά, να έχει άνεση χρόνου.
      ΗΛΙΑΣ ΦΩΤΙΑΔΗΣ: Ευχαριστώ πάρα πολύ, κύριε Ρέππα, για την αγάπη σας. 
      ΠΡΟΕΔΡΕΥΟΥΣΑ ('Ελσα Παπαδημητρίου): Κύριε Ρέππα, αφήστε τον αγορητή να ομιλήσει. 
      ΗΛΙΑΣ ΦΩΤΙΑΔΗΣ: Βεβαίως θα πάρουμε την άδεια από την κυρία Πρόεδρο.
      ΠΡΟΕΔΡΕΥΟΥΣΑ ('Ελσα Παπαδημητρίου): Όχι όμως για διάλογο, κύριε συνάδελφε. Σας δίνω ένα λεπτό, για να πείτε το σημαντικό σας επίλογο. 
      ΗΛΙΑΣ ΦΩΤΙΑΔΗΣ: Όχι για διάλογο. Απλά, επειδή είναι ένας παραινετικός λόγος, όπως του Ισοκράτη «Προς Δημόνικον», θέλω να το ακούσουν μισό λεπτό.
      Οι κραυγές άρνησης –κι αναφέρομαι σ’ εσάς, κύριοι συνάδελφοι της Αντιπολίτευσης- απέναντι στον πρώτο Προϋπολογισμό που καταρτίζεται μετά την έξοδο της χώρας μας από τη διαδικασία του υπερβολικού ελλείμματος, έλλειμμα που οι ίδιες οι κοντόφθαλμες πολιτικές των κυβερνήσεών σας προκάλεσαν στη χώρα, δεν πρόκειται να πείσουν κανέναν. Γιατί οι πολίτες προσδοκούν από σας σοβαρές θέσεις και γόνιμη κριτική, την οποία προφανώς αδυνατείτε εδώ και μεγάλο χρονικό διάστημα να αρθρώσετε. Βεβαίως υπάρχει δικαιολογία, γιατί υπάρχει η τρικυμία της εσωστρέφειας που ταλαιπώρησε το κόμμα σας. 
	 Εύχομαι όμως πραγματικά μέσα από την καρδιά μου να έχετε το κουράγιο να σηκωθείτε ξανά στο ύψος που επιβάλλεται να έχετε ως Αξιωματική Αντιπολίτευση, ακολουθώντας τα λόγια του μεγάλου Κινέζου φιλοσόφου Κομφούκιου, ο οποίος έλεγε: «Στη ζωή δεν έχει σημασία πόσες φορές θα γονατίσεις. Σημασία έχει πόσες φορές θα μπορέσεις να σηκωθείς». Μόνο μ’ αυτόν τον τρόπο θα μπορέσετε να συνδράμετε ουσιαστικά τη νέα διακυβέρνηση στη θεμελίωση μιας ισχυρής  Ελλάδας.
      Για το λόγο αυτόν και με αίσθημα ευθύνης υπερψηφίζω τον παρόντα Προϋπολογισμό. 
      Και κλείνοντας, κυρία Πρόεδρε, κυρίες και κύριοι συνάδελφοι, θα ήθελα να ευχηθώ σ’ εσάς και στους συνεργάτες σας, θα ήθελα να ευχηθώ σε όλους τους Έλληνες, όπου Γης, «καλές γιορτές», με την ελπίδα η Θεία Χάρις πάντα να ευλογεί όλους μας. Να είστε καλά!
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ ('Ελσα Παπαδημητρίου): Ευχαριστούμε, κύριε συνάδελφε.
      Η κ. Ευδοξία Καϊλή έχει το λόγο.
      ΕΥΔΟΞΙΑ-ΕΥΑ ΚΑΪΛΗ: Κυρία Πρόεδρε, κυρίες και κύριοι συνάδελφοι, είναι αργά, γι’ αυτό εγώ δεν θα μιλήσω με αριθμούς και για αριθμούς. Τα ακούσαμε αυτά ήδη πολλές φορές. Άλλωστε όλοι διαπίστωσαν ότι ο Προϋπολογισμός αυτός είναι κατά βάση ταξικός. Δεν είναι όμως μόνον αυτό. Η κ. Κατσέλη κατέρριψε πολλούς μύθους γι’ αυτήν την Κυβέρνηση. Αποκάλυψε πολλά «μαγειρέματα» για τη «συνταγή Καραμανλή», όπως την αποκάλεσαν. Ξέρετε όμως ότι η στροφή στο μεσαίο χώρο χάθηκε, μαζί με το προεκλογικό πρόγραμμα της Νέας Δημοκρατίας. 
      Εκτός από ταξικός όμως αυτός ο Προϋπολογισμός είναι και κάτι ακόμα. Αυτός ο Προϋπολογισμός είναι μια επίθεση στη νέα γενιά, είναι μια επίθεση στη γενιά μου.
      Πώς γίνεται αυτό; Με πολλούς τρόπους. Πρόσφατα, με το ασφαλιστικό. Το ασφαλιστικό στέλνει το λογαριασμό στο μέλλον. Αυτός ο λογαριασμός, λοιπόν, υποθηκεύει το μέλλον μας. 
      Εγώ είχα μια ιδέα και λέω αυτόν το λογαριασμό να τον στείλετε στις τράπεζες, να τον στείλετε στις μεγάλες επιχειρήσεις, που έχουν υπερκέρδη των 11.000.000.000 ευρώ. Ας πάει καλύτερα εκεί ο λογαριασμός.
      (Χειροκροτήματα απ την πτέρυγα του ΠΑ.ΣΟ.Κ. )
      Γιατί, ξέρετε, δεν φτιάξαμε εμείς τους κανόνες. Τους έχει βάλει η προηγούμενη γενιά. Με αυτούς τους κανόνες καλούμαστε κι εμείς να ανταποκριθούμε. Όμως μη μας βάλετε και σε μια άλλη, νέα, ιδιότυπη επετηρίδα. 
      Έτσι και αλλιώς στην Αγγλία η γενιά των τριάντα με σαράντα είναι στην πρώτη γραμμή πλέον και στην πολιτική και στην πληροφορική, στην κοινωνία της γνώσης. Στην Ελλάδα εξακολουθεί όμως –το έχω αντιμετωπίσει- μια νοοτροπία και μια προκατάληψη απέναντί μας. Και όμως εάν θέλουμε να αλλάξει κάτι, πρώτα θα αλλάξουμε τις ιδέες. Και φορείς των νέων ιδεών είναι οι νέοι και κανένας άλλος. 
      Μάλιστα εδώ καταρρίπτεται ένας ακόμη μύθος πέρα από αυτούς που ανέφερε η κ. Κατσέλη. Καταρρίφθηκε, λοιπόν, ο μύθος ότι οι νέοι είναι αδιάφοροι. Οι νέοι βγήκαν κόντρα στο ρεύμα, κόντρα στη λογική της ανοχής, της σιωπής και διεκδίκησαν. Και αυτή η δυναμική των κινημάτων αλλά και η δυναμική των εργαζομένων που είδατε πρόσφατα για το ασφαλιστικό, αυτή η δυναμική δεν θα επιτρέψει να γίνουν και άλλα παιχνίδια σε βάρος της παιδείας. Αν σας ενδιαφέρει τόσο πολύ η παιδεία φροντίστε πρώτα τα Α.Ε.Ι., τα δικά μας Α.Ε.Ι. να μπουν  στα καλύτερα εκατόν πενήντα του κόσμου. Δεν είναι. Ας μπουν πρώτα εκεί και ανοίγουμε μετά όποια συζήτηση θέλετε. Και εάν ψάχνετε για μοντέλο, το Φινλανδικό είναι πολύ καλό. Έχει ένα από τα καλύτερα παιδαγωγικά συστήματα και παραμένει και εθνικό και δημόσιο. 
      Εμείς την παιδεία δεν σας την χαρίζουμε. Δεν παραχωρούμε τίποτε από τη δημόσια δωρεάν παιδεία. Εγώ προσωπικά μπορώ να σας πω ότι την έζησα, πληρώνοντας το μεταπτυχιακό μου, δουλεύοντας παράλληλα και γνωρίζοντας ένα σωρό παιδιά που υπήρχαν ημέρες που δεν είχαν 1 ευρώ να πάρουν το λεωφορείο για να γυρίσουν σπίτι τους. Γι’ αυτήν τη δημόσια δωρεάν παιδεία, λοιπόν, μιλάμε. 
      Θα μου πείτε, εδώ γίνονται περικοπές από τις κοινωνικές δαπάνες. Στην υγεία μάλιστα δεν φθάνουν τα χρήματα ούτε για τις προσλήψεις που έχετε υποσχεθεί. Το περιβάλλον έχει φύγει από την ατζέντα, έχει πέσει πολύ χαμηλά πλέον. Ακόμη και η έρευνα και η τεχνολογία έχει μείνει στο 1%. Χάσαμε λοιπόν, δυστυχώς και το τρένο των νέων τεχνολογιών. Εδώ υπάρχει και μία αντίθεση, ένα παράδοξο. Χάνουμε τις νέες τεχνολογίες και πληρώνουμε 6.000.000.000 ευρώ για τη γραφειοκρατία. Δεν είναι λοιπόν, προφανώς, ότι δεν μπορείτε ή ότι δεν υπάρχουν τα χρήματα, αλλά μάλλον γιατί δεν θέλετε να κάνετε κάτι. 
      Και έχω και άλλα ερωτήματα ξέρετε, ως νέα Βουλευτής. Απαξιώθηκε η πολιτική και προσπαθούμε να καταλάβουμε όλοι γιατί, γιατί βγαίνουμε στον κόσμο και πρέπει να απολογούμαστε για την πολιτική και τη χαμένη αξιοπιστία των πολιτικών. Αυτό γίνεται γιατί όλες οι υποσχέσεις είναι ψεύτικες και αποδεικνύονται με κάθε προϋπολογισμό. Οι νέοι δεν πιστεύουν, όλος ο ελληνικός λαός είναι υποψιασμένος πια και δεν πιστεύουν ούτε την αριστερή ρητορική του οποιουδήποτε από εμάς. Πιστεύουν στις πράξεις και βλέπουν τις πράξεις και τα αποτελέσματα. Ούτε τους «επαναστάτες» των «παραθύρων» ούτε κανέναν. Δεν χρειάζομαι κάποιον αριθμό ή κάποια στοιχεία από τον προϋπολογισμό για να ξέρω ότι η ανεργία στη βόρεια Ελλάδα έχει φτάσει στα ύψη. Το βλέπω δίπλα μου. Εάν δεν το βλέπετε βγείτε στον κόσμο, μιλήστε με τους εργάτες, μιλήστε με τους νέους. Θα το καταλάβετε. Η ανεργία έχει αυξηθεί. Τι κάνουμε γι’ αυτό; 
      Εγώ βγαίνω έξω και μιλάω για όνειρα, ότι ναι, είμαστε ευαίσθητοι, ότι πρέπει να φέρουμε κάτι καινούργιο στην πολιτική και εδώ δεν διασφαλίστηκαν τα αυτονόητα. Μιλάμε για ευαισθησία και συναντάμε παντού μπροστά μας συμφέροντα. Μιλάει ο κόσμος για αξιοπρέπεια και δεν μπορεί κανείς να τους απαντήσει να κατακτήσουν τουλάχιστον τα βασικά. Εδώ πάμε και ξεπουλάμε τα δημόσια αγαθά. Μιλάμε για υγεία, για παιδεία, για φως, για νερό. Πώς τα ξεπουλάμε; Δεν μας ανήκουν, δεν ανήκουν σε κανέναν. Τα έχουμε δανειστεί από τα παιδιά μας! 
      Ξέρετε, παρά το νεαρό της ηλικίας μας ή παρά το γεγονός ότι πολύς κόσμος δεν ασχολείται με την πολιτική, έχει κάθε δικαίωμα να αγανακτεί, γιατί δεν έχουμε εξαρτήσεις, δεν εξυπηρετούμε συμφέροντα. Είμαστε εδώ για να κάνουμε κάποια πράγματα λίγο καλύτερα. Για να αλλάξει ο κόσμος πάντως, χρειάζονται συγκρούσεις. Θα πρέπει να υπάρχει και η διάθεση, λοιπόν, για συγκρούσεις, όχι μόνο με συμφέροντα αλλά και με νοοτροπίες. 
      Διάβασα πρόσφατα για το λιμάνι της Θεσσαλονίκης που είναι το σημαντικότερο λιμάνι των Βαλκανίων. Ακόμη και γι’ αυτό το λιμάνι, λοιπόν, έχει ανοίξει η συζήτηση για την ιδιωτικοποίησή του. Θα μπουν και εκεί ιδιώτες. Γιατί να μπουν ιδιώτες; Δεν μπορούμε εμείς; 
      Δεν μιλάω με αριθμούς αλλά θα σας πω ένα παράδειγμα. Ακούσαμε το εξής καταπληκτικό από τον κ. Σαλμά, τον εισηγητή της Νέας Δημοκρατίας. Είπε λοιπόν πως, ναι, η Κυβέρνηση μειώνει τους φόρους επιλεκτικά, ευνοεί τα μεγάλα συμφέροντα και τα υψηλά εισοδήματα για να κερδίσουμε το στοίχημα της επιχειρηματικότητας. Και αυτό –μας είπε- είναι δεδομένο για την Ευρωπαϊκή Ένωση. 
      Είναι αυτό δεδομένο; Είναι δεδομένο ότι πρέπει να ευνοούμε τα μεγάλα συμφέροντα και να μειώνουμε επιλεκτικά τους φόρους; Αν μιλάμε με τέτοια δεδομένα, τότε έχουμε πρόβλημα στη συνεννόηση μεταξύ μας. Εδώ είναι η παρεξήγηση. Γι’ αυτό δεν καταλαβαίνουμε τι λέμε, γι’ αυτό δεν βγάζει άκρη ο κόσμος, γιατί μιλάμε χωρίς κοινή λογική. Δεν υπάρχει πια, έχει καταρριφθεί και η κοινή λογική. Ήταν καταπληκτική η παρατήρησή του και η παραδοχή του, θα έλεγα. 
      Όμως, τελικά έχουμε καταλάβει πως άλλα λέτε και άλλα εννοείτε. Σημασία δεν έχει τι ακούει ο κόσμος, σημασία έχει τι βλέπει και τι ζει στην καθημερινότητά του. Αυτό σημαίνει, λοιπόν, ότι πρέπει να πάμε πάλι από την αρχή, να δώσουμε κατ’ αρχάς νόημα στις λέξεις. 
      Για να πάμε, λοιπόν, από την αρχή και να τελειώσει το παραμύθι ότι δήθεν ενδιαφέρεστε για όλους τους Έλληνες και ότι για όλα φταίει το ΠΑ.ΣΟ.Κ., ξέρετε, χθες δεν ήταν το ΠΑ.ΣΟ.Κ. στην κυβέρνηση, ήταν η Νέα Δημοκρατία. Τώρα μας φταίει η Ευρωπαϊκή Ένωση. 
      Νομίζω ότι το ΠΑ.ΣΟ.Κ. ήταν αυτό που έβαλε την Ελλάδα στην Ο.Ν.Ε., το ΠΑ.ΣΟ.Κ. έκανε την Ελλάδα των Ολυμπιακών Αγώνων. Ας μιλήσουμε γι’ αυτό το ΠΑ.ΣΟ.Κ. και ας μιλήσουμε για το έργο που άφησε η Νέα Δημοκρατία: στάχτη και καμένη γη μέχρι τώρα.
      Τέτοιες μέρες, εγώ το μόνο που μπορώ να πω είναι να ελπίζουμε να κάνει το θαύμα του καλύτερα το πνεύμα των Χριστουγέννων.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Μπαντουβάς καλείται στο Βήμα.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ευχαριστώ, κυρία Πρόεδρε.
      Η προλαλήσασα νέα συνάδελφος μίλησε από καρδιάς, συναισθηματικά. Έκλεισε όμως κάπως κακά την ομιλία της, λέγοντας ότι η Νέα Δημοκρατία αφήνει πίσω της καμένη γη και στάχτες.
      Κυρίες και κύριοι συνάδελφοι, η παρούσα συζήτηση για τον Προϋπολογισμό του κράτους για το έτος 2008 αναμφισβήτητα επικαλύπτεται από το μείζον πολιτικό ζήτημα της τρέχουσας πολιτικής επικαιρότητας που δεν είναι άλλο από το ασφαλιστικό. 
      Η Κυβέρνηση Καραμανλή, σε πείσμα καιρών που επιτάσσουν μια άχρωμη και άοσμη –θα έλεγα- διαχειριστική πρακτική και λογική των πολιτικών πραγμάτων, έρχεται με το ξεκίνημα της νέας διακυβέρνησης και σύμφωνα με τις δεσμεύσεις της από την πρώτη θητεία της να αγγίξει –θα έλεγα-  την «καυτή πατάτα» του ασφαλιστικού προβλήματος, αποφασισμένη να δώσει λύσεις, αποφασισμένη να σπάσει το απόστημα και να εξυγιάνει το βαρύτατα νοσούν ασφαλιστικό σύστημα.
      Και μόνο γι’ αυτό, κυρίες και κύριοι συνάδελφοι, η Κυβέρνηση τούτη αξίζει συγχαρητηρίων, διότι τολμά εκεί που οι άλλοι δεν τόλμησαν χρόνια τώρα, διότι βλέπει το πρόβλημα και δεν κρύβεται πίσω από το δάχτυλό της, διότι επιθυμεί, επιδιώκει να δώσει λύσεις και όχι να κρύψει τη σκόνη κάτω από το χαλί.
      Αυτό είναι δείγμα πολιτικής σωφροσύνης, πολιτικού θάρρους και αξιοπιστίας και απορώ πώς είναι δυνατόν να παραδέχονται όλοι ότι πράγματι το ασφαλιστικό είναι μια βόμβα στα θεμέλια της κοινωνίας και της οικονομίας, αλλά όταν τα κόμματα και οι συνδικαλιστές καλούνται σε διάλογο για να καταθέσουν τις προτάσεις τους, αποχωρούν φωνασκώντας και απειλώντας ότι οι πρωτοβουλίες της Κυβέρνησης θα πέσουν στο πεζοδρόμιο.
      Θεωρώ πως είναι πραγματικά υποκριτικό και φαρισαϊκό οι κοινωνικοί εταίροι, τα συνδικάτα και τα κόμματα της Αντιπολίτευσης να αρνούνται τόσο καιρό να προσέλθουν στο δημόσιο και ευρύτατο διάλογο που άνοιξε η Κυβέρνηση, χρησιμοποιώντας την «καραμέλα» ότι αυτός είναι τάχα προσχηματικός.
      Όσοι αρνούνται το διάλογο, αρνούνται την ίδια τη φύση και την ουσία του δημοκρατικού μας πολιτεύματος, διότι, κυρίες και κύριοι, ο διάλογος είναι η πεμπτουσία της δημοκρατίας. Διάλογος απροσχημάτιστος, ανοικτός και ειλικρινής στη Βουλή και την κοινωνία, με την κοινωνία για την κοινωνία. Μόνο έτσι θα βρεθεί η κοινή συνισταμένη προς όφελος πάνω από όλα των παιδιών μας και των γενεών που έρχονται. 
      Εσείς, κυρίες και κύριοι συνάδελφοι της Μείζονος Αντιπολίτευσης, που καταστρέψατε τα ασφαλιστικά ταμεία, που τα γεμίσατε με ανάπηρους-μαϊμούδες και αντιστασιακούς του γλυκού νερού προς άγρα ψήφων, έρχεστε σήμερα και παριστάνετε τους κοινωνικούς αγωνιστές; Σε λίγο μου φαίνεται ότι θα επαναφέρετε στην γκαρνταρόμπα σας και το ζιβάγκο! Μάλιστα, άκουσα, μεταξύ των πολλών άλλων και την αγαπητή εισηγήτρια της Μείζονος Αντιπολίτευσης να μιλά χθες για νεόπλουτους που έφτιαξε τάχα η σημερινή Κυβέρνηση και γέλασα ειλικρινά.
      Ξεχάσατε, άραγε, τα τζάκια που έφτιαξαν κάποιοι τη δεκαετία του ’80; Τις βίλες που χτίστηκαν τάχα με δανεικά; Τους πλουσιοπάροχους γάμους και τα ακριβά διαζύγια, τους νεόπλουτους αεριτζήδες του Χρηματιστηρίου; Ή μήπως έλεγε ψέματα η αξιότιμη κ. Βάσω Παπανδρέου, όταν πριν από δύο μήνες, μιλώντας σε συντρόφους σας, είπε ότι πολλοί από το ΠΑ.ΣΟ.Κ. πλούτισαν τα προηγούμενα χρόνια;
      Ντροπή επιτέλους! Κλαίτε και οδύρεστε, γιατί -τάχα- οι εργαζόμενοι θα απολέσουν ώριμα ασφαλιστικά δικαιώματα. Από πού, άραγε, προκύπτει αυτό; Ταυτόχρονα, όμως, ανέχεστε να λαμβάνουν κάποιες ομάδες εκλεκτών σε δημόσιο και Δ.Ε.Κ.Ο. συντάξεις, μετά από δεκαπέντε χρόνια εργασίας. Είναι αυτό κοινωνική δικαιοσύνη; Ποιος πληρώνει για τις συντάξεις αυτές; Γιατί πρέπει η πλειοψηφία των εργαζομένων να πληρώνει τις συντάξεις κάποιων που κάθονται από τα σαράντα τους και για όλη την υπόλοιπη ζωή τους; Γιατί πρέπει ο Έλληνας φορολογούμενος να πληρώνει τις αμαρτίες των Δ.Ε.Κ.Ο. και όσων μέσα σε αυτές απέκτησαν, προκλητικά, συντεχνιακά δικαιώματα που ούτε που τα φαντάζεται ο απλός μέσος εργαζόμενος;
      Ο λαός το έχει πάρει απόφαση και ζητά την εξυγίανση του συστήματος. Ζητάει κοινωνική δικαιοσύνη, ανταποδοτικότητα και συλλογικότητα, αλληλεγγύη των οικονομικά ισχυρών προς τους αδυνάτους. Με αυτά τα δεδομένα ως γνώμονα, κινείται η Κυβέρνηση Καραμανλή. Προς αυτήν την κατεύθυνση κινείται και θα δικαιωθεί στο τέλος. Διότι η Κυβέρνηση Καραμανλή δεν είναι ένα κεφάλαιο απλά στην ιστορία της Ελλάδος, αλλά θα αποδειχθεί τόμος στο βιβλίο της σύγχρονης ελληνικής ιστορίας και μάλιστα, γραμμένος με χρυσά γράμματα. Διότι μέσα σε εξαιρετικά δυσμενείς συνθήκες, με τις αμαρτίες του παρελθόντος να κατατρέχουν την ελληνική οικονομία και τη διεθνή συγκυρία της πετρελαϊκής κρίσης να κάνει κουρελόχαρτα τις διεθνείς οικονομικές προβλέψεις, η ελληνική οικονομία αποδεικνύεται εξαιρετικά ανθεκτική πλέον και τείνει να βγει σχεδόν απόλυτα αλώβητη από την κρίση. Διότι η Κυβέρνηση αυτή εξυγίανε τα οικονομικά και δημοσιονομικά μεγέθη του τόπου. Έθεσε τις βάσεις για μια ισχυρή, εύρωστη και εξωστρεφή οικονομία, με υψηλούς ρυθμούς ανάπτυξης, με συνεχή αύξηση των εξαγωγών, με γεωμετρική αύξηση του τουριστικού συναλλάγματος, με μείωση του πληθωρισμού κάτω από τα όρια του 3%, με την ανεργία να έχει μειωθεί, μέσα σε τριάμισι χρόνια, κατά τρεις ποσοστιαίες μονάδες. Η απορρόφηση των κοινοτικών κονδυλίων υπερδιπλασιάστηκε, ενώ πάνω από 20.000.000.000 ευρώ εξασφαλίστηκαν με προσωπική διαπραγμάτευση του Πρωθυπουργού και θα διατεθούν για την ανάπτυξη της περιφέρειας.
      Στο σημείο αυτό, βέβαια, δεν μπορώ να κρύψω το παράπονό μου, κύριε Υπουργέ, σε ό,τι αφορά το ζήτημα της αντιμετώπισης της ιδιαίτερης πατρίδας μου και εκλογικής μου περιφέρειας, του Ηρακλείου και της Κρήτης γενικότερα. Ήμουν από τους πρώτους που με κάθε τρόπο συμπαραστάθηκε και συστρατεύτηκε στην πρωτοβουλία της Κυβέρνησης για τη συστράτευση των πολιτών για την ανακούφιση του πόνου των πυρόπληκτων συνανθρώπων μας στην Πελοπόννησο και αλλού, στην πρωτοφανή τραγωδία του περασμένου καλοκαιριού. Επιχαίρω και επικροτώ τη νομοθετική πρωτοβουλία που ανέλαβε η Κυβέρνηση για την άμεση ανασυγκρότηση των πληγεισών περιοχών.
      Θέλω να πιστεύω ότι η άμεση ανταπόκριση του κράτους στην καταστροφή αυτή, δεν θα παραμείνει μοναδική και περιπτωσιολογική, αλλά θα αποτελέσει απαρχή αντίστοιχων πρωτοβουλιών για το άμεσο μέλλον και για ανάλογες, μικρότερης εμβέλειας, φυσικές καταστροφές. Διότι δεν είναι δυνατόν, κύριε Υπουργέ, σε όλα τα αιτήματα της Κρήτης για μικρής εμβέλειας χρηματοδοτήσεις, να λαμβάνουμε απάντηση ότι όλα τα χρήματα πάνε στις πυρόπληκτες περιοχές.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δεν είναι δυνατόν οι πληγέντες αγρότες στο Δήμο Τυμπακίου και Μοιρών να περιμένουν ακόμη τις αποζημιώσεις τους από τις καταστροφές που υπέστησαν στην πυρκαγιά του 2005.
    Τα ελλείμματα της Κρήτης σε υποδομές…
    ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, σας παρακαλώ, ολοκληρώστε! 
    ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Θα ολοκληρώσω, κύριε Πρόεδρε. Ζητώ, όμως, την ανοχή σας, όπως την δείξατε και στον κ. Φωτιάδη. 
    ΠΡΟΕΔΡΕΥΟΥΣΑ (Έλσα Παπαδημητρίου): Όχι, δεν έχετε την ανοχή μου. Η ώρα είναι 1.10΄, κύριε συνάδελφε. Καταθέστε μια επίκαιρη ερώτηση και θα τα συζητήσουμε όλα αυτά. 
    ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Τα ελλείμματα της Κρήτης σε υποδομές είναι τεράστια, κύριε Υπουργέ, και θα πρέπει, προκειμένου να καλυφθεί το κενό αυτό και να φθάσει το Ηράκλειο και η Κρήτη τα επίπεδα της λοιπής χώρας, να αυξηθούν οι χρηματοδοτήσεις ακόμη πιο γενναία. 
    Κυρία Πρόεδρε, πρέπει να πούμε και για την ιδιαίτερη πατρίδα μας. 
    ΠΡΟΕΔΡΕΥΟΥΣΑ (Έλσα Παπαδημητρίου): Ε, όχι στην Προϋπολογισμό, κύριε συνάδελφε!
    ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Σωστά, έχετε δίκιο! 
    Κύριε Υπουργέ, πρέπει να ομολογήσω πως με έκπληξη διαπιστώσαμε ότι στο νέο χωροταξικό σχεδιασμό δεν γίνεται καμμία μνεία για το διεθνές αεροδρόμιο του Καστελίου, το οποίο εξήγγειλε ο ίδιος ο Πρωθυπουργός. Οφείλω να ομολογήσω ότι ανησυχώ βαθύτατα. Δεν μπορεί να συνεχίσει να είναι η ναυαρχίδα του τουρισμού η Κρήτη με το υπάρχον αεροδρόμιο. Κάτι θα πρέπει να γίνει και θα πρέπει να το δείτε πάραυτα. 
    Επίσης, θέλω να πω και να διαμαρτυρηθώ, διότι από τον τακτικό Προϋπολογισμό του 2008 μειώνεται κατά 7,14% η χρηματοδότηση έναντι του 2007 του Ιδρύματος Τεχνολογίας και Έρευνας, αυτού του «φάρου» της ανατολικής Μεσογείου, για τον οποίο όλη η Κρήτη και όλη η Ελλάδα είναι υπερήφανη. Ελπίζω ότι, εν πάση περιπτώσει, θα του δώσετε τα χρήματα που του ανήκουν, για να εξακολουθεί να λάμπει στην ανατολική Μεσόγειο. 
    Κυρίες και κύριοι συνάδελφοι, θεωρώ ότι ο Προϋπολογισμός του 2008 κινείται προς την ορθή κατεύθυνση και σας καλώ όλους να τον ψηφίσουμε, όπως θα τον ψηφίσω και θα τον στηρίξω και εγώ. 
    Ευχαριστώ. 
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Μπαντουβά. 
    Ο κ. Ιωάννης Αμοιρίδης καλείται στο Βήμα. 
    ΙΩΑΝΝΗΣ ΑΜΟΙΡΙΔΗΣ: Κυρία Πρόεδρε, κύριοι Υπουργοί, αγαπητές συναδέλφισσες και αγαπητοί συνάδελφοι, μόλις τώρα ο Βουλευτής της Συμπολίτευσης απέδειξε ότι δεν πρέπει να έχουμε εμπιστοσύνη στον ίδιο τον Πρωθυπουργό. Αμφιβάλλει –λέει- αν θα γίνει το έργο του αεροδρομίου. Πόσω μάλλον εμείς να έχουμε εμπιστοσύνη σε αυτά που προτείνονται από την Κυβέρνηση! 
    Ο Προϋπολογισμός, αγαπητοί συνάδελφοι, δείχνει την κατεύθυνση μιας χώρας. Και ποια πρέπει να είναι η κατεύθυνση, όπως έχουμε υπογράψει στη Συνθήκη της Λισαβόνας;  Η σύγκλιση με την Ευρωπαϊκή Ένωση στα πλαίσια της βιώσιμης ανάπτυξης. 
    Για να επιτευχθεί, λοιπόν, η οικονομική ανάπτυξη, οι όροι είναι η προστασία του περιβάλλοντος και η κοινωνική δικαιοσύνη. Αν η Κυβέρνηση είχε την ευαισθησία για το περιβάλλον, θα είχε δημιουργήσει Υπουργείο Περιβάλλοντος. Και ξέρετε ποιος είναι ο λόγος. Αφού θα δημοπρατηθούν όλα τα έργα του Δ΄ Κοινοτικού Πλαισίου Στήριξης, μετά θα δημιουργηθεί και το Υπουργείο Περιβάλλοντος.
    Η καμένη γη, ο Ασωπός, η διαχείριση των απορριμμάτων εδώ στην Αττική, χίλια δυο παραδείγματα αποδεικνύουν ότι αυτός ο όρος δεν υπάρχει. Ας δούμε τον όρο της κοινωνικής δικαιοσύνης και της κοινωνικής συναίνεσης. Κοινωνική συναίνεση, όταν προχθές ακόμη εκατό χιλιάδες πολίτες αυτής της χώρας για πρώτη φορά τα τελευταία χρόνια απ’ όλες τις τάξεις διαμαρτύρονταν για το ασφαλιστικό. Και εσείς επιμένετε. Ένα Υπουργείο που «έκαψε» τρεις Υπουργούς! Εγώ εύχομαι στην καινούργια Υπουργό να είναι «σιδεροκέφαλη»! Όμως, δεν ξέρω την πορεία της, αν δηλαδή συνεχίσει στην ίδια κατεύθυνση. Και βέβαια, δεν φταίνε ούτε τα αυθαίρετα –φαντάζομαι- ούτε οι κουμπάροι. Αυτό είναι το κερασάκι στην τούρτα, η κορυφή του παγόβουνου! Είναι η πολιτική της Νέας Δημοκρατίας που δημιουργεί την αντίδραση και όχι οι κουμπάροι! 
    Ο εισηγητής της Πλειοψηφίας είπε ότι η Κυβέρνηση τηρεί τις δεσμεύσεις. Βεβαίως, χαρίσατε πριν από λίγες μέρες 1.000.000.000 ευρώ σε έναν τραπεζίτη και παράλληλα, καμάρωνε ότι έδινε 230 ευρώ σύνταξη στον αγρότη. Υπάρχουν διακόσιες πενήντα χιλιάδες συνταξιούχοι αγρότες. Ξέρετε πόσα αντιστοιχούν  στον καθέναν στο 1.000.000.000 ευρώ; Αντιστοιχούν 4.000 ευρώ. Δηλαδή θα παίρνουν δύο χρόνια σύνταξη και θα τη δίνουν στον τραπεζίτη, για να καλύψει τη δέσμευσή της η Κυβέρνηση. 
    Δέσμευση για διαφάνεια στους μηχανισμούς. Είδαμε τους «κουμπάρους» των καρτέλ. Είδαμε και τους «κουμπάρους» των ομολόγων. 
      Είδαμε να καταργείται το Α.Σ.Ε.Π., να καταργούνται οι ανεξάρτητες αρχές. Αυτή είναι η δέσμευση για τους μηχανισμούς διαφάνειας; 
      Είδαμε ότι δεσμεύτηκε για το δημόσιο χαρακτήρα των Οργανισμών Κοινής Ωφέλειας. Παραλίγο, θα ξεπουλιόταν η Δ.Ε.Η., της οποίας το τιμολόγιο αυξήθηκε κατά 15% γιατί αυξήθηκε το πετρέλαιο -πήγε στα 100 δολάρια, τώρα είναι στα 70- αλλά η Δ.Ε.Η. δεν μειώνεται, όπως δεν μειώνεται τίποτα από αυτά που αυξήθηκαν. Στο παραπέντε γλίτωσε και ο Ο.Τ.Ε. και αν θα γλιτώσει. Και να δούμε τι γίνεται και με την Ολυμπιακή.
      Αυτές είναι ακριβώς, αγαπητοί συνάδελφοι, οι δεσμεύσεις της Κυβέρνησης. Να δούμε και το τελευταίο νομοσχέδιο, γιατί με νομοσχέδιο έρχονται όλα αυτά, που αντικατοπτρίζονται στον Προϋπολογισμό. Απαλλάσσει από το φόρο κληρονομιάς, ποιους; Αυτός που είναι να πληρώσει 750.000 ευρώ θα πληρώσει 50.000. Απαλλάσσει βέβαια και αυτόν που έχει να πληρώσει 10.000 και θα πληρώσει 1.500. Όμως, για δείτε τη διαφορά, στα επόμενα πόσα χρόνια, με το φόρο που βάζει θα χρειαστεί να φτάσει από τις 50.000 στις 750.000 για να εισπράξει το κράτος και πόσα χρόνια γι’ αυτόν που είναι από το 1.500 ευρώ να πάει στα 10.000; 
      Έτσι, λοιπόν, κάνει πράξη τις δεσμεύσεις καλύπτοντας τους γόνους, τους απόγονους που έχουν μεγάλες κληρονομιές, εκείνων των οικογενειών. Και να είστε σίγουροι ότι πιθανόν, αφού γίνουν τα συμβόλαια και πληρώσουν λιγότερα, σε κανένα χρόνο θα έρθει να αποσυρθεί το νομοσχέδιο και να αλλάξει. Θα έχουν καλυφθεί, όμως, αυτοί. Και βέβαια, γι’ αυτό κατέβασε και από το 35% στο 25% το φόρο που πληρώνουν οι μεγάλοι επιχειρηματίες, γιατί έλεγε ότι θα δημιουργηθούν θέσεις εργασίας και επενδύσεις. Τα είδατε αυτά πουθενά; Από το 1.000.000 ευρώ που σας λέω ένα παράδειγμα που θα γλιτώσει ένας εισοδηματίας, ένας επιχειρηματίας και θα το βάλει στη τράπεζα, παίρνει τόκο 40.000 ευρώ. Απ’ αυτό δε, πληρώνει φόρο 10%, δηλαδή 4.000 ευρώ. Ένας εργαζόμενος που παίρνει 40.000 ευρώ πληρώνει φόρο 16.000 ευρώ και 39% επί των ποσοστών. Εκεί θα καταλάβετε τη διαφορά. 
      Να δούμε και το νόμο του κ. Σουφλιά, τον τελευταίο νόμο, που ο εισηγητής είπε ότι έφερε τη διαφάνεια και άλλαξε τα δεδομένα. Με το νόμο του κ. Σουφλιά, όλα τα έργα πήγαν ένα χρόνο πίσω. Ξαναέγιναν οι μελέτες με τα νέα τιμολόγια, επιβαρύνθηκαν όλοι οι οργανισμοί, αυξήθηκε το Φ.Π.Α. κατά 1%. Ποιος πληρώνει αυτήν τη διαφορά; Η καθυστέρηση φαίνεται τώρα γιατί επιστρέφουν στην Ευρωπαϊκή Ένωση 4.000.000.000 ευρώ, που θα μπορούσε να ήταν στην ελληνική περιφέρεια έστω το 1.000.000.000 από τον έναν χρόνο αυτόν που καθυστερήσατε τα έργα. Και τι γίνεται σήμερα; Σε κάθε μεγάλο έργο χτυπάει ένας εργολάβος. Ένας μόνο και δίνει έκπτωση 3% με 4%. Δείτε τα. Αυτή ήταν η διαφάνεια και ο ανταγωνισμός;
      Έτσι ακριβώς και στους Οργανισμούς Τοπικής Αυτοδιοίκησης δημιουργήθηκε τεράστιο πρόβλημα και παράλληλα σε κάθε τοπική κοινωνία, όταν δεν παράγεται έργο δεν υπάρχει ανακύκλωση εργασιών. Δεν παράγεται έργο, δεν παράγεται χρήμα, δεν παράγεται δουλειά. 
      Οι Οργανισμοί, λοιπόν, Τοπικής Αυτοδιοίκησης παίρνουν φέτος 1.411.000.000 ευρώ από τα παρακρατηθέντα σε ομόλογα, τα οποία θα είναι πενταετούς διάρκειας, θα είναι δεκαετούς διάρκειας; Και πόσα άραγε θα μείνουν στους οργανισμούς; Για τα απελθόντα οικονομικά έτη δεν μιλάει καθόλου. Ποια είναι αυτά τα χρήματα. Εάν μία εταιρεία σήμερα πληρώσει φόρο που δεν είχε πληρώσει πριν από δέκα χρόνια, δεν αποδίδεται στην αυτοδιοίκηση αυτός ο φόρος, το αντίστοιχο ποσοστό. Δεν γράφεται στον Προϋπολογισμό σε κανένα σημείο τι θα γίνει με την πληρωμή αυτών που έχουν μονιμοποιηθεί και είναι συμβασιούχοι με το ν. 164/2004 στις μεταφερθείσες αρμοδιότητες, τις οποίες δεν αυξάνει ούτε κατά 0,5% ή κατά ένα ποσοστό γι’ αυτές που υπάρχουν και δεν καλύπτει καθόλου τους εργαζόμενους που μονιμοποιήθηκαν. 
      Οι Οργανισμοί Τοπικής Αυτοδιοίκησης καλούνται να υλοποιήσουν έργα του Δ’ Κοινοτικού Πλαισίου Στήριξης, το οποίο δίνει σ’ αυτόν τον Προϋπολογισμό 400.000.000 ευρώ, ζεστό χρήμα. Και δεν θα βάλει ούτε 1 ευρώ η Κυβέρνηση από το Πρόγραμμα Δημοσίων Επενδύσεων που υποχρεούται και δεν θα κάνει έργο. Τα ίδια χρήματα θα μείνουν και του χρόνου. Γιατί; Γιατί ξεκινούν οι δομές της περιφέρειας για το Δ’ Κοινοτικό Πλαίσιο Στήριξης, που είναι η «ΔΗΜΟΣ Α.Ε.», η «ΠΕΡΙΒΑΛΛΟΝ Α.Ε.», τώρα βγάλαμε και το «ΝΟΜΟΣ Α.Ε.» και αφού βγουν οι υπουργικές αποφάσεις οι οποίες θα είναι ερμηνευτικής σημασίας του ειδικού πλαισίου για το Ε.Σ.Π.Α..
      Άρα αυτά θα πάρουν ένα χρόνο, θα πάμε στο 2008, θα έχουμε πάρει το χρήμα, τις προκαταβολές από την Ευρωπαϊκή Ένωση και θα φαίνεται ότι καλύπτεται η τρύπα στον Προϋπολογισμό, στην ουσία όμως δεν θα έχουμε δημοπρατήσει ούτε ένα έργο.
     Άρα είναι καταδικασμένοι οι Οργανισμοί Τοπικής Αυτοδιοίκησης Α΄ και Β΄ βαθμού να δημοπρατήσουν έργα το 2010 και μέχρι τότε η περιφέρεια θα βουλιάξει και δεν θα υπάρχει παραγωγή έργων. 
     Παράγουμε ανεργία. Και καλύπτουμε τους συντελεστές και λέμε ότι μειώνεται η ανεργία στο 7,4% το 2008 μέσα από τα προγράμματα «STAGE», που είναι εννεάμηνα, δεκαοκτάμηνα. Και είναι αυτά τα παιδιά που σπρώχνουν οι Βουλευτές της Νέας Δημοκρατίας, ανεξάρτητα από το πού θα πάνε, σε ποιους οργανισμούς, οργανωμένα, με στοιχεία, με ονόματα. Και δίνουν ψεύτικες ελπίδες στα παιδιά. 
     Παράλληλα είναι και τα προγράμματα κατάρτισης, που τα εκμεταλλεύονται οι μεγάλες εταιρείες. Το 25% πάει στον καταρτιζόμενο και το 75% πάει στις τσέπες των εταιρειών. Και συνεχίζεται αυτό και στο Δ’ Κοινοτικό Πλαίσιο Στήριξης. Αυτοί που παρακολουθούν τα προγράμματα κατάρτισης παίρνουν 3 ευρώ την ώρα. Για να ζήσουν πηγαίνουν. Αυτή είναι η καταπολέμηση της ανεργίας σήμερα.
     Και κάνουμε το πρόγραμμα για τους φτωχούς. Μιλάτε για τη δημιουργία του νέου ταμείου για τη φτώχεια. Για πρώτη φορά ακούγεται τα τελευταία χρόνια «ταμείο φτώχειας» και τάξη φτωχών στην Ελλάδα. Την Ελλάδα που παραλάβατε περήφανη με τους Ολυμπιακούς Αγώνες και το δυνατό ευρώ, τη φέρνετε τώρα να κάνει «ταμείο φτώχειας».
     Η Κυβέρνηση σε λίγο θα κλείσει τον κύκλο της, αλλά και όλοι μας πολιτικά θα τον κλείσουμε. Όταν θα βγούμε στο πεζοδρόμιο κοντά στο λαό δεν θα βρούμε κανέναν τραπεζίτη και επιχειρηματία να μας χαιρετίσει. Πρέπει να αντιμετωπίσουμε το λαό και να τον κοιτάξουμε στα μάτια. Με τέτοιες λογικές, με τέτοια νομοσχέδια που συγκλίνουν σε τέτοιους προϋπολογισμούς, δεν θα το πετύχουμε.
     Εμείς καταψηφίζουμε το νομοσχέδιο αυτό, γιατί πραγματικά δημιουργεί μεγαλύτερες ανισότητες αντί να τις επουλώσει και να τις μειώσει.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Σολδάτος έχει το λόγο.
     ΘΕΟΔΩΡΟΣ ΣΟΛΔΑΤΟΣ: Κυρίες και κύριοι συνάδελφοι, αυτό που πραγματικά μου προκαλεί εντύπωση στη φετινή Σύνοδο της Βουλής είναι η διαρκής αναφορά των Βουλευτών της Αξιωματικής Αντιπολίτευσης περί οριακής αυτοδυναμίας της νέας διακυβέρνησης. Αναφορά που επανέλαβαν απόψε ο κ. Βενιζέλος, που μίλησε για οριακή πλειοψηφία, ο κ. Τσιόκας που μίλησε για ψήφο ανοχής και άλλοι ομιλητές της Μείζονος Αντιπολιτεύσεως. 
     Η διαφορά κάποιων χιλιάδων ψήφων το 2000 ήταν αρκετή για να κυβερνήσει τότε το ΠΑ.ΣΟ.Κ., με ισχυρή μάλιστα κοινοβουλευτική πλειοψηφία, ενώ η διαφορά των εκατοντάδων χιλιάδων ψήφων το 2007, η διαφορά των τεσσάρων ποσοστιαίων μονάδων, δεν αρκούν κατ’ αυτούς για τη νέα διακυβέρνηση σήμερα.
     Στις 16 Σεπτεμβρίου 2007, κυρίες και κύριοι συνάδελφοι της Αξιωματικής Αντιπολίτευσης, η πλατιά κοινωνική πλειοψηφία των Ελλήνων πολιτών και των Ελληνίδων ανανέωσε την εμπιστοσύνη της στον Κώστα Καραμανλή και στη νέα διακυβέρνηση.
     Η νέα Κυβέρνηση διαθέτει σήμερα σταθερή κοινοβουλευτική πλειοψηφία και κυρίως διευρυμένη κοινωνική πλειοψηφία. Οι πολίτες επέλεξαν να συνεχιστούν οι αλλαγές και οι μεταρρυθμίσεις που έχει ανάγκη ο τόπος.
     Κυρίες και κύριοι συνάδελφοι, η Βουλή των Ελλήνων καλείται να ψηφίσει τον Προϋπολογισμό του 2008, τον τέταρτο κατά σειρά προϋπολογισμό αφότου ανέλαβε τη διακυβέρνηση της χώρας η Νέα δημοκρατία.
     Ο φετινός Προϋπολογισμός αντικατοπτρίζει τη σημερινή κατάσταση της οικονομίας, που τα τέσσερα τελευταία χρόνια έχει σημειώσει εντυπωσιακή πρόοδο. Μείωση του δημόσιου ελλείμματος, υψηλοί ρυθμοί ανάπτυξης, αύξηση των επενδύσεων, σημαντική αποκλιμάκωση του πληθωρισμού, πραγματική και όχι πλασματική ελάττωση της ανεργίας. Κι όλα αυτά παρά τη μεγάλη άνοδο των τιμών του πετρελαίου διεθνώς.
      Κυρίες και κύριοι συνάδελφοι, η παγκόσμια πολιτική ιστορία των τελευταίων δεκαετιών διέψευσε γενιές διανοουμένων και πολιτικών που γαλουχήθηκαν με οράματα και πρακτικές κεντρικοποίησης των οικονομικών σχεδιασμών των κρατών, αντιλήψεις και πρακτικές δηλαδή κρατισμού. 
      Η Νέα Δημοκρατία δεν έκρυψε ποτέ την πίστη της στις αρχές της ελεύθερης οικονομίας, στις αρχές της ιδιωτικής πρωτοβουλίας. Δεν έκρυψε την πίστη της στην απεριόριστη δυνατότητα του Έλληνα και της Ελληνίδας να συμβάλουν και να πρωταγωνιστήσουν στη συλλογική προσπάθεια κράτους και πολίτη για την ανάπτυξη και την πρόοδο της χώρας. Η πετυχημένη προσπάθεια που ξεκίνησε το 2004 και στόχευε στην οικονομική ανασυγκρότηση της Ελλάδας είχε ως αποτέλεσμα τη δυνατότητα της ενεργοποίησης των δυνάμεων της αγοράς στην περιφέρεια και στις συνοικίες της πρωτεύουσας, την ενεργοποίηση δηλαδή του επαγγελματία, του βιοτέχνη, του μικρού και μεσαίου επιχειρηματία, του επιχειρηματικού κόσμου και γενικότερα.
      Ο συντελεστής φορολογίας των ομόρρυθμων και ετερόρρυθμων εταιρειών, των μικρομεσαίων δηλαδή επιχειρήσεων, μειώθηκε σταδιακά από το 25%, στο 20% των ανωνύμων και των Ε.Π.Ε. από 35% σε 25%. Ο φορολογικός συντελεστής των φυσικών προσώπων για εισοδήματα πάνω από 23.000 ευρώ ήταν το 2002 στο 40%. Επί κυβερνήσεων Νέας Δημοκρατίας ο συντελεστής ελαττώνεται θεαματικά με προοπτική το 40% να ισχύσει μελλοντικά για εισοδήματα πάνω από 75.000 ευρώ. Έτσι αντιλαμβάνεται η νέα διακυβέρνηση την προοπτική της ανάπτυξης και όχι με τις φοροεισπρακτικές λογικές και συμπεριφορές των κυβερνήσεων του χθες. Την προοπτική της ανάπτυξης που οδήγησε στην αύξηση της απασχόλησης από το 56,7% του πληθυσμού το 2003 στο 61,5% σήμερα, που οδηγεί σε κοινωνικές παροχές χωρίς δανεισμούς και χωρίς την υποθήκευση του μέλλοντος των παιδιών μας, που επιτρέπει στην Κυβέρνηση να αυξάνει στα 12.000 ευρώ και στα 10.500 ευρώ το αφορολόγητο όριο για τους μισθωτούς και μη μισθωτούς αντίστοιχα, ώστε τρία εκατομμύρια τριακόσιες χιλιάδες πολίτες να μην πληρώνουν πλέον ούτε 1 ευρώ φόρο. Να καταργεί το Φόρο Γονικών Παροχών και Κληρονομιών και να απαλλάσσεται η πρώτη κατοικία από τη φορολογία. Να υλοποιεί τις δεσμεύσεις της για τους τρίτεκνους, που από 1.1.2008 είναι γνωστό πως λαμβάνουν απολύτως όσα έχει δεσμευτεί η νέα διακυβέρνηση. Να αυξάνει το επίδομα ανεργίας, που ήταν καθηλωμένο για πολλά χρόνια στα 311 ευρώ και σε λίγες μέρες φθάνει στα 404 ευρώ, στο 55% δηλαδή του βασικού μισθού. Να διπλασιάζει το Επίδομα Κοινωνικής Αλληλεγγύης στο συνταξιούχο από τα 111 ευρώ που ήταν το 2003 στα 230 ευρώ από την αρχή του νέου έτους. Να καταργεί την εισφορά του Λ.Α.Φ.Κ.Α. δίνοντας έτσι τη δυνατότητα μιας έμμεσης αυξήσεως της τάξεως του 1% έως 5% για τους συνταξιούχους. Να υλοποιεί τη δέσμευσή της για το συνταξιούχο αγρότη.
      Είμαι βέβαιος ότι οι απόμαχοι της αγροτιάς στα χωριά της ιδιαίτερής μου πατρίδας, στην ορεινή αλλά και στην παράκτια Λευκάδα, γνωρίζουν καλύτερα από τον καθένα τη διαφορά μεταξύ των 4.800 ευρώ που έπαιρνε ένα ζευγάρι συνταξιούχων αγροτών ετησίως πριν τέσσερα χρόνια και των 9.500 ευρώ που θα λαμβάνει σε λίγες μέρες. 
      Διατίθεται για την υγεία από τον τακτικό Προϋπολογισμό αύξηση 10% περίπου σε σχέση με το 2007 και 32% σε σχέση με το  2004 όπως ανέφερε στην αποψινή του τοποθέτηση ο αρμόδιος Υπουργός, κ. Δημήτρης Αβραμόπουλος.
      Διατίθενται για την παιδεία κονδύλια αυξημένα κατά 6,5% σε σχέση με πέρσι, ποσοστό δηλαδή υπερδιπλάσιο του πληθωρισμού. Υλοποιούνται επομένως στο ακέραιο οι δεσμεύσεις της Κυβέρνησης, παρά την υποχρέωσή της να πληρώνει τόκους και χρεολύσια εξαιτίας της βαριάς οικονομικής κληρονομιάς που παρέλαβε πριν τέσσερα χρόνια.
      Κυρίες και κύριοι συνάδελφοι, περνώντας σε ένα άλλο πολύ σημαντικό θέμα, επιτρέψετε μου να επισημάνω ότι για πρώτη φορά επιχειρείται ολοκληρωμένος χωροταξικός σχεδιασμός στην πατρίδα μας. Παρουσιάστηκε ήδη το Εθνικό Χωροταξικό Σχέδιο, που αποτελεί αναμφίβολα καθοριστικό παράγοντα για την ολοκληρωμένη και την αειφόρο ανάπτυξη στην ελληνική επικράτεια. 
      Σήμερα δημιουργούνται έργα πνοής σε ολόκληρη τη χώρα. Σχεδιάστηκε, προετοιμάστηκε και ξεκίνησε το μεγαλύτερο πρόγραμμα δημοσίων έργων, η κατασκευή των μεγάλων αυτοκινητοδρόμων, των δρόμων της ανάπτυξης. Ένα σημαντικότατο επενδυτικό και αναπτυξιακό σχέδιο με προϋπολογισμό πάνω από 8.000.000.000 ευρώ, που αφορά σε έργα αυτοκινητοδρόμων συνολικού μήκους χιλίων τετρακοσίων πενήντα χιλιομέτρων και στο οποίο θα αξιοποιηθούν ιδιωτικά κεφάλαια ύψους 6.000.000.000 ευρώ.
      Είμαστε ιδιαίτερα ευχαριστημένοι όσοι προερχόμαστε από την περιοχή της δυτικής και της βορειοδυτικής Ελλάδας, όπου σε λίγα χρόνια θα ανταμώσουν η Εγνατία, ο Ε65 και η Ιόνια Οδός, που επί κυβερνήσεων ΠΑ.ΣΟ.Κ. είχε καταντήσει «αιώνια» οδός! Θυμίζω ότι για πρώτη φορά το ζήτημα του δυτικού άξονα είχε συμπεριληφθεί στους σχεδιασμούς των κυβερνήσεων του 1990-1993, για να ξεχαστεί στη συνέχεια επί μία δεκαετία και να μπορέσει τελικά στα τελευταία τριάμισι χρόνια, που πέρασαν, να ολοκληρωθεί ο σχεδιασμός του, η μελέτη του και η δημοπράτησή του. Και επειδή έχει διαβεβαιώσει εμάς τους Λευκαδίτες ο Υπουργός Περιβάλλοντος, Χωροταξίας και  Δημοσίων Έργων κ. Σουφλιάς ότι έχει συμπεριλάβει στους σχεδιασμούς του τη σύνδεση της Λευκάδας με την Ιόνια Οδό, θα ήθελα με την ευκαιρία να του μεταφέρω την προσδοκία όλων των φορέων και πολιτών του νομού μου να βελτιωθεί η σύνδεση της Λευκάδας με την Αιτωλοακαρνανία σε νέα θέση, στο πλαίσιο της γνωμοδότησης του Εθνικού  Συμβουλίου Χωροταξικού Σχεδιασμού και Αειφόρου Ανάπτυξης που ψηφίστηκε την περασμένη εβδομάδα και που για τη συγκεκριμένη σύνδεση είχε και τη σύμφωνη γνώμη του Τ.Ε.Ε..
      Κυρίες και κύριοι συνάδελφοι, υπερψηφίζω τον Προϋπολογισμό, γιατί έχει αναπτυξιακή δυναμική, έχει κοινωνική διάσταση και πάνω από όλα τον εμπιστεύεται η πλατιά κοινωνική πλειοψηφία των πολιτών, όπως πριν λίγους μήνες εμπιστεύτηκε τη νέα διακυβέρνηση, ανανεώνοντας την εντολή της στον Κώστα Καραμανλή και την κυβερνητική παράταξη.
      Σας ευχαριστώ.
      (Χειροκροτήματα από την πτέρυγα της Νέας  Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστούμε τον κ. Σολδάτο.
      Κυρίες και κύριοι συνάδελφοι, δέχεστε σε αυτό το σημείο να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 1.28΄ λύεται η συνεδρίαση  για σήμερα ημέρα Τρίτη 18 Δεκεμβρίου 2007 και ώρα 18.00΄ με αντικείμενο εργασιών του Σώματος νομοθετική εργασία: συνέχιση της συζήτησης επί του σχεδίου νόμου του Υπουργείου Οικονομίας και Οικονομικών: «Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2008», σύμφωνα με την ημερήσια διάταξη.
      
      Ο  ΠΡΟΕΔΡΟΣ                                 ΟΙ   ΓΡΑΜΜΑΤΕΙΣ
ΟΛΟΜΕΛΕΙΑ 17-12-07	ΣΕΛ. 4

