ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ 

Παρασκευή 2 Μαρτίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το Λύκειο Αρτέμιδας Αττικής, το 1ο Γυμνάσιο Ηρακλείου Αττικής, το Γυμνάσιο Κεφάλου Κω και το 5ο Γυμνάσιο Μυτιλήνης, σελ.
3. Επί διαδικαστικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 5 Μαρτίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Υγείας και Κοινωνικής Αλληλεγγύης:
i. σχετικά με την τοποθέτηση υποδιοικητή στην 6η Υγειονομική Περιφέρεια Τρίπολης κ.λπ., σελ.
ii. σχετικά με τις συνθήκες εργασίες των καθαριστριών στα νοσοκομεία κ.λπ., σελ.
β) Προς την Υπουργό Τουριστικής Ανάπτυξης, σχετικά με την επανεξέταση του ζητήματος της επιδότησης των τουριστικών επιχειρήσεων του Νομού Πιερίας κ.λπ., σελ.
γ) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την ενοποίηση και διαμόρφωση σε πάρκο πρασίνου και αναψυχής του χώρου γύρω από τη Βίλα Ζωγράφου κ.λπ., σελ.
δ) Προς τον Υπουργό Οικονομίας και Οικονομικών σχετικά με τα φορολογικά μέτρα για τη διευκόλυνση των οικιακών εφαρμογών φωτοβολταϊκών συστημάτων κ.λπ., σελ.
ε) Προς τον Υπουργό Περιβάλλοντος, Χωροταξίας και Δημοσίων ‘Εργων, σχετικά με την εγκατάσταση ιχθυοτροφικής μονάδας στη νήσο Σχίζα Μεθώνης, τις περιβαλλοντικές επιπτώσεις κ.λπ., σελ.
στ) Προς τον Υπουργό Απασχόλησης και Κοινωνικής Προστασίας, σχετικά με την επιχορήγηση του Ταμείου Συντάξεως και Αυτασφαλίσεως Υγειονομικών (ΤΣΑΥ) από τον Κρατικό Προϋπολογισμό κ.λπ., σελ.
5. Συζήτηση επίκαιρης επερώτησης Βουλευτών του ΠΑ.ΣΟ.Κ. προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την διαχείριση των απορριμμάτων και των αποβλήτων, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Εκθέσεων Διαρκών Επιτροπών:
i. Η Διαρκής Επιτροπή Παραγωγής και Εμπορίου καταθέτει την έκθεσή της στην πρόταση νόμου αρμοδιότητας του Υπουργείου Ανάπτυξης: «Για την προστασία των καταναλωτών στις τραπεζικές δανειακές συμβάσεις, την αποζημιωτική συλλογή αγωγή και τις αρχές λειτουργίας οργάνων για την επίλυση των καταναλωτικών διαφορών», σελ.
ii. Η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων: «Μεταρρύθμιση του θεσμικού πλαισίου για τη δομή και λειτουργία των Ανωτάτων Εκπαιδευτικών Ιδρυμάτων», σελ.
iii. H Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Άμυνας: «Κύρωση της Συμφωνίας Συνεργασίας μεταξύ του Υπουργού Εθνικής Άμυνας της Ελλάδας και των Υπουργών Εθνικής Άμυνας της Γαλλίας, του Βελγίου, της Ισπανίας και της Ιταλίας, σχετικά με τη συμμετοχή της Ελληνικής Δημοκρατίας στη συνεργασία Γαλλίας, Βελγίου, Ισπανίας, Ιταλίας, για το Σύστημα Παρατηρήσεως της Γης από το Διάστημα HELIOS II», σελ.
iv. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου αρμοδιότητας του Υπουργείου Δημόσιας Τάξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου Υπουργών της Βοσνίας-Ερζεγοβίνης για την επανεισδοχή ατόμων που διαμένουν παράνομα στο έδαφος των κρατών τους και του Πρωτοκόλλου εφαρμογής αυτής», σελ.

ΟΜΙΛΗΤΕΣ
Α. Επί Διαδικαστικού Θέματος:
ΓΕΙΤΟΝΑΣ Κ., σελ.
ΛΟΒΕΡΔΟΣ Α., σελ.
ΤΡΑΓΑΚΗΣ Ι., σελ.
ΦΛΩΡΙΔΗΣ Γ., σελ.

Β. Επί των επικαίρων ερωτήσεων:
ΓΙΑΚΟΥΜΑΤΟΣ Γ., σελ.
ΓΙΑΝΝΟΠΟΥΛΟΣ Α., σελ.
ΚΑΛΟΓΙΑΝΝΗΣ Σ., σελ.
ΚΑΝΕΛΛΗ Λ., σελ.
ΚΑΤΣΙΛΙΕΡΗΣ Π. σελ.
ΛΕΒΕΝΤΗΣ Α., σελ.
ΛΥΚΟΥΡΕΝΤΖΟΣ Α., σελ.
ΜΠΕΖΑΣ Α., σελ.
ΝΑΚΟΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΑΓΕΩΡΓΙΟΥ Α., σελ.
ΠΕΤΡΑΛΙΑ-ΠΑΛΛΗ Φ., σελ.
ΣΚΥΛΛΑΚΟΣ Α., σελ.

Γ. Επί της Επίκαιρης Επερώτησης:
ΑΗΔΟΝΗΣ Χ., σελ.
ΒΕΡΕΛΗΣ Χ., σελ.
ΓΕΙΤΟΝΑΣ Κ., σελ.
ΔΙΑΜΑΝΤΙΔΗΣ Ι., σελ.
ΖΩΗΣ Χ., σελ.
ΚΑΚΛΑΜΑΝΗΣ Α., σελ.
ΛΟΒΕΡΔΟΣ Α., σελ.
ΝΑΚΟΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΥΛΟΠΟΥΛΟΣ Π., σελ.
ΣΚΥΛΛΑΚΟΣ Α., σελ.
ΦΛΩΡΙΔΗΣ Γ., σελ.
 
      
       ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  S΄
      Παρασκευή 2 Μαρτίου 2007 
      Αθήνα, σήμερα στις 2 Μαρτίου 2007, ημέρα Παρασκευή και ώρα 10.42΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Ανδρέα Λυκουρέντζο, Βουλευτή Αρκαδίας,  τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Α΄ Αθηνών κ. ΕΛΕΝΑ ΚΟΥΝΤΟΥΡΑ και ο Βουλευτής Β΄ Πειραιώς και Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ  κατέθεσαν αναφορά, με την οποία το Πανελλήνιο Συντονιστικό Όργανο Συλλόγων και Σωματείων «Βοήθεια στο Σπίτι» ζητεί τη λήψη μέτρων για τη συνέχιση του προγράμματος και τη διασφάλιση της εργασίας των απασχολουμένων σε αυτό.
      2) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά, με την οποία οι Δήμαρχοι Δυτικής Θεσσαλονίκης ζητούν τη λήψη άμεσων μέτρων για την άρτια αστυνόμευση της Δυτικής Θεσσαλονίκης.
      3) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα κατέθεσαν αναφορά, με την οποία το Σωματείο Εργατοϋπαλλήλων «ΚΟΚΑ-ΚΟΛΑ 3Ε» Θεσ/νίκης διαμαρτύρεται για τις διώξεις συνδικαλιστικών στελεχών του κλάδου κ.λπ..
      4) Ο Βουλευτής Χανίων κ. ΧΡΗΣΤΟΣ ΜΑΡΚΟΓΙΑΝΝΑΚΗΣ κατέθεσε αναφορά, με την οποία ο Δήμαρχος Πλατανιάς Χανίων ζητεί την αναβάθμιση σε Αστυνομικό  Τμήμα του Αστυνομικού Σταθμού Πλατανιάς.
      5) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά, με την οποία Πτηνοτροφικοί Συνεταιρισμοί και Σύλλογοι Πτηνοτρόφων Παραγωγών Ελλάδος ζητούν την καταβολή στους πτηνοτρόφους παραγωγούς της οικονομικής ενίσχυσης που αποφάσισε η Ε.Ε. κ.λπ..
      6) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά, με την οποία Καπνοπαραγωγοί του Ν. Πιερίας ζητούν την αναμόρφωση του ισχύοντος θεσμικού πλαισίου για τη μετάκληση αλλοδαπών εργατών γης.
      7) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά, με την οποία ο Παραθεριστικός-Οικοδομικός Συνεταιρισμός των Εργαζομένων στην Πολεμική Αεροπορία ζητεί την οικιστική αποκατάσταση των μελών του.
      8) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά, με την οποία το Κέντρο Δημιουργικής Απασχόλησης Παιδιών του Δήμου Αιγινίου  Πιερίας ζητεί την οικονομική και λειτουργική του υποστήριξη.
      9) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά, με την οποία ο Αγροτικός Σύλλογος Κατερίνης Ν. Πιερίας ζητεί την αποζημίωση όλων των βαμβακοπαραγωγών της περιοχής για τις ζημιές που υπέστησαν από τις βροχοπτώσεις.
      10) Η Βουλευτής Λέσβου κ. ΧΡΙΣΤΙΑΝΑ ΚΑΛΟΓΗΡΟΥ και ο Βουλευτής Β΄ Πειραιώς και Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά, με την οποία ο Δήμος Λουτρόπολης Θερμής Νομού Λέσβου ζητεί την ίδρυση γυμνασίου στο δήμο αυτό.
      11) Η Βουλευτής Λέσβου κ. ΧΡΙΣΤΙΑΝΑ ΚΑΛΟΓΗΡΟΥ κατέθεσε αναφορά, με την οποία ο Σύλλογος των Τεχνολόγων Εκπαιδευτικών του ΕΠΑ.Λ.-Τ.Ε.Ε. ζητεί να συμπεριληφθούν στις επαγγελματικές σχολές οι ειδικότητες των Ηλεκτρολόγων, Ηλεκτρονικών και  η ειδικότητα «Μηχανική Αυτοκινήτου».
      12) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά, με την οποία ο Αγροτικός Σύλλογος Φθιώτιδας ζητεί τη θέσπιση κινήτρων αναπτυξιακών δράσεων για τους αγρότες, τη δημιουργία έργων υποδομής στην περιοχή του κ.λπ..
      13) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά, με την οποία ο κ. Ρούσσος Κυπριωτάκης, Μέλος Δ.Σ. Μουσείου Νίκου Καζαντζάκη διαμαρτύρεται για τον αποκλεισμό του Μουσείου Νίκου Καζαντζάκη από επετειακές εκδηλώσεις.
      14) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία η κ. Μαρίτα Παντέρι ζητεί να μην αναθεωρηθεί το άρθρο 24 του Συντάγματος κ.λπ..
      15) Ο Βουλευτής Β΄ Πειραιώς κ. ΓΡΗΓΟΡΙΟΣ ΝΙΩΤΗΣ και ο Βουλευτής Β΄ Πειραιώς και Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά, με την οποία το Βιοτεχνικό Επιμελητήριο Πειραιά ζητεί να μη θιγούν τα συνταξιοδοτικά και ασφαλιστικά δικαιώματα των ασφαλισμένων του Τ.Ε.Β.Ε..
      16) Ο Βουλευτής Β΄ Πειραιώς κ. ΓΡΗΓΟΡΙΟΣ ΝΙΩΤΗΣ κατέθεσε αναφορά, με την οποία η Ομοσπονδία Βιοτεχνικών Σωματείων Πειραιά ζητεί την οικονομική εξυγίανση του Τ.Σ.Α. και Τ.Α.Ε. κ.λπ..
      17) Ο Βουλευτής Χαλκιδικής κ. ΓΕΩΡΓΙΟΣ ΒΑΓΙΩΝΑΣ κατέθεσε αναφορά, με την οποία ο κ. Καλαϊτζής ζητεί τη χορήγηση άδειας αναψυκτηρίου στην πλωτή εξέδρα του λιμανιού του Ν. Μαρμαρά Χαλκιδικής.
      18) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ κατέθεσε αναφορά, με την οποία ο Νομάρχης Εύβοιας ζητεί την αύξηση των πιστώσεων για την ανέγερση σχολικών μονάδων στην Εύβοια.
      19) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά, με την οποία η Γενική Δ/νση Αρχαιοτήτων και Πολιτιστικής Κληρονομιάς του Υπουργείου Πολιτισμού ζητεί τη χρηματοδότηση του έργου αντικατάστασης της στέγης του Ιερού Ναού Αγίου Νικολάου Νεοχωρίου Υπάτης.
      20) Ο Βουλευτής  Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία ο Σύλλογος Τουριστικής Ανάπτυξης Καλών Νερών Μαγνησίας ζητεί να ενταχθούν στο πρόγραμμα κοινωνικού τουρισμού του Ο.Γ.Α. και τα ξενοδοχεία που δεν προσφέρουν πρωϊνό.
      21) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά, με την οποία η Κοινότητα  Μυροφύλλου Τρικάλων ζητεί από τη Δ.Ε.Η. την κατασκευή οδικών έργων στην περιοχή της στο πλαίσιο των αντισταθμιστικών ωφελειών από την κατασκευή του φράγματος.
      22) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορές, με τις οποίες η Κοινότητα Μυροφύλλου Τρικάλων ζητεί τη χορήγηση έκτακτων πιστώσεων για τη βελτίωση και ασφαλτόστρωση του οδικού δικτύου της.
      23) Ο Βουλευτής Έβρου κ. ΣΤΑΥΡΟΣ ΚΕΛΕΤΣΗΣ κατέθεσε αναφορά, με την οποία ο Αλιευτικός Σύλλογος Μηχανοτρατών και Γρι-Γρι Αλεξανδρούπολης και Σαμοθράκης «Ο ΦΑΡΟΣ» καταγγέλλει ανεξέλεγκτη και προκλητική δραστηριότητα των τουρκικών αλιευτικών στο Αιγαίο.
      24) Ο Βουλευτής  Έβρου κ. ΣΤΑΥΡΟΣ ΚΕΛΕΤΣΗΣ κατέθεσε αναφορά, με την οποία ο Σύλλογος Ειδικών Ιατρών Ε.Σ.Υ. Π.Γ.Ν.Α. ζητεί τη διατήρηση των θέσεων Δ/ντών γιατρών του Ε.Σ.Υ. στο Νοσοκομείο Αλεξανδρούπολης.
      25) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά, με την οποία η Πανελλήνια Ένωση Μεταποιητικών Τυποποιητών Εξαγωγέων Επιτραπέζιων Ελιών ζητεί χρηματοδότηση για την επέκταση της προστατευόμενης γεωγραφικής περιοχής του εθνικού μας προϊόντος «Ελιά Καλαμάτας».
      26) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα εφημερίδας, που αναφέρεται σε τραγικό περιστατικό θανάτου ενός οπλίτη σε στρατιωτική μονάδα της Ρόδου.
      27) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία η Συντεχνία Αρτοποιών Αθηνών, Προαστίων και Περιχώρων ζητεί την έκδοση Φ.Ε.Κ. με ενιαίο διορθωμένο το κείμενο του νόμου 3526/2007.
      28) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά, με την οποία πολίτες του Δήμου Πρώτης Σερρών ζητούν την έρευνα των καταγγελιών που αφορούν στις ενέργειες της Δημοτικής Αρχής της Πρώτης Σερρών.
      29) Ο  Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία η Ένωση Απόστρατων Αξιωματικών Αεροπορίας Ν.Π.Δ.Δ. ζητεί την άμεση προώθηση νέου ενιαίου στρατιωτικού μισθολογίου.
      30) Η Βουλευτής Κερκύρας κ. ΑΝΤΖΕΛΑ ΓΚΕΡΕΚΟΥ κατέθεσε αναφορά, με την οποία  υπάλληλοι του Υποκαταστήματος Κερκύρας, της Τράπεζας της Ελλάδος ζητούν την ενίσχυση της λειτουργίας του Υποκαταστήματος Κερκύρας.
      31) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία η Ένωση Πτηνοτροφικών Προϊόντων «ΠΤΗΝΟΤΡΟΦΙΚΗ» ζητεί την οικονομική ενίσχυση των πτηνοτρόφων.
      32) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία το Κέντρο Παιδικής Μέριμνας Αρρένων Πωγωνιανής ζητεί την κάλυψη των κενών θέσεων για τη εύρυθμη λειτουργία του.
      33) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία η κ. Μαρία Ρηγούτσου, καθηγήτρια  ΠΕ2 ζητεί την επανεξέταση της επιλογής της συντονίστριας εκπαίδευσης Γαλλίας.
      34) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία ο Δήμος Ανατολικού Ζαγορίου Ιωαννίνων ζητεί τη συνέχιση της λειτουργίας του Γυμνασίου Μηλιωτάδων.
      35) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία ο Δήμος Ανατολικού Ζαγορίου Ιωαννίνων ζητεί να ανακληθεί η απόφαση της Δ.Ε.Η. για προμήθεια μόνον εμποτισμένων στύλων.
      36) Ο Βουλευτής Καρδίτσας κ. ΚΩΝΣΤΑΝΤΙΝΟΣ ΡΟΒΛΙΑΣ κατέθεσε αναφορά, με την οποία ο Νομάρχης Καρδίτσας ζητεί τη στεγαστική αποκατάσταση των επαναπατρισθέντων πολιτικών προσφύγων του Ν. Καρδίτσας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 2761/4-1-07 ερώτηση της Βουλευτού κ. Παρασκευής (Εύης) Χριστοφιλοπούλου δόθηκε με το υπ’ αριθμ. 1396/18-1-07 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης και κατά το μέρος που εμπίπτει στην αρμοδιότητα του Υπουργείου Δικαιοσύνης, παρακαλώ να ενημερώσετε την κυρία Βουλευτή για τα εξής:
      Όπως προκύπτει από το υπ' αριθμ. πρωτ. 100238/16-1-2007 έγγραφο της Εισαγγελίας Πρωτοδικών Αθηνών, για το διαλαμβανόμενο στο από 3-1-2007 δημοσίευμα της εφημερίδας «ΕΘΝΟΣ» ζήτημα που αναφέρεται στη συγκεκριμένη ερώτηση έχει σχηματισθεί η με Αριθμό Βιβλίο Μηνύσεων Β 2007/45 προκαταρκτική δικογραφία. Η συγκεκριμένη δικογραφία έχει διαβιβασθεί από τις 12-1-2007 στον Πταισματοδίκη Ελευσίνας για τη διενέργεια προκαταρκτικής εξέτασης, προς διακρίβωση ενδεχόμενης τέλεσης πλημμελημάτων.
      Σύμφωνα με το ίδιο έγγραφο της Εισαγγελίας Πρωτοδικών Αθηνών, για τα υπόλοιπα ζητήματα της ίδιας υπόθεσης που σχετίζονται με το παραπάνω δημοσίευμα, κατόπιν υποβολής της υπ' αριθ. 1020/2288/8-α/6-8-2006 δικογραφίας από το Αστυνομικό Τμήμα Μεγάρων, ασκήθηκε ποινική δίωξη για παράβαση του άρθρου 17 παρ. 1 και 8 του Νόμου 1337/1983 «Επέκταση των πολεοδομικών σχεδίων, οικιστική ανάπτυξη και σχετικές ρυθμίσεις». Κατά τη δικάσιμο της συγκεκριμένης υπόθεσης στις 15-1-2007 ενώπιον του Β' Μονομελούς Πλημμελειοδικείου Αθηνών, ο κατηγορούμενος καταδικάστηκε σε φυλάκιση 6 μηνών και χρηματική ποινή 5.000 ευρώ.
      Επισημαίνεται ότι, αυτονόητα, το Υπουργείο Δικαιοσύνης δεν παρεμβαίνει στο δικαιοδοτικό έργο της ανεξάρτητης Δικαιοσύνης.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      2. Στην με αριθμό 2439/15-12-06 ερώτηση του  Βουλευτή κ. Μάρκου Μπόλαρη δόθηκε με το υπ’ αριθμ. 562/3-1-07 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της υπ' αριθ. 2432/15-12-2006 ερώτησης του Βουλευτή κ. Μ. Μπόλαρη σας γνωρίζουμε ότι η διανομή του κινητού εξοπλισμού του Οργανισμού Αθήνα 2004 έγινε με βάση κριτήρια, όπως η κοινωνική ωφέλεια, η υποστήριξη της περιφέρειας, η κάλυψη αναγκών νοσοκομείων, προνοιακών ιδρυμάτων, πανεπιστημίων, η υποστήριξη κοινωνικών προγραμμάτων (βοήθεια στο σπίτι, μεταφορά μαθητών από απομακρυσμένες περιοχές στα σχολεία τους). Ιδιαίτερη μέριμνα επιδείχθηκε για τα άτομα με αναπηρίες.
      Όσον αφορά στο έγγραφο που έλαβε η τότε διευθύντρια του ΚΕΠΕΠ για την παραλαβή του ΜΙΝΙ BUS, προέρχεται από αναρμόδιο φορέα, αφού σύμφωνα με τις υπ' αριθμ. 2/57432/0025 (Φ.Ε.Κ 1606/Β΄/27.10.04) και 2/44890/0004 (Φ.Ε.Κ. 1334/Β΄/31.08.04) Κοινές Υπουργικές Αποφάσεις, που εκδόθηκαν προκειμένου να θεσπιστούν οι διαδικασίες κατανομής, αρμόδια για τη διάθεση του εξοπλισμού αυτού είναι πλέον η Ολυμπιακά Ακίνητα Α.Ε..
      Η διανομή του κινητού εξοπλισμού έχει πια ολοκληρωθεί και για το λόγο αυτό δεν υπάρχει δυνατότητα παραχώρησης άλλου οχήματος.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      3. Στην με αριθμό 2977/277/11-1-07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε./173/26-1-07 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 2977/277/11.1.07 ερώτησης και Αίτησης Κατάθεσης Εγγράφων του Βουλευτή κ. Φώτη Κουβέλη, σας γνωρίζουμε τα εξής:
      Κατά την κατεδάφιση των ετοιμόρροπων κτηρίων που πραγματοποιήθηκε στο τέλος Νοεμβρίου αρχές Δεκεμβρίου 2006 επί της οδού Αρδηττού 18-24 στο Μετς, ύστερα από την υπ' αριθ. ΥΠΠΟ/ΓΔΑΠΚ/ΑΡΧ/Α1/Φ3/884/3/4359 Υ.Α. εντοπίσθηκε και περισυνελλέγη αρχαίο αρχιτεκτονικό υλικό προερχόμενο από αρχαία ή Παλαιοχριστιανικά μνημεία της περιοχής, εντοιχισμένο ως οικοδομικό υλικό στους τοίχους των οικιών των αρχών του 20oυ αι., το οποίο και μεταφέρθηκε προς φύλαξη στις αποθήκες της Γ΄ Εφορείας Προϊστορικών και Κλασικών Αρχαιοτήτων.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      4. Στην με αριθμό 2373/14-12-06 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. 136494/ΙΗ/3-1-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2373/14-12-2006, που κατέθεσε ο Βουλευτής κ. Μανώλης Όθωνας σχετικά με το Ειδικό Σχολείο Ρεθύμνου, σας γνωρίζουμε τα ακόλουθα:
      Α. ΕΚΠΑIΔΕΥΤΙΚΟ ΠΡΟΣΩΠΙΚΟ
      Για την κάλυψη των κενών θέσεων του ειδικού εκπαιδευτικού και ειδικού βοηθητικού προσωπικού εστάλησαν στις Περιφερειακές Δ/νσεις Εκπ/σης:
      - 86 πιστώσεις αναπληρωτών και 2.702 ώρες για πρόσληψη ειδικού εκπαιδευτικού προσωπικού για την κάλυψη των κενών στα ΚΔΑΥ και στις Σχολικές Μονάδες Ειδικής Αγωγής και 
      - 165 πιστώσεις αναπληρωτών και 60 ώρες για πρόσληψη Ειδικού Βοηθητικού Προσωπικού για τις ανάγκες των Σχολικών Μονάδων Ειδικής Αγωγής όλης της χώρας.
      Για την κάλυψη των κενών εκπαιδευτικού προσωπικού για το τρέχον σχολ. ετος έχουν σταλεί έως τώρα:
      	στις Δ/νσεις Α/θμιας Εκπ/σης όλης της χώρας 670 πιστώσεις αναπληρωτών και 71 ώρες για την πρόσληψη ωρομισθίων.
      	στις Δ/νσεις Β/θμιας Εκπ/σης όλης της χώρας 261 πιστώσεις αναπληρωτών και 4.717 ώρες για την πρόσληψη ωρομισθίων.
      Συγκεκριμένα, για την κάλυψη των κενών θέσεων στις Σχολικές Μονάδες Ειδικής Αγωγής του Νομού Ρεθύμνου εστάλησαν για τις ανάγκες της Α/θμιας Εκπ/σης 8 πιστώσεις αναπληρωτών .
      Ειδικότερα, για το 6/θ Ειδικό Δημοτικό Σχολείο Ρεθύμνου σας γνωρίζουμε ότι είναι εγγεγραμμένοι σε αυτό 15 μαθητές. Η οργανικότητά του βάσει του μαθητικού του δυναμικού είναι υπερπλήρης (διπλάσια της προβλεπόμενης, διότι ο αριθμός των μαθητών ανά τμήμα είναι από 6 έως 8, π.δ. 603/82). Είναι στελεχωμένο με 6 δασκάλους, 2 εκπ/κούς Φυσικής Αγωγής, και 1 Μουσικό ως ωρομίσθιο.
      Επίσης, υπηρετούν 3 μέλη του Ειδικού Εκπαιδευτικού Προσωπικού και Ειδικού Βοηθητικού Προσωπικού (Ψυχολόγος, Κοινωνική Λειτουργός και ειδικό βοηθητικό προσωπικό) καθώς και 1 Λογοθεραπεύτρια ως ωρομίσθια.
      Επιπλέον, σχετικά με τις νέες ρυθμίσεις για την Ειδική Αγωγή επισημαίνεται ότι το σχέδιο νόμου πριν κατατεθεί στη Βουλή, θα δοθεί για διαβούλευση σε όλους τους εμπλεκόμενους σε θέματα της Ειδικής Αγωγής φορείς (ομοσπονδίες γονέων και εκπαιδευτικών) .
      Β. ΣΧΟΛΙΚΗ ΣΤΕΓΗ
      Σε ό, τι αφορά τη σχολική στέγη του Ν. Ρεθύμνου, σας γνωρίζουμε τα ακόλουθα:
      Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ.Π..Σ.).
      Το YΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα, μελέτες και κατασκευές, χωρίς περαιτέρω παρέμβαση μέσα στο Νομό.
      Η επιχορήγηση στο Ν. Ρεθύμνου από τις πιστώσεις του Εθνικού Π.Δ. Ε. του ΥΠ.Ε.Π.Θ. μέσω της Ο.Σ.Κ. Α.Ε. ανήλθε για το έτος 2006 στο ποσό των 800.000,00 ευρώ.
      Αντίστοιχα σε ετήσιες επιχορηγήσεις προς τους Ο.Τ.Α. για επισκευές και συντηρήσεις των σχολικών κτιρίων προβαίνει το ΥΠ.ΕΣ.Δ.Δ.Α..
      Το ΥΠ.Ε.Π.Θ. σε συνεργασία με τον Ο.Σ.Κ. Α.Ε. φροντίζει ώστε οι αρχιτεκτονικές μελέτες διδακτηρίων να ανταποκρίνονται, όσο το δυνατόν, στις τοπικές Συνθήκες.
      Τέλος, σας γνωρίζουμε ότι, όσον αφορά στο θέμα της εξασφάλισης σύγχρονων κτιριακών εγκαταστάσεων για τα σχολεία του Ν. Ρεθύμνου, σύμφωνα με εγκύκλιο του ΥΠ.Ε.Π.Θ., έχει προγραμματιστεί καταγραφή της υφισταμένης κατάστασης, βάσει της οποίας θα διαμορφωθεί πενταετές πρόγραμμα Σχολικής Στέγης, με προτεραιότητα στις περιπτώσεις που κρίνονται σήμερα ανεπαρκείς.
      Ο Υφυπουργός
      ΓΕΩΡΓΙΟΣ ΚΑΛΟΣ»
      5. Στην με αριθμό 2343/13-12-06 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 135776-ΙΗ/3-1-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2343/13.12.2006, που κατέθεσε η Βουλευτής κ. Ροδούλα Ζήση, σχετικά με τη στέγαση των Νηπιαγωγείων του Νομού Μαγνησίας, σας γνωρίζουμε τα ακόλουθα:
      Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και π.δ.. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ ‘ Κ.Π.Σ.).
      Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047 / 6) για οικόπεδα, μελέτες και κατασκευές χωρίς περαιτέρω παρέμβαση μέσα στο Νομό.
      Η ετήσια επιχορήγηση στο Νομό Μαγνησίας από τις πιστώσεις του Εθνικού Π.Δ.Ε. του ΥΠ.Ε.Π.Θ. μέσω του Ο.Σ.Κ. Α.Ε. ανήλθε για το έτος 2006 σε 1.700.000.00 €.
      Αντίστοιχα σε ετήσιες επιχορηγήσεις προς τους Ο.Τ.Α. για επισκευές και συντηρήσεις των σχολικών κτιρίων προβαίνει το ΥΠ. ΕΣ.Δ.Δ.Α.
      Όσον αφορά στην εξασφάλιση σύγχρονων κτιριακών εγκαταστάσεων για τη στέγαση των Νηπιαγωγείων του Νομού Μαγνησίας, σας γνωρίζουμε ότι, όπως μας ενημέρωσε η Ν.Α Μαγνησίας, έχει γίνει ήδη καταγραφή της υφιστάμενης κατάστασης και θα συμπεριληφθεί η κατασκευή νέων Νηπιαγωγείων στο νέο πενταετές Πρόγραμμα (2008-2012) Σχολικής Στέγης με προτεραιότητα στις περιπτώσεις που κρίνονται σήμερα ανεπαρκείς.
      Σήμερα, κατασκευάζονται τα εξής Νηπιαγωγεία στο Νομό:
      - 2ο Νηπιαγωγείο Αγριάς
      - 2ο Νηπιαγωγείο Πορταριάς-Άλλης Μεριάς
      - Νηπιαγωγεία Κάρλας-Καναλίων
      -2ο Νηπιαγωγείο Αρτέμιδας-Κάτω Λεχωνίων
      -9ο Νηπιαγωγείο Βόλου
      -5ο και 11ο Νηπιαγωγεία Νέας Ιωνίας
      - 4ο Νηπιαγωγείο Αλμυρού
      Αναμένεται η ένταξη στο Π.Ε.Π. Θεσσαλίας 2000-2006 των: 
      - 2ο Νηπιαγωγείο Πορταριάς-Άλλης Μεριάς
      - Νηπιαγωγείο Αγίου Στεφάνου Δήμου Βόλου.
      Τέλος, σας γνωρίζουμε ότι το ΥΠ.Ε.Π.Θ. θα φροντίσει στο πλαίσιο των χρηματοοικονομικών δυνατοτήτων του Π.Δ.Ε., για επαρκή χρηματοδότηση της Ν.Α. Μαγνησίας προκειμένου να εξελιχθεί ομαλά η πορεία εκτέλεσης του έργου σχολικής στέγης.
      Ο Υφυπουργός
      ΓΕΩΡΓΙΟΣ ΚΑΛΟΣ»
      6. Στην με αριθμό 2872/9.1.07 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 303/23.1.07 έγγραφο από την Yπουργό Τουριστικής Ανάπτυξης η ακόλουθη απάντηση:
      «Σε απάντηση του παραπάνω σχετικού, σας γνωρίζουμε τα κάτωθι:
      Στο Υπουργείο Τουριστικής Ανάπτυξης υπηρετούν:
      14-Απόφοιτοι της Σχολής Δημόσιας Διοίκησης.
      49-Π.Ε. (Όλων των ειδικοτήτων)
      25- Τ.Ε. (Όλων των ειδικοτήτων)
      Σημειώνεται ότι το προαναφερόμενο στελεχικό δυναμικό, κατά ένα μεγάλο ποσοστό, είναι υπάλληλοι οι οποίοι μετετάγησαν στο Υπουργείο, κατά παρέκκλιση των κειμένων διατάξεων. Σύμφωνα με το άρθ. 8 του ν. 3270/11.10.2004 «αρμοδιότητες του Υπουργείου Τουριστικής Ανάπτυξης και θέματα Τουρισμού».
      Το εν λόγω προσωπικό, όχι μόνο έχει αξιοποιηθεί, ανάλογα με τον κλάδο και την ειδικότητά του, αλλά κρίνεται άκρως απαραίτητο για την ορθή και αποτελεσματική λειτουργία των Υπηρεσιών του Υπουργείου.
      Οι ήδη υπηρετούντες απόφοιτοι της Σχολής Δημόσιας Διοίκηση, έχουν τοποθετηθεί σε Διευθύνσεις «κλειδιά» (Τουριστικών Λιμένων, Τουριστικές Επενδύσεις, ΕΠΑΝ, Τουριστικής Πολιτικής & Συντονισμού, με Προϊστάμενο της Δ/νσης απόφοιτο της Σχολής) και οι οποίοι μεταξύ των άλλων καθηκόντων τους στην Κεντρική Υπηρεσία, διενεργούν ελέγχους - αυτοψίες με μετακινήσεις τόσο στο εσωτερικό όσο και στο εξωτερικό στα πλαίσια προβολής του Τουριστικού Προϊόντος, σε συνεργασία με τοπικούς φορείς, Τουριστική Αστυνομία, κ.ο.κ..
      Επιπλέον σας γνωρίζουμε ότι παραμένουν 46 κενές οργανικές θέσεις Π.Ε. και 10 Τ.Ε..
      Κατά συνέπεια και επιπλέον λόγω της πολυπλοκότητας - ευρύτητας του αντικειμένου των αρμοδιοτήτων του Υπουργείου Τουριστικής Ανάπτυξης, το υπηρετούν προσωπικό αριθμητικά και όχι ποιοτικά δεν επαρκεί για την κάλυψη υπηρεσιακών αναγκών τόσο της Κεντρικής Υπηρεσίας όσο και των Γραφείων Εξωτερικού.
      Σύμφωνα με το ν. 3498/24.10.2006, το Υπουργείο ανακοίνωσε την προκήρυξη θέσεων υπαλλήλων Διευθυντικών καθηκόντων τριετούς θητείας και όχι μόνιμου προσωπικού για την κάλυψη - στελέχωση ως επί το πλείστον των Γραφείων Εξωτερικού, με άριστη γνώση της γλώσσας της Χώρας στην οποία θα υπηρετήσουν ή μία από τις αγγλική, γαλλική, γερμανική, ισπανική, ιταλική και επιπλέον προσόν την κατοχή μεταπτυχιακού ή διδακτορικού τίτλου που θα αξιολογηθεί.
      Η αρμόδια Επιτροπή εφόσον ελέγξει τις υποβληθείσες αιτήσεις και τα αντίστοιχα αποδεικτικά γνώσεων, σύμφωνα με την προκήρυξη, θα καλέσει τους υποψηφίους που πληρούν τα τυπικά προσόντα, προκειμένου να διαπιστωθεί η δυνατότητα να ανταποκριθούν στην άσκηση των καθηκόντων με τα οποία συνδέεται αμέσως η θέση που πρόκειται ο κάθε υποψήφιος να καταλάβει.
      Είναι αυτονόητο ότι, οι απόφοιτοι τους Σχολής Δημόσιας Διοίκησης, τμημάτων ειδικής κατεύθυνσης στελεχών Τουριστικής Ανάmυξης, είναι απαραίτητοι και ανάλογα με την πρόσληψή τους, θα αξιοποιηθούν.
      Η Υπουργός
      ΦΑΝΗ ΠΕΤΡΑΛΙΑ -ΠΑΛΛΗ»
      7. Στην με αριθμό 2466/17.12.06 ερώτηση του Βουλευτή κ. Κων/νου Ρόβλια δόθηκε με το υπ’ αριθμ. Φ.900α/5316/8901/11-1-2007 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 2466/17-12-2006 ερώτησης της Βουλής των Ελλήνων, που κατέθεσε ο Βουλευτής κ. Ντίνος Ρόβλιας, με θέμα τις δράσεις του ΥΠΕΘΑ στο νομό Καρδίτσας σας γνωρίζουμε τα ακόλουθα:
      Την 11η Απριλίου 2005, διατάχθηκε η μεταστάθμευση του Κέντρου Εκπαίδευσης Στρατονομίας (ΚΕΣΝ) από την Αθήνα, στα πλαίσια της αποκέντρωσης και της υποστήριξης της περιοχής Καρδίτσας, στο στρατόπεδο «ΡΟΥΣΣΟΥ». Για τον σκοπό αυτό και συγκεκριμένα για την κατασκευή των δικτύων υποδομής και την ανακαίνιση και βελτίωση των υφισταμένων εγκαταστάσεων, διατέθηκαν συνολικά 2.152.675 ευρώ.
      Στο ίδιο στρατόπεδο κατασκευάζεται επίσης το έργο «Κατασκευή αποθήκης υλικών για τη μετεγκατάσταση της 60 Μ.Ε.» και έχει διατεθεί αρχική πίστωση 100.000 ευρώ. Το συμβατικό πέρας του έργου προβλέπεται στις 9 Φεβρουαρίου 2007.
      Επιπρόσθετα στα πλαίσια της κοινωνικής προσφοράς των Ενόπλων Δυνάμεων προσεφέρθησαν από το ΚΕΣΝ σαράντα (40) φιάλες αίματος στο νοσοκομείο Καρδίτσας, στην τράπεζα αίματος. Επίσης, την 3η Μαρτίου 2006, προσεφέρθησαν σε απόρους και αθιγγάνους του Νομού εννιακόσια είκοσι (920) στρατιωτικά χιτώνια (τζάκετ).
      Τέλος η Πολεμική Αεροπορία στα πλαίσια της ανάδειξης της αεροπορικής ιδέας στους νέους και νέες του Νομού, ενέκρινε την διάθεση ενός (1) αεροσκάφους F-84 και ενός (1) αεροσκάφους F-104 στους Δήμους Ρεντίνης και Ελληνόπυργου.
      Η ανωτέρω διάθεση πραγματοποιήθηκε σε ικανοποίηση, των με αριθμ. πρωτ. 1393/20-11-04 Επιστολή του Δήμου Ρεντίνης και από 16-9-05 Επιστολής του Συλλόγου Ελληνοπυργίων Αθηνών «Η Αγία Παρασκευή», σχετικών αιτημάτων.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι.ΜΕΪΜΑΡΑΚΗΣ»
      8. Στην με αριθμό  3046/15.1.07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 570/14.2.07 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Μαγκριώτης, για τα θέματα της αρμοδιότητάς μας, σας πληροφορούμε τα εξής:
      Η υλοποίηση της εξαγγελθείσας μακροχρόνιας εθνικής στρατηγικής στον τομέα του καπνού έχει αρχίσει με σημαντικές πρωτοβουλίες και παρεμβάσεις στη λειτουργία της αγοράς (συμβόλαια, συν/σμοί, λήξη αγορών, εγγυητικές επιστολές κ.λπ.) με γνώμονα τη στήριξη των καπνοπαραγωγών και την αναβάθμιση του τομέα.
      Η φετινή χρονιά (εσοδεία 2006) είναι η πρώτη χρονιά εφαρμογής της νέας ΚΑΠ και σηματοδοτεί ένα μεταβατικό στάδιο σταθεροποίησης της καπνικής παραγωγής με ανοδικές τάσεις εφόσον τόσο οι παραγωγοί όσο και οι αγοραστές ανταποκριθούν στην παραγωγή καπνών ποιότητας και στη διαβάθμιση, αξιολόγηση και ανάλογη πληρωμή της ποιότητας των καπνών.
      Συμπληρωματικά των ανωτέρω σας διαβιβάζουμε συνημμένα το με αριθμ. πρωτ. 391/2-2-2007 έγγραφο του Ειδικού Γραμματέα του Γ΄ Κ.Π.Σ..
      Ο Υφυπουργός
      ΑΛΕΞΑΝΔΡΟΣ ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 3445/24-1-07 ερώτηση του Βουλευτή  κ. Μάνου Φραγκιαδουλάκη δόθηκε με το υπ’ αριθμ. 640/15-2-07 έγγραφο από τον Υπουργό  Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Φραγκιαδουλάκης, για τα θέματα της αρμοδιότητάς μας, σας πληροφορούμε τα εξής:
      Το πρόβλημα της ανομβρίας είναι έντονο σε όλη τη χώρα με σημαντικές επιπτώσεις στη γεωργία και την οικονομία γενικότερα. Το ίδιο έντονο η εντονότερο ενδεχομένως είναι το πρόβλημα στην περιοχή της Μεσσαράς στην οποία η λειψυδρία εμφανίζεται ως πιο ακραίο καιρικό φαινόμενο.
      Στο Συμβούλιο των Υπουργών Γεωργίας και Αλιείας της Ευρωπαϊκής Ένωσης, που έγινε στις 29-1-07 στις Βρυξέλλες συζητήθηκε το θέμα της ξηρασίας που πλήττει ολοένα και περισσότερο την ευρύτερη περιοχή της Μεσογείου αλλά και τη χώρα μας και των κινδύνων που απειλούν τη γεωργική παραγωγή από τη φετινή παρατεταμένη έλλειψη βροχοπτώσεων.
      Ο Υπουργός Αγροτικής Ανάπτυξης και Τροφίμων πρότεινε τη χάραξη μιας κοινοτικής στρατηγικής για την αντιμετώπιση των επιπτώσεων από τις γενικότερες κλιματικές αλλαγές του πλανήτη και ζήτησε τη στήριξη των καλλιεργειών των παραγωγών και της παραγωγής που ήδη πλήττονται από την έλλειψη νερού όπως επίσης και τη λήψη μέτρων για. την περιβαλλοντική προστασία, τον εκσυγχρονισμό και την αναβάθμιση των εγγειοβελτιωτικών έργων και τον εμπλουτισμό των υπόγειων υδροφορέων.
      Συμπληρωματικά των ανωτέρω σας διαβιβάζουμε συνημμένα το με αριθ. πρωτ. 499/13-2-07 έγγραφο του Ειδικού Γραμματέα του Γ΄ Κ.Π.Σ..
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      10. Στην με αριθμό 2796/8-1-07 ερώτηση του Βουλευτή  κ. Γιάννη Κουτσούκου δόθηκε με το υπ’ αριθμ. 504/14-2-07 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Κουτσούκος, σας πληροφορούμε τα εξής:
      Οι τιμές διάθεσης των νωπών οπωροκηπευτικών και του ελαιολάδου διαμορφώνονται ανάλογα με την προσφορά και τη ζήτηση.
      - Όσον αφορά το ελαιόλαδο από την περίοδο 2005/06 υπάγεται στην Κοινή Οργάνωση Αγοράς με βάση τον Καν. (ΕΚ) 865/2004 του Συμβουλίου. Τα διάφορα μέτρα για τη στήριξή του αποφασίζονται από τα όργανα της Κοινότητας (Συμβούλια Υπουργών, Δαιχειριστικές Επιτροπές κ.λπ.) και δεν επιτρέπεται η λήψη εθνικών παρεμβατικών μέτρων.
      Την περυσινή χρονιά λόγω της μειωμένης παραγωγής της Ισπανίας οι τιμές του ελαιολάδου είχαν φθάσει σε υψηλά επίπεδα.
      Η μείωση στις τιμές που παρουσιάζεται τις τελευταίες εβδομάδες, οφείλεται στην αναμενόμενη αυξημένη παραγωγή της Ισπανίας (έναρξη συγκομιδής Ιανουάριος 2007) καθώς και στην ύπαρξη αποθεμάτων.
      - Οι παραγωγοί των οπωροκηπευτικών πρέπει να δραστηριοποιηθούν μέσα από τις Οργανώσεις Παραγωγών για την οργάνωση και διασφάλιση της προσφοράς των προϊόντων τους, για την επίτευξη καλύτερων τιμών, για άνοιγμα νέων αγορών αλλά και διατήρηση των παραδοσιακών αγορών με την προώθηση προϊόντων ποιότητας.
      Στόχος της Κ.Ο.Α. οπωροκηπευτικών είναι η δημιουργία βιώσιμων και δυναμικών Οργανώσεων Παραγωγών, οι οποίες θα εμπορεύονται αποτελεσματικά την παραγωγή των μελών τους. Με τη συγκρότηση ισχυρών Ο.Π. και τη σωστή λειτουργία τους, μπορεί να βελτιωθεί σημαντικά και η διαχείριση των προβλημάτων οργάνωσης και εμπορίας της παραγωγής, με την αξιοποίηση και των προβλεπόμενων ενισχύσεων στο πλαίσιο της Κοινής Οργάνωσης Αγοράς.
      Ο Υφυπουργός
      Α. ΚΟΝΤΟΣ»
      11. Στην με αριθμό 1932/4-12-06 ερώτηση του Βουλευτή  κ. Γεωργίου Ανωμερίτη δόθηκε με το υπ’ αριθμ. 1355/18-1-07 έγγραφο από τον Υπουργό  Δικαιοσύνης η ακόλουθη απάντηση:
      «Σε απάντηση της παραπάνω ερώτησης και κατά το μέρος που εμπίπτει στην αρμοδιότητα του Υπουργείου Δικαιοσύνης, παρακαλώ να ενημερώσετε τον κ. Βουλευτή ότι από υπ’ αριθμ. πρωτ. 356/7-12-2006 έγγραφο του Ελεγκτικού Συνεδρίου για το διαλαμβανόμενο στη συγκεκριμένη Ερώτηση ζήτημα προκύπτουν τα εξής:
      Οι δαπάνες μετακίνησης υπαλλήλων από και προς το εξωτερικό και η χορήγηση του επιδόματος αλλοδαπής ελέγχονται με βάση τις διατάξεις των άρθρων 17 επ. του Ν. 2685/1999 «Κάλυψη δαπανών μετακινούμενων υπαλλήλων εντός και εκτός Επικρατείας και άλλες διατάξεις» και την Υπουργική Απόφαση 2/54866/0022/20-7-1999, η οποία έχει εκδοθεί κατ’ εξουσιοδότηση του παραπάνω νόμου. Ειδικότερα, οι δαπάνες του στρατιωτικού προσωπικού του Λιμενικού Σώματος καθορίζονται, σε .συνδυασμό με τις προαναφερθείσες διατάξεις, και από τις διατάξεις του Π.Δ. 222/2005 «Τοποθετήσεις - Μεταθέσεις - Αποσπάσεις του στρατιωτικού προσωπικού του Λιμενικού Σώματος στο εσωτερικό και μεταθέσεις στο εξωτερικό», το οποίο έχει εκδοθεί κατ’ εξουσιοδότηση του άρθρου 45 του Ν. 2955/2001 «Προσωπικό Λιμενικού Σώματος και άλλες διατάξεις».
      Σύμφωνα με τις παραπάνω διατάξεις, για να αποσπασθεί ανώτατος αξιωματικός του Λιμενικού Σώματος σε Διεθνή Οργανισμό, όπως ακριβώς στην αναφερόμενη στη συγκεκριμένη Ερώτηση περίπτωση του κ. Ν. Χαμηλάκη, απαιτείται απόφαση του Υπουργού Εμπορικής Ναυτιλίας κατόπιν εισήγησης του Αρχηγού του Λιμενικού Σώματος. Οι ανώτατοι αξιωματικοί οι οποίοι αποσπώνται με αυτή τη διαδικασία λαμβάνουν το επίδομα της αλλοδαπής, εφόσον η απόσπασή τους διαρκεί για χρονικό διάστημα μεγαλύτερο των 30 ημερών. Το επίδομα αλλοδαπής για τους στρατιωτικούς καθορίζεται με κοινή απόφαση των Υπουργών Εθνικής Άμυνας, Οικονομίας και Οικονομικών και Εξωτερικών, η οποία εκδίδεται κατ’ εξουσιοδότηση του άρθρου 17 παρ. 2 του προαναφερθέντος Ν. 2685/1999. Σημειώνεται ότι από τις παραπάνω διατάξεις δεν προβλέπεται διαπίστευση του Υπουργού Εξωτερικών, η οποία χορηγείται μόνο σε Πρέσβεις, όπως άλλωστε προβλέπεται στο άρθρο 35 του N.2594/1998 «Οργανισμός του Υπουργείου Εξωτερικών».
      Όπως ρητά αναφέρεται στο υπ’ αριθμ. πρωτ. 356/7-12-2006 έγγραφο του Ελεγκτικού Συνεδρίου, ο Αντιπλοίαρχος του Λιμενικού Σώματος κ. Ν. Χαμηλάκης αποσπάσθηκε στο Διεθνή Ναυτιλιακό Οργανισμό για τρία χρόνια με την υπ’ αριθμ. 1114/243/2005/25-11-2005 Απόφαση του Υπουργού Εμπορικής Ναυτιλίας, προφανώς κατόπιν προφορικής εισήγησης του Αρχηγού του Λιμενικού Σώματος. Δεδομένου ότι σύμφωνα με το άρθρο 21 του προαναφερθέντος Π.Δ. 222/2005 δεν απαιτείται έγγραφη εισήγηση του Αρχηγού του Λιμενικού Σώματος, αυτή δεν ζητείται ως πρόσθετο δικαιολογητικό στην απόφαση του Υπουργού Εμπορικής Ναυτιλίας κατά τον έλεγχο του Ελεγκτικού Συνεδρίου.
      Κατά συνέπεια, η αρμόδια Επίτροπος του Ελεγκτικού Συνεδρίου έκρινε νόμιμη τη διαδικασία απόσπασης του κ. Χαμηλάκη στο Διεθνή Ναυτιλιακό Οργανισμό. Επισημαίνεται ότι το Εκλεκτικό Συνέδριο δεν έχει αρμοδιότητα ελέγχου στη σκοπιμότητα της απόσπασης. Επισημαίνεται, ακόμη, ότι, αυτονόητα, κατά συνταγματική επιταγή, το Υπουργείο Δικαιοσύνης δεν παρεμβαίνει στο δικαιοδοτικό έργο της ανεξάρτητης Δικαιοσύνης.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να σας ανακοινώσω το δελτίο των επικαίρων ερωτήσεων της Δευτέρας 5 Μαρτίου 2007. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 340/26.2.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Φραγκιαδουλάκη προς τον Υπουργό Αγροτικής Ανάπτυξης και Τροφίμων, σχετικά με τη λειτουργία της Διεύθυνσης Εισοδηματικών Ενισχύσεων Ηρακλείου κ.λπ..
      2. Η με αριθμό 326/27.2.2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς την Υπουργό Εθνικής Παιδείας και Θρησκευμάτων, σχετικά με την επίλυση των προβλημάτων που αντιμετωπίζουν τα σχολεία για κωφούς κ.λπ..
      3. Η με αριθμό 363/27.2.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών, σχετικά με την καταβολή των δεδουλευμένων στους εργαζόμενους των Δημοτικών Επιχειρήσεων Αχαρνών κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 364/27.2.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Μεταφορών  και Επικοινωνιών, σχετικά με τα χρέη της Ολυμπιακής Αεροπορίας προς το Ι.Κ.Α., την πρόσληψη υπεράριθμων αεροσυνοδών κ.λπ.. 
      2. Η με αριθμό 366/27.2.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Απασχόλησης και Κοινωνικής Προστασίας, σχετικά με την ανέγερση εργατικών κατοικιών στη Μαγνησία κ.λπ..
      Κυρίες και κύριοι συνάδελφοι, έχω την τιμή να ενημερώσω στο Σώμα τα ακόλουθα: 
      1. Η Διαρκής Επιτροπή Παραγωγής και Εμπορίου καταθέτει την έκθεσή της στην πρόταση νόμου αρμοδιότητας του Υπουργείου Ανάπτυξης: «Για την προστασία των καταναλωτών στις τραπεζικές δανειακές συμβάσεις, την αποζημιωτική συλλογική αγωγή και τις αρχές λειτουργίας οργάνων για την επίλυση των καταναλωτικών διαφορών».
      2. Η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων: «Μεταρρύθμιση του θεσμικού πλαισίου για τη δομή και λειτουργία των Ανώτατων Εκπαιδευτικών Ιδρυμάτων».
      3. Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Άμυνας: «Κύρωση της Συμφωνίας Συνεργασίας μεταξύ του Υπουργού Εθνικής Άμυνας της Ελλάδας και των Υπουργών Εθνικής Άμυνας της Γαλλίας, του Βελγίου, της Ισπανίας και της Ιταλίας, σχετικά με τη συμμετοχή της Ελληνικής Δημοκρατίας στη συνεργασία Γαλλίας, Βελγίου, Ισπανίας, Ιταλίας, για το Σύστημα Παρατηρήσεως της Γης από το Διάστημα HELIOS II». 
      ΠΡΟΕΔΡΕΥΩΝ (Γεώργιος Σούρλας):Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου 
      Πρώτη είναι η με αριθμό 359/27-2-2007 επίκαιρη ερώτηση του Βουλευτή της Νέας Δημοκρατίας κ. Ανδρέα Λυκουρέντζου, προς τον Υπουργό Υγείας και Κοινωνικής Αλληλεγγύης, σχετικά με την τοποθέτηση υποδιοικητή στην 6η Υγειονομική Περιφέρεια Τρίπολης, κλπ.
      Αναλυτικότερα η επίκαιρη ερώτηση του κυρίου συναδέλφου έχει ως εξής:
      «Σε εφαρμογή των διατάξεων του ν. 3527/2007, με απόφαση του κυρίου Υπουργού Υγείας και Κοινωνικής Αλληλεγγύης, τοποθετούνται οι επτά νέοι διοικητές και υποδιοικητές Δ.Υ.Πε.. Λόγω της συνενώσεως των προηγούμενων περιφερειακών διοικήσεων, μεταξύ των οποίων και η Δ.Υ.Πε. Πελοποννήσου, η Τρίπολη, πρωτεύουσα της Περιφέρειας Πελοποννήσου, παύει να αποτελεί το κέντρο συντονισμού των νοσηλευτικών μονάδων των πέντε νομών, ενώ η υφιστάμενη Δ.Υ.Πε. διαθέτει έμπειρο και ικανό προσωπικό για το σκοπό αυτό.
       Επειδή η τοποθέτηση υποδιοικητών δίδει τη δυνατότητα κατανομής αρμοδιοτήτων, μεταξύ διοικητού και υποδιοικητών, ώστε να είναι εφικτή η άσκηση διοικήσεως, εποπτείας και συνεργασίας, μεταξύ όλων των φορέων των νοσηλευτικών μονάδων της 6ης Υγιειονομικής Περιφέρειας, ερωτάται ο κύριος Υπουργός, εάν είναι στις προθέσεις του η τοποθέτηση του ενός εκ των δύο υποδιοικητών με έδρα την Τρίπολη, ώστε να συνεχίσει να λειτουργεί απρόσκοπτα η υφιστάμενη υπηρεσία με το έμπειρο και αξιόλογο ανθρώπινο δυναμικό, ώστε να αποβεί περισσότερο αποτελεσματική η άσκηση διοικήσεως στις νοσηλευτικές μονάδες των πέντε νομών της Περιφέρειας Πελοποννήσου».
      Το λόγο έχει ο Υφυπουργός Υγείας και Κοινωνικής Αλληλεγγύης κ. Γιαννόπουλος για να απαντήσει.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, μιας και μου δίνεται η ευκαιρία να απαντήσω στην επίκαιρη ερώτηση του συναδέλφου κ. Λυκουρέντζου,  θα κάνω μια πολύ μικρή ιστορική αναδρομή στο όλο μοντέλο αυτό της λειτουργίας των υπό συγχώνευση Δ.Υ.Πε.. Είχε δοθεί από το 2004 η πρόταση τότε της αλλαγής και μετονομασίας των Πε.Σ.Υ.Π. σε Δ.Υ.Πε., με τη σκέψη ότι το νέο τότε μοντέλο που δημιουργήθηκε, θα μπορούσε ενδεχομένως να ανταποκριθεί στις απαιτήσεις και στη φιλοσοφία της περιφερειακής υγειονομικής αποκέντρωσης. 
      Απεδείχθη, όμως, ότι αυτό το μοντέλο δεν μπόρεσε να λειτουργήσει, παρά τις προσπάθειες που καταβάλαμε και εμείς το πρώτο χρονικό διάστημα. Γι’ αυτό κιόλας έγινε με τον τελευταίο νόμο η συγχώνευση των δέκα επτά Δ.Υ.Πε. σε επτά με την ολοκλήρωση του έργου που θα είναι σ’ ένα εύλογο χρονικό διάστημα της εκκαθάρισης αυτών των επτά Δ.Υ.Πε. συγχώνευση και της δημιουργίας των περιφερειακών διοικήσεων στις αντίστοιχες διοικητικές περιφέρειες. 
      Έρχομαι να πω, κύριε συνάδελφε, πάνω στο θέμα που σας απασχολεί, ιδιαίτερα για την ευρύτερη περιοχή Πελοποννήσου, αλλά και για την ιδιαιτέρα πατρίδα την Αρκαδία Τρίπολης, ότι κάτι αντίστοιχο έχω και εγώ στη Στερεά Ελλάδα. Η υγειονομική περιφέρεια Δ.Υ.Πε. εντάχθηκε στη Θεσσαλία και ο ένας εκ των οποίων που είναι από τη Στερεά Ελλάδα έχει την έδρα του στην παλαιά Δ.Υ.Πε. που κατηργήθη, στη Δ.Υ.Πε., δηλαδή, Στερεάς Ελλάδος, με αποτέλεσμα να επιτελείται το έργο κατ’ αυτόν τον τρόπο πληρέστερα, έως ότου φθάσουμε στην πλήρη εκκαθάριση, διότι ως συνεχιστής των παλαιών όλων διεργασιών που γινόντουσαν στη Δ.Υ.Πε. -σύμφωνα και μ’ αυτό το οποίο αναφέρατε- έχει την άμεση εποπτεία προς επίλυση όλων των προβλημάτων.
      Άρα, λοιπόν, το ίδιο θα συμβεί και στην Αρκαδία. Ο ένας εκ των υποδιοικητών θα βρίσκεται με έδρα στην Τρίπολη,  για να μπορεί να ρυθμίζει όλες τις εκκρεμότητες που υπάρχουν και κατ’ αυτόν τον τρόπο, να οδηγηθούμε στην ομαλοποίηση του προβλήματος των Δ.Υ.Πε., διά της δημιουργίας μετά στη μετεξέλιξη όλου αυτού του θέματος, στις περιφερειακές διευθύνσεις υγείας στις αντίστοιχες διοικητικές περιφέρειες.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Υπουργέ.
      Το λόγο έχει ο κ. Λυκουρέντζος.
      ΑΝΔΡΕΑΣ ΛΥΚΟΥΡΕΝΤΖΟΣ: Σας ευχαριστώ, κύριε Πρόεδρε.
      Κύριε Υπουργέ,  σας ευχαριστώ για την παρουσία σας και την απάντησή σας διότι και η δική μου ερώτηση έχει το χαρακτήρα της προτροπής προς την Κυβέρνηση και όχι του κοινοβουλευτικού ελέγχου και τη θεωρώ ότι είναι εντός των πλαισίων της κυβερνητικής πολιτικής, διότι όπως πολύ καλά γνωρίζετε στηρίζω αποφασιστικά την κυβερνητική πολιτική και ιδιαίτερα στον τομέα της υγείας.
      Σημειώνω ότι πράγματι ο ρόλος του υποδιοικητή μπορεί να είναι σημαντικός, να έχει την άμεση εποπτεία των νοσηλευτικών μονάδων της ευρύτερης περιοχής της Περιφέρειας Πελοποννήσου και κυρίως να αξιοποιήσει το έμπειρο, αξιόλογο ανθρώπινο δυναμικό, το οποίο μπορεί να προσφέρει πολύτιμες υπηρεσίες στο διοικητικό μετασχηματισμό τον οποίο η Κυβέρνηση της Νέας Δημοκρατίας και ο Υπουργός κ. Αβραμόπουλος, αποφάσισε. Συμφωνώ, λοιπόν, με τις επιλογές σας, τις στηρίζω και ευχαριστώ για την κατανόηση την οποία επιδεικνύετε. 
      Επίσης θέλω να σημειώσω ότι για μένα προσωπικά και για όλους τους πατριώτες μου τους Αρκάδες, αλλά και τους Πελοποννησίους γενικότερα, η Τρίπολη είναι η πρωτεύουσα του Μοριά, είναι το ιστορικό, πολιτικό, διοικητικό, οικονομικό κέντρο και βεβαίως και το υγειονομικό κέντρο. Και δεν το λέμε από καμία διάθεση εγωισμού, αλλά διότι μπορεί να ανταποκρίνεται σ’ αυτήν την υψηλή αποστολή και αρμοδιότητα λόγω της γεωοικονομικής της θέσης. Βρίσκεται πολύ κοντά με τις πρωτεύουσες των άλλων νομών, αποστάσεις που είναι περίπου μισής ώρας έως σαράντα λεπτών και αυτό το συγκριτικό πλεονέκτημα μας το δίνει η γεωμορφία της περιοχής, η γεωγραφική της θέση, η οικονομική της θέση, για να ελπίζουμε στην ανάπτυξή της.
      Με την ευκαιρία, κύριε Υπουργέ, θέλω να σας παρακαλέσω να δείτε το εξής: Το Παναρκαδικό Νοσοκομείο, το οποίο εκσυγχρονίζεται τώρα με δαπάνες οι οποίες καλύπτονται από το Γ’ Κοινοτικό Πλαίσιο Στήριξης, θα μπορούσε να αποτελέσει ένα μεγάλο περιφερειακό νοσοκομείο, ιδιαίτερα στον τομέα της ενισχύσεως της μονάδας εντατικής θεραπείας, που θα βοηθούσε πάρα πολύ το έργο σας, περιορίζοντας τη διακομιδή ασθενών από τους πέντε νομούς της Πελοποννήσου στο κέντρο της Αθήνας. Έχουμε ζήσει σημαντικά, σοβαρά περιστατικά. Οι εξαιρετικοί επιστήμονες του Παναρκαδικού Νοσοκομείου, οι γιατροί και το νοσηλευτικό προσωπικό δίνουν μάχες. Χρειάζεται να δούμε αυτήν την προοπτική. Και στο πνεύμα της καλής θελήσεως που αντιμετωπίζετε την Περιφέρεια Πελοποννήσου, την εκλογική μου περιφέρεια, ελπίζω ότι θα το δείτε προοπτικά κι αυτό με θετικό τρόπο. 
      Σας ευχαριστώ πάντως πάρα πολύ για την απάντησή σας, η οποία ήταν και επί της ουσίας και λύνει το πρόβλημα το οποίο έθεσα.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Λυκουρέντζο. 
      Ο κύριος Υπουργός έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Στην ερώτησή σας, κύριε συνάδελφε, απαντάει κάποιος που έχει υπηρετήσει ως γιατρός στο Παναρκαδικό Νοσοκομείο, την περίοδο του 1972. Όταν το Παναρκαδικό Νοσοκομείο κτίστηκε από τους Αρκάδες της διασποράς, εκείνη την εποχή ήταν ένα πρότυπο νοσοκομείο και διατήρησε αυτήν την αίγλη του για πολλά χρόνια. Μάλιστα είχαν γίνει και πάρα πολλές συζητήσεις το Παναρκαδικό Νοσοκομείο να γίνει και πανεπιστημιακό κέντρο λόγω και της τεχνολογικής αρτιότητας που είχε, αλλά παράλληλα γιατί ήταν ακριβώς στην καρδιά της Πελοποννήσου.
      Ξέρετε πολύ καλά ότι έχουν δοθεί μεγάλες προτεραιότητες στο Παναρκαδικό Νοσοκομείο. Αναφερθήκατε στη μονάδα εντατικής θεραπείας, η οποία λειτουργεί πολύ καλά και έχει δυνατότητα επεκτασιμότητας και αυτήν τη δυνατότητα την έχει τώρα ακριβώς λόγω του ότι στον τελευταίο νόμο περάσαμε το 40% των νοσηλίων, που είναι σε ειδικό λογαριασμό, οπότε αυτοδυνάμως μπορούν να λειτουργούν οι μονάδες εντατικής θεραπείας με υπολόγους τους διευθυντές των μονάδων αυτών, οπότε αντιλαμβάνεστε ότι έχει μια μεγαλύτερη προοπτική η συγκεκριμένη μονάδα. 
      Για τη Δ.Υ.Πε. και πάλι επανέρχομαι, ο υποδιοικητής θα είναι στην Τρίπολη για να συντονίζει, το προσωπικό όμως της παλιάς Δ.Υ.Πε. Πελοποννήσου, στη σύνθεσή του δεν θα είναι όλο στη διάθεση της νυν Δ.Υ.Πε., αλλά θα είναι στις αποκεντρωμένες νοσοκομειακές δυνάμεις, στο νοσοκομείο ή αναλόγως πού θα θελήσουν οι εργαζόμενοι να τοποθετηθούν, αφού κάνουμε μια αναδιάταξη των δυνάμεών μας στο επίπεδο του στελεχιακού δυναμικού. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «Οι Έλληνες στη Διασπορά 15ος-21ος αι.» καθώς και τους λοιπούς χώρους του Μεγάρου της Βουλής των Ελλήνων, σαράντα τέσσερις μαθητές και μαθήτριες και δυο συνοδοί καθηγητές του Λυκείου Αρτέμιδας Αττικής.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα από όλες τις πτέρυγες της Βουλής)
      Τους ενημερώνουμε ότι παρακολουθούν συνεδρίαση κοινοβουλευτικού ελέγχου όπου παρευρίσκονται οι Βουλευτές που ερωτούν και ελέγχουν την Κυβέρνηση και οι αρμόδιοι Υπουργοί. 
      Θα παρακαλέσω το Σώμα να δεχθεί να προταχθεί η με αριθμό 362/27.2.2007 τρίτη επίκαιρη ερώτηση δεύτερου κύκλου του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με τις συνθήκες εργασίας των καθαριστριών στα νοσοκομεία κ.λπ.
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, Μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς το Σώμα συμφώνησε. 
      Η επίκαιρη ερώτηση του κ. Λεβέντη έχει ως εξής:
      «Από ετών η καθαριότητα των δημοσίων νοσοκομείων έχει εκχωρηθεί στον ιδιωτικό τομέα. Οι διάφοροι εργολάβοι που έχουν αναλάβει αυτές τις δραστηριότητες έχουν επιβάλλει καθεστώς στυγνής και εξαντλητικής εκμετάλλευσης των εργαζομένων καθαριστριών. Χρησιμοποιούν λιγότερο του μισού προσωπικού που απαιτείται, τις μεταφέρουν από νοσοκομείο σε νοσοκομείο, τους συμπεριφέρονται με στυγνό και προσβλητικό τρόπο, τις πληρώνουν πολύ λιγότερο από τις αμοιβές που δικαιούνται και καταπατούν συστηματικά τα ασφαλιστικά τους δικαιώματα. 
      Επειδή οι περισσότερες απ’ αυτές τις εργαζόμενες είναι αλλοδαπές οι ιδιώτες εργολάβοι εργοδότες τους, θεωρούν ότι δεν έχουν κανένα δικαίωμα και ότι μπορούν να τους συμπεριφέρονται όπως οι δουλέμποροι στις ρωμαϊκές γαλέρες.
      Επειδή η Κυβέρνηση είναι ένθερμος θιασώτης και συνεχώς τονίζει τα αγαθά του ιδιωτικού τομέα ακόμη και στον τόσο ευαίσθητο χώρο της υγείας:
      Ερωτάσθε, κύριε Υπουργέ:
      Είναι σε γνώση σας οι μεσαιωνικές συνθήκες που επικρατούν για τους εργαζόμενους των ιδιωτικών συνεργείων καθαριότητας στα δημόσια νοσοκομεία και ιδιωτικές κλινικές; Γνωρίζετε τη βάναυση συμπεριφορά των εργολάβων και τη συστηματική καταπάτηση των ασφαλιστικών και ανθρωπίνων δικαιωμάτων των καθαριστριών; 
      Έχουν γίνει έλεγχοι, έχουν αναζητηθεί και αποδοθεί ευθύνες προς αυτούς τους σύγχρονους δουλεμπόρους; Τι μέτρα θα ληφθούν ώστε να παύσει αυτό το επαίσχυντο καθεστώς και να μην έχουν παρόμοια φαινόμενα στο μέλλον;»
      Στην ερώτηση του κ. Λεβέντη θα απαντήσει ο Υφυπουργός Υγείας και Κοινωνικής Αλληλεγγύης κ. Γιαννόπουλος.
      Κύριε Υπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, πάνω στο θέμα αυτό που αναφέρεστε και τις παρομοιώσεις «δουλέμποροι», «γαλέρα», «μεσαίωνας» κ.λπ., θα ήθελα να σας απαντήσω ότι δεν επικρατούν τέτοιες συνθήκες και αυτό γιατί υπάρχει ένας έλεγχος. Υπάρχει έλεγχος από τριμελή επιτροπή σε κάθε νοσοκομείο. Αυτές οι συμβάσεις που έχουν  υπογραφεί έρχονται σε μας και διαβιβάζονται στο Υπουργείο Απασχόλησης και εκεί το αρμόδιο γραφείο ελέγχει τους εργοδότες αυτούς που είναι υποχρεωμένοι να επισυνάψουν τα συμβόλαια, τα οποία έχουν υπογράψει με τα νοσοκομεία, και υπάρχουν τα αρμόδια όργανα τα οποία επιλαμβάνονται από πλευράς ελέγχου των εισφορών, όσον αφορά το χρόνο λειτουργίας, το προσωπικό που εμπλέκεται και απασχολείται βάσει της συμβάσεως που έχουν με τα νοσοκομεία. Άρα υπάρχει ένας έλεγχος και αυτός ο έλεγχος πραγματικά γίνεται, γιατί στον ευαίσθητο χώρο της υγείας παρά τις διαφορετικές απόψεις που έχετε για το αν θα έπρεπε να είναι ιδιωτικά συνεργεία, ιδιωτικό προσωπικό ή αν θα έπρεπε να είναι υπάλληλοι του δημοσίου, όπως ήταν παλαιότερα, εν τούτοις επικρατούν όλες οι σχέσεις εργασίας σύμφωνα με το Εργατικό Δίκαιο. 
      Και σας είπα και πάλι –και το επαναλαμβάνω- ότι ο έλεγχος που γίνεται από μας, δηλαδή, από τις τριμελείς επιτροπές που δεν είναι μόνο η τήρηση του συμβολαίου που έχει υπογραφεί αλλά και η ποιότητα των παρεχομένων υπηρεσιών υγείας, είναι σχολαστικός. Γι’ αυτό κιόλας τα νοσοκομεία μας αυτήν τη στιγμή συγκριτικά με παλαιότερες εποχές είναι σε καλύτερη κατάσταση και δεν παρατηρούνται φαινόμενα που είχαμε τις περασμένες δεκαετίες. Αυτό είναι ένα επίτευγμα των νέων μοντέλων διαχείρισης των νοσηλευτικών μονάδων. 
      Βέβαια εσείς δεν θεωρείτε σωστή αυτήν τη λειτουργία, αλλά πρέπει να ξέρετε ότι νοσοκομειολογικά πλέον όλες αυτές οι υπηρεσίες διεθνώς έχουν δοθεί στον ιδιωτικό τομέα. Ιδιωτικός τομέας, αλλά ιδιωτικός τομέας υπό έλεγχο και όχι ασυδοσία, κάτι που και εμείς στην πατρίδα μας το διατηρούμε και το φυλάσσουμε ως κόρη οφθαλμού. 
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κύριε Υπουργέ, τα πράγματα τα παρουσιάσατε σχεδόν ρόδινα, να μην πω απολύτως ρόδινα. Δυστυχώς δεν είναι έτσι και, επειδή και εσείς ήσασταν νοσοκομειακός γιατρός επί πολλές δεκαετίες, ξέρετε πώς λειτουργούν οι μηχανισμοί. Οι άνθρωποι αυτοί που δουλεύουν, οι γυναίκες αυτές που δουλεύουν κάνουν μια βαριά δουλειά, καθαριότητα στα νοσοκομεία, βαριά και ανθυγιεινή δουλειά.
      Ας ξεκινήσουμε από το τελευταίο. Παίρνουν αυτό το επίδομα ανθυγιεινής εργασίας όλες αυτές οι καθαρίστριες; Το παίρνουν στο ακέραιο; Δεύτερον, πόσες ώρες εργάζονται; Κανονικά υπάρχουν συλλογικές συμβάσεις. Τηρούνται αυτές οι συλλογικές συμβάσεις; Δεν τηρούνται, κύριε Υπουργέ. Και ξέρετε τι γίνεται; Δεν τολμάνε αυτές οι γυναίκες να διαμαρτυρηθούν, δεν τολμάνε να καταγγείλουν. Οι περισσότερες είναι αλλοδαπές. Φοβούνται και έχουν απόλυτο δίκιο σ’ αυτό, γιατί με την παραμικρή κίνηση που θα κάνουν θα βρεθούν χωρίς δουλειά, αν δεν απελαθούν κιόλας. Επομένως απ’ αυτήν την άποψη ο έλεγχος που γίνεται δεν ξέρω με ποιο τρόπο γίνεται, αλλά δεν αποδίδει την πραγματικότητα, κύριε Υπουργέ. 
      Ξέρετε ότι στα συνεργεία υπάρχουν περιπτώσεις πολλών εργολάβων, οι οποίοι παίρνουν τις γυναίκες τις χρησιμοποιούν το μισό διάστημα –δεν ξέρω πόσο- σε ένα νοσοκομείο και τις μεταφέρουν σε άλλο νοσοκομείο; Ξέρετε ότι τους συμπεριφέρονται με ένα στυγνό και σκαιό τρόπο, απάνθρωπο κυριολεκτικά; Αυτό και προσωπικά το έχω διαπιστώσει, γιατί εγώ έχω συγκεκριμένα στοιχεία. Όταν όμως θελήσω να τα φέρω εδώ, δεν έχω την άδειά τους, γιατί φοβούνται να κοινοποιηθούν και να δημοσιοποιηθούν αυτές οι καταγγελίες που κάνουν, τις οποίες απλώς τις συζητάνε μεταξύ τους ή σε κάποιον στον οποίο μπορεί να νιώσουν ότι έχουν τη δυνατότητα να το πουν, αλλά δεν θέλουν αυτό να κοινοποιηθεί. 
      Επομένως εδώ πρέπει να ανησυχήσουμε, κύριε Υπουργέ. Και αυτά εδώ είναι τα αποτελέσματα του ιδιωτικού τομέα, τον οποίο τόσο πολύ εσείς τέλος πάντων διαφημίζετε και στον οποίο τόσο πολύ πιστεύετε. Δυστυχώς αυτός ο ιδιωτικός τομέας μας οδηγεί σε απάνθρωπες συνθήκες εργασίας κυριολεκτικά και είναι πολλές φορές συνθήκες γαλέρας, όταν αντί για τέσσερις ώρες υποχρεώνεται να δουλέψει έξι και οκτώ ώρες και υποχρεώνεται να υπογράψει ότι πληρώνεται για οκτώ ώρες, ενώ πληρώνεται για τέσσερις, κύριε Υπουργέ. Αυτό τι είναι; Πώς αλλιώς να το χαρακτηρίσουμε; Μπορεί να είναι και χειρότερο ακόμα.
      Επομένως απ’ αυτήν την άποψη δεν ξέρω πώς γίνονται οι έλεγχοι, αλλά, αν θέλετε, θα μπορούσαμε και μαζί να επισκεφθούμε αυτούς τους χώρους και να δούμε πώς λειτουργούν, κύριε Υπουργέ, ή να τους επισκεφθείτε μόνος σας και θέλω να πιστεύω ότι και εσείς πολλά απ’ αυτά τα οποία εγώ λέω τα έχετε διαπιστώσει προσωπικά ή σας τα έχουν μεταφέρει συνεργάτες σας και άλλοι οι οποίοι εργάζονται στον ευαίσθητο αυτό χώρο της υγείας. Επομένως το ωράριο, οι αμοιβές, τα ασφαλιστικά δικαιώματα, τα ανθυγιεινά, αυτά δεν καλύπτονται παρά εν μέρει και όχι για όλες αυτές τις εργαζόμενες.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Λεβέντη.
      Κύριε Υπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, αυτοί οι οποίοι παραβιάζουν την εργατική νομοθεσία είναι υπόλογοι στα εποπτικά όργανα. Εμείς ως Υπουργείο που εποπτεύουμε τα νοσοκομεία έχουμε ακριβώς αυτές τις αρμοδιότητες. Τι ζητάμε; Ζητάμε συμβάσεις, ζητάμε ποιότητα παρεχομένων υπηρεσιών, όπως επίσης και τα εποπτικά όργανα του συναρμοδίου Υπουργείου να εκτελούν τα καθήκοντά τους, να ελέγχουν το ωράριο, να ελέγχουν τα νυκτερινά, να ελέγχουν όλες αυτές τις λεπτομέρειες των συμβάσεων. Μπορεί να υπάρχουν μεμονωμένα κάποια φαινόμενα κακής εργοδοτικής πολιτικής. 
      ΑΘΑΝΑΣΙΟΣ ΛΕΒΕΝΤΗΣ: Δεν είναι μεμονωμένα δυστυχώς.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εδώ είναι, λοιπόν, όλα τα όργανα, τα οποία θα μπορέσουν κάλλιστα να δημιουργήσουν ένα καλύτερο εργασιακό κλίμα. 
      Στο συγκεκριμένο, όμως, θέμα των εργαζομένων στην καθαριότητα επί Υπουργίας Γεωργίου Σούρλα το 1992 ήμουν εγώ -Πρόεδρος τότε στο Κρατικό Αθηνών, το ξέρετε πολύ καλά- ο πρώτος που είχα εκπονήσει τη μελέτη ακριβώς για το θέμα αυτό, όταν ο αριθμός των οργανικών θέσεων των εργαζομένων στην καθαριότητα ήταν τριακόσιες πενήντα θυμάμαι, είχαμε δυναμικό εκατόν εξήντα και έμενε το νοσοκομείο ακάθαρτο. Γι’ αυτό, λοιπόν, από τότε υιοθετήθηκε όλη αυτή η ιστορία και μπήκαμε σταδιακά στο προσωπικό μέσω ιδιωτικών εταιρειών. Αλλά αυτό δεν ήταν μια ελληνική πρακτική, είναι μία διεθνής πλέον πρακτική στο συγκεκριμένο θέμα. 
      Και επειδή αναφερθήκατε και είπατε ότι είναι αλλοδαπές, μα και οι αλλοδαπές χρειάζονται εργασία και οι αλλοδαπές αυτές οι οποίες απασχολούνται και εμπλέκονται μέσα στα νοσοκομεία έχουν υποστεί όλο τον υγειονομικό έλεγχο, είναι νομιμοποιημένα άτομα και κατ’ αυτόν τον τρόπο έχουν την εργασία τους.
      Σ’ αυτό που είπατε, εάν υπάρχει η οποιαδήποτε εκτροπή από την εργατική νομοθεσία, τα εποπτικά όργανα καταγγέλλουν τις συμβάσεις και επιβάλλουν τα πρόστιμα που η νομοθεσία επιτρέπει. 
      ΠΡΟΕΔΡΕΥΩΝ (Γεώργιος Σούρλας): Επανερχόμαστε στις επίκαιρες ερωτήσεις πρώτου κύκλου. Δεύτερη είναι η με αριθμό 361/27-2-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αθανάσιου Παπαγεωργίου προς την Υπουργό Τουριστικής Ανάπτυξης, σχετικά με την επανεξέταση του ζητήματος της επιδότησης των τουριστικών επιχειρήσεων του Νομού Πιερίας κ.λπ..
      Η επίκαιρη ερώτηση του κ. Παπαγεωργίου έχει ως εξής: 
      «Σε διαρκή αναστάτωση βρίσκεται τους τελευταίους μήνες το σύνολο των τουριστικών επιχειρηματιών της Πιερίας, λόγω της καταστροφικής πολιτικής της Κυβέρνησης για το μέλλον τους. 
      Δυστυχώς η Κυβέρνηση χειρίστηκε το μείζον ζήτημα της επιδότησης των τουριστικών επιχειρήσεων του νομού κατά τρόπο εγκληματικό, εξαπατώντας τους επιχειρηματίες, δημιουργώντας παράλληλα ένα ιδιαίτερα αρνητικό περιβάλλον. 
      Η δημοσιοποίηση των αποτελεσμάτων της Δράσης 2.2.2 και 3.2.2 του ΕΠΑΝ και η μη έγκριση της συντριπτικής πλειοψηφίας των απολύτως θετικά αξιολογημένων προτάσεων, μετά βέβαια τις κατηγορηματικές και αλλεπάλληλες δεσμεύσεις των αρμοδίων της Κυβέρνησης και τη δημιουργία υπεραισιόδοξου κλίματος, προκαλεί κυριολεκτικά σοκ. Με βάση τα αποτελέσματα, μόλις δεκαεννέα από τις διακόσιες δεκαοκτώ εγκεκριμένες προτάσεις για την Πιερία επιδοτούνται. 
      Αποτελεί καίριο πλήγμα για τα οικονομικά δεδομένα και την προοπτική του νομού μας στον τουριστικό τομέα. Θέτει σε μειονεκτική θέση χιλιάδες εμπλεκομένους στις τουριστικές δραστηριότητες, εκθέτοντας οικονομικά και όχι μόνον, τους επιχειρηματίες, που την περίοδο αυτή, με ίδιες δαπάνες, αναμένοντας την επιδότηση, αναβάθμισαν τα τουριστικά τους καταλύματα εν όψει της νέας τουριστικής περιόδου. Χάνεται μια σημαντική επενδυτική ευκαιρία, που θα έθετε την Πιερία ισότιμα και ανταγωνιστικά στο τουριστικό περιβάλλον. 
      Πρόκειται για μια ακόμη παλινωδία και εμπαιγμό της Κυβέρνησης σε βάρος ενός δοκιμαζόμενου κλάδου για το νομό μας. Σήμερα, η Κυβέρνηση δηλώνει απροκάλυπτα πως δεν υπάρχουν πόροι, νωρίτερα δήλωνε ότι διερευνά τη μεταφορά τους από άλλες δράσεις, ενώ στην έναρξη του προγράμματος καλούσε τους πάντες να υποβάλλουν σχέδια, υποσχόμενη την έγκριση όλων των σχεδίων!
      Με βάση τα παραπάνω, ερωτάστε, κυρία Υπουργέ:
       Θα επανεξετάσετε το σημαντικό αυτό ζήτημα, που αδικεί και ζημιώνει την Πιερία, με σκοπό την εξεύρεση λύσης και τη δέσμευση κονδυλίων, ώστε να επιδοτηθεί το σύνολο των εγκεκριμένων προτάσεων;».
      Η Υπουργός Τουριστικής Ανάπτυξης κ. Φάνη  Πάλλη – Πετραλιά έχει το λόγο. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Πρώτα απ’ όλα, κύριε συνάδελφε, θέλω να πω ότι το συγκεκριμένο θέμα, το οποίο θίγετε, δεν αφορά μόνο την Πιερία. Αφορά ολόκληρη τη χώρα. Έτσι, οι διευκρινίσεις, οι οποίες θα δώσω, έχουν ευρύτερο ενδιαφέρον. 
      Το ζήτημα έχει ως εξής: Από μια συγκεκριμένη δράση ενός συγκεκριμένου ευρωπαϊκού προγράμματος, που έχει ένα συγκεκριμένο ύψος χρηματοδότησης σε μια συγκεκριμένη στιγμή, παρουσιάζεται δεκαπλάσια ζήτηση, η οποία, φυσικά, ήταν αδύνατο να ικανοποιηθεί. 
      Ένα σύντομο ιστορικό. Η Δράση 2.2.2 του Ε.Π.ΑΝ. αφορά στον ποιοτικό εκσυγχρονισμό των μικρών καταλυμάτων. Ο εκσυγχρονισμός πρέπει να σας πω ότι αποτελεί στόχο για την Κυβέρνηση. Με έχετε ακούσει πάρα πολλές φορές να αναφέρομαι στην ανάγκη της ποιοτικής αναβάθμισης των μικρών καταλυμάτων. Το πρόγραμμα αυτό ξεκίνησε με το Γ΄ Κοινοτικό Πλαίσιο Στήριξης, σε εννέα «κύκλους». Οι οκτώ πρώτοι «κύκλοι», εξελίχθηκαν ικανοποιητικά, επειδή ο αριθμός των αιτήσεων που χρηματοδοτήθηκαν, ήταν περίπου αντίστοιχος με τον αριθμό των αιτήσεων που κατατέθηκαν. 
      Συνολικά απ’ αυτή τη δράση χρηματοδοτήθηκαν τέσσερις χιλιάδες οκτακόσιες δεκατρείς επιχειρήσεις, προϋπολογισμού 207.000.000 ευρώ και με 82.000.000 ευρώ συμμετοχή του ελληνικού δημοσίου. Στον ένατο και τελευταίο κύκλο, στον οποίο δημιουργήθηκε το πρόβλημα εγκρίθηκαν τετρακόσια εβδομήντα επτά αιτήματα έναντι διακοσίων ενενήντα τριών, που είχαν εγκριθεί στον όγδοο κύκλο, τριακόσια εβδομήντα ένα στον έβδομο, τριακόσια δεκαοκτώ στον έκτο. 
      Το πρόβλημα, λοιπόν, δεν δημιουργήθηκε από τον αριθμό των εγκρίσεων αλλά από τον αριθμό των αιτημάτων, που για τον ένατο κύκλο ήταν δεκαπλάσιος απ’ ό,τι ήταν για όλους τους άλλους. 
      Για να ικανοποιήσουμε όσο το δυνατόν περισσότερους δώσαμε μια μεγάλη μάχη στο Υπουργείο Τουριστικής Ανάπτυξης αλλά και το Υπουργείο Ανάπτυξης με αποτέλεσμα ενώ το ποσό του δημοσίου για κάθε κύκλο ήταν περίπου στα 5.000.000 ευρώ, στον τελευταίο κύκλο το ποσό αυτό υπερδιπλασιάστηκε –έγινε 12,75 εκατομμύρια από τα 5.000.000 ευρώ. Με μεγάλη προσπάθεια και με πολύ κόπο για να βρεθεί το αντίστοιχο ευρωπαϊκό ποσό μέσα από τις γραφειοκρατίες των Βρυξελλών του συγκεκριμένου Προγράμματος. Διότι, ουσιαστικά, αυτό το συγκεκριμένο πρόγραμμα είχε κάνει τον κύκλο του. 
      Αξίζει να αναφερθεί ότι εξακόσιες από τις επιχειρήσεις, οι οποίες δεν εντάχθηκαν στον ένατο κύκλο, είχαν ενταχθεί σε άλλους κύκλους του ιδίου προγράμματος. Η συγκεκριμένη, λοιπόν, δράση, κύριοι συνάδελφοι, εμφανίζει πρόβλημα ελλείψεως κονδυλίων. Αν και δώσαμε μάχη, όπως σας είπα πριν, δεν έγινε εφικτό να επεκταθεί. Δεν υπάρχουν άλλα κονδύλια για τη συγκεκριμένη δράση. Μόλις το 12% -ακόμα και για το λεκανοπέδιο της Αττικής- έχει εγκριθεί. Αντιλαμβάνεστε ότι η κατάσταση αυτή, έτσι όπως διαμορφώθηκε, τον πρώτο που ενοχλεί και δυσαρεστεί είναι την Υπουργό Τουριστικής Ανάπτυξης, διότι για μένα αποτελεί προϋπόθεση το να μπορούμε να αναβαθμολογούμε τα καταλύματα αυτά ποιοτικά.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υπουργού)
      ΠΡΟΕΔΡΕΥΩΝ (Γεώργιος Σούρλας): Κυρία Υπουργέ, τα υπόλοιπα θα τα πείτε στη δευτερολογία σας.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Και πρέπει να σας πω ότι έχουμε μια μεγάλη απορροφητικότητα στο Υπουργείο Τουριστικής Ανάπτυξης. Μόνο το 2006 είχαμε αύξηση 25% σε απορροφητικότητα των ευρωπαϊκών κονδυλίων. Άρα η δυσκολία είναι αντικειμενική.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Υπουργέ. 
      Ο ερωτών συνάδελφος κ. Παπαγεωργίου έχει το λόγο. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ:  Ευχαριστώ, κύριε Πρόεδρε.
      Κυρία Υπουργέ, νομίζω ότι λέτε τη μισή αλήθεια. Διότι το μέτρο αυτό,  όντως έχει δεκαπλάσια ζήτηση, υπάρχει δεκαπλάσια προσφορά υπαγωγής στο επενδυτικό αυτό μέτρο του Ε.Π.Α.Ν.,…
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Ο ένατος κύκλος, γιατί μέχρι τον ένατο δεν είχαμε.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ο ένατος κύκλος, προφανώς. 
      Πρέπει όμως να σας  πω ότι προβλήθηκε πάρα πολύ από την Κυβέρνησή σας. Θα σας έλεγα, ότι καλλιεργήθηκαν μεγάλες προσδοκίες. Προπαγανδίστηκε με τρόπο πάρα πολύ έντονο. Παρακινήθηκαν οι επιχειρηματίες. Σε συσκέψεις που έγιναν στο Επιμελητήριο Πιερίας, παρουσία όλων των Βουλευτών και άλλων παραγόντων, νομαρχών, κ.λπ. το ΚΕ.ΠΑ. της κεντρικής Μακεδονίας έλεγε ότι υπάρχουν χρήματα. Σε επίρρωση αυτών που ισχυρίζομαι, παράλληλα εσείς σαν Κυβέρνηση σ’ αυτήν τη φάση, κυρία Υπουργέ, αυξήσατε τις επιδοτήσεις για υπαγωγή. Καλέσατε τους επιχειρηματίες να υποβάλουν ξανά αιτήσεις, που είχαν απορριφθεί. Και φυσικά μειώθηκαν τα μέτρα αξιολόγησης, άλλαξε ο τρόπος αξιολόγησης, οι προϋποθέσεις, και τα κριτήρια αξιολόγησης. 
      Το τραγικό, είναι ότι οι επιχειρηματίες μπήκαν στον κόπο να υποβάλουν επενδυτικά σχέδια. Πλήρωσαν χρήματα. Παγιδεύτηκαν, κοροϊδεύτηκαν οι επιχειρηματίες, εξαπατήθηκαν. Πραγματικά, έτσι έγινε. Τώρα έρχεστε και λέτε ότι αξιολογήθηκαν αυτά τα επενδυτικά σχέδια θετικά, αλλά δεν υπάρχουν λεφτά. Ποιος προπαγάνδισε το μέτρο, κυρία Υπουργέ; Κάποιος άλλος εκτός από σας; Εσείς δεν παρακινήσατε τους επιχειρηματίες να μπουν σ’ αυτό το μέτρο; Τώρα, ειλικρινά –δεν ξέρω για τα στοιχεία που λέτε- στην Πιερία, από τα διακόσια είκοσι που ενεκρίθησαν κι ενημερώθηκαν ότι θα λάβουν επιδοτήσεις περίπου δεκαεννέα επενδυτικά σχέδια, δηλαδή έχουμε υπαγωγή της τάξης του μεγέθους του 10%. Και φυσικά απειλούν οι επιχειρηματίες, επειδή πλήρωσαν για τις μελέτες, επειδή έχουν κόψει τιμολόγια, ότι θα κάνουν μηνύσεις. Έστειλαν γράμμα στον Πρωθυπουργό. Εξαπατήθηκαν από το κράτος, κυρία Υπουργέ. Δεν εξαπατήθηκαν από κάποιον άλλο.
      Θα σας παρακαλούσα, λοιπόν, επειδή και σε άλλες περιπτώσεις έγινε, όπως στο Π.Ε.Π., να βρείτε χρήματα από άλλους κωδικούς, να τα μετακινήσετε.  Έγιναν και σ’ άλλες δράσεις αντίστοιχοι χειρισμοί. Θα σας παρακαλούσα να επιμείνετε. Δέχομαι την ευαισθησία σας, είστε η καθ’ ύλην αρμόδια στο χώρο του τουρισμού- να πιέσετε το Υπουργείο Εθνικής Οικονομίας, τον κ. Φώλια, ο οποίος είναι υπεύθυνος για αντίστοιχους χειρισμούς και αντίστοιχα μέτρα. Επαναλαμβάνω έγινε στο Π.Ε.Π. για τον τουρισμό πάλι. Να μεταφερθούν κονδύλια από το Γ΄ Κ.Π.Σ. και από άλλους κωδικούς, προκειμένου να ικανοποιηθούν αυτοί οι άνθρωποι, διότι έκαναν δαπάνες, κυρία Υπουργέ, διότι είναι εκτεθειμένοι, διότι είναι αγανακτισμένοι. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Παπαγεωργίου.
      Κυρία Υπουργέ, έχετε το λόγο. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Κύριε συνάδελφε, θα καταθέσω για τα Πρακτικά τον πίνακα των χρηματοδοτήσεων των επιχειρήσεων του Νομού Πιερίας ανά «κύκλο». Φαίνεται καθαρά πως ο αριθμός δεκαεννέα του ενάτου «κύκλου» –και το τονίζω- δεν είναι μικρότερος από τις αντίστοιχες εγκρίσεις των άλλων «κύκλων». 
      Το γεγονός ότι –αναφερθήκατε και εσείς- υπήρχαν διακόσιες δεκαοκτώ υποψηφιότητες, δείχνει ακριβώς αυτό, ότι στον ένατο «κύκλο» για την Πιερία είχαμε δεκαπλάσια αιτήματα. Τα αιτήματα της Πιερίας αντιπροσωπεύουν το 33% των αιτημάτων της κεντρικής και δυτικής Μακεδονίας, ενώ τα δεκαεννέα που εγκρίθηκαν αντιπροσωπεύουν το 13% των εγκεκριμένων ολόκληρης της περιφέρειας. 
      Εδώ πρέπει να πούμε ότι συνολικά στην Πιερία εγκρίθηκαν διακόσια σαράντα εννέα υποέργα ύψους 12,2 εκατομμυρίων ευρώ με δημόσια δαπάνη 4,6 εκατομμύρια ευρώ. Τα στοιχεία, λοιπόν, δείχνουν ότι δεν είναι αδικημένη η Πιερία. Βεβαίως, δεν αρνούμαι αυτά τα οποία λέτε, κύριε συνάδελφε. Όπως και οι άλλοι νομοί της Ελλάδας, έτσι και η Πιερία χρειάζεται περαιτέρω χρηματοδοτήσεις. 
      Με τον κ. Φώλια είχα προσωπικά πολλές επαφές. Με τον κ.  Σιούφα, με το Υπουργείο Ανάπτυξης, είχα επίσης πολλές επαφές. Είναι ένα θέμα που με απασχολεί πάρα πολύ και σας το είπα και πριν. 
      Έχουμε εξηγήσει σε όλους εκείνους τους επιχειρηματίες, οι οποίοι έχουν υποβάλει αίτημα, ότι το Δ΄ Κοινοτικό Πλαίσιο Στήριξης σε λίγο καιρό ανοίγει, αρχίζουν οι χρηματοδοτήσεις. Την ίδια πρόταση μπορούν να την επαναϋποβάλλουν.
      Όμως, πρέπει να σας πω, κύριε συνάδελφε, ότι ακόμα και τώρα κάνω πολύ μεγάλες προσπάθειες, ώστε μέσα από τις γέφυρες του Γ΄ Κοινοτικού Πλαισίου Στήριξης να μπορέσουμε να χρηματοδοτήσουμε περαιτέρω αυτόν τον ένατο «κύκλο». 
      Αυτά είχα να πω, κύριοι συνάδελφοι. Να προσθέσω ότι συνολικά ήταν ένα ιδιαίτερα επιτυχημένο πρόγραμμα. Γι’ αυτό και θα συνεχισθεί μέσα από το Δ΄ Κοινοτικό Πλαίσιο Στήριξης. Αυτό επιθυμούμε. Συμφωνώ μαζί σας, όπως και με τους επιχειρηματίες, οι οποίοι και έξοδα έκαναν και σαφέστατα οι στόχοι μας υπηρετούν που είναι η ποιότητα. Η ποιότητα μέσα απ’ αυτό το πρόγραμμα είναι, πραγματικά, το ζητούμενο. Διότι ο ελληνικός τουρισμός αυτό που χρειάζεται είναι ποιότητα, ποιότητα, ποιότητα. 
      Πρέπει να προσθέσω ότι στόχος του αναπτυξιακού νόμου του 2007 είναι η ελληνική περιφέρεια. Το 80% των πόρων πηγαίνει προς την ελληνική περιφέρεια. 
      Αναφερθήκατε στο ότι διαφημίσαμε το πρόγραμμα. Ναι, κύριε συνάδελφε, αυτό κάναμε, το διαφημίσαμε, γιατί είδαμε ότι πολλοί δεν γνώριζαν. Εξ ου και σας είπα ότι στον ένατο κύκλο η ενημέρωση την οποία κάναμε απέδωσε. Τα 5.000.000 ευρώ τα οποία ήταν αρκετά για τους οκτώ κύκλους, στο Γ΄ Κοινοτικό Πλαίσιο Στήριξης, εμφανίζεται να μη φθάνουν. Τα 5.000.000 ευρώ έγιναν 12,5 και πάλι δεν φθάνουν. 
      Αυτό, λοιπόν, μας δημιουργεί και την υποχρέωση εάν δεν καταφέρουμε μέσα από το Γ΄ Κοινοτικό Πλαίσιο Στήριξης να χρηματοδοτήσουμε περισσότερο αυτόν τον ένατο κύκλο στο ποσοστό που υπολείπεται, τότε η δράση αυτή είναι η προτεραιότητά μας στο Δ΄ Κοινοτικό Πλαίσιο Στήριξης.
      (Στο σημείο αυτό η Υπουργός Τουριστικής Ανάπτυξης κ. Φάνη Πετραλιά-Πάλλη καταθέτει τον προαναφερθέντα πίνακα, ο οποίος έχει ως εξής: 
      (να φωτογραφηθούν οι σελίδες 31-32)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Υπουργέ. 
      Εισερχόμαστε στη συζήτηση της με αριθμό 369/27-2-2007 τρίτης επίκαιρης ερώτησης της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης, σχετικά με την ενοποίηση και διαμόρφωση σε πάρκο πρασίνου και αναψυχής του χώρου γύρω από τη Βίλα Ζωγράφου κ.λπ.. 
      Αναλυτικότερα η ερώτηση της κ. Κανέλλη έχει ως εξής: 
      «Με τη στάση που κρατάει η Κυβέρνηση στο θέμα της Βίλας Ζωγράφου αναλαμβάνει τεράστιες ευθύνες έναντι των κατοίκων του Δήμου Ζωγράφου, ο οποίος αποτελεί μία από τις πιο πυκνοκατοικημένες περιοχές του Λεκανοπεδίου και με οξύτατο το πρόβλημα της ανυπαρξίας ελεύθερων χώρων. 
      Για δεκαετίες αίτημα των κατοίκων του δήμου είναι να μετατραπεί σε δημοτική περιουσία η Βίλα Ζωγράφου (που βρίσκεται στο κέντρο της πόλης με είκοσι ένα στρέμματα πρασίνου συνολικά), να ενοποιηθεί ο χώρος, να διαμορφωθεί σε πάρκο πρασίνου και αναψυχής, ενώ η ίδια η Βίλα να διαμορφωθεί σε πολιτιστικό κέντρο, ανοιχτό στο λαό και τη νεολαία. 
      Ωστόσο, με παρασκηνιακές διαβουλεύσεις της Κυβέρνησης, του δήμου και των κληρονόμων της οικογένειας Ζωγράφου μεθοδεύεται η εκκαθάριση του πρασίνου (με την κοπή ήδη δεκάδων δέντρων) και η τσιμεντοποίηση του χώρου. 
      Οι κυβερνητικές ευθύνες είναι δεδομένες και δεν μπορούν να συγκαλυφθούν από την ατολμία -στην καλύτερη περίπτωση- των κατά καιρούς δημάρχων να θέσουν το θέμα στην Κυβέρνηση και να απαιτήσουν σθεναρά τη λύση του, κινητοποιώντας ταυτόχρονα σ’ αυτήν την κατεύθυνση το ζωγραφιώτικο λαό και τη νεολαία του.
      Ερωτώνται οι κύριοι Υπουργοί, ποια μέτρα πρόκειται να πάρει η Κυβέρνηση και πότε, ώστε να γίνουν οι απαραίτητες ρυθμίσεις και να διατεθούν από τον κρατικό προϋπολογισμό οι αναγκαίες πιστώσεις, προκειμένου η Βίλα Ζωγράφου και τα είκοσι ένα στρέμματα που την περιβάλλουν να μετατραπούν –με απαλλοτρίωση ή άλλο τρόπο- σε δημοτική περιουσία, να ενοποιηθεί ο χώρος και να διαμορφωθεί σε πάρκο πρασίνου και αναψυχής, ενώ η ίδια η Βίλα να διαμορφωθεί σε πολιτιστικό κέντρο ανοικτό στο λαό και τη νεολαία;»
      Στην ερώτηση της κ. Κανέλλη θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Νάκος.
      Ορίστε, κύριε Υπουργέ, έχετε το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, είναι η δεύτερη, σε πολύ σύντομο χρονικό διάστημα, ερώτηση της συναδέλφου κ. Κανέλλη, από την οποία αναδεικνύεται μία νοοτροπία, η οποία δεν είναι συμβατή ούτε προς τα κρατούντα, αλλά ούτε και προς εκεί που πάει η όλη υπόθεση.
      Και εξηγούμαι: Μιλάω για την αυτοτέλεια της Τοπικής Αυτοδιοίκησης. Εδώ έρχεται μία ερώτηση για ένα συγκεκριμένο ιδιωτικό ακίνητο σ’ ένα συγκεκριμένο δήμο της χώρας. Από την άλλη μεριά θέλω να τονίσω ότι έχουμε ένα δήμαρχο, ο οποίος είναι νεοεκλεγείς για άλλη μια φορά, άρα έχει και νωπή τη λαϊκή εντολή της τοπικής κοινωνίας εκεί. Ρωτήσαμε, λοιπόν, το δήμαρχο και εγώ δεν έχω παρά να μεταφέρω τις απόψεις του και να απαντήσω για λογαριασμό του. Διότι δεν είναι δυνατόν η Κυβέρνηση να απαντά για θέματα καθαρά της Τοπικής Αυτοδιοίκησης.
      Εδώ πρόκειται για ένα ιδιωτικό ακίνητο, το οποίο είναι εκτάσεως πρώτον, δέκα στρεμμάτων, όπως ισχυρίζεται ο δήμαρχος και όχι είκοσι ενός στρεμμάτων. 
      Δεύτερον, δεν υπάρχει πράσινο. Πρόκειται για χέρσο τόπο με τη βίλα της οικογένειας Ζωγράφου στο μέσον. Εγώ μεταφέρω τις απόψεις του δημάρχου και κρίνεται ο δήμαρχος από τους δημότες του, αν είναι ένας θαυμάσιος κήπος ή αν είναι, όπως ισχυρίζεται, χέρσος τόπος με τη βίλα της οικογενείας Ζωγράφου στο μέσον.
      Ισχυρίζεται ακόμη ο δήμαρχος ότι οι ιδιοκτήτες, εκμεταλλευόμενοι τη νομοθεσία περί Ολυμπιακών Αγώνων, έλαβαν από την προηγούμενη κυβέρνηση, από τη ΔΟΚ του Υ.ΠΕ.ΧΩ.Δ.Ε., την άδεια ανοικοδόμησης οκτώ ουρανοξυστών ύψους είκοσι επτά μέτρων και επιφανείας τριάντα τεσσάρων χιλιάδων τετραγωγικών μέτρων. Για αυτήν την άδεια, ισχυρίζεται, επαναλαμβάνω, ο δήμαρχος ότι πολέμησε στο Υ.ΠΕ.ΧΩ.Δ.Ε. στην προηγούμενη κυβέρνηση και την ηγεσία Ολυμπιακών Αγώνων και πέτυχε την αδρανοποίηση της . 
      Επίσης, με απόφαση του νομάρχη στις 3.6.2004, με πρωτοβουλία του δήμου, έγινε τροποποίηση του σχεδίου πόλεως, διότι πρόκειται περί του 387  οικοδομικού τετραγώνου, για μετατροπή σε πράσινο. Η τροποποίηση αυτή σε πράσινο, κατά το νόμο, είναι πράξη αναγκαστικής απαλλοτρίωσης. Άρα προχώρησε η απαλλοτρίωση.
      Επί της πράξεως αυτής, υπεβλήθη προσφυγή στο Συμβούλιο της Επικρατείας για ακύρωση της απόφασης του νομάρχη. Έχει εκδικαστεί από το Συμβούλιο της Επικρατείας η αίτηση ακυρώσεως και αναμένεται η έκδοση της απόφασης. 
      Στο ενημερωτικό επίσης, σημείωμα του δήμου, υπάρχει –για την περίπτωση που το δικαστήριο αποφανθεί ότι είναι ισχυρή η απαλλοτρίωση- η αγωνία του δημάρχου, διότι το Σώμα Ορκωτών Εκτιμητών εξετίμησε την αξία αυτού του ακινήτου στα 39.797.000 ευρώ, δηλαδή περίπου 40.000.000 ευρώ, όπως λέει ο νόμος. Στο έγγραφο, λοιπόν, που έχω στα χέρια μου αποτυπώνεται ανάγλυφα η αγωνία του δημάρχου για την εξεύρεση των 40.000.000 ευρώ για την απαλλοτρίωση του ακινήτου.
      ΠΡΟΕΔΡΕΥΩΝ (Γεώργιος Σούρλας): Η ερωτώσα συνάδελφος, κυρία Κανέλλη, έχει το λόγο.
      ΛΙΑΝΑ ΚΑΝΕΛΛΗ: Κύριε Πρόεδρε, ευχαριστώ.
      Κύριε Υπουργέ, δεν θα τσακωθώ μαζί σας. Θα σας πω μόνο ότι λυπάμαι. Δεν θα τσακωθώ για νούμερα.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ δεν την ξέρω την πλατεία στου Ζωγράφου, κυρία Κανέλλη.
      ΛΙΑΝΑ ΚΑΝΕΛΛΗ: Θα σας πω μόνο κάτι. Μου κάνει εντύπωση που λέτε ότι επιμένω με δεύτερη ερώτηση. Και δείξατε και μία ενόχληση.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι, επιμένετε με την Τοπική Αυτοδιοίκηση.
      ΛΙΑΝΑ ΚΑΝΕΛΛΗ: Ακούστε με. Εγώ θα σας πω κάποιους αριθμούς τους οποίους είμαι βεβαία ότι θα σας είναι εξαιρετικά δύσκολο να αμφισβητήσετε και θα σας πω τι μπορείτε να κάνετε -αν θέλετε- ως Κυβέρνηση, χωρίς να μπλέκουμε ούτε με τους δήμους ούτε με χίλια δυο.
      Κατ’ αρχάς, το αίτημα για να γίνει αυτό, χώρος πρασίνου είναι διαρκείας τριάντα πέντε ετών το λιγότερο. Άρα το ότι επανέρχομαι εγώ με δύο, τρεις ή εκατόν τρεις ερωτήσεις είναι σχεδόν αστείο. Και είναι με όλους τους δημάρχους που πέρασαν, από όλες τις παρατάξεις.
      Δεν μπορεί, λοιπόν, να είναι παλαβοί αυτοί οι άνθρωποι κάτω εκεί στου Ζωγράφου. Και θα σας πω γιατί δεν είναι. Είναι εκατόν πενήντα χιλιάδες άνθρωποι σε τρεισήμισι χιλιάδες στρέμματα, στην πιο πυκνοκατοικημένη και πυκνοδομημένη περιοχή της Ευρώπης. Η αναλογία ανά κάτοικο είναι δυόμισι τετραγωνικά μέτρα ελεύθερος χώρος, όταν παγκοσμίως και πανευρωπαϊκώς –που τόσο πολύ σας αρέσει- είναι δώδεκα τετραγωνικά μέτρα κοινόχρηστος χώρος ανά κάτοικο.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού)
      Όποιος έχει περάσει λοιπόν –και αποκλείεται να μην έχετε περάσει- από εκείνη την περιοχή, ξέρει τι θα δημιουργηθεί με την τσιμεντοποίηση και την οικοπεδοποίηση.
      Θα σας πω, όμως, κάτι που δεν ξέρετε. Ο δήμαρχος έχει ήδη προβεί από καταγγελίες των κατοίκων σε εικοσιπενταετή δανεισμό για τα πρώτα 19.500.000 ευρώ, για κάτι το οποίο θα μπορούσε να είναι ευθύς εξ αρχής υπολογισμένο στον κρατικό προϋπολογισμό για το καλό των κατοίκων του Ζωγράφου, για την αναπνοή τους, για την κυκλοφοριακή ανακούφιση στην περιοχή και όχι πάλι για εμπορικά κέντρα, για ουρανοξύστες, για λεφτά. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Αναγκαστική απαλλοτρίωση! Τα στρέμματα είναι είκοσι ένα. Αυτό που απαλλοτριώνεται και που ενδεχομένως να το δικαιώσει το Συμβούλιο της Επικρατείας, είναι μόνο η βίλα με την ταράτσα της. 
      Εσείς πιστεύετε ότι μπορεί να υπάρξει πράσινο σε μία ταράτσα αυτής της βίλας της διατηρητέας; Τι θα φυτέψουν; Δύο ζαρντινιέρες θα βάλουν!
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δέκα στρέμματα είναι ταράτσα; Υπάρχει στον κόσμο ταράτσα δέκα στρεμμάτων;
      ΛΙΑΝΑ ΚΑΝΕΛΛΗ: Δεν είναι δέκα στρέμματα, είναι είκοσι ένα στρέμματα. Ακούστε με. Η βίλα με τον περιβάλλοντα χώρο δεν επαρκεί γι’ αυτήν την ιστορία και ούτως ή άλλως θα είναι πνιγμένη. Θα έχουμε τις επαναλήψεις του κτήματος ΘΩΝ και των υπολοίπων. 
      Ξέρετε πάρα πολύ καλά ότι συναινέσατε στη διαδικασία απαλλοτριώσεων με τα ολυμπιακά ακίνητα και ξέρατε ότι θα συμβεί αυτό. 
      Ακούστε, κύριε Πρόεδρε. Είναι σαν να λέμε ότι το κράτος έχει τη δυνατότητα να παράσχει οξυγόνο στην πιο πυκνοκατοικημένη του περιοχή. Το έχει το κράτος αυτό το δικαίωμα. Και έχει –όπως διατείνεστε- και τα λεφτά. Από την επιτήρηση βγαίνετε. Μπορείτε να τα βάλετε, για να μην πεθάνουν αυτοί οι άνθρωποι εκεί.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κυρία Κανέλλη.
      ΛΙΑΝΑ ΚΑΝΕΛΛΗ: Κάντε το! Πώς να σας το πω; Τριάντα πέντε χρόνια το ζητάνε! Και το ζητάνε άνθρωποι που θέλουν να ζήσουν. Όταν ακούτε «δάνεια» και «εμπορικά κέντρα», κάποιος θα βγάλει πολλά λεφτά απ’ αυτήν την ιστορία και κάποιοι θα πεθάνουν. Και αυτοί θα είναι πολλοί.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Κανέλλη.
      Κύριε Υπουργέ, έχετε το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, την πλατεία και τη βίλα Ζωγράφου δεν την ξέρω και ζητώ συγγνώμη από την κυρία συνάδελφο που δεν την ξέρω.
      ΛΙΑΝΑ ΚΑΝΕΛΛΗ: Να πάτε να τη βρείτε.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Και ισχυρίζομαι ότι δεν ξέρω τα ιδιόκτητα ακίνητα και τις βίλες που υπάρχουν σ’ όλους τους δήμους της χώρας. Και ούτε είμαι υποχρεωμένος να τα ξέρω.
      ΛΙΑΝΑ ΚΑΝΕΛΛΗ: Δεν σας κατηγόρησα που δεν την ξέρετε.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι, μου λέτε «δεν την ξέρετε». Δεν την ξέρω. Και γιατί να την ξέρω; Υπάρχουν οι Οργανισμοί Τοπικής Αυτοδιοίκησης που ζουν σ’ αυτά τα μέρη και ρυθμίζουν πράγματα σύμφωνα με τις διατάξεις που λέει η νομοθεσία και το αυτοδιοίκητο της Τοπικής Αυτοδιοίκησης.
      Εσείς λέτε ότι έχει κωφεύσει το κράτος.
      ΛΙΑΝΑ ΚΑΝΕΛΛΗ: Δεν είπα ότι κωφεύετε. Είπα ότι δεν κάνετε αυτό που πρέπει.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Σας λέω ότι ακύρωσε την από την προηγούμενη κυβέρνηση άδεια οικοδομής που εξέδωσε το Υ.ΠΕ.ΧΩ.Δ.Ε., κήρυξε την απαλλοτρίωση με απόφαση νομάρχη και περιμένει την έκβαση του δικαστηρίου.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Δεν γίνεται με επαναστατικό δίκαιο να καταλαμβάνονται οι εκτάσεις των ιδιωτών. Υπάρχουν νόμοι. Κηρύχθηκε η απαλλοτρίωση και αυτοί έκαναν προσφυγή, όπως είχαν δικαίωμα, για την περιουσία τους. Περιμένει, λέει, ο δήμαρχος το Συμβούλιο της Επικρατείας, εάν κηρύξει νόμιμη την απαλλοτρίωση…
      ΛΙΑΝΑ ΚΑΝΕΛΛΗ: Γιατί μιλάτε σαν δήμαρχος; Μιλήστε μου σαν Υπουργός. Για το λογαριασμό του δημάρχου μου μιλάτε. Σε Υπουργό απευθύνομαι.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ δεν μιλάω σαν δήμαρχος. Σας λέω τις ενέργειες που έκανε ο δήμαρχος. Με βάζετε να μιλάω ως δήμαρχος, διότι είναι μία ερώτηση η οποία δεν πρέπει να απευθύνεται στην Κυβέρνηση.
      ΛΙΑΝΑ ΚΑΝΕΛΛΗ: Εσείς ξέρετε γιατί μιλάτε σαν δήμαρχος. Δικό σας είναι;
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κυρία Κανέλλη.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Η Κυβέρνηση δεν μπορεί να ποδηγετήσει τους δήμους. Πού είναι η αυτοτέλεια και το αυτοδιοίκητο της Τοπικής Αυτοδιοίκησης, όταν σ’ όλον τον κόσμο η αυτοδιοίκηση έχει κάνει βήματα, έχει κάνει άλματα και εμείς στο παραμικρό ζητάμε τον έλεγχο της κεντρικής εξουσίας στην αυτοδιοίκηση;
      ΛΙΑΝΑ ΚΑΝΕΛΛΗ: Στην απουσία χρημάτων και στα δάνεια!
      ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, μη διακόπτετε τον Υπουργό.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι η δεύτερη φορά που το κάνω αυτό! 
      ΛΙΑΝΑ ΚΑΝΕΛΛΗ: Απαλλοτρίωση σας ζητάμε!
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ δεν έχω να προσθέσω τίποτα άλλο, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Τέταρτη είναι η με αριθμό 358/27-2-2007 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη- Αικατερινάρη προς τους Υπουργούς Οικονομίας και Οικονομικών και Ανάπτυξης, σχετικά με τα φορολογικά μέτρα για τη διευκόλυνση των οικιακών εφαρμογών φωτοβολταϊκών συστημάτων κ.λπ.. 
      Η επίκαιρη ερώτηση της κυρίας συναδέλφου έχει ως εξής: 
      «Τα κρίσιμα ζητήματα της κλιματικής αλλαγής αφορούν και τη δική μας χώρα, αφού μεταξύ των άλλων, απέχει σημαντικά από το στόχο κάλυψης του 12% της ενέργειας και του 21,1% του ηλεκτρικού ρεύματος από Ανανεώσιμες Πηγές Ενέργειας (Α.Π.Ε.) μέχρι το 2010. Παρά το πολύ ευνοϊκό φυσικό περιβάλλον για την ανάπτυξη των Α.Π.Ε., το θεσμικό πλαίσιο ολοκληρώθηκε μόλις πριν ένα χρόνο, ενώ η έλλειψη σχεδιασμού, οι καθυστερήσεις και τα πολλαπλά προβλήματα παραμένουν, ιδιαίτερα στην αιολική και ηλιακή ενέργεια. 
      Ως προς τη δεύτερη ο ν. 3468/2006 για τις Α.Π.Ε. δίνει για πρώτη φορά το δικαίωμα στους οικιακούς καταναλωτές να πωλούν την παραγόμενη από φωτοβολταϊκά ηλεκτρική ενέργεια έναντι μιας   καθορισμένης από το νόμο τιμής. Το θετικό αυτό μέτρο κινδυνεύει να μείνει στα χαρτιά στην περίπτωση των οικιακών μικροπαραγωγών, αφού για να πωλήσει κανείς ηλεκτρική ενέργεια στον Δ.Ε.Σ.Μ.Η.Ε. ή στη Δ.Ε.Η. , θα πρέπει να ανοίξει βιβλία στην εφορία και να κάνει δηλώσεις Φ.Π.Α. και μάλιστα για μικροποσά, αφού τα οικιακά συστήματα δεν είναι εξ ορισμού μεγάλες ενεργειακές επενδύσεις. Επειδή εξαιτίας αυτού το γεγονότος δεν έχουμε ακόμη οικιακές εφαρμογές φωτοβολταϊκών και επειδή είναι ανάγκη να δημιουργηθούν κίνητρα στον οικιακό καταναλωτή για μια έστω και μαρκοχρόνια απόσβεση του συστήματος, ερωτώνται οι κ.κ. Υπουργοί: 
      1. Εξετάζουν την περίπτωση να μη θεωρείται επιτηδευματίας, να μη τηρεί, δηλαδή, βιβλία κ.λπ., ο οικιακός καταναλωτής που εγκαθιστά φωτοβολταϊκό σύστημα και διαθέτει την παραγόμενη ενέργεια στο δίκτυο; 
      2. Ειδικότερα, εξετάζουν ως κίνητρο για τους οικιακούς μικροπαραγωγούς την απαλλαγή από το Φ.Π.Α. και τη φορολογία εισοδήματος για τα συγκεκριμένα έσοδα που προέρχονται από τη διάθεση τους ηλεκτρικού ρεύματος;»
      Στην επίκαιρη ερώτηση θα απαντήσει ο Υφυπουργός Οικονομίας και Οικονομικών κ. Αντώνιος Μπέζας.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κυρία συνάδελφε, η ερώτησή σας αναφέρετε στην απαλλαγή των οικιακών παραγωγών φωτοβολταΪκής ενέργειας από την υποχρέωση τήρησης βιβλίων και στοιχείων, από τις υποχρεώσεις δηλαδή που προκύπτουν από τον Κώδικα και επίσης την απαλλαγή από τον Φ.Π.Α. και το φόρο εισοδήματος. 
      Είναι γνωστό ότι σύμφωνα με την κοινοτική νομοθεσία και συγκεκριμένα  με την Κοινοτική Οδηγία 77/2001, η παραγωγή ηλεκτρικής ενέργειας που παράγεται από ανανεώσιμες πηγές ενθαρρύνεται από την Ευρωπαϊκή Ένωση, διότι βοηθά στην βιώσιμη οικονομική ανάπτυξη, στην προστασία του περιβάλλοντος και στη δημιουργία νέων θέσεων απασχόλησης. 
      Ο νόμος 3468/2006 ενσωμάτωσε στην ελληνική νομοθεσία τη συγκεκριμένη Κοινοτική Οδηγία και παρέχει, όπως αναφέρετε και στην ερώτησή σας, τη δυνατότητα εγκατάστασης φωτοβολταϊκών συστημάτων όχι μόνο σε εμπορικές επιχειρήσεις αλλά και σε μικροπαραγωγούς, σε οικιακούς καταναλωτές, οι οποίοι με αυτό τον τρόπο μπορούν να γίνουν παραγωγοί ηλεκτρικής ενέργειας, έχοντας τη δυνατότητα να τη διαθέσουν στο δίκτυο της Δ.Ε.Η. ή στον Δ.Ε.Σ.Μ.Η.Ε.. Τα πρόσωπα αυτά τα οποία παράγουν ενέργεια κυρίως για δική τους χρήση, μπορούν να διοχετεύουν το οποιοδήποτε πλεόνασμα στο δίκτυο διανομής της Δ.Ε.Η.. Ο οικιακός καταναλωτής ο οποίος εγκαθιστά το φωτοβολταϊκό σύστημα και πωλεί την περίσσεια ενέργεια θεωρείται όμως αυτοπαραγωγός και κατά συνέπεια υπάρχουν οι περιορισμοί του άρθρου 9 του νόμου 3468/2006, δεν μπορεί δηλαδή να δώσει στο διασυνδεδεμένο σύστημα ποσό μεγαλύτερο από το 20% της ενέργειας την οποίας παράγει. Για να είναι βέβαια δυνατή η αποδοτικότητα της επένδυσης θα έπρεπε ο παραγωγός να μπορεί να δίδει όλη την ενέργεια την οποία παράγει στο σύστημα. 
      Έρχομαι τώρα στα  καθαρά φορολογικά θέματα. Σύμφωνα με την ειδική νομοθεσία του Κώδικα Φ.Π.Α., ο οποίος έχει ενσωματώσει την κοινοτική οδηγία περί Φ.Π.Α. και τις νεότερες εκδόσεις της αντικείμενο του φόρου είναι η παράδοση αγαθών και υπηρεσιών στο εσωτερικό της χώρας. 
      Παράδοση αγαθών θεωρείται κάθε πράξη με την οποία μεταβιβάζεται το δικαίωμα να διαθέτει κάποιος, ως κύριος, αγαθά και στα αγαθά αυτά συμπεριλαμβάνεται και η ενέργεια, επομένως και το ηλεκτρικό ρεύμα. 
      Άρα, όπως προκύπτει από την κοινοτική και την ελληνική νομοθεσία, οι οικιακοί καταναλωτές είναι υποκείμενοι στο φόρο –αναφέρομαι στο Φ.Π.Α.- για την παραγωγή ηλεκτρικής ενέργειας μέσω φωτοβολταϊκών και είναι υποχρεωμένοι να αποδίδουν Φ.Π.Α., ο οποίος έχει συντελεστή 9%. 
      Από την άλλη πλευρά, σχετικά με τη φορολογική μεταχείριση των εσόδων που προκύπτουν απ’ αυτές τις αλλαγές, ο Κώδικας Φορολογίας Εισοδήματος δεν προβλέπει καμία απαλλαγή από το φόρο εισοδήματος για εισοδήματα που αποκτώνται από φυσικά πρόσωπα με βάση εμπορικές δραστηριότητες. 
      Συνεπώς, δεν είναι δυνατή η χορήγηση απαλλαγής από το φόρο εισοδήματος των εσόδων που αποκτούν αυτά τα πρόσωπα από τη διάθεση της πλεονάζουσας ενέργειας. Εξάλλου, σύμφωνα και με το Σύνταγμα, όλοι οι πολίτες είναι υποχρεωμένοι να συνεισφέρουν στα δημόσια βάρη, ανάλογα με τη φοροδοτική τους ικανότητα. 
      Σε σχέση τώρα με το Φ.Π.Α. και με τον Κώδικα, εκείνο που θέλω να τονίσω είναι ότι το Υπουργείο μας θα μελετήσει τη δυνατότητα απαλλαγής από το Φ.Π.Α. των οικιακών καταναλωτών που εγκαθιστούν φωτοβολταϊκά συστήματα. Βέβαια, η επεξεργασία αυτού του ζητήματος είναι προφανές ότι θα πρέπει να γίνει στα πλαίσια των υποχρεώσεων που έχει η χώρα μας, με βάση την κοινοτική  νομοθεσία. 
      Το αίτημα τώρα να μην χαρακτηρίζονται οι οικιακοί παραγωγοί ως επιτηδευματίες, επομένως να μην είναι υποχρεωμένοι να τηρούν βιβλία και να εκδίδουν στοιχεία, είναι προφανές ότι εξαρτάται από την ικανοποίηση ή όχι του αιτήματος για την απαλλαγή του Φ.Π.Α.. Δηλαδή αν υπάρχει δυνατότητα απαλλαγής από το Φ.Π.Α. –που επαναλαμβάνω ότι θα το εξετάσουμε- τότε θα υπάρχει η δυνατότητα να μην χαρακτηριστούν αυτοί οι συγκεκριμένοι παραγωγοί ως επιτηδευματίες. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Ξηροτύρη. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. 
      Κύριε Υπουργέ, πραγματικά αναλύσατε το νομοθετικό μας πλαίσιο, όσον αφορά αυτά τα θέματα, αλλά, όπως καταλαβαίνετε και εσείς, εκτός από τις οδηγίες και τις παροτρύνσεις της Ευρωπαϊκής Ένωσης, αυτήν την περίοδο τα πράγματα πηγαίνουν από το κακό στο χειρότερο. 
      Όλες οι πρόσφατες μελέτες, οι εκθέσεις επιστημόνων, η διεθνής διάσκεψη στο Παρίσι για το κλίμα, η έκθεση ΣΤΕΡΝΣ κ.λπ. μιλούν για το φαινόμενο του θερμοκηπίου και ότι οι κυβερνήσεις είναι υπεύθυνες να αναλάβουν συγκεκριμένες πολιτικές, ούτως ώστε αυτό το φαινόμενο να μειωθεί. Μία από τις σημαντικές πολιτικές είναι να προωθήσει κανείς τις ανανεώσιμες πηγές ενέργειες. 
      Από την άλλη πλευρά η χώρα μας, παρά το ευνοϊκό περιβάλλον, υστερεί αυτήν τη στιγμή πάρα πολύ για μια σειρά πράγματα, ώστε να αξιοποιήσει και από την άλλη πλευρά να πετύχει το στόχο μέχρι το 2010. 
      Εγώ, λοιπόν, αναφέρομαι σε μια μικρή βοήθεια -θα έλεγε κανείς- αλλά που θα δημιουργήσει και παιδεία και ενδιαφέρον κ.λπ. για όλη αυτή τη διαδικασία της παραγωγής ενέργειας από ανανεώσιμες πηγές: Να βοηθήσουμε τον οικιακό παραγωγό, αυτόν τον μικροπαραγωγό, ο οποίος θα βάλει στο σπίτι του αυτά τα φωτοβολταϊκά και μάλιστα θα τα βάλει, γιατί ακόμη είναι εισαγόμενα και πολύ ακριβά, περιμένοντας μια απόδοση μετά από είκοσι χρόνια. Δηλαδή έναν κουμπαρά θα φτιάξει και πιο πολύ θα τον φτιάξει για τα παιδιά του και για τα παιδιά μας. 
      Γι’ αυτόν, λοιπόν, τον οικιακό παραγωγό θα πρέπει το κάνετε, χωρίς να το σκεφθείτε ιδιαίτερα. Είναι μεγάλη ανάγκη, για να προχωρήσει, γιατί παρουσιάζει υστέρηση στη χώρα μας αυτό, παρά, όπως είπα, το φυσικό ευνοϊκό περιβάλλον. Να μην χαρακτηρίζεται, λοιπόν, ως επιτηδευματίας και να μπορέσει να έχει φοροαπαλλαγές. 
      Θα ήθελα να πω,   γιατί βλέπω δίπλα -και τα έχουμε πει πολλές φορές- και τον Υφυπουργό Περιβάλλοντος, ότι όλη αυτή η πολιτική στα κτήρια, δηλαδή η πολιτική της εκμετάλλευσης του φυσικού περιβάλλοντος με σωστά, ενεργειακά κτήρια, που να δουλεύουν σωστά και το χειμώνα και το καλοκαίρι και αυτά τα κτήρια να έχουν και τις νέες εφαρμογές της τεχνολογίας, όσον αφορά την αξιοποίηση της ενέργειας, θα πρέπει για τη χώρα μας να είναι από τις πρωταρχικές της προτεραιότητες. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): 
      Κυρία συνάδελφε, στόχος μας είναι το φορολογικό σύστημα να ευθυγραμμίζεται και να προσαρμόζεται κάθε φορά με τα δεδομένα και τις ανάγκες της ελληνικής οικονομίας. 
      Και βέβαια, συμφωνώ μαζί σας ότι η ανάπτυξη μιας αγοράς ενέργειας η οποία θα βασίζεται κυρίως στις ανανεώσιμες πηγές, ισχυροποιεί την οικονομία και οδηγεί στην απεξάρτηση της οικονομίας μας από το πετρέλαιο, ιδιαίτερα σε μία εποχή που οι διεθνείς συμβάσεις και συμφωνίες που έχει συνάψει η χώρα μας, σε σχέση με εναλλακτικές μορφές ενέργειας, οδηγούν σ’ ένα νέο τοπίο και σηματοδοτούν την έναρξη μιας νέας εποχής. 
      Θα ήθελα να υπενθυμίσω ότι ήδη έχουμε δώσει φορολογικά κίνητρα στους μικροπαραγωγούς, Με τον πρόσφατο φορολογικό νόμο, τον ν. 3522 ο οποίος ψηφίστηκε μόλις τον περασμένο Δεκέμβριο, προβλέπεται ότι εκπίπτει ποσό 20% από τη δαπάνη αγοράς οικιακών φωτοβολταϊκών συστημάτων και το ποσό αυτό το οποίο αφαιρείται από το φορολογητέο εισόδημα, δεν μπορεί βέβαια να υπερβαίνει ένα όριο, το οποίο έχει τεθεί στα 700 ευρώ. Επομένως έχουμε δώσει φορολογικά κίνητρα. 
      Όμως, όπως είπα και πριν, η παροχή πρόσθετων κινήτρων είναι ένα ζήτημα το οποίο θα εξεταστεί με προσοχή από τις υπηρεσίες μας και από το κατ’ εξοχήν βέβαια αρμόδιο Υπουργείο γι’ αυτό το θέμα, το Υπουργείο Ανάπτυξης.
      Εκείνο που θέλω να τονίσω είναι ότι σε κάθε περίπτωση αυτά τα πρόσθετα φορολογικά κίνητρα –αν δοθούν- θα πρέπει να δοθούν με βάση τις υποχρεώσεις που έχει η χώρα μας από την κοινοτική νομοθεσία. Ξέρετε πολύ καλά ότι ο Φ.Π.Α. είναι κοινοτικός φόρος και υπάρχει κοινοτική οδηγία η οποία καθορίζει τα πάντα σε σχέση με το Φ.Π.Α.. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Όμως, έχουμε κι άλλη υποχρέωση…
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ειδικά για το Φ.Π.Α., δηλαδή η απαλλαγή από το Φ.Π.Α. και για να φτάσουμε στο επίπεδο της πολιτικής απόφασης –διότι χρειάζεται πολιτική απόφαση- θα πρέπει να έχει προηγηθεί μία μακρόχρονη διαδικασία διαβούλευσης με τις αρμόδιες κοινοτικές υπηρεσίες. Είναι ένα δύσκολο θέμα.
      Εν πάση περιπτώσει, εκείνο το οποίο θέλω να πω είναι ότι εμείς σαν Υπουργείο θα εξετάσουμε αυτή τη δυνατότητα απαλλαγής και βέβαια, η απαλλαγή του Φ.Π.Α. συμπαρασύρει και το ζήτημα του Κώδικα Βιβλίων και Στοιχείων.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Επίκαιρες ερωτήσεις δεύτερου κύκλου: Εισερχόμαστε  στη συζήτηση της πρώτης με αριθμό 360/27-2-07 επίκαιρης ερώτησης του Βουλευτή του Πανελλήνιου Σοσιαλιστικού Κινήματος κ. Πέτρου Κατσιλιέρη προς τους Υπουργούς Αγροτικής Ανάπτυξης και Τροφίμων και Περιβάλλοντος, Χωροταξίας και Δημοσίων Έργων, σχετικά με την εγκατάσταση ιχθυοτροφικής μονάδας στη νήσο Σχίζα Μεθώνης, τις περιβαλλοντικές επιπτώσεις κ.λπ..
      Αναλυτικότερα, η επίκαιρη ερώτηση του κυρίου συναδέλφου έχει ως εξής: 
      «Έντονες είναι οι αντιδράσεις των κατοίκων και των φορέων της Πυλίας του Ν. Μεσσηνίας στο ενδεχόμενο εγκατάστασης ιχθυοτροφικών μονάδας κόκκινου τόνου σε περιοχή της νήσου Σχίζας Μεθώνης. Οι κάτοικοι, αλλά και όλοι οι φορείς φοβούνται ότι η συγκεκριμένη επένδυση θα αλλοιώσει το σπάνιο φυσικό περιβάλλον και θα δημιουργήσει κινδύνους για τις παραλίες της περιοχής καταστρέφοντας έναν από τους πιο επώνυμους τουριστικούς προορισμούς της Μεσσηνίας. 
      Επειδή ο σεβασμός στις τοπικές κοινωνίες, ο εξαντλητικός διάλογος και η ενημέρωση αποτελούν προϋπόθεση για να προχωρήσουν τα επενδυτικά σχέδια για τα οποία εκφράζονται επιφυλάξεις ή φόβοι, ενώ οι μονομερείς αποφάσεις πολλαπλασιάζουν τις αντιδράσεις, 
      Ερωτώνται οι κ.κ. Υπουργοί:
      1. Θα απορρίψουν την μελέτη για την εγκατάσταση ιχθυοτροφικής μονάδας στη νήσο Σχίζα, όπως προτείνουν όλοι οι φορείς και το Νομαρχιακό Συμβούλιο Μεσσηνίας;
      2. Τι μέτρα θα λάβουν για την περιβαλλοντική θωράκιση μιας σπάνιας ομορφιάς περιοχής;»
      Στην επίκαιρη ερώτηση του κ. Κατσιλιέρη θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης.
      Κύριε Υπουργέ, έχετε το λόγο. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Η εγκατάσταση ιχθυοτροφικής μονάδας υπάγεται στα έργα της πρώτης κατηγορίας της Κοινής Υπουργικής Απόφασης 15393/2002 και για το λόγο αυτό, υποβλήθηκε από τον ενδιαφερόμενο στη Διεύθυνση Περιβαλλοντικού Σχεδιασμού του Υ.ΠΕ.ΧΩ.ΔΕ. ο φάκελος για την προκαταρτική περιβαλλοντική εκτίμηση του έργου. 
      Έγινε από τις αρμόδιες υπηρεσίες του Υ.ΠΕ.ΧΩ.ΔΕ. η αξιολόγηση της προμελέτης, ελήφθησαν υπόψη οι γνωμοδοτήσεις των συναρμόδιων φορέων και εκδόθηκε στις 16/10/2006 η κατ’ αρχήν θετική γνωμοδότηση επί της προκαταρκτικής περιβαλλοντικής εκτίμησης και αξιολόγησης του συγκεκριμένου έργου.
      Σύμφωνα με τις διατάξεις της περιβαλλοντικής νομοθεσίας, η εκτίμηση αυτή συνίσταται ουσιαστικά σε γνωμοδότηση σε ό,τι αφορά τη θέση, το μέγεθος, τα γενικά τεχνικά χαρακτηριστικά του έργου, την παραγωγή αποβλήτων και τις τυχόν οχλήσεις που προκαλούνται από τη συγκεκριμένη δραστηριότητα.
      Πρέπει να τονίσω ότι η προκαταρκτική εκτίμηση δεν υποκαθιστά άλλες απαιτούμενες από τη νομοθεσία άδειες ή εγκρίσεις και βεβαίως, δεν είναι δεσμευτική για τη διοίκηση. Η οριστική και δεσμευτική άποψη δίνεται μετά την αξιολόγηση της μελέτης περιβαλλοντικών επιπτώσεων και την έκδοση ή μη των σχετικών περιβαλλοντικών όρων.
      Η νήσος Σχίζα εμπίπτει στον τόπο κοινοτικής σημασίας Νήσοι Σαπιέντζα και Σχίζα, Ακρωτήριο Ακρίτας που υπάγεται στο ευρωπαϊκό οικολογικό δίκτυο «NATURA 2000».
      Πρέπει να πω ότι η συγκεκριμένη περιοχή εγκατάστασης της μονάδας βρίσκεται εκτός των ορίων της περιοχής Natura 2000 και αυτό βεβαίως συνεκτιμήθηκε στην προαναφερθείσα περιβαλλοντική εκτίμηση του έργου. Σε συνέχεια της κατ’ αρχήν γνωμοδότησης όπως σας είπα, ο ενδιαφερόμενος υπέβαλε φάκελο μελέτης περιβαλλοντικών επιπτώσεων στο Υ.ΠΕ.ΧΩ.Δ.Ε., ο σχετικός φάκελος έχει διαβιβαστεί στα συναρμόδια Υπουργεία που είναι το Υπουργείο Πολιτισμού, το Υπουργείο Αγροτικής Ανάπτυξης και Τροφίμων, το Υπουργείο Εθνικής Αμύνης και βεβαίως στο νομαρχιακό συμβούλιο Μεσσηνίας, προκειμένου να γνωμοδοτήσουν σχετικά επί της μελέτης αυτής. 
      Αναμένουμε τις απόψεις των υπηρεσιών, των συναρμόδιων Υπουργείων και του νομαρχιακού συμβουλίου Μεσσηνίας, για να εκτιμήσουμε εάν θα προχωρήσουμε ή όχι στην έκδοση απόφασης έγκρισης περιβαλλοντικών όρων.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Κατσιλιέρης έχει το λόγο.
      ΠΕΤΡΟΣ ΚΑΤΣΙΛΙΕΡΗΣ: Ευχαριστώ, κύριε Πρόεδρε.
      Πρόσφατα η διορισμένη από την Κυβέρνηση της Νέας Δημοκρατίας γενική γραμματέας περιφέρειας κ. Αβούρη, υπέγραψε απόφαση μίσθωσης έκτασης εκατόν ογδόντα τριών στρεμμάτων στη βόρεια θαλάσσια περιοχή της νήσου Σχίζας, προκειμένου να ιδρυθεί μονάδα εκτροφής ερυθρού τόνου ετήσιας δυναμικότητας δύο χιλιάδων τόνων. Η μίσθωση αυτή γίνεται παρά την αντίθετη και μάλιστα ομόφωνη απόφαση του Δημοτικού Συμβουλίου Μεθώνης, παρά τη σύσταση της μελέτης του περιφερειακού πλαισίου χωροταξικού σχεδιασμού αειφόρου ανάπτυξης της Περιφέρειας Πελοποννήσου για τη μη ίδρυση νέων μονάδων ιχθυοκαλλιεργειών και παρά την αντίθετη άποψη της Διεύθυνσης Υγείας Νομού Μεσσηνίας που ζήτησε συμπληρωματικά στοιχεία από τον επενδυτή τα οποία ουδέποτε έλαβε.
      Η ενέργεια αυτή της γενικής γραμματέως κ. Αβούρη ξεσήκωσε θύελλα διαμαρτυριών, προκάλεσε σωρεία ψηφισμάτων των Οργανισμών Τοπικής Αυτοδιοίκησης (Ο.Τ.Α.) και φορέων του Νομού Μεσσηνίας και ομόφωνα απερρίφθη πρόσφατα, στις 26 Φεβρουαρίου 2007, από το Νομαρχιακό Συμβούλιο Μεσσηνίας η μελέτη περιβαλλοντικών επιπτώσεων. 
       Οι λόγοι απόρριψης ήταν: Πρώτον, η ασυμβατότητά της με την κατεύθυνση ανάπτυξης της περιοχής. Δεύτερον, ο κίνδυνος ρύπανσης από υπολείμματα τροφών, από την τεράστια ποσότητα αποβλήτων, από τον κίνδυνο ιώσεων που θα επιφέρει σημαντικά προβλήματα στα εκτός ιχθυοκαλλιεργειών ψάρια  και από την ανυπαρξία μελέτης διαχείρισης των νεκρών ψαριών.
      Η επένδυση αυτή στην περιοχή της Πυλίας έρχεται, κύριε Υπουργέ, μετά την απόπειρα εγκατάστασης μονάδας ηλεκτρικής ενέργειας από την εταιρεία «ΑΒΑΞ» στο Ακριτοχώρι και η οποία ματαιώθηκε μετά από την δυναμική αντίδραση των κατοίκων της περιοχής.
      Γεννιούνται, λοιπόν, εύλογα ερωτήματα στους κατοίκους της Πυλίας αλλά και γενικότερα της Μεσσηνίας βλέποντας τις κυβερνητικές επιλογές για το νομό μας. Πρώτον, η Μεσσηνία είναι σκουπιδότοπος; Δεύτερον, η Μεσσηνία είναι νομός Ελ Ντοράντο για κάποιες εταιρείες; Τρίτον, η Μεσσηνία είναι νομός πειραματισμού αντοχής των πολιτών της, οι οποίο κάθε λίγο και λιγάκι διοργανώνουν συλλαλητήρια, τη μια φορά στο Ακριτοχώρι, την άλλη φορά στο Μελιγαλά και πρόσφατα στη Φοινικούντα για να αποτρέψουν αυτές τις κυβερνητικές επιλογές; 
      Δεν γνωρίζει η Κυβέρνηση, κύριε Υπουργέ, ότι η Αρχαία Μεσσήνη, η Πύλος η Μεθώνη, η Φοινικούντα, η Βοϊδοκοιλιά, τα Ανάκτορα του Νέστορα, η Περιστεριά, ο Ταΰγετος, η Μάνη, η Νέδα είναι πολιτιστικά μνημεία και περιοχές απείρου κάλους; 
      Δεν γνωρίζει η Κυβέρνηση ότι χθες μόλις ψηφίσαμε στη Βουλή την Π.Ο.Τ.Α., Περιοχή Ολοκληρωμένης Τουριστικής Ανάπτυξης –είχα μάλιστα την τιμή να είμαι εισηγητής από το ΠΑ.ΣΟ.Κ.- μέσα στην οποία θα φτιαχτούν ξενοδοχειακές μονάδες πέντε αστέρων με δύο χιλιάδες πεντακόσιες κλίνες για τουρίστες υψηλού βαλαντίου; 
      Δεν γνωρίζετε, κύριοι της Κυβέρνησης, ότι εμείς στη Μεσσηνία έχουμε επιλέξει η ανάπτυξή μας να στηρίζεται στο δίπτυχο, τουρισμός-πολιτισμός; 
      Τελειώνοντας, κύριε Υφυπουργέ, επιτρέψτε μου να σας μεταφέρω την ομόφωνη απόφαση όλων των φορέων του Νομού Μεσσηνίας, όλων των συμπατριωτών μου, να σας μεταφέρω το κλίμα που επικρατεί στη Μεσσηνία: Αυτή η επένδυση δε θα περάσει, όπως δεν πέρασε και στο Ακριτοχώρι, γιατί πάνω από τα κέρδη των εταιρειών και των ομίλων υπάρχουν οι άνθρωποι και το περιβάλλον.
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο συνάδελφο.
      Ορίστε, κύριε Υπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Κατ’ αρχάς θα ήθελα να πω ότι υπάρχει όντως απόφαση της Γενικής Γραμματέως Περιφέρειας Πελοποννήσου περί εκμίσθωσης έκτασης για τη συγκεκριμένη μονάδα, αλλά επιτρέψτε μου να πω, κύριε συνάδελφε, ότι σε καμία περίπτωση δεν μπορώ να αποδεχθώ τις αιτιάσεις σας και τις απόψεις ότι η Κυβέρνηση σκοπεύει το Νομό Μεσσηνίας να τον κάνει σκουπιδότοπο και βεβαίως κανένα άλλο νομό της χώρας.
      Αλίμονο αν μια κυβέρνηση, ειδικά η Κυβέρνηση της Νέας Δημοκρατίας, έχει τέτοιο σκοπό.
      ΠΕΤΡΟΣ ΚΑΤΣΙΛΙΕΡΗΣ: Έχουν γίνει τρία συλλαλητήρια.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Αυτό το οποίο θα επαναλάβω είναι ότι ως Υ.ΠΕ.ΧΩ.Δ.Ε., όπως είπα και προηγουμένως, αναμένουμε τις απόψεις του Νομαρχιακού Συμβουλίου Μεσσηνίας. Λαμβάνουμε πάντα υπόψη για την έκδοση των περιβαλλοντικών όρων οποιουδήποτε έργου, οποιασδήποτε δραστηριότητας, τις απόψεις της τοπικής κοινωνίας. Αναμένουμε και τις γνωμοδοτήσεις των συναρμοδίων Υπουργείων, έτσι ώστε να δούμε αν θα εγκριθούν οι περιβαλλοντικοί όροι του συγκεκριμένου έργου. Σύμφωνα με έγγραφο της Περιφέρειας Πελοποννήσου θέλω να καταθέσω ότι το Τμήμα Αλιείας της Νομαρχιακής Αυτοδιοίκησης Μεσσηνίας γνωμοδότησε θετικά, το Γενικό Επιτελείο Ναυτικού επίσης θετικά, το Γενικό Επιτελείο Αεροπορίας επίσης θετικά και το Λιμεναρχείο Πύλου επίσης θετικά. Υπάρχει αρνητική γνωμοδότηση για το έργο του Δημοτικού Συμβουλίου Μεθώνης και η αρμόδια Διεύθυνση Υγείας δεν απάντησε μέσα στο προβλεπόμενο από τη νομοθεσία χρόνο.
      Επαναλαμβάνω ότι περιμένουμε τις απόψεις του Νομαρχιακού Συμβουλίου για να δούμε αν θα προχωρήσει ή όχι το συγκεκριμένο θέμα.
      Ευχαριστώ πολύ, κύριε Πρόεδρε.
      ΠΕΤΡΟΣ ΚΑΤΣΙΛΙΕΡΗΣ: Προχθές, τη Δευτέρα, με ομόφωνη απόφαση…
      ΠΡΟΕΔΡΕΥΩΝ (Γεώργιος Σούρλας): Κύριε Κατσιλιέρη, μπορείτε να τα πείτε με τον Υπουργό και εκτός της κοινοβουλευτικής διαδικασίας.
      Θα συζητηθεί η δεύτερη με αριθμό 368/27.2.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Απασχόλησης και Κοινωνικής Προστασίας, σχετικά με την επιχορήγηση του Ταμείου Συντάξεως και Αυτασφαλίσεως Υγειονομικών (Τ.Σ.Α.Υ.) από τον κρατικό προϋπολογισμό κ.λπ..
      Ο κ. Σκυλλάκος στην επίκαιρη ερώτησή του αναφέρει τα εξής:
      «Η κυβερνητική πολιτική καταδικάζει σε συντάξεις πείνας εκατοντάδες αυτοαπασχολούμενους φαρμακοποιούς που έχουν ασφαλιστεί μετά την 1.1.1993.
      Επιπλέον, υγειονομικοί που απασχολούνται σε ορισμένους ιδιωτικούς φορείς οι οποίοι δεν καταβάλλουν τις κρατήσεις τους στο Τ.Σ.Α.Υ., μένουν χωρίς υγειονομική κάλυψη.
      Η κρατική υποχρηματοδότηση κοστίζει στο Ταμείο μόνο για τους νέους επαγγελματίες ασφαλισμένους από 1.1.1993 110.432.707 ευρώ στον κλάδο σύνταξης, για δε τον κλάδο ασθενείας το ποσό των 37.653.504,77 ευρώ ενώ το Κράτος έχει αποδώσει μόνο 695.528,43 ευρώ.
      Ο έλεγχος των πάσης φύσεως εργοδοτών των υγειονομικών, είναι ανεπαρκέστατος λόγω της τεράστιας έλλειψης ανθρώπινου δυναμικού, ενώ είναι χαρακτηριστικό ότι η διαδικασία ελέγχου έχει ολοκληρωθεί μέχρι το έτος 2001.
      Στα παραπάνω έρχεται να προστεθεί και η αγορά από το Τ.Σ.Α.Υ. μετοχών, όπως αυτές της Εθνικής ή και άλλων τραπεζών.
      Ερωτάται ο κύριος Υπουργός:
      Ποια μέτρα θα πάρει προκειμένου να υπάρξει επαρκής χρηματοδότηση του Τ.Σ.Α.Υ. από τον Κρατικό Προϋπολογισμό, να απαγορευθεί η αγορά μετοχών από το Ταμείο, που αποτελεί παράγοντα επιπλέον επιβάρυνσης των οικονομικών του και να εξασφαλιστεί ο ενδελεχής έλεγχος των πάσης φύσεως εργοδοτών των υγειονομικών που ασφαλίζονται στο Τ.Σ.Α.Υ.;»
      Στην επίκαιρη ερώτηση του κ. Σκυλλάκου θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ο κ. Σκυλλάκος έθεσε πάρα πολύ μεγάλο θέμα. Το ένα είναι η χρηματοδότηση και συγκεκριμένα του Τ.Σ.Α.Υ., αλλά εγώ θα έλεγα των φορέων κοινωνικής ασφάλισης και το δεύτερο είναι η αξιοποίηση –πολύ σημαντικό και αυτό- της κινητής και ακίνητης περιουσίας.
      Βέβαια, στα στενά περιθώρια του χρόνου που δίνει η επίκαιρη ερώτηση, δεν θα μπορέσω να είμαι απόλυτος και να αναλύσω σε βάθος τι έχουμε κάνει, τι νέα πολιτική, τι νέα στρατηγική έχει η νέα διακυβέρνηση σ’ αυτό το σημαντικό μέρος της κοινωνικής ασφάλισης. Αυτό μπορεί να γίνει σε ένα διάλογο επερώτησης.
      Θα πω όμως συγκεκριμένα: Χρηματοδότηση του Τ.Σ.Α.Υ.. Το 2007 έχει προβλεφθεί χρηματοδότηση στο Τ.Σ.Α.Υ. σύμφωνα με το ν.2084/1992, 20 εκατομμύρια ευρώ. Για να καταλάβετε τι σημαίνει το νούμερο αυτό, αρκεί να σας πω ότι το 2006 ήταν 10,5 εκατομμύρια ευρώ. Άρα προχωράμε σε μια γενναία από τον κρατικό προϋπολογισμό επιχορήγηση των ασφαλιστικών ταμείων.
      Όσον αφορά το παλιό χρέος, από το 1993 μέχρι το 2005, η προηγούμενη κυβέρνηση κώφευε και το μόνο, που έκανε ήταν να δανείζεται για να κάνει κοινωνική πολιτική. 
      Από το 2003 μέχρι το 2005 πράγματι υπάρχει ένα μεγάλο χρέος στο Τ.Σ.Α.Υ.. Ήδη, με εντολή του Υπουργού κ. Τσιτουρίδη, μέχρι τέλη Μάρτη, όποιος έχει κάνει αναλογιστικές μελέτες και ισολογισμούς παύεται από το διοικητικό   συμβούλιο. Είναι ο ν. 2084, νόμος που δεν εφαρμόστηκε ποτέ  από το ΠΑΣΟΚ. Και μόλις έχουμε τα στοιχεία αυτά, θα προχωρήσουμε, κύριε Σκυλλάκο, σε ειδική ρύθμιση τακτοποίησης των οφειλών, όπως κάναμε και στο Ταμείο Νομικών και σε άλλα ταμεία με ειδική ρύθμιση.
      Το δεύτερο –και είναι πολύ σημαντικό- είναι η αγορά των μετοχών και είναι και επίκαιρο σήμερα. Η αξιοποίηση των διαθεσίμων κεφαλαίων και γενικά η περιουσία των ασφαλιστικών ταμείων  δυστυχώς μέχρι τώρα, πενήντα χρόνια, είναι αποκλειστική αρμοδιότητα  των διοικητικών συμβουλίων και του προέδρου. Και όταν λέμε, κύριε Σκυλλάκο, «διοικητικά συμβούλια» και το κόμμα σας έχει συμμετοχή ως μέλη των διοικητικών συμβουλίων και δεν μπορεί να παρέμβει το Υπουργείο Απασχόλησης  και Κοινωνικής Προστασίας. Οι μόνοι που είναι αρμόδιοι κατά το νόμο είναι  τα διοικητικά συμβούλια για την αξιοποίηση των περιουσιών αυτών.
      Κύριε Σκυλλάκο, θα μου επιτρέψετε να σας παραδώσω ένα φάκελο, όπου στα πενήντα χρόνια που υπάρχει οργανωμένη κοινωνική ασφάλιση στη χώρα μας ουδέποτε υπήρχε κάθε μέρα για όλους παντού ενημέρωση. Δημιουργήσαμε την ιστοσελίδα για περιουσία της κοινωνικής ασφάλισης, όπου  μπορεί ο κάθε Έλληνας, ο κάθε πολίτης στον κόσμο να μπαίνει στο internet και να βλέπει, κύριε Σκυλλάκο, ποιες μετοχές, ποια ομόλογα, ποια ακίνητα υπάρχουν στο τάδε Ταμείο και να κάνει προτάσεις και να έχουμε διαφάνεια παντού για όλους. Αυτή η ιστοσελίδα λειτουργεί εδώ και είκοσι  μέρες και επιτέλους μετά από πενήντα χρόνια βρέθηκε αυτή η Κυβέρνηση, για να υπάρξει  διαφάνεια και να μπορέσει πράγματι με αυτό τον τρόπο, δίνοντας την ευκαιρία σε όλους, να αξιοποιήσει την κινητή και ακίνητη περιουσία. Θέλω να σας πω ότι αυτό γίνεται για πρώτη φορά -είναι ένα μεγάλο σχέδιο- και καλούμε και το Κ.Κ.Ε. σε αυτήν την προσπάθειά μας να έλθει να βοηθήσει, διότι αυτό που χρειάζεται ο τόπος είναι να υπάρχει παντού αξιοκρατία, διαφάνεια, άπλετο φως. Και ως Βουλευτής της Αξιωματικής Αντιπολίτευσης, επί χρόνια ολόκληρα, περίμενα από τον Υπουργό, πότε θα δεχθεί να μου δώσει στοιχεία για το πού έχει επενδύσει το Ταμείο, σε μετοχές τότε «Λαμπρόπουλος».  Αυτό σήμερα, με αυτή την ιστοσελίδα και με αυτή τη διαφάνεια, σταματάει. 
      Επιπλέον, κύριε Σκυλλάκο,…
      ΠΡΟΕΔΡΕΥΩΝ (Γεώργιος Σούρλας):  Τα υπόλοιπα στη δευτερολογία σας.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης  και Κοινωνικής Προστασίας):  Τελείωσα, κύριε Πρόεδρε.
      …δημιουργήθηκε μία Επιτροπή, ειδική, Ελέγχου Διαχείρισης Περιουσίας των Ασφαλιστικών Ταμείων κι έτσι, θα μπορεί -και με νομοθετική ρύθμιση που  θα φέρουμε στη Βουλή- να ελέγχει  πλέον το Κοινοβούλιο, να ελέγχουν όλοι οι πολίτες πώς και πού πάει ο μόχθος  και η κράτηση από τις εισφορές των εργαζομένων, που τόσα χρόνια ήταν εν κρυπτώ και παραβύστω.
      Ευχαριστώ.
      (Χειροκροτήματα από την πτέρυγα της Νέας  Δημοκρατίας)
      ΠΡΟΕΔΡΕΥΩΝ ( Γεώργιος Σούρλας):  Ευχαριστούμε, κύριε Υφυπουργέ.
      Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ:  Η κατάσταση των ασφαλιστικών ταμείων γενικά δεν οφείλεται  σε μία κυβέρνηση, οφείλεται στις συναλλασσόμενες κυβερνήσεις που ανήκουν στα δύο μεγαλύτερα κόμματα. Δεν προκύπτουν τα προβλήματα μόνο από μία κυβέρνηση.
      Δεν μας διαφωτίσατε στα ζητήματα που θέσαμε. Μας είπατε ότι μόνο το 2006 δόθηκαν  10.000.000 και προβλέπονται 20.000.000 για το 2007. Ποιο είναι το σύνολο των οφειλών του δημοσίου; Εμείς γνωρίζουμε ότι είναι μέχρι το 1997 60.000.000.000 δραχμές  με προσαυξήσεις 90.000.000.000. Από εκεί και πέρα, χάνουμε το λογαριασμό, διότι υπάρχει μία γενική διάταξη που επιβάλλει από 2009 και μετά, αν δεν κάνω λάθος. Αλλά για τα χρόνια μετά το 1997 και μέχρι το 2009 προβλέπεται το αναλογούν ποσό. Ποιο είναι το αναλογούν ποσό; Πόσα είναι τα χρέη; Εφόσον υπάρχουν χρέη, θα συνεχιστεί η κατάσταση να μη μπορούν να ελεγχθούν οι εργοδότες, που έχουν στη δούλεψή τους υγειονομικούς. Θα συνεχιστεί το πρόβλημα, γιατί χωρίς υγειονομική κάλυψη τους κλέβουν τις εισφορές, δεν κατατίθενται στο Τ.Σ.Α.Υ.. Όσο δεν υπάρχει το αναγκαίο προσωπικό και η μηχανοργάνωση, δεν θα αντιμετωπίζετε αυτό το πρόβλημα.
       Οι συντάξεις –και το έχετε αποδεχθεί ως Κυβέρνηση, γιατί είναι με βάση και το νόμο Σιούφα, που δεν άλλαξε επί ΠΑΣΟΚ- αυτές που θα πληρώνονται από το 2009 και μετά, από 1300 ευρώ η κατώτερη, πάει στα 455, για όλους τους υγειονομικούς, όχι μόνο για τους φαρμακοποιούς. Περίπου μειώνεται στο 1/3. Αυτή είναι η πολιτική με το νόμο Σιούφα και με τους υπόλοιπους νόμους. Γιατί να πιστέψουμε, λοιπόν, ότι θα αλλάξει η κατάσταση; 
      Το 2004 πόσα δώσατε; Δεν μας είπατε. Το 2005 πόσα δώσατε; Ποιο είναι το αναλογούν ποσό; Εδώ περιμέναμε να μας πείτε, είναι τόσα τα χρέη, τα χρωστάμε, τα αναγνωρίζουμε και θα τα πληρώσουμε μέσα σε τόσα χρόνια. Όχι να δίνετε γενικές υποσχέσεις. 
      Όσον αφορά στην περιουσία: Έχω την εντύπωση, κύριε Υπουργέ, ότι η Κυβέρνηση μπορεί και ελέγχει τελικά την πλειοψηφία σε κάθε διοικητικό συμβούλιο. Μην ζητάτε από την αντιπολίτευση και από το Κ.Κ.Ε. να αντιμετωπίζει τα προβλήματα των διοικητικών συμβουλίων στις ασφαλιστικές. Αν είχαμε εμείς την πλειοψηφία, θα βλέπατε τι θα μπορούσαμε να κάνουμε. 
      Τελειώνω μόνο με μία κουβέντα ακόμη για την περιουσία:
       Υπάρχει ένα ερωτηματικό για την αξιοποίηση της περιουσίας, αν αντί για χρηματοδότηση από τον κρατικό προϋπολογισμό, βάζαμε να πουληθεί αυτή η περιουσία. Διότι η αξιοποίηση συμπεριλαμβάνει και την πώληση της περιουσίας. Να την φάμε την περιουσία, δηλαδή, γιατί δεν μας πληρώνει ο κρατικός προϋπολογισμός; Δεν συμφωνούμε με μία τέτοια λογική. 
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Βέβαια, μπορεί να υπάρχει πράγματι η μειοψηφούσα εκπροσώπηση του Κ.Κ.Ε. σ’ ένα ασφαλιστικό ταμείο, μπορεί όμως, κύριε Σκυλλάκο, να καταγραφεί διαφωνία από το μέρος σας. Άρα όταν υπάρχει ομοφωνία, που είναι η ευθύνη;  Εκεί ψάχνουμε. Θα το βρούμε άλλη φορά αυτό. Ένα αυτό. 
      Δεύτερον. Σας εξήγησα ότι μέχρι τις 31 Μαρτίου είναι υποχρεωμένα τα ταμεία να κάνουν αυτό που δεν έκαναν είκοσι δύο ολόκληρα χρόνια, δηλαδή να κάνουν απολογισμό, ισολογισμό και άλλες σχετικές μελέτες. Τα 200.000.000 ευρώ στο Ταμείο Νομικών τα πλήρωσε η Κυβέρνηση με ομόλογα, με ειδική ρύθμιση. Το φέραμε και στη Βουλή το θέμα. Αυτή η Κυβέρνηση, κύριε Σκυλλάκο, στα τρία χρόνια αντί να  λέει «θα» και «θα»  και να δίνει 900 ευρώ ή και 2.000 ευρώ και 3.000 ευρώ σύνταξη και να τάζει στον ελληνικό λαό, ξέρετε τι κάνει; Πληρώνει τα χρέη του χθες. 
      Σας είπα τι πληρώσαμε στο Ταμείο Νομικών και τι πληρώσαμε σε άλλα ταμεία. Είναι θέματα αυτά που δεν έχουν ρυθμιστεί. Τώρα, λοιπόν, μόλις γίνει η εκκαθάριση, το τι χρωστάει το κράτος, θα ρυθμιστούν με ειδική ρύθμιση. 
      Δεύτερον, η αξιοποίηση κινητής και ακίνητης περιουσίας δεν είναι ξεπούλημα, αλλά όπως σας είπα -και σας έδωσα τα στοιχεία φανερά- είναι η αξιοποίηση σωστά προς όφελος των συνταξιούχων και των εργαζομένων της  περιουσίας και της κινητής και της ακίνητης. 
      Τρίτον, πράγματι το Ταμείο ήταν άδειο από προσωπικό. Η διαδικασία στο Α.Σ.Ε.Π. είναι πάρα πολύ χρονοβόρα, έχουν κάνει αίτημα και ακόμα δεν έχουν έλθει οι προσλήψεις, για να κάνουμε τον έλεγχο και των φαρμακείων και των κλινικών. Έχουμε τοποθετήσει ογδόντα έξι stage, τα οποία δουλεύουν φιλότιμα και νομίζουμε ότι μόλις γίνει η έγκριση και πάρει προσωπικό μόνιμα μέσω του Α.Σ.Ε.Π., τότε θα μπορεί  πράγματι να γίνει καλύτερα ο έλεγχος. 
      Όμως, κύριε Σκυλλάκο, για όνομα του Θεού, χρέη του χθες, 60.000.000 λέτε εσείς, αλλά 100.000.000 θα βγουν, 200.000.000 στο Ταμείο Νομικών, 300.000.000 στο Τ.Α.Π.-Ο.Τ.Ε.. Με αυτό τον πλούτο που παράγει αυτή η Κυβέρνηση με το νοικοκύρεμα της οικονομίας, έπρεπε να δίνει όχι 950 ευρώ σύνταξη, αλλά 1.200 ευρώ. Αλλά πως; Όταν, κύριοι, υποθηκεύοντας το μέλλον, μας βάλατε να πληρώνουμε τα χρέη του χθες, κυβερνάμε τρία χρόνια και δεν κάνουμε τίποτε άλλο από το να κλείνουμε τρύπες και να πληρώνουμε χρέη και βερεσέδια από τους «Κονταξήδες» του χθες.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Ολοκληρώθηκε η συζήτηση των επίκαιρων ερωτήσεων.
      Έχω την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου αρμοδιότητας του Υπουργείου Δημόσιας Τάξης «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου Υπουργών της Βοσνίας-Ερζεγοβίνης για την επανεισδοχή ατόμων που διαμένουν παράνομα στο έδαφος των κρατών τους και του πρωτοκόλλου εφαρμογής αυτής».
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμ. 39/22/18-1-2007 επίκαιρη επερώτηση προς τους Υπουργούς Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξίας και Δημοσίων Έργων, των Βουλευτών του ΠΑ.ΣΟ.Κ., κ.κ. Ανδρέα Λοβέρδου, Κωνσταντίνου Σπηλιόπουλου, Βάσως Παπανδρέου, Κώστα Γείτονα, Ιωάννη Τσακλίδη, Δημήτρη Γεωργακόπουλου, Ανδρέα Μακρυπίδη, Δημητρίου Κουσελά, Ιωάννη Βλατή, Στυλιανού Ματζαπετάκη, Χρήστου Αηδόνη, Αθανάσιου Αλευρά, Δημητρίου Ανδρουλάκη, Γεωργίου Ανωμερίτη, Χρύσας Αράπογλου, Ευάγγελου Αργύρη, Χρίστου Βερελή, Ιωάννη Διαμαντίδη, Πέτρου Ευθυμίου, Πέτρου Κατσιλιέρη, Θάνου Κολιοπάνου, Ιωάννη Μαγκριώτη, Σταύρου Μπένου, Γεωργίου Παπαγεωργίου, Δημητρίου Πιπεργιά, Χρήστου Πρωτόπαπα, Παναγιώτη Σγουρίδη, Γιώργου Φλωρίδη, Νικολάου Χριστοδουλάκη και Ευάγγελου Βενιζέλου, σχετικά με τη διαχείριση των απορριμμάτων και των αποβλήτων.
      Ο Γενικός Γραμματέας της κοινοβουλευτικής ομάδας της Νέας Δημοκρατίας κ. Απόστολος Σταύρου ορίζει ως Κοινοβουλευτικό Εκπρόσωπο τον Βουλευτή κ. Χρήστο Ζώη.
      Ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει ως Κοινοβουλευτική Εκπρόσωπο τη Βουλευτή κ. Ασημίνα Ξηροτύρη-Αικατερινάρη.
      Το λόγο έχει ο πρώτος επερωτών κ. Λοβέρδος.
      ΑΝΔΡΕΑΣ ΛΟΒΕΡΔΟΣ: Κυρία και κύριοι Βουλευτές, η Κυβέρνηση σήμερα επερωτάται γι’ αυτά που δεν κάνει, για τις εγκληματικές της παραλείψεις σ’ ένα πάρα πολύ σημαντικό, σ’ ένα κρίσιμο ζήτημα για την εικόνα μας, πάνω απ’ όλα για τη δημόσια υγεία, για τους πολίτες του Λεκανοπεδίου, αλλά και όλης της χώρας, για τη διαχείριση των απορριμμάτων και των αποβλήτων. 
      Δυστυχώς, καταλήγουμε να λέμε ότι το ζήτημα αυτό το 2007 είναι το μείζον εκ των μειζόνων. Προς Θεού, η ημερήσια διάταξη πολιτικής άλλη είναι, οι ανάγκες είναι άλλες, όμως εξ αβελτηρίας φθάσαμε εκεί. Φθάσαμε να λέει ο δήμαρχος Αθηναίων σήμερα ότι το ζήτημα των απορριμμάτων ρίχνει κυβερνήσεις. Είναι έτσι. Ο Νικήτας Κακλαμάνης έχει δίκιο. Το ζήτημα αυτό αυτήν τη στιγμή είναι στη φάση των παραμονών της εκρήξεώς του. Αν δεν υπάρξουν τώρα γρήγορα μέτρα -μέτρα που δεν μπορεί να είναι και νόμιμα, εκεί που φτάσαμε- θα έχουμε πρόβλημα τους επόμενους μήνες με τα απορρίμματα που παράγουν οι κάτοικοι του Λεκανοπεδίου.
      Πριν από λίγες μέρες, στις 15 Φεβρουαρίου, οι «New York Times» στην πρώτη τους σελίδα είχαν φωτογραφία από τη χωματερή των Άνω Λιοσίων με φορτηγό του δήμου Ηλιούπολης, τα γνωστά πουλιά της περιοχής και τις σακούλες και έγραφαν: «Το πρόβλημα των απορριμμάτων στην Ελλάδα». Οι δήμαρχοι κινητοποιούνται, είχαμε συναντήσεις του Κακλαμάνη με τον Φασούλα, δελτία τύπου βγαίνουν. Οι δηλώσεις του Κακλαμάνη ήταν αυτές που σας είπα, του Φασούλα είναι εφάμιλλες, όπως και όλων των δημάρχων της περιοχής, από το Περιστέρι μέχρι την Αγία Βαρβάρα. Όλοι οι δήμαρχοι γύρω από τη χωματερή, όπως αυτή λειτουργεί σήμερα, έχουν κινητοποιηθεί, ο καθένας με την προσέγγισή του. Μόνο η Κυβέρνηση φαίνεται να μην συγκινείται και να μην κινητοποιείται. 
      Μου κάνει πολλή εντύπωση –δεν είμαι εγώ που θα τα αποφασίσω αυτά, όμως ως Βουλευτής έχω άποψη- ότι ενώ η Αντιπολίτευση μέμφεται την Κυβέρνηση στις δύο πτυχές της, Υπουργείο Εσωτερικών και Υπουργείο Περιβάλλοντος, Χωροταξίας και Δημοσίων Έργων, το Υ.ΠΕ.ΧΩ.Δ.Ε. δεν έρχεται να απαντήσει, έρχεστε εσείς και εποπτεύετε το ενιαίο σύνδεσμο. Ναι, αλλά υπάρχουν ζητήματα που δεν είναι της αρμοδιότητάς σας και για τα οποία έπρεπε να είναι εδώ το Υ.ΠΕ.ΧΩ.Δ.Ε., να πάρει το λόγο, να δώσει διευκρινίσεις. 
      Ο κ. Σουφλιάς έχει δύο χαρακτηριστικά ως Υπουργός. Από τη μία είναι πολύ αιχμηρός και υβριστικός έναντι όλων όσοι τον αντιπολιτεύονται από όλα τα κόμματα, από την άλλη δεν έρχεται στο Κοινοβούλιο να δώσει διευκρινίσεις και όταν μία φορά στα τόσα χρόνια έρχεται, καθυβρίζει τον κόσμο και παρουσιάζει ένα έργο, το οποίο δεν κάνει. Σήμερα θα δείξει η τοποθέτηση όλων των κομμάτων ότι υπάρχουν πλευρές του ζητήματος που αφορούν το ΠΕ.ΧΩ.Δ.Ε. και όμως είναι μόνο το Υπουργείο Εσωτερικών εδώ.
      Η Κυβέρνηση δεν κινητοποιείται για ένα θέμα για το οποίο κινητοποιείται όλος ο υπόλοιπος κόσμος. Αναρωτιέμαι για ένα πρακτικό ζήτημα. Ξέρω –με έχουν ενημερώσει οι εργαζόμενοι- ότι ο κ. Σουφλιάς δεν έχει πάει ποτέ του να επισκεφθεί το χώρο. 
      Έχει πάρει  μια σειρά από αποφάσεις που ενοχοποίησαν περαιτέρω το ζήτημα των απορριμμάτων, έκαναν κάποιους δήμους, με τους οποίους γειτνιάζει και υπήρχε κάποιος σχεδιασμός να πάει κάποιος Χ.Υ.Τ.Α., όχι χωματερή, στο μέλλον, περισσότερο επιφυλακτικούς με τις επιλογές που έκανε, σε σχέση με τη λυματολάσπη και ειδικά την περιοχή Φυλής-Άνω Λιοσίων. Οι επιλογές δημιούργησαν τρομακτική κακοσμία στην περιοχή και ξεσήκωσαν τον κόσμο. 
      Ο Υπουργός, λοιπόν, αυτός δεν έχει ποτέ του πάει να δει περί τίνος πρόκειται, ποιο είναι το πρόβλημα. Δεν ξέρω εσείς, κύριε Υπουργέ των Εσωτερικών, αν έχετε επισκεφθεί τον χώρο αυτό του λεκανοπεδίου. Νομίζω πως όχι, αλλά επειδή δεν το ξέρω ακριβώς δεν το επικαλούμαι για να σας κρίνω. Πάντως, πρέπει να πάρουμε αποφάσεις. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μιλάτε για κάποιες φορές ή για καθόλου; 
      ΑΝΔΡΕΑΣ ΛΟΒΕΡΔΟΣ: Ωραία. Αφορά εσάς, κύριε Νάκο. Γι’ αυτό επιφυλάχθηκα. Για τον κ. Σουφλιά είμαι ενήμερος γι’ αυτό και του ασκώ κριτική. 
      Εμείς προσπαθούμε να βοηθήσουμε. Έχουμε πάρει πρωτοβουλίες. Έχουμε στείλει επιστολές στους δήμους της περιοχής. Δεν θέλουμε να κάνουμε την αντιπολίτευση που μας κάνατε και για την οποία θα μιλήσω. Θέλουμε να βοηθήσουμε για ένα ζήτημα που αφορά όλους τους κατοίκους του Λεκανοπεδίου, ανεξαρτήτως κομμάτων, ανεξαρτήτως αν είναι Έλληνες πολίτες ή αν δεν είναι. Η κατάσταση έχει φτάσει στο απροχώρητο και έτσι πρέπει να δείτε την κριτική μας και σ’ αυτό το κλίμα και με αυτή τη λογική πρέπει να απαντήσετε.
      Επειδή σε μια συζήτηση που είχαμε πριν από δυο μήνες με τον κ. Νάκο -πάλι με αφορμή επίκαιρη ερώτησή μας- μπήκε στη γνωστή λογική της αναφοράς στο έργο του ΠΑ.ΣΟ.Κ., θέλω να κάνω μια αναφορά στο τι εμείς κάναμε. Προλέγω ότι και εμείς είχαμε καθυστερήσεις, προβλήματα και ελλείψεις στην πολιτική μας, αλλά είχαμε να παραδώσουμε και ένα έργο σε εσάς. 
      Τι σας παραδώσαμε: Εξήμισι χιλιάδες παράνομες χωματερές το 1993 παραδόθηκαν από την Κυβέρνηση Μητσοτάκη στην Κυβέρνηση Ανδρέα Παπανδρέου τότε και μετά Κώστα Σημίτη. Παραδώσαμε χίλιες τριακόσιες, κατά το προεκλογικό σας πρόγραμμα. Ο κ. Σουφλιάς τώρα χρησιμοποιεί άλλους αριθμούς. Δεν πειράζει. Η αριθμητική δεν είναι προτέρημά σας. Αλλά στο προεκλογικό σας πρόγραμμα θα δείτε τον αριθμό αυτό. 
      Δηλαδή, είχαμε κάνει μια πολύ καλή προσπάθεια. Μια προσπάθεια να κλείσουμε τις παράνομες χωματερές, τον παράγοντα εκπομπής μεθανίου, κυρίες κα κύριοι Βουλευτές, ούτε καν διοξειδίου του άνθρακα, δηλαδή, την χειρότερη εκπομπή αερίου θερμοκηπίου, που είναι η παράνομη χωματερή, ειδικά όταν καίγεται. Κάναμε μια προσπάθεια, η οποία απορρόφησε 550.000.000 ευρώ. 
      Κάναμε τρία εργοστάσια μηχανικής ανακύκλωσης και κομποστοποίησης στα Χανιά, στην Καλαμάτα, στα Λιόσια. Κάναμε δώδεκα μεγάλες αποκαταστάσεις και παραδώσαμε κατά τους δικούς μας αριθμούς σαράντα πέντε χώρους υγειονομικής ταφής απορριμμάτων, κατά τις αριθμητικές πράξεις του κ. Υπουργού ΠΕ.ΧΩ.Δ.Ε., τριάντα εννέα. 
      Νομοθετήσαμε, με τη Νέα Δημοκρατία «στα κάγκελα» –συγγνώμη για τον όρο- το 2003 με τον ν.3164 για όλη την περιφέρεια και ειδικά για το Λεκανοπέδιο, χώρους υγειονομικής ταφής απορριμμάτων. Η Νέα Δημοκρατία ήταν στην αντιπολίτευση. Και ως προς το θέμα δεν βοήθησε. Ανέβηκε στα κάγκελα. Έβριζε. Καταψήφιζε. Συνταυτίστηκε με ό,τι το πιο απειλητικό παραμονές εκλογών. Ο νόμος είναι ο 3164 του 2003. Παραμονές εκλογών κάναμε το χρέος μας.  Εσείς από την πρώτη μέρα που αναλάβατε, με τετραετία μπροστά, δεν συνεισφέρατε με έργο. Κερδοσκοπείτε μικροκομματικά, τη δουλειά σας, όμως, δεν κάνετε. 
      Πόσους σταθμούς μεταφόρτωσης κάνατε; Και γιατί το αναφέρω; Πέραν των χωματερών που θα πω σε λίγο γι’ αυτές, γιατί με τους σταθμούς μεταφόρτωσης έχουμε μια σμίκρυνση του όγκου των απορριμμάτων. Μου απαντά ο κ. Υπουργός  ΠΕΧΩΔΕ ότι λειτουργούν στο λεκανοπέδιο έξι σταθμοί μεταφόρτωσης. Εγώ ξέρω ότι λειτουργεί ένας και τον επισκέφθηκα. Είδα πώς γίνεται η δουλειά εκεί. Και είδα πόσο χρήσιμο είναι να υπάρχουν πράγματι έξι σταθμοί μεταφόρτωσης. Όμως λειτουργεί ένας. Γιατί δεν κάνατε στα τρία χρόνια έναν ή δύο ακόμη; Οκτώ μήνες θέλει να κατασκευαστεί. Κάτι τουλάχιστον που να δείχνει έργο, που να είναι έργο. Η συγκεκριμένη χωροταξική υποδομή υπάρχει. Η διευθέτηση έχει γίνει από το 2003. Πόσους Χ.Υ.Τ.Α. κάνατε; Έξι-οκτώ μήνες θέλει για να παρασκευαστεί, από την στιγμή που θα μπει εργολάβος, ένας Χ.Υ.Τ.Α., ένας χώρος υγειονομικής ταφής. 
Πόσους κάνατε στα τρία χρόνια, για να κάνουμε κριτική επί συγκεκριμένων θεμάτων και στοιχείων; 
      Ο Υπουργός ΠΕ.ΧΩ.Δ.Ε. απαντώντας στο Βουλευτή του ΠΑΣΟΚ, κ. Βασίλη Οικονόμου, το Μάιο του 2005, του είπε: Αυτήν τη στιγμή κατασκευάζονται σαράντα οκτώ Χ.Υ.Τ.Α.. Ήδη λειτουργούν τριάντα εννέα - ισχυρίζομαι ότι ήταν σαράντα πέντε, αλλά δέχομαι τα στοιχεία του Υ.ΠΕ.ΧΩ.Δ.Ε.- Χώροι Υγειονομικής Ταφής, που είχαν κατασκευαστεί επί ΠΑ.ΣΟ.Κ.. 
      Βρήκε, λοιπόν, τριάντα εννέα και καλύπτει τριακόσιους δήμους από τους χίλιους της χώρας. Κατασκευάζει άλλους σαράντα οκτώ, που θα καλύψουν άλλους εξακόσιους Ο.Τ.Α.. Δηλαδή, από τους χίλιους Ο.Τ.Α., εννιακόσιους δήμους και εκατό κοινότητες, οι εννιακόσιοι –σε οκτώ μήνες σκέφτηκα εγώ από το Μάιο του 2005- θα καλύπτονταν ήδη από Χ.Υ.Τ.Α.. Το πρόβλημα των παράνομων χωματερών θα μίκραινε πολύ.
      Μου απαντάει εμένα, που το ρωτάω βάσει της ερώτησης του συναδέλφου κ. Οικονόμου, πριν από μία εβδομάδα –θα το καταθέσω αυτό, θα καταθέσω και τις δύο ερωτήσεις ως πρακτικό στοιχείο για κάποιον που ψάχνει το θέμα- ότι ετοιμάζονται σαράντα επτά Χ.Υ.Τ.Α.. Σε δύο χρόνια; Ρε αδελφέ, παίζουμε; Λες στο Βουλευτή κ. Οικονόμου το Μάιο του 2005, «ετοιμάζω σαράντα οκτώ» και λες σ’ έναν άλλο Βουλευτή του ΠΑ.ΣΟ.Κ. δύο χρόνια μετά, ετοιμάζω σαράντα επτά! 
      Παίζουμε «τις κουμπάρες», αλλά πολιτική δεν κάνουμε. Δεν είναι σοβαρά αυτά τα πράγματα. Το θέμα είναι πολύ σοβαρό, όχι για το ΠΑ.ΣΟ.Κ., το Κ.Κ.Ε., το Συνασπισμό ή για τη Νέα Δημοκρατία. Είναι για όλους τους πολίτες. Είναι σημαντικό για την υγεία μας, είναι η εικόνα μας δίπλα από τα σπίτια μας.
      Τέταρτο θέμα: Πώς προχώρησε η ανακύκλωση στα χέρια σας; Ποια είναι τα στοιχεία που δίνει το Υπουργείο Εσωτερικών; 
      Για να φτάσουμε κάποια στιγμή να μιλάμε, κύριε Υπουργέ, κύριε Υφυπουργέ, για Χώρους Υγειονομικής Ταφής Υπολειμμάτων, ένα 15% των απορριμμάτων που τελικά θα θάβεται σε Χώρους Υγειονομικής Ταφής βέβαια, πρέπει να έχουμε προηγουμένως αξιοποιήσει τα πάντα. Από την ελαχιστοποίηση των απορριμμάτων, την καλή λειτουργία τη δική μας, αφού εμείς οι Έλληνες είμαστε οι χειρότεροι Ευρωπαίοι πολίτες, σε ό,τι αφορά το σπίτι μας και τα απορρίμματα, που παράγουμε, την ανακύκλωση, τη μηχανική –εδώ αρχίζει και μιλάει κανείς με σύγχρονους όρους- και επιστημονική επεξεργασία ή άλλες σύγχρονες μεθόδους. 
      Μπαίνω στην ενεργειακή θερμική αξιοποίηση. Εμείς ως πολιτικό κόμμα καταθέσαμε χθες ένα πρόγραμμα. Μιλάμε για σύγχρονες μεθόδους, που θα καταλήγουν στα υπολείμματα του 15%. Είμαστε ανοιχτοί στο διάλογο. 
      Πριν από λίγες ημέρες το Ι.ΣΤ.Α.ΜΕ., το επιστημονικό μας Ίδρυμα, μίλησε για την ανάγκη χρησιμοποίησης αυτής της ενεργειακής θερμικής αξιοποίησης. Χθες ο καθηγητής Πανεπιστημίου στις Ηνωμένες Πολιτείες, ο κ. Θέμελης και στο Ι.ΣΤ.Α.ΜΕ. το πρωί και στο Τεχνικό Επιμελητήριο το απόγευμα, μίλησε για την ίδια μέθοδο. Ήρε επιφυλάξεις για τη μόλυνση του περιβάλλοντος. Έδωσε τα οικονομικά στοιχεία για κάθε μία από τις σύγχρονες αυτές μορφές. Προσδιόρισε αυτή την ενεργειακή αξιοποίηση στα 50 ευρώ ανά τόνο. Προσπάθησε, δηλαδή, ο επιστημονικός και οι άλλοι πολιτικοί χώροι να πουν κάτι, να μπουν στο διάλογο γι’ αυτά που χρειαζόμαστε. Ο μόνος που δεν μιλάει είναι η Κυβέρνηση. 
      Η Κυβέρνηση τι κάνει; Ο Σουφλιάς, πριν από τρεις εβδομάδες είπε: «Κύριοι, κυρίες εγώ το ευρωπαϊκό κοινοτικό θεσμικό πλαίσιο το ενσωμάτωσα.» Δεν έχει άδικο σε αυτό. «Όλες οι σύγχρονες μορφές προβλέπονται. Τα βρήκα από την Βάσω Παπανδρέου και από τον Λαλιώτη. Έβαλα κι εγώ με την ενσωμάτωση δύο οδηγιών τον οβολό μου και το θεσμικό πλαίσιο είναι έτοιμο. Ρωτήστε τον Παυλόπουλο.» Αυτή ήταν η απάντησή του. «Να σας πει ο Παυλόπουλος, που είναι αρμόδιος, ως εποπτεύων την Τοπική Αυτοδιοίκηση».
      Βάλτε, λοιπόν, ένα χέρι εδώ, αν είστε εσείς ο τελικός αρμόδιος κύριε Υπουργέ των Εσωτερικών. Τι επιλέγετε; Ανοίξτε το διάλογο. Καιρός δεν υπάρχει μπροστά μας. Ρωτάμε -με βάση τις πληροφορίες που έχουμε από τους εργαζόμενους εκεί- τι θα γίνει με τα μη αποδεκτά απόβλητα, που πάνε στη χωματερή.
      Κυρίες και κύριοι Βουλευτές, ενημερωνόμαστε για ένα λαθρεμπόριο σκουπιδιών από άλλους δήμους της Ελλάδας, που πάνε εκεί με παράνομες συναλλαγές. Αφήστε το. Ενημερωνόμαστε, όμως, κύριε Νάκο –και είναι προς τιμήν σας- από εσάς τον ίδιο, όταν σας ρωτήσαμε, ότι το 50% των νοσοκομειακών αποβλήτων παρανόμως πηγαίνουν εκεί. Και μας το επιβεβαιώνουν και οι εργαζόμενοι. Το Υπουργείο Υγείας το αρνείται. Το δέχεστε, όμως, εσείς. Και ο Υπουργός ΠΕ.ΧΩ.Δ.Ε. είπε, ακούω ότι συντελείται αυτή η παράνομη ενέργεια.
      Πώς απαντάτε; Εγώ ζήτησα τα πρωτόκολλα περί μη αποδεκτών υλικών και τα περιμένω.
      ΚΩΝΣΤΑΝΤΙΝΟΣ ΓΕΙΤΟΝΑΣ: Είπε ότι θα γράψει γράμμα στον Υπουργό Υγείας. 
      ΑΝΔΡΕΑΣ ΛΟΒΕΡΔΟΣ: Ναι, ακριβώς. Είπε ότι θα αποταθεί με επιστολή του στον Υπουργό Υγείας, για να ενημερωθεί. 
      Όμως, το Υπουργείο Εσωτερικών έχει άποψη. Είναι δυνατόν γι’ αυτά τα θέματα να μαθαίνουμε –διαψεύστε με- ότι δεν έχει γίνει, έστω μιας άτυπης κυβερνητικής επιτροπής, η σύγκλιση, να το δείτε από διϋπουργική σκοπιά; Πρέπει να γίνει! Πρέπει να γίνει αμέσως!
      (Στο σημείο αυτό χτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Δεν έχω χρόνο. Κύριε Πρόεδρε, πόσο χρόνο θα μου δώσετε ακόμα; 
      ΠΡΟΕΔΡΕΥΩΝ (Γεώργιος Σούρλας): Έχετε, μετά στη δευτερολογία σας, οκτώ λεπτά. Μετά τα δεκαπέντε λεπτά χρεώνεται δευτερολογία. Αν θέλετε να πάρετε τώρα μέρος του χρόνου,...
      ΑΝΔΡΕΑΣ ΛΟΒΕΡΔΟΣ: Όχι, επειδή έχω και άλλα θέματα να θέσω και δεν θα προλάβω, θέλω να κλείσω την πρώτη μου τοποθέτηση με μια επισήμανση που αφορά τους εργαζόμενους. 
      Για έναν αριθμό εργαζομένων, κύριε Υπουργέ, που εργάζονται, κατά κυριολεξία, στο ζήτημα των απορριμμάτων, το επίδομα βαρέως και ανθυγιεινού επαγγέλματος πρέπει να δοθεί. Η αυτοκριτική μας γιατί δεν το δώσαμε είναι συγκεκριμένη, αλλά είναι συγκεκριμένη και η κριτική μας απέναντί σας. Εάν μεγεθυνθεί ο αριθμός, πραγματικά το ζήτημα γίνεται αξεπέραστο. Όμως γι’ αυτούς που εργάζονται σε όλη τη χώρα στον τομέα αποκομιδής και εναπόθεσης, πρέπει να κάνετε παρέμβαση για να χορηγήσετε το επίδομα αυτό. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τέλος –και μ' αυτό κλείνω σε τριάντα δευτερόλεπτα- επίκειται η έκρηξη για ένα πρόβλημα τρομακτικών διαστάσεων για το Λεκανοπέδιο σε τέσσερις περίπου εβδομάδες. Είχα ρωτήσει τι θα γίνει με την προσωρινή λύση, που ορθώς είχατε δώσει τον Ιούλιο. Μου είχε πει ο κύριος Υφυπουργός τον Δεκέμβριο ότι αντέχει μέχρι τον Απρίλιο. Το έργο δεν άντεξε. 
      Επαληθεύτηκα, όχι επειδή είμαι έξυπνος, αλλά επειδή ρωτούσα τους εργαζόμενους εκεί. Έγινε νέο ενδιάμεσο κύτταρο που και γι’ αυτό ξέρει η Κυβέρνηση ότι από τον Απρίλιο, κύριε Πρόεδρε, δεν θα υπάρχει χώρος εκεί, θα υπάρξει κορεσμός. Τι θα γίνει το Πάσχα; Πού θα πάνε τα απόβλητα; Είναι έξι χιλιάδες τόνοι ημερησίως, συν το λαθρεμπόριο. Πού θα πάνε; 
      Κύριε Υπουργέ, κύριε Υφυπουργέ, ενημερωνόμαστε από τον Ε.Σ.Δ.Ν.Α. ότι η  σχετική σύμβαση για νέα ενδιάμεση λύση αντοχής ενός χρόνου δεν έχει ακόμη υπογραφεί. Ταυτόχρονα, έχουμε αλλαγή στο συσχετισμό του Ε.Σ.Δ.Ν.Α. μετά τις δημοτικές εκλογές και ως φαίνεται, ο κύριος δήμαρχος Αθηναίων δηλώνει ότι θα συγκαλέσει τους εκλέκτορες για ανάδειξη νέας ηγεσίας στον Ε.Σ.Δ.Ν.Α.. 
      Η σύμβαση τι θα γίνει, δεν θα υπογραφεί, με τον οποιονδήποτε εργολάβο; Αν δεν υπογραφεί, αν δεν υπογραφόταν χθες –όχι αύριο- ο εργολάβος θέλει και τρεις-τέσσερις μήνες. Τι θα γίνει από 1ης Απριλίου; Θα βάζουμε τα σκουπίδια εκεί που δεν χωράνε άλλα; Εκεί υπάρχει κίνδυνος κατολίσθησης με την πρώτη βροχή! Μην κοιτάτε που δεν έβρεξε φέτος. Κατολίσθηση σε εργάσιμη μέρα σημαίνει κίνδυνος για πολλές ανθρώπινες ζωές. 
      Δεν υπάρχουν, πέραν της στρατηγικής –θα αναφερθώ και στο οκτάλεπτό μου μετά- λύσεις για το αύριο! Και εσείς άδετε; Και αν δεν άδετε, τι είναι αυτό που κάνετε; Ετοιμάζετε κάποια παράτυπη μέθοδο, για να μπορέσει να δουλέψει ο εργολάβος, χωρίς να είναι επίσημος ανάδοχος; Πείτε το μας! Πείτε πώς σκέφτεστε, έστω και εκ των ενόντων! Ένα δεν μπορείτε να κάνετε, να μην απαντάτε στην Αντιπολίτευση για πολύ συγκεκριμένες και χρήσιμες αιτιάσεις της. 
      Ευχαριστώ πολύ.
      (Στο σημείο αυτό ο Βουλευτής κ. Ανδρέας Λοβέρδος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λοβέρδο.
      Το λόγο έχει ο επερωτών συνάδελφος κ. Βερελής. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, δεν είναι η σειρά μου να μιλήσω; 
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα, είστε τρίτος. 
      Κύριε Βερελή, θέλετε να προηγηθεί ο κ. Γείτονας; Έτσι είναι στον κατάλογο, αλλά αν θέλετε μπορείτε να αλλάξετε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Εγώ έτσι είχα ενημερωθεί. 
      ΠΡΟΕΔΡΕΥΩΝ (Γεώργιος Σούρλας): Στον κατάλογο που έχω μπροστά μου, κύριε Γείτονα, προηγείται ο κύριος Βερελής, αλλά είναι θέμα δικό σας. Εδώ είναι γραμμένοι ο κ. Γείτονας, ο κ. Διαμαντίδης και ο κ. Αηδόνης. Αυτή είναι η σειρά που μου δόθηκε από τη Γραμματεία. 
      Ορίστε, κύριε Βερελή, έχετε το λόγο.
      ΧΡΙΣΤΟΣ ΒΕΡΕΛΗΣ: Κύριε Υπουργέ, κυρίες και κύριοι συνάδελφοι, μου κάνει εντύπωση που δεχθήκατε να έρθετε. Μου κάνει εντύπωση που δεν απαιτήσατε από το συνάδελφό σας τον Υπουργό ΠΕ.ΧΩ.Δ.Ε. να έρθει εδώ να δώσει απαντήσεις.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Είμαστε συνεπείς και ερχόμαστε, όταν μας καλείτε. 
      ΧΡΙΣΤΟΣ ΒΕΡΕΛΗΣ: Είσαστε και εσείς, αλλά γιατί δεν φέρνατε εδώ τον Υπουργό Πολιτισμού, αφού παίζεται αυτή η κωμωδία εδώ μέσα; Να ερχόταν ο κ. Βουλγαράκης εδώ λοιπόν, αντί να έρθετε εσείς που σε λίγο θα μας πείτε για μια σειρά από θέματα ότι είναι θέματα άλλου Υπουργείου! Και δεν το κάνετε από συναδελφική αλληλεγγύη προς τον αντίστοιχο Υπουργό. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα σας πω τι μας αφήσατε και τι κάναμε!
      ΧΡΙΣΤΟΣ ΒΕΡΕΛΗΣ: Η κουβέντα αφορά ένα θέμα που, παρόλο το ταλέντο σας στην επικοινωνία, δεν μπορείτε να το καλύψετε, διότι επικοινωνιακά τα «σκουπίδια δεν καλύπτονται». Μυρίζουν, κύριοι Υπουργοί. 
      Τα σκουπίδια μυρίζουν. Και δεν μυρίζουν μόνο τα σκουπίδια, μυρίζει και όλο το κύκλωμα το οποίο υπάρχει περί τα σκουπίδια, πάνω στα σκουπίδια και χορεύει, ένα κύκλωμα το οποίο είναι και δυσώδες και για το οποίο θα σας πω στην πορεία της ανάπτυξής μου τι θα έπρεπε να έχει γίνει που δυστυχώς δεν έχει γίνει.
      Εάν προσπαθήσουμε να λύσουμε το θέμα των σκουπιδιών για τα επόμενα χρόνια με τους Χ.Υ.Τ.Α., θα έχουμε κάνει ένα πολύ μεγάλο λάθος, κύριε Υπουργέ, διότι οι Χ.Υ.Τ.Α. έχουν δυνατότητα απορρόφησης σκουπιδιών που είναι πεπερασμένη. Οι χωρητικότητες είναι μικρές και παντού οι Χ.Υ.Τ.Α. αρχίζουν και έχουν προβλήματα. Οι παλαιότεροι Χ.Υ.Τ.Α. έχουν πλέον χρόνο ζωής ο οποίος είναι ελάχιστος. Θα σας πω και την πρόβλεψή μου. Τα επόμενα χρόνια, εάν δεν υπάρξει αλλαγή στη διαχείριση των σκουπιδιών, θα έχουμε ένα πρόβλημα το οποίο θα είναι κολοσσιαίο, πρόβλημα το οποίο θα επιβαρύνει το περιβάλλον, πρόβλημα το οποίο θα δημιουργήσει τεράστια θέματα και στον υδροφόρο ορίζοντα. 
      Ξέρετε, υπάρχει η έννοια της διαπερατότητας των εδαφών. Είναι μία έννοια η οποία δεν ήταν και τόσο ανεπτυγμένη, όταν ξεκίνησαν να γίνονται οι πρώτοι Χ.Υ.Τ.Α.. Για το λόγο αυτό πλέον είναι βέβαιο –και υπάρχουν μετρήσεις γι’ αυτό- ότι η διαπερατότητα αυτή είναι υπαρκτή σε αρκετούς από τους Χ.Υ.Τ.Α. και γι’ αυτό εντοπίζονται προβλήματα στον υδροφόρο ορίζοντα από οργανικές ουσίες, οι οποίες έχουν μία σειρά από προβλήματα. Έχουν γίνει εδώ στη Βουλή ερωτήσεις στο Υ.ΠΕ.ΧΩ.Δ.Ε., οι οποίες δεν πήραν ικανοποιητικές απαντήσεις. 
      Ξεκινώ με το θέμα της ανακύκλωσης. Το θέμα της ανακύκλωσης είναι μείζον, αλλά προϋποθέτει πρώτα από όλα μια αλλαγή κουλτούρας, η οποία ξεκινά από το σχολείο, κατευθύνεται σιγά-σιγά και περνά στα πεδία δράσης της κοινωνίας, στα νοικοκυριά, στους δήμους, στις οργανωμένες ομάδες της κοινωνίας.
      Εδώ πρέπει να σας πω ότι όχι μόνο η κουλτούρα αυτή δεν αναπτύσσεται, αλλά υπάρχει μια ηθική κατεδάφιση της έννοιας της ανακύκλωσης. Ο λόγος ξέρετε ποιος είναι; Ο λόγος είναι ότι αυτοί οι οποίοι αναλαμβάνουν εργολαβικά σε συνεννόηση με τους διάφορους οργανισμούς οι οποίοι υπάρχουν, προκειμένου να εξυπηρετούν το γράμμα του νόμου και όχι το πνεύμα του νόμου, αυτό το οποίο κάνουν σε πολλές των περιπτώσεων, είναι ότι ενώ φτάνει ο πολίτης να πιστεύει ότι μπορεί να προσφέρει κάτι με την ανακύκλωση, οι ίδιοι –και εδώ είναι το κύκλωμα για το οποίο σας λέω και χρειάζεται αντιμετώπιση- ρίχνουν τα ανακυκλωμένα προϊόντα πάλι μέσα στις χωματερές. Και αυτό είναι κάτι το οποίο περνά στη γνώση των πολιτών και βεβαίως καταστρέφεται η όλη προσπάθεια να δημιουργηθεί όλη αυτή η κουλτούρα.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Θα πάρω και τον χρόνο της δευτερολογίας μου, κύριε Πρόεδρε.
      Στην ανακύκλωση αυτή τη στιγμή επισήμως ανακυκλώνεται το 3% των σκουπιδιών. Το 3% είναι ελάχιστο, όμως στην πραγματικότητα αμφισβητείται κατά πολύ  εάν και αυτό το 3% είναι πραγματικό. Το πόσο είναι, ούτε το Υ.ΠΕ.ΧΩ.Δ.Ε. γνωρίζει. Κανείς δεν το γνωρίζει, διότι εάν το γνώριζε, θα έπρεπε να έχουμε ήδη εντοπίσει τις πηγές αυτής της λαθροχειρίας και όλη αυτή τη δυσώδη κατάσταση περί τα σκουπίδια, η οποία υπάρχει, αναπτύσσεται εις υγείαν όλων ημών των υπολοίπων, που νομίζουμε ότι χρηματοδοτούμε ανακυκλώσεις σκουπιδιών, ενώ στην πραγματικότητα χρηματοδοτούμε σε μεγάλο βαθμό ένα κύκλωμα το οποίο παίζει με το θέμα αυτό.
      ‘Ένα δεύτερο θέμα είναι ο όγκος των σκουπιδιών, ο οποίος αυξάνεται σταθερά. Είμαστε η μόνη χώρα, κύριοι Υπουργοί, όπου αυξάνεται σταθερά ο όγκος των σκουπιδιών. Και αυτό είναι θέμα κουλτούρας, όμως δεν είναι μόνο αυτό. Είναι θέμα και κατάλληλης νομοθεσίας και επιβολής της νομοθεσίας αυτής. Δεν υπάρχει στην Ελλάδα συσκευασία η οποία αλλάζοντας το προϊόν, να μειώνει το πρόβλημα του όγκου των σκουπιδιών. Δεν υπάρχει ούτε μία. Δεν υπάρχει στην Ελλάδα η δυνατότητα να μειώσουμε τον όγκο των υλικών συσκευασίας. Ακόμα και την περίφημη πλαστική σακούλα των σούπερ-μάρκετ δεν έχουμε μπορέσει να την αντιμετωπίσουμε. Δεν έχουμε μπορέσει να πείσουμε και να θέσουμε και όρους, προκειμένου να έχουμε μία μείωση αυτού του φαινομένου. Ακόμα και στα μαγαζάκια που υπάρχουν στις γειτονιές, στα μαγαζιά «ΒΙΟ» τα οποία πωλούν προϊόντα οργανικά, δηλαδή καθαρά βιολογικά προϊόντα, τους δίνεται η δυνατότητα να χρησιμοποιούν και να δίνουν στους πελάτες πλαστική σακούλα. Δεν έχει υπάρξει καμία πρόνοια, προκειμένου να έχουμε επιστροφή υλικών συσκευασίας, όπως οι γυάλινες φιάλες.
      Και εδώ είμαστε πάλι μοναδικοί. 
      Όλα αυτά, βεβαίως, έχουν να κάνουν με τη συγκεκριμένη κουλτούρα η οποία όχι μόνο δεν αλλάζει, αλλά, όπως σας είπα προηγουμένως, επιδεινώνεται.
      Στα υγρά απόβλητα η κυβέρνηση του ΠΑ.ΣΟ.Κ. έκανε μια απολύτως επιτυχημένη διαχείριση και σήμερα είμαστε σε ένα πολύ καλό σημείο. Ένα επιφανές παράδειγμα, που μπορώ να σας πω, είναι η Ψυττάλεια, ένας χώρος όπου επιτυγχάνεται αυτήν τη στιγμή να έχουμε καθαρισμό σε επίπεδο εξαιρετικά υψηλό και να έχουμε κάθε μέρα περίπου, αν θυμάμαι καλά, χίλιους με χίλιους εκατό τόνους οι οποίοι θα πήγαιναν μέσα στο Σαρωνικό, εάν δεν είχε ολοκληρωθεί αυτό το έργο. Έχουν ενταχθεί πάρα πολλές περιοχές. Αυτό το έργο δεν σταματά, αλλά είναι σε ένα καλό δρόμο. 
      Δεν έχουμε, όμως, την αντίστοιχη επιτυχία στο θέμα των σκουπιδιών. Σας είπε ο κ. Λοβέρδος, προηγουμένως, με στοιχεία ότι από τότε που αναλάβατε την Κυβέρνηση -και διορθώστε με, εάν κάνω λάθος, αλλά συγκεκριμένα και όχι με αριθμούς αόριστους, με συγκεκριμένα στοιχεία- πόσες περιπτώσεις Χ.Υ.Τ.Α. που κατασκευάστηκαν επί των ημερών σας και λειτούργησαν, υπάρχουν. Η απάντηση είναι ότι δεν υπερβαίνουν τις τρεις και αυτό είναι μία πολύ πενιχρή επίδοση, προκειμένου να αντιμετωπίσει κάποιος το τεράστιο αυτό ζήτημα. 
      Εδώ έχουμε, λοιπόν, μία σειρά από θέματα, όπου η αντίληψη της Κυβέρνησης αποτυπώνεται από τη λογική του Υ.ΠΕ.ΧΩ.Δ.Ε. το οποίο έχει και το τεράστιο μερίδιο του χειρισμού, αλλά και της ευθύνης αυτής της υπόθεσης. Η αντίληψη του Υ.ΠΕ.ΧΩ.Δ.Ε. αποτυπώνεται και στη λειτουργία της περίφημης Επιτροπής Περιβάλλοντος που έχει κάνει η Βουλή. Η Βουλή, αγαπητοί κύριοι συνάδελφοι, γνωρίζετε ότι έχει μία Επιτροπή Περιβάλλοντος. Δεν γνωρίζετε, όμως, ότι ο Υπουργός Περιβάλλοντος δεν επισκέπτεται αυτήν την επιτροπή. Δεν θέλει να έρθει στην επιτροπή. Του είναι δυσάρεστη η επιτροπή, διότι ενδεχομένως κάνουμε «αναιδείς ερωτήσεις», διότι η Βουλή έχει ανέβει. Αναθέτει τα θέματα και αυτό ενοχλεί τον κύριο Υπουργό Περιβάλλοντος. Ούτε εδώ στη Βουλή έρχεται ούτε σε ερωτήσεις απαντά και για το λόγο αυτό σας είπα, προηγουμένως, ότι εσείς κακώς ήρθατε εδώ. Δεν έχουμε να πούμε τίποτα με εσάς, έχουμε να πούμε με το Υπουργείο Περιβάλλοντος το οποίο έχει τη μέγιστη ευθύνη, διότι τα φαινόμενα εξελίσσονται ανεξέλεγκτα, χωρίς καμία δυνατότητα παρεμβολής. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πρώτα ερωτάτε τον Υπουργό Εσωτερικών. 
      ΧΡΙΣΤΟΣ ΒΕΡΕΛΗΣ: Επί της ουσίας, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αν εσείς δεν ξέρετε τι γράφετε...
      ΧΡΙΣΤΟΣ ΒΕΡΕΛΗΣ: Αφήστε τα «καθηγητικά». Επί της ουσίας να αναφερθείτε, κύριε Υπουργέ. Τα σκουπίδια…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Καθόλου «καθηγητικά». Πρώτα ερωτάτε τον Υπουργό Εσωτερικών. Αν δεν ξέρετε εσείς τι γράφετε…
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, σας παρακαλώ να προχωρήσουμε στη συζήτηση.
      Το λόγο έχει ο κ. Γείτονας. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, η συζήτηση της επερώτησής μας γίνεται πραγματικά σε κλίμα γενικότερων έντονων προβληματισμών και ανησυχίας για το περιβάλλον, όπως κύριε Υπουργέ, και για την αδράνεια της Κυβέρνησής σας. Αδράνεια που σήμερα χαρακτηρίζεται και από την απουσία του Υπουργού  ΠΕ.ΧΩ.Δ.Ε.. 
      Θεωρώ, κύριε Υπουργέ -και μη μου πείτε τι υπογράφουμε και σε ποιον απευθύνουμε τις ερωτήσεις, γιατί την επερώτηση την απευθύνουμε και στους δύο Υπουργούς- κατά την κοινοβουλευτική δεοντολογία απαράδεκτη την απουσία του Υπουργού ΠΕ.ΧΩ.Δ.Ε.. Είναι στην ίδια λογική του να παριστάνει, ενώ είναι ο κατ’ εξοχήν υπεύθυνος πολιτειακός παράγων για το περιβάλλον στη χώρα, τον Πόντιο Πιλάτο. 
      Τι είπε στη συνέντευξη που έδωσε πέντε μέρες μετά από την κατάθεση της επερώτησης; Τι είπε πρόσφατα, απαντώντας σε ερώτηση στη Βουλή; «Εγώ», λέει, «τέλειωσα με το σχεδιασμό, παρακολουθώ την εφαρμογή του. Ο λόγος τώρα και οι ευθύνες είναι στους άλλους, Ο.Τ.Α., περιφέρειες, μ’ άλλα λόγια στον κ. Παυλόπουλο». Έριξε το μπαλάκι των ευθυνών σε εσάς. Όμως, για εμάς, για τον ελληνικό λαό, οι ευθύνες ανήκουν συνολικά στην Κυβέρνησή σας και δεν μπορεί πολίτες και περιβάλλον να πληρώνουν πέρα από τις δικές σας αβελτηρίες, τις αδυναμίες της πολιτικής σας και την ανυπαρξία συντονισμού μέσα στην Κυβέρνηση. 
      Γι’ αυτό θύμισα προηγουμένως, όταν μιλούσε ο κ. Λοβέρδος, ότι όσον αφορά τα ιατρικά απόβλητα, όταν ρωτήθηκε, είπε: «Θα στείλω γράμμα στον κύριο Υπουργό Υγείας». Κυβερνάτε δια αλληλογραφίας! Αυτό είναι το ζήτημα.
      Έρχομαι στα απορρίμματα. Ποια είναι η αλήθεια στο θέμα της διαχείρισης των απορριμμάτων; Θα έλθω σε λίγο και στην Ψυττάλεια, στην κρίση που αντιμετωπίσαμε με τη λυματολάσπη. Στην αρχή πελαγοδρομήσατε, όταν αναλάβατε, εννοώ ως Κυβέρνηση. Στη συνέχεια προσπαθήσατε, ως συνήθως, να κρυφτείτε στο παρελθόν. Μα, «δεν βρήκαμε τίποτα». Γενικά, όμως, αποδεικνύεται ότι ολιγωρήσατε, χάθηκε χρόνος κρίσιμος και η κατάσταση είναι εκρηκτική. Αναφέρθηκε ιδιαίτερα ο κ. Λοβέρδος στην Αττική. Στην Αττική είναι εκρηκτική η κατάσταση, αλλά και γενικότερα και η Ευρωπαϊκή Ένωση κρούει τον κώδωνα του κινδύνου. Ο κ. Δήμας  ο Επίτροπος για το περιβάλλον σας «τα είπε» προχθές. Σας τα έψαλε. Ουσιαστικά και στο περιβάλλον μπήκαμε μετά την οικονομία υπό επιτήρηση. Σας προειδοποιούμε για τον κίνδυνο και αδιαφορείτε. Στην Αττική, όμως, τα περιθώρια έχουν στενέψει. Ο Χ.Υ.Τ.Α. Λιοσίων «φράκαρε», το ενδιάμεσο κύτταρο Φυλής τελειώνει, δεν αντέχει, θα κορεσθεί σε αυτόν το μήνα. Η εφεδρική λύση, κύριε Παυλόπουλε, δεν προχωράει. Μήπως έχετε αποφασίσει να ψήσουμε αρνί, καίγοντας σκουπίδια το Πάσχα; Γιατί αυτό θα γίνει. Φοβάμαι ότι οι κάτοικοι της Αττικής θα ψήσουν αρνί με τα σκουπίδια. Προχώρησαν οι άλλοι δύο Χ.Υ.Τ.Α., εκτός από το ενδιάμεσο Κύτταρο Φυλής; Όχι. Δεν έχει ορισθεί ακόμα φορέας διαχείρισης στους δύο άλλους Χ.Υ.Τ.Α., πλην της Φυλής. Εργολάβος δεν έχει επιλεγεί και δεν μπορεί ούτως ή άλλως να μπει, να εγκατασταθεί. Δεν έχουν τελειώσει τα θέματα των απαλλοτριώσεων και υπάρχουν και οι δικαστικές εμπλοκές. Είναι ή δεν είναι όλα τα θέματα στον αέρα, κύριε Παυλόπουλε;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα σας εξηγήσω. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Να μας εξηγήσετε, αλλά να απαντήσετε.
       Προχωρήσατε παραπέρα το ολοκληρωμένο πρόγραμμα που προωθήσαμε; Με τις καθυστερήσεις ασφαλώς, που είχαμε και εμείς, δεν λέμε ότι τα κάναμε όλα καλά. Είχαμε όμως, ένα ολοκληρωμένο πρόγραμμα με Χ.Υ.Τ.Α., σταθμούς μεταφόρτωσης, ανακύκλωσης, με σχέδιο ενημέρωσης και συνειδητοποίησης της κοινωνίας. Τι κάνατε σε όλα αυτά; Ποιοι νέοι Χ.Υ.Τ.Α. έχουν λειτουργήσει σ’ αυτά τα τρία χρόνια πέραν από αυτούς που βρήκατε χρηματοδοτημένους από το ΠΑ.ΣΟ.Κ.. Να μας πείτε. Ποιος νέος σταθμός μεταφόρτωσης έχει γίνει;. Και δεν αναφέρομαι σε ενδιάμεσα κύτταρα που έγιναν σε δύο-τρεις περιοχές. Λέω, ποιος νέος Χ.Υ.Τ.Α. έχει λειτουργήσει; Ποιος νέος σταθμός μεταφόρτωσης, που είναι βασικό θέμα για τον περιορισμό του όγκου, έχει γίνει; Έγινε ο οργανισμός που προβλέπει ο σχετικός νόμος; Αναφέρομαι στο άρθρο 24 του 2439 για την εναλλακτική διαχείριση, για την ανακύκλωση. Τι γίνεται με την ανακύκλωση, κύριε Παυλόπουλε; Υπάρχει μία εταιρεία, όπου σε συνεννόηση με τους βιομηχάνους, τ’ αναθέτει σε υπεργολάβους που χρησιμοποιούν και αναμιγνύουν και  αστικά απόβλητα. Φθάσαμε στο σημείο να μην έχετε προωθήσει το στόχο της ανακύκλωσης, ούτε κατά 50%. Υπήρχε στόχος και δέσμευση. Σε αυτά τα συγκεκριμένα ερωτήματα θέλουμε απαντήσεις.
       Θα τελειώσω με το θέμα των επικίνδυνων αποβλήτων, που είναι μείζον θέμα δημόσιας υγείας. Και αναφέρθηκε ο κ. Λοβέρδος, ιδιαίτερα στο δίκαιο αίτημα των εργαζομένων -με προϋποθέσεις φυσικά- για ανθυγιεινό επίδομα και καθεστώς αυτών που εργάζονται, στη χωματερή και την αποκομιδή. Διαχειρίζονται και επικίνδυνα απόβλητα ανάμεσα σε αυτά είναι τα ιατρικά. Υπάρχει το εργοστάσιο. Γιατί πηγαίνει μόνο το 50% του όγκου των ιατρικών αποβλήτων στο εργοστάσιο; Στη μονάδα αποτέφρωσης αναφέρομαι. 
      Ο δήθεν σχεδιασμός που ανακοίνωσε προχθές, ο κ. Σουφλιάς, είναι στον αέρα. Μπαλάκι και εδώ πετάει. Έβγαλε μία κανονιστική απόφαση για τα απόβλητα. Τι γίνεται από κει και πέρα. Είναι συγκεκριμένα τα ερωτήματά μας. Και τελειώνω, με το θέμα της Ψυτάλλειας. Γι’ αυτό θέλαμε εδώ τον κ. Σουφλιά. Είδαμε και πάθαμε με το θέμα της λυματολάσπης. Έπρεπε να κινητοποιηθεί το σύμπαν, όλοι οι Δήμοι, από Καματερό, Πετρούπολη μέχρι το Κερατσίνι, για να βρεθούν λύσεις. Και ποιες λύσεις βρέθηκαν; Ξεκινήσατε με τη μεταφορά. Πανάκριβη, έχει σταματήσει και ακούγονται πολλά. Τώρα προχωρά η ασβεστοποίηση; Το ερώτημα είναι: Το εργοστάσιο ξήρανσης, πότε θα τελειώσει; Είχατε δεσμευθεί για το Μάρτιο. Διάβασα προχθές ανακοίνωση της Ε.ΥΔ.Α.Π., ότι το Μάιο θα έχουμε την πρώτη φάση και ίσως το Σεπτέμβριο τη δεύτερη φάση.
      Περιμένουμε συγκεκριμένες απαντήσεις. 
      ΑΝΔΡΕΑΣ ΛΟΒΕΡΔΟΣ: Και τι γίνεται με την λυματολάσπη, κύριε Γείτονα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ασφαλώς. Αυτά είναι τα ζητήματα. Δεν είναι σε θέση, πιστεύω και ίσως δικαιολογημένα, ο κ. Παυλόπουλος να τα απαντήσει αυτά. Εδώ έπρεπε να είναι ο κ. Σουφλιάς. Έχει και Υφυπουργούς μπορούσαν να ‘ρθουν. Γι’ αυτό είπα ότι δεν καταλαβαίνω πως αντιλαμβάνεται τον κοινοβουλευτικό διάλογο, εν πάση περιπτώσει, τη κοινοβουλευτική διαδικασία, αυτή η Κυβέρνηση. 
      Περιμένουμε, λοιπόν, συγκεκριμένες απαντήσεις, λύσεις. ‘Όχι να μας πείτε τα ίδια τα γενικόλογα, ούτε πάλι να γυρίσουμε στο παρελθόν, ούτε να παίζετε το  πινγκ-πονγκ ευθυνών. Γιατί σας ξέρουμε, κύριε Παυλόπουλε, όχι εσάς προσωπικά, και όλη την Κυβέρνηση, ότι αυτά κάνετε. Εμείς, θέσαμε συγκεκριμένα ερωτήματα, είναι καυτά ερωτήματα -ιδίως για το Λεκανοπέδιο όπου μπορεί να έχουμε έκρηξη- και σε αυτά περιμένουμε σαφείς, καθαρές απαντήσεις.  
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Διαμαντίδης.
      ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε,  κυρία και κύριοι συνάδελφοι, δεν θα πω γιατί είναι εδώ ο κ. Παυλόπουλος και λείπει ο κ. Σουφλιάς και ο κ. Νάκος, διότι είναι γνωστή η τακτική του κυρίου Σουφλιά. Είναι η τακτική που εφαρμόζει και ο κύριος Πρωθυπουργός. Ποια είναι αυτή η τακτική; Αφήστε τους άλλους να βγάλουν το «φίδι από την τρύπα». Εδώ έχουμε συγκεκριμένη επερώτηση που αφορά τον κ. Σουφλιά και ο κ.Σουφλιάς δεν ξέρω αν βρίσκεται στο Υπουργείο, ή ασχολείται με τίποτα άλλο. ‘Αρα, λοιπόν, υπάρχει ένα θέμα, το πρώτο, που επισημάνθηκε από όλους τους ομιλητές.
      Κύριοι συνάδελφοι, τρία χρόνια βλέπουμε ότι η Νέα Δημοκρατία κλείνει τα μάτια της σε όλα τα μεγάλα προβλήματα του τόπου. Τρία χρόνια προσπαθεί να βρει λύσεις και δεν μπορεί να δώσει λύσεις ούτε στα πιο απλά πράγματα. Τρία χρόνια αντιμετωπίζει τους ‘Ελληνες με αδιαφορία και αλαζονεία. Και τρία χρόνια επιδεινώνει αντί να επουλώνει πληγές. Τι σημαίνει αυτό; Τρία χρόνια μια πλήρης κυβερνητική απραξία.
      Θέλω να έρθω τώρα στο θέμα που συζητάμε σήμερα. ‘Ολοι γνωρίζουμε, κύριοι συνάδελφοι, και ιδιαίτερα εμείς οι Βουλευτές του Λεκανοπεδίου, που αντιμετωπίζει πάρα πολλά προβλήματα, ότι ίσως το μεγαλύτερο πρόβλημα είναι το πρόβλημα των απορριμμάτων, η διαχείρισή τους.  Ακριβώς, λοιπόν, γι’ αυτό το λόγο, κρούουμε για πολλοστή φορά τον κώδωνα του κινδύνου μέσα σ’ αυτήν την Αίθουσα, με κοινοβουλευτικές διαδικασίες και όχι με κορώνες –όπως συνηθίζατε να κάνετε εσείς όταν ήσασταν αντιπολίτευση- και δυστυχώς δεν παίρνουμε ουσιαστικές και τεκμηριωμένες απαντήσεις, τη στιγμή μάλιστα που όλοι διαπιστώνουμε ότι την τελευταία τριετία η αδυναμία της πλήρους αποκομιδής των απορριμμάτων, έχει γίνει πλέον επικίνδυνη για τη δημόσια υγεία και έχει δημιουργήσει αλυσιδωτές αντιδράσεις σε πολίτες και φορείς. Και αυτό, γιατί υπάρχουν ακόμα ανεξέλεγκτες χωματερές σε όλη την Ελλάδα -χίλιες τετρακόσιες πενήντα τρεις ανέφερε ο κ. Λοβέρδος ότι υπάρχουν ακόμη στην Ελλάδα- γιατί υπάρχουν περιοχές όπως η Λακωνία, η Μεσσηνία, η Αργολίδα, η Ηλεία, η Αρκαδία, τα Γιάννενα, χωρίς ούτε ένα Χ.Υ.Τ.Α. και γι’ αυτό ακριβώς το λόγο έχετε τεράστιες ευθύνες για την καθυστέρηση της χωροθέτησης για την κατασκευή των Χ.Υ.Τ.Α., γιατί σύντομα θα υπάρξει αδιέξοδο, όπως αναφέρει η έκθεση της Ε.Σ.Δ.Κ.Ν.Α..
      Πείτε μας, λοιπόν, κύριοι της Κυβέρνησης, ποιες είναι οι πολιτικές ανακύκλωσης που προωθήσατε για τη μείωση του όγκου των απορριμμάτων και τι γίνεται με τα τοξικά και επικίνδυνα απόβλητα όπου ανετράπη ο μακροχρόνιος σχεδιασμός του ΥΠΕΧΩΔΕ, σύμφωνα με δήλωση του κ. Σουφλιά, που προέβλεπε μια στη βόρεια Ελλάδα και μια στη νότιο Ελλάδα, για την εναπόθεση με ασφαλή τρόπο των τοξικών αποβλήτων. Ξέρετε τι κάνετε εσείς; Δώσατε τη δυνατότητα και μεταφέρατε την ευθύνη διαχείρισης στους ίδιους τους παραγωγούς αποβλήτων, δηλαδή στους ιδιώτες.
      Έρχομαι τώρα σε ένα θέμα που δεν είναι βέβαια της αρμοδιότητάς σας κύριε Υπουργέ των Εσωτερικών και Δημόσιας Διοίκησης, αλλά αφορά τον κ. Σουφλιά, το  Υ.ΠΕ.ΧΩ.Δ.Ε..
      Αναφέρομαι στην Ψυττάλεια, ένα θέμα που με αγγίζει ιδιαίτερα, επειδή είμαι και Βουλευτής στην περιφέρεια, και το οποίο έχει δημιουργήσει ένα τεράστιο περιβαλλοντικό και κοινωνικό πρόβλημα από την αδυναμία της ΕΥΔΑΠ και του Υ.ΠΕ.ΧΩ.Δ.Ε. να απομακρύνουν τους περίπου τριακόσιες χιλιάδες τόνους λυματολάσπης, που απειλούν με οικολογική καταστροφή τον Σαρωνικό, και τα επικίνδυνα απόβλητα, τα οποία δημιουργούν πρόβλημα στον Σαρωνικό. Καθημερινά προστίθενται πεντακόσιοι έως επτακόσιοι τόνοι λυματολάσπης, που αποθηκεύονται παράνομα, γεγονός που καταστρατηγεί κάθε κοινοτική οδηγία. 
      Οι κάτοικοι του Περάματος, του Κερατσινίου, του Πειραιά και όλων των πέριξ δήμων έχουν περιέλθει σε τραγική κατάσταση, κύριε Υπουργέ, και υπάρχει άμεση απειλή για την υγεία τους.  Και εσείς δεν κάνετε τίποτα. Η δυσοσμία πνίγει τους κατοίκους της περιοχής και εσείς δεν κάνετε τίποτα γι’ αυτό. Έχω επισκεφθεί προσωπικά ως Βουλευτής όλες τις περιοχές αυτές και έγινα δέκτης των αντιδράσεων των κατοίκων της περιοχής. Έχουν δίκιο όλοι αυτοί. Είχατε δεσμευτεί προεκλογικά ότι θα δίνατε λύση και δεν κάνατε τίποτα απολύτως. Γιατί μέσα στα μεγάλα προβλήματα της περιοχής, όπως είναι το κυκλοφοριακό, η μόλυνση, οι δεξαμενές πετρελαίου υπάρχει και αυτό που είχατε δεσμευτεί να το λύσετε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα πάρω λίγο από τη δευτερολογία μου, κύριε Πρόεδρε.
      Έχει δείξει λοιπόν η Κυβέρνηση με τον τρόπο αυτό ότι ή είναι ανίκανη να λύσει τα προβλήματα ή αδιαφορεί για τα προβλήματα του ελληνικού λαού. 
      Γνωρίζετε ενδεχομένως -γιατί δεν είσθε ο αρμόδιος Υπουργός- ότι πριν από λίγες μέρες ο Νομάρχης Πειραιά, που είναι ιδιαίτερα ευαισθητοποιημένος στο θέμα αυτό έκανε μια ευρύτατη σύσκεψη παρουσία και εκπροσώπων και του Προέδρου της Ε.ΥΔ.Α.Π. για το τι μέλλει γενέσθαι για ένα τόσο σοβαρό θέμα. Και ήταν πριν από δυόμισι χρόνια, κύριε Υπουργέ, στις 17 Νοεμβρίου –σημαδιακή μέρα, η ημέρα του Πολυτεχνείου- που ο τότε πρόεδρος της Ε.ΥΔ.Α.Π. είχε υποσχεθεί ότι θα εύρισκε σύντομα τη λύση για την απομάκρυνση της λυματολάσπης μετά την απόφαση της Νομαρχίας του Πειραιά να επιβάλει πρόστιμο. 
      Εμείς το προχωρήσαμε, εμείς το φέραμε στο επίπεδο που ήταν και εσείς οφείλετε, αν υπάρχουν και όποια προβλήματα υπάρχουν ακόμα, να τα λύσετε. Έτσι είχατε υποσχεθεί, αλλά δεν το κάνατε. Μη μας λέτε λοιπόν εμείς τι κάναμε για την Ψυττάλεια, κύριε Υπουργέ, σας παρακαλώ πολύ. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εσείς, και ως Βουλευτής Πειραιά, το εργοστάσιο ξήρανσης το θέλετε; 
      ΙΩΑΝΝΗΣ ΔΙΑΜΑΝΤΙΔΗΣ: Διερωτώμαι λοιπόν, κύριοι της Κυβέρνησης, και μαζί με εμένα διερωτάται και ο λαός της περιοχής: Είναι ή δεν είναι ευθύνη και αρμοδιότητα της Ε.ΥΔ.Α.Π. η απομάκρυνση της λυματολάσπης; Είναι ή δεν είναι ευθύνη και υποχρέωση του Υ.ΠΕ.ΧΩ.Δ.Ε. η κατασκευή της μονάδας ξήρανσης; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πού; 
      ΙΩΑΝΝΗΣ ΔΙΑΜΑΝΤΙΔΗΣ: Είναι ή δεν είναι ευθύνη της Κυβέρνησης να προστατεύσετε το κύρος της χώρας και να διαφυλάξετε τη δημόσια υγεία, να αποτρέψετε μία πιθανή οικολογική καταστροφή στο Σαρωνικό, κάτι που με πολύ μεγάλη προσπάθεια εμείς στο ΠΑ.ΣΟ.Κ. όλα τα χρόνια που κυβερνούσαμε είχαμε πετύχει; Μπορείτε ή δεν μπορείτε να μας πείτε ότι κατά τη διάρκεια αυτής της τετραετίας, που ο λαός σας εμπιστεύτηκε με την ψήφο του τη διακυβέρνηση της χώρας, μπορείτε να λύσετε τέτοια θέματα; Μπορείτε να μας πείτε τουλάχιστον γι’ αυτούς τους εβδομήντα πέντε χιλιάδες τόνους που θα στέλνατε στο Σουδάν, όπως είπατε στην αρχή, ή στη Γερμανία, όπως είπατε εν συνεχεία, με τα καράβια, τα οποία δεν ξέρω αν πήγαν ή δεν πήγαν και πόσους τόνους μετέφεραν; Τι γίνεται μ’ αυτήν τη λυματολάσπη; 
      ΑΝΔΡΕΑΣ ΛΟΒΕΡΔΟΣ: Πήγαιναν, μεταφέρονταν, αλλά και σταμάτησαν να πηγαίνουν. 
      ΙΩΑΝΝΗΣ ΔΙΑΜΑΝΤΙΔΗΣ: Πήγαν και σταμάτησαν. Τι συμβαίνει ακριβώς; Τι κρύβεται πίσω απ’ αυτήν την ιστορία; Γιατί κάτι κρύβεται. Δεν είναι τυχαίο ότι ξεκίνησαν και σταμάτησαν. 
      Εάν δεν μπορείτε να λύσετε αυτά τα προβλήματα της χώρας, τουλάχιστον μην τα επιδεινώνετε. 
      Τελικά, μπορείτε ή δεν μπορείτε να κάνετε το συντομότερο δυνατόν εκλογές και να απαλλάξετε τον ελληνικό λαό από την παρουσία σας, κύριε Υπουργέ; Είσθε πιο επικίνδυνοι και από την λυματολάσπη.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Αηδόνης. 
      ΧΡΗΣΤΟΣ ΑΗΔΟΝΗΣ: Ευχαριστώ, κύριε Πρόεδρε.
      Θα ξεκινήσω βασικά με ένα ερώτημα που μπήκε από όλους τους συναδέλφους και έχει να κάνει με την απουσία του κ. Σουφλιά, δηλαδή γιατί δεν είναι ο καθ’ ύλην αρμόδιος σ’ αυτήν την επερώτηση. 
      Απαντάει ο ίδιος, ο οποίος σε μία ανακοίνωσε την οποία εξέδωσε ως Υπουργός ΠΕ.ΧΩ.Δ.Ε. λέει ότι καλεί την Τοπική Αυτοδιοίκηση να αντιληφθεί τη σοβαρότητα του ζητήματος –ο ίδιος πρέπει να την έχει αντιληφθεί- και να αναλάβει τις ευθύνες της. Ο κ. Σουφλιάς λέει ότι κατέστησε σαφές πως οποιοδήποτε πρόστιμα επιβληθούν από την Ευρωπαϊκή Ένωση θα επιβαρύνουν τους προϋπολογισμούς των Οργανισμών Τοπικής Αυτοδιοίκησης και επίσης αναφέρει ότι το Υ.ΠΕ.ΧΩ.Δ.Ε. έχει χρηματοδοτήσει με 254.000.000 τις περιφέρειες της λεγόμενης μεταβατικής στήριξης και ότι τα έργα αποκατάστασης και απομάκρυνσης των χωματερών είναι δική τους ευθύνη. Οι περιφερειάρχες, λοιπόν, είναι οι άμεσα υπεύθυνοι για να αντιμετωπίσουν το πρόβλημα στο πλαίσιο των Επιχειρησιακών Προγραμμάτων. Σημαίνει, λοιπόν, ότι ο κ. Σουφλιάς με ανακοίνωσή του, κύριε Παυλόπουλε, σας πετάει το μπαλάκι και σας λέει ότι εσείς είστε υπεύθυνος για τα ζητήματα που έχουν σχέση με το περιβάλλον. Κρύβεται, λοιπόν, ο κ. Σουφλιάς και όχι μόνο κρύβεται, φροντίζει να μεταφέρει και τις ευθύνες και να πει ότι άλλος φταίει γι’ αυτό το πρόβλημα.
      Αγαπητοί συνάδελφοι, το περιβάλλον είναι άρρηκτα συνυφασμένο με την ίδια τη ζωή και την ύπαρξη του ανθρώπου στον πλανήτη μας. Η ποιότητα του περιβάλλοντος είναι ταυτόσημη με την ύπαρξη των ανθρώπων που ζουν σε αυτό και αποτελεί συνήθως το δείκτη ποιότητας ζωής των ανθρώπων, καθώς προδίδει τις ευαισθησίες και τις αξίες τους. Την ίδια σημασία, όμως, διαπιστώνουμε δεν έχει η Κυβέρνηση, η οποία δυστυχώς δείχνει μια εγκληματική αδιαφορία και δεν μπορώ να καταλάβω αν έχει να κάνει με το ότι δεν αντιλαμβάνεται τον κίνδυνο. Στο ζήτημα, λοιπόν, που έχει να κάνει με τη διαχείριση των απορριμμάτων και των αποβλήτων ο απολογισμός της τριετούς διακυβέρνησης από τη Νέα Δημοκρατία είναι και μηδενικός και αρνητικός, όπως περιγράφει η επίκαιρη επερώτηση. 
      Το πρόβλημα, λοιπόν, της διαχείρισης επιδεινώθηκε προς όλες τις πλευρές του. Είτε έχει να κάνει με τις παράνομες χωματερές είτε έχει να κάνει με την κατασκευή σημείων μεταφόρτωσης είτε έχει να κάνει με το σχεδιασμό νέων πολιτικών διαχείρισης, είτε έχει να κάνει με την ανακύκλωση, είτε έχει να κάνει με το πιο σημαντικό, κατά την άποψή μου, θέμα της πληροφόρησης και της ευαισθητοποίησης των πολιτών. Σ’ αυτά, δυστυχώς, η βαθμολόγηση είναι το απόλυτο μηδέν. Και γιατί είναι το απόλυτο μηδέν; Γιατί οι ίδιοι έρχεστε να το επιβεβαιώσετε. 
      Πριν από λίγο ο κ. Λοβέρδος ανέφερε σε μία απάντηση η οποία υπήρχε από την πλευρά του κυρίου Υπουργού προς την ερώτησή του ότι έρχεται ο κύριος Υπουργός να αποδείξει ο ίδιος ότι αυτή η Κυβέρνηση δεν έκανε τίποτα. Εμείς, λοιπόν, ισχυριζόμαστε και λέμε ότι σε όλη αυτή τη διάρκεια της μακρόχρονης διακυβέρνησής μας έχουμε αντιμετωπίσει και έχουμε δώσει αρκετές σημαντικές λύσεις στο πρόβλημα, λέγοντας αυτό το οποίο ανέφερε πριν από λίγο ο εισηγητής μας, ότι δημιουργήσαμε σαράντα πέντε Χ.Υ.Τ.Α., τρία εργοστάσια μηχανικής ανακύκλωσης, χρηματοδοτήσαμε με τεράστιους πόρους αυτή τη διαδικασία, όπως, επίσης, από εξήμισι χιλιάδες χωματερές -με βάση τα δικά σας στοιχεία- τις μειώσαμε και τις πήγαμε στις χίλιες τριακόσιες.
      Εσείς, λοιπόν, με την απάντηση την οποία δίνει ο κ. Σουφλιάς στον κ. Λοβέδρο, έρχεστε και μας λέτε ότι δεν κάνατε τίποτα και μάλιστα αυτό το υπογράφετε κιόλας και παράλληλα ο κ. Σουφλιάς δεν έρχεται να επισημοποιήσει αυτήν την απόφασή του και να το ακούσει και ο ελληνικός λαός, γιατί καμιά φορά, κάποιο χαρτί, όπως αυτό εδώ που ανακοινώνει, δύσκολα το διαβάζει κανείς, όταν μιλάει, όμως, στη Βουλή τον ακούει ο κόσμος και τότε ακούει και καταλαβαίνει καλύτερα την αλήθεια. Άρα, λοιπόν, ο ισχυρισμός ο οποίος υπάρχει από την πλευρά μας ότι, δυστυχώς, σε ένα τόσο μείζον θέμα, σ’ ένα πολύ σημαντικό ζήτημα, όχι απλά κωφεύετε, αλλά δεν βλέπετε και δεν το αγγίζετε το θέμα, είναι δυστυχώς για εσάς μια δυσάρεστη πραγματικότητα. 
      Τη στιγμή, λοιπόν, που υπάρχουν δεκάδες, εκατοντάδες ανεξέλεγκτες, αφύλακτες χωματερές, μέσα στις οποίες υπάρχουν τρομερά προβλήματα, γιατί έχουμε και ζήσαμε πρόσφατα ένα τεράστιο πρόβλημα που είχε να κάνει με την πυρκαγιά στους Ταγαράδες, όπου είδαμε να εξελίσσεται και να αναπτύσσεται ένας εφιάλτης, ένας εφιάλτης για την κοινωνία και όχι μόνο για την Κυβέρνηση, όπου πραγματικά εκεί πέρα υπήρξε μία αφύπνιση της κοινωνίας για ένα πρόβλημα που έχει να κάνει με τη δημόσια υγεία, το ερώτημα που βάζει ο κάθε πολίτης είναι ποιοι θα είναι οι επόμενοι Ταγαράδες. Γιατί όταν εσείς δεν ακουμπάτε πουθενά με την πολιτική σας το πρόβλημα, σημαίνει ότι τίποτα δεν αποκλείει ότι στο μέλλον θα προκύψει ένα τέτοιο πρόβλημα. Γιατί; Γιατί φαίνεται ότι αγνοείτε ότι κάθε μία από αυτές τις ανεξέλεγκτες χωματερές είναι και μία τοξική βόμβα, είναι μία βόμβα η οποία μολύνει τον υδροφόρο ορίζοντα, είναι μία βόμβα η οποία μολύνει την ατμόσφαιρα και μάλιστα εδώ υπάρχει και μία μελέτη του εργαστηρίου μετάδοσης θερμότητας του Αριστοτελείου Πανεπιστημίου Θεσσαλονίκης, η οποία λέει ότι με τη φωτιά αυτή …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα χρησιμοποιήσω λίγο χρόνο και από τη δευτερολογία μου, κύριε Πρόεδρε.
      Οι διοξίνες κάλυψαν απόσταση μέχρι και σαράντα χιλιόμετρα, ενώ η εναπόθεση αυτών των ουσιών ανατολικά της χωματερής είναι εκατό φορές πάνω από τα επιτρεπόμενα όρια. Όπως, επίσης, αναφέρουν ότι το μεγαλύτερο πρόβλημα είναι η μόλυνση του περιβάλλοντος, γιατί αυτό μεταφέρεται στο διατροφικό κύκλο.
      Επίσης, μελέτες αναφέρουν ότι το 70% έως 80% των διοξινών που έχουν ανιχνευθεί στον άνθρωπο είναι αποτέλεσμα αυτού του προβλήματος. Το πρόβλημα, λοιπόν, είναι σαφές. Το μόνο που κάνετε εσείς είναι να κρύβεστε και να μη βλέπετε την πραγματικότητα. Και το θέμα δεν αφορά το τι θα κάνετε εσείς. Το θέμα είναι ότι υπάρχουν πολίτες οι οποίοι αγωνιούν και ανησυχούν. Και δυστυχώς, αυτό που βλέπουν από εσάς είναι μια τεράστια απραξία. Τι διαπιστώνουν, λοιπόν, αυτοί οι πολίτες, οι οποίοι περιμένουν από μια σοβαρή κυβέρνηση να αναπτύξει μια πρωτοβουλία για να δοθεί λύση σ’ αυτά τα προβλήματα;
      Πρώτα, βλέπει ότι υπάρχουν πολιτικοί υπολογισμοί που αφορούν τις χωροθετήσεις και ένα σωρό άλλα ζητήματα. Δεύτερον, βλέπουν να υπάρχουν τοπικά συμφέροντα τα οποία συγκρούονται και δεν μπορούν να ξεπεραστούν. Παράλληλα, βλέπει ότι υπάρχουν νομικές αγκυλώσεις, κομματικές σκοπιμότητες, πολύ ισχυρά τοπικά συμφέροντα και παράγοντες, δυστυχώς, οι οποίοι δεν καταλαβαίνουν το πρόβλημα. Αυτό, δυστυχώς, είναι το πλαίσιο μέσα στο οποίο ξεδιπλώνεται όλα αυτά τα χρόνια η πολιτική σας. Και μη μου πείτε ότι τα τρία χρόνια είναι λίγα, γιατί εδώ θα συμφωνήσουμε ότι ναι είναι λίγα, αλλά αν κάνουμε μία αντιστοίχηση στο χρόνο διακυβέρνησης θα δούμε ότι από το 1993 μέχρι το 2004 έχουμε έντεκα χρόνια και από τις εξήμισι χιλιάδες χωματερές κλείσαμε τις πέντε χιλιάδες διακόσιες, ενώ εσείς στα τρία χρόνια δεν έχετε κλείσει καμία. Σκεφθείτε, λοιπόν, τις πολιτικές σας γιατί πραγματικά αυτό πρέπει να σας ευαισθητοποιήσει λίγο. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στην έκθεση με θέμα: «Ο Ελληνισμός στη Διασπορά 15ος – 21ος αι.» και στους λοιπούς χώρους του Μεγάρου της Βουλής των Ελλήνων σαράντα δύο  μαθητές και μαθήτριες  με τέσσερις  συνοδούς - καθηγητές από το  1ο Γυμνασίου Ηρακλείου Αττικής. 
      Η Βουλή τους καλωσορίζει και τους εύχεται καλές σπουδές. 
      (Χειροκροτήματα από όλες τις πτέρυγες)
      Ο Υπουργός κ. Παυλόπουλος, έχει το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, θα ήθελα να διευκρινίσω ορισμένα πράγματα, σχετικά με το ποιος παρίσταται και γιατί παρίσταται στην απάντηση αυτής της επίκαιρης επερώτησης των συναδέλφων του ΠΑ.ΣΟ.Κ. 
      Πρώτα-πρώτα, κύριοι συνάδελφοι, μας κατηγορήσατε γιατί δεν παρίσταται εδώ ο Υπουργός ΠΕ.ΧΩ.Δ.Ε.. Μα, εσείς οι ίδιοι στην επερώτησή σας πρώτο έχετε ως επερωτώμενο, τον Υπουργό Εσωτερικών! 
      ΑΝΔΡΕΑΣ ΛΟΒΕΡΔΟΣ: Δύο Υπουργούς επερωτούμε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Σας παρακαλώ, δεν σας διέκοψα. 
      Λοιπόν, αν δεν ξέρετε να συντονιστείτε επερωτήσεις, είναι δικό σας θέμα. Όταν επερωτάτε τους Υπουργούς, με τη σειρά που τους βάζετε, οι Υπουργοί απαντούν. Δεύτερον, δεν γνωρίζετε ότι η Κυβέρνηση είναι ενιαία και όταν ένας από τους επερωτώμενους Υπουργούς είναι εδώ μπορεί να απαντήσει και για τους υπόλοιπους; Και να σας θυμίσω και κάτι άλλο. Τουλάχιστον, έχετε εδώ τον Υπουργό και τον Υφυπουργό Εσωτερικών. Επί των ημερών σας Υπουργός δεν ερχόταν. Κάποιος Υφυπουργός και πολύ μας πήγαινε εκείνη την εποχή! Αφήστε πόσος καιρός περνούσε για να απαντήσετε σε μια επερώτηση, βρίσκοντας χίλιες δικαιολογίες. 
      Άρα, πρώτον, επερωτάτε και τον Υπουργό Εσωτερικών που τον έχετε πρώτο και ορθώς σας απαντώ εγώ. Δεύτερον, η Κυβέρνηση είναι ενιαία και σας απαντάει για όλους. Θυμηθείτε το παρελθόν σας σε απαντήσεις επί κοινοβουλευτικού ελέγχου για να δείτε ποιος είναι εκείνος που σέβεται το Κοινοβούλιο και ποιος είναι εκείνος που το περιφρόνησε τόσα χρόνια. 
      Μετά θέλω να θέσω το ζήτημα το οποίο σχετίζεται μ' αυτό που μου ζήτησε από την αρχή ο κ. Λοβέρδος. Μου είπε: «Μην πάτε πίσω. Μην αρχίσετε πάλι να μας λέτε τι έγινε και επομένως να δικαιολογείστε μ' αυτό διότι ό,τι έγινε, έγινε. Σας λέμε ότι κάναμε λάθη. Ελάτε να μας πείτε τι κάνατε εσείς». Το είπε ο κ. Λοβέρδος, αφού και εκείνος βεβαίως αναφέρθηκε εκτενώς στο παρελθόν, αλλά λιγότερο. Μετά ήρθαν οι άλλοι συνάδελφοι και περίπου μας είπαν, με αποκορύφωμα τις απόψεις του κ. Βερελή, ότι υπάρχει «δυσοσμία» των σκουπιδιών, ιδίως εδώ στην Αττική. Είπε ότι υπάρχει «δυσοσμία» ακόμα και όσον αφορά στα θέματα διαχείρισης. Χαίρομαι που ανακαλύψατε, έστω και τώρα, αυτή τη διπλή δυσοσμία.  
      Το θέμα είναι ποιος τη δημιούργησε, κύριοι συνάδελφοι, επί είκοσι χρόνια. Και γιατί δεν ήταν δύσοσμα τα πράγματα για τις κυβερνήσεις και τους Υπουργούς του ΠΑ.ΣΟ.Κ.; Τόσο συνάχι είχαν αυτές οι κυβερνήσεις στο παρελθόν, ώστε δεν καταλάβαιναν τη δυσοσμία της Αττικής; Τόσο τυφλοί ήταν που δεν έβλεπαν τη δυσοσμία της διαχείρισης των απορριμμάτων από τους φορείς που υπήρχαν την εποχή εκείνη και που θα δώσω τα στοιχεία τώρα; Είκοσι ολόκληρα χρόνια αβελτηρία, δυσοσμία, ανοχή απίστευτων διαχειριστικών ανωμαλιών! Και έρχεστε αυτή τη στιγμή να μας πείτε: «Τι έγινε σ’ αυτά τα τρία χρόνια;» Και τι δεν έχει γίνει σ’ αυτά τα τρία χρόνια! Εγώ δεν θ’ αποφύγω τον πειρασμό να μπω και στο παρελθόν και τώρα, όχι για να γυρίσω και να καταλογίσω πολιτικές ευθύνες –τις ευθύνες τις απέδωσε ο Ελληνικός Λαός και γι’ αυτό το θέμα το Μάρτιο του 2004- αλλά γιατί δεν μπορώ, αφού μου ζητάτε να πω τι κάναμε στα τρία χρόνια, να μην θυμηθώ τι κάνατε στα είκοσι χρόνια και τι κάναμε εμείς στα τρία. Η στοιχειώδης δικαιοσύνη το επιβάλλει, ο στοιχειώδης σεβασμός της αλήθειας. 
      Για να δούμε λοιπόν τους αριθμούς, γιατί είναι εύκολο να λες αριθμούς. Ξεκινάω με την κατάσταση, γενικότερα, των απορριμμάτων. Είναι τεράστιο το πρόβλημα, κύριοι συνάδελφοι, το οποίο υπήρχε και εν μέρει υπάρχει. Και αυτό αφορά πρώτα-πρώτα την προστασία της υγείας. Δεύτερον, αφορά την όλη κοινωνική συνοχή. Τρίτον, την οικονομική πορεία της χώρας και την οικονομική ανάπτυξη. Τέταρτον, είναι θέματα τα οποία αφορούν την εικόνα της χώρας, η οποία διασύρθηκε πολλές φορές στο εξωτερικό.  Το ξεχάσαμε; Οι Κουρουπητοί του ΠΑ.ΣΟ.Κ. δεν ήταν εκείνοι οι οποίοι μας διέσυραν χρόνια ολόκληρα; Ποιοι ήταν εκείνοι που τους δημιούργησαν; Ποιος έφτιαξε αυτή την εικόνα της Ελλάδας, που ήταν και εκείνη η εικόνα μια από τις αιτίες που ο τουρισμός πήγαινε όπως πήγαινε; Και επειδή έχουν βελτιωθεί τα πράγματα ραγδαία τον τελευταίο καιρό, έχουμε και γι’ αυτό το λόγο σημαντική αύξηση του τουρισμού στον τόπο.
      (Στο σημείο αυτό την Προεδρική Έδρα  καταλαμβάνει ο  Γ’ Αντιπρόεδρος της Βουλής κ.   ΙΩΑΝΝΗΣ ΤΡΑΓΑΚΗΣ)
      Είναι πράγματι, λοιπόν, μεγάλο το θέμα των απορριμμάτων και για τους τέσσερις λόγους που εξέθεσα. Ας δούμε όμως τι υπήρχε προηγουμένως.
      Άκουσα τον κ. Λοβέρδο που είπε για εξίμισι χιλιάδες χώρους παράνομης εναπόθεσης απορριμμάτων που βρήκε, λέει, το ΠΑ.ΣΟ.Κ. το 1993. Να δεχθώ τον αριθμό. Έστω και εάν τον αριθμό αυτόν εκείνος τον λέει, εγώ τον αποδέχομαι όπως τον λέει. Αφού, λοιπόν, κυβέρνησε για δέκα και πλέον χρόνια , το ΠΑ.ΣΟ.Κ. πήγε από τους εξίμισι  χιλιάδες χώρους αυθαίρετης εναπόθεσης απορριμμάτων στους δύο χιλιάδες οκτακόσιους εξήντα πέντε, που ήταν όταν εμείς αναλάβαμε τα καθήκοντά μας. Τα στοιχεία είναι του Υπουργείου. Θα σας τα δώσει κι ο κ. Νάκος. Εξίμισι χιλιάδες, λοιπόν, πήρε –λέει- το ΠΑ.ΣΟ.Κ. το 1993 και μας άφησε δύο χιλιάδες οκτακόσιους εξήντα πέντε. Τα στοιχεία είναι του Υπουργείου και των Υπηρεσιών την ημέρα που παρέλαβα τα καθήκοντά μου. Το ΠΑ.ΣΟ.Κ. λοιπόν, κατά τη γνώμη του, στα έντεκα χρόνια στα οποία κυβέρνησε, έκλεισε περίπου τρεις χιλιάδες και κάτι χώρους παράνομης εναπόθεσης απορριμμάτων. Αυτή τη στιγμή που μιλάμε, από τους δύο χιλιάδες οκτακόσιους εξήντα πέντε έχουν μείνει κάτι λιγότερο από οκτακόσιοι και κλείνουν συνεχώς. Δηλαδή, εμείς στα τρία χρόνια που κυβερνάμε κλείσαμε δύο χιλιάδες. 
      ΑΝΔΡΕΑΣ ΛΟΒΕΡΔΟΣ: Ούτε τους αριθμούς δεν λέτε σωστά.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αυτή είναι η πραγματικότητα. Τα στοιχεία είναι εδώ, τα στοιχεία είναι από το Υπουργείο και όχι από τη φαντασία των ανθρώπων. Κάνετε, λοιπόν, τις συγκρίσεις. Σε έντεκα χρόνια κλείσατε, εάν κλείσατε, τρεισήμισι χιλιάδες χωματερές και εμείς σε τρία χρόνια κλείσαμε πάνω από δύο χιλιάδες. Μπορείτε να μου κρίνετε τις συγκρίσεις; Και ποιες χωματερές κλείσατε εσείς; Κλείσατε κάτι χωματερές που ήταν απλά πράγματα. Αφήσατε τη μεγάλη και τη βαριά δουλειά για όλα τα υπόλοιπα. Πώς συγκρίνονται λοιπόν τα μεγέθη, τα οποία μας λέτε, των ημερών σας με τις δικές μας μέρες; Πάμε με διπλάσιους ή και τριπλάσιους ρυθμούς από ό,τι πηγαίνατε. 
      Και σας λέω ένα πράγμα: Παρά τη βαρύτατη κληρονομιά που αφήσατε σ’ αυτόν τον τόπο και σ’ αυτήν την Κυβέρνηση, στις 31 Δεκεμβρίου 2007 δεν θα υπάρχουν χώροι παράνομης εναπόθεσης απορριμμάτων. Κουρουπητούς εμείς δεν πρόκειται να δημιουργήσουμε. Και αν δημιουργήθηκαν και αν πληρώσαμε, πληρώσαμε από τα έργα και τις ημέρες σας, όχι από τα έργα και τις ημέρες τις δικές μας. Επομένως όταν κάνετε απολογισμό και προβαίνετε σε αναζήτηση ευθυνών κοιτάξτε τον εαυτό σας στον καθρέφτη. Αυτό σε ό,τι αφορά το θέμα γενικότερα. 
      Αλλά για να έρθουμε και στην Αττική, να δούμε πού είναι ο «παράδεισος» που μας κληροδοτήσατε. Γιατί, περίπου, αυτά μας είπατε. Όχι ο κ. Λοβέρδος στην αρχή, αλλά οι υπόλοιποι. Τι κάνατε λοιπόν όλα αυτά τα είκοσι χρόνια που κυβερνούσατε; Σαν να μην υπήρχε το πρόβλημα! Παραμονές των εκλογών μόνο ψηφίσαμε, οι περισσότεροι από μας, τον ν. 3164/2003, ένα νόμο με τον οποίο χωροθετήθηκαν οι τρεις περιοχές, δηλαδή της Φυλής, της Κερατέας και του Γραμματικού. Δεν θυμάστε εδώ, κύριοι συνάδελφοι, ότι μέσα σ’ αυτή την Αίθουσα και οι περισσότεροι Βουλευτές της Νέας Δημοκρατίας και εγώ, τότε Κοινοβουλευτικός Εκπρόσωπος της Νέας Δημοκρατίας, ψηφίσαμε υπέρ αυτής της διάταξης που τη φέρατε παραμονή των εκλογών; 
      Δηλαδή, περιμένατε είκοσι χρόνια και το μόνο που κάνατε είναι να φέρετε ένα νόμο που δεν μπορούσατε να τον περάσετε μόνοι σας -γιατί και οι δικοί σας Βουλευτές στην περιοχή είχαν προβλήματα- και τον περάσαμε διακομματικά. Και θα θυμάστε επίσης και την τότε Δήμαρχο Αθηναίων, κ. Μπακογιάννη, η οποία είχε πάρει πρωτοβουλία στήριξης της όλης προσπάθειας. Γιατί μόνοι σας δεν μπορούσατε ούτε αυτό να κάνετε. Το κάνατε παραμονές των εκλογών, όταν είχαμε φτάσει στο μη παρέκει και το κάνατε μαζί μας. 
      Και τι κάνατε; Κάνατε μια νομοθετική χωροθέτηση. Τίποτα άλλο. Και αφήσατε όλο το υπόλοιπο έργο, δηλαδή, πώς θα λειτουργήσουν όλα αυτά τα πράγματα, σε εμάς. Λες και δεν ξέρατε επίσης, ότι από τη στιγμή που χωροθετήθηκαν αυτά, υπήρχε το μεγάλο ζήτημα της επίλυσης των δικαστικών διαφορών που, μοιραία, προέκυψαν και σε επίπεδο αιτήσεων ακυρώσεων στο Συμβούλιο της Επικρατείας και σε επίπεδο ελέγχου των σχετικών συμβάσεων, που πρόκειται να συνηφθούν, από το ελεγκτικό συνέδριο. 
      Είκοσι χρόνια κυβερνήσατε και με τη βοήθεια τη δικιά μας απλώς χωροθετήσατε. Και μας ζητάτε λογαριασμό, γιατί στα τρία χρόνια δεν λύσαμε όλα τα υπόλοιπα προβλήματα που μας αφήσατε! Και θα σας πω, πού βρισκόμαστε τώρα σε σχέση με αυτά τα προβλήματα.
      Είναι δυνατόν να μιλάτε τόσο ανεύθυνα σ’ αυτή την Αίθουσα; Δηλαδή, το μόνο σας «επίτευγμα» ήταν η νομοθετική χωροθέτηση μετά από είκοσι χρόνια και με τη βοήθεια σχεδόν όλων των Κομμάτων; Αυτή είναι η συνεισφορά σας και όλα τα υπόλοιπα «ελάτε να τα δείτε εσείς»; 
      Σας το έχω πει ότι είναι η λογική του κούκου η οποία διακρίνει την πολιτική του ΠΑ.ΣΟ.Κ.. Το πουλί, ο κούκος, κάνει τα αβγά του και τα αφήνει σε ξένες φωλιές για να τα επωάσουν άλλοι! Αυτή ήταν η λογική του ΠΑ.ΣΟ.Κ. μονίμως, πώς θα πετάξει το πρόβλημα στο μέλλον. Αυτό έκανε και τώρα. Είναι «περήφανο», γιατί μετά από είκοσι χρόνια χωροθέτησε, παραμονές των εκλογών, τρεις χώρους και όλα τα υπόλοιπα τα άφησε στη Νέα Δημοκρατία.
      Δεύτερον, είστε υπερήφανοι για την Αττική; Καλά, το Δήμο Άνω Λιοσίων δεν τον έχετε ακούσει ποτέ; Δεν έχετε ακούσει τι γινόταν εκεί πάνω; Δεν ξέρετε για τη μαύρη τρύπα των 305.000.000 ευρώ, για τα οποία υπάρχει εισαγγελική έρευνα, υπήρξαν και παραιτήσεις δημάρχων και άλλα τινά; Δεν ήταν ο εκλεκτός σας τόσα χρόνια; Ναι ή όχι; Περίπου ως πρότυπο μας τον παρουσιάσατε! 
      Θα σας δώσει και κάτι άλλα «ωραία» στοιχεία ο κ. Νάκος, σχετικά με το τι συνέβαινε εκεί πέρα. Δεν τα βλέπατε; Δεν υπήρχε Υπουργείο Εσωτερικών να κάνει κανέναν έλεγχο εκεί πάνω; Ο Δήμος, στα Λιόσια, δεν ήταν, στην κυριολεξία, «προστατευόμενος» των κυβερνήσεών σας; Πότε κάνατε έστω και έναν έλεγχο; Πότε κοιτάξατε τι έγιναν 305.000.000 ευρώ, τα περισσότερα  αντισταθμιστικά; 
      ΠΡΟΕΔΡΕΥΩΝ (Ιωάννης Τραγάκης): Πόσα; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Είναι 305.000.000 ευρώ. Τόσο είναι αυτή τη στιγμή η μαύρη τρύπα του Δήμου. Δεν ήξερε το ΠΑ.ΣΟ.Κ. τι γινόταν την εποχή εκείνη. Δεν τα γνώριζε! 
      ΑΝΔΡΕΑΣ ΛΟΒΕΡΔΟΣ: Μην αναρωτιέστε. Η Νέα Δημοκρατία αυτό κάνει. Ένας-ένας αθωώνονται όλοι αυτοί για τους οποίους η Νέα Δημοκρατία λέει κατά καιρούς. 
       ΠΡΟΕΔΡΕΥΩΝ (Ιωάννης Τραγάκης): Εγώ για άλλο λόγο ρώτησα. Με συγχωρείτε, κύριε Υπουργέ. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εντάξει, κύριε Πρόεδρε. Να τελειώσω σας παρακαλώ πολύ. 
      ΠΡΟΕΔΡΕΥΩΝ (Ιωάννης Τραγάκης): Πενήντα χρόνια είχαμε στην περιφέρειά μου και δεν παίρναμε μια. 
      ΑΝΔΡΕΑΣ ΛΟΒΕΡΔΟΣ: Όλα τα θύματα της Νέας Δημοκρατίας ένα-ένα αθωώνονται. Όλοι οι δυσφημισθέντες, από τη Νέα Δημοκρατία αθωώνονται. Κακώς κάνετε με αυτά που λέτε, κύριε Υπουργέ. Θα τα ακούσετε μετά.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Παραδίδω για τα Πρακτικά της Βουλής, λοιπόν, αναλυτικά τη μαύρη τρύπα του Δήμου. Τη δίνω, έτσι για να δούμε τι συνέβη με τα σκουπίδια. 
      (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΑΝΔΡΕΑΣ ΛΟΒΕΡΔΟΣ: Ασχοληθείτε με τη λυματολάσπη και όχι με τη λάσπη. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα σας πω και για τη λυματολάσπη, κύριε Λοβέρδο. Έχετε λίγη υπομονή. Δεν διέκοψα κανέναν. Ξέρω ότι σας πονάει. 
      ΑΝΔΡΕΑΣ ΛΟΒΕΡΔΟΣ: Θα πάρετε απαντήσεις. Δεν σας μιλήσαμε έτσι. Σας μιλήσαμε ευπρεπώς. Μιλάτε απρεπώς και σκανδαλολογείτε. 
      ΠΡΟΕΔΡΕΥΩΝ (Ιωάννης Τραγάκης): Κύριε Λοβέρδο, παρακαλώ μη διακόπτετε.
      ΑΝΔΡΕΑΣ ΛΟΒΕΡΔΟΣ: Να με βγάλετε έξω αν θέλετε.
      ΠΡΟΕΔΡΕΥΩΝ (Ιωάννης Τραγάκης): Νομίζετε ότι θα αργήσω να το κάνω αν χρειαστεί; Δεν κατάλαβα την απειλή. 
      Κύριε Υπουργέ, ένα λεπτό διακόπτω το χρόνο σας. 
      Τι εννοούσατε, κύριε Λοβέρδο, όταν είπατε να σας βγάλω έξω; 
      ΑΝΔΡΕΑΣ ΛΟΒΕΡΔΟΣ: Εμείς μιλήσαμε πολύ διαφορετικά στην Αίθουσα. Όλη η διαδικασία πήγε αλλιώς. 
      ΠΡΟΕΔΡΕΥΩΝ (Ιωάννης Τραγάκης): Απευθυνθήκατε στον Προεδρεύοντα και είπατε: «Κύριε Πρόεδρε, να με βγάλετε έξω». 
      ΑΝΔΡΕΑΣ ΛΟΒΕΡΔΟΣ: Αν νομίζετε ότι παραβιάζω τον Κανονισμό να με βγάλετε έξω.
      ΠΡΟΕΔΡΕΥΩΝ (Ιωάννης Τραγάκης): Νομίζετε ότι αν χρειαστεί δεν θα το κάνω; Αν χρειαστεί, θα το κάνω. Μη διακόπτετε, λοιπόν.
      ΑΝΔΡΕΑΣ ΛΟΒΕΡΔΟΣ: Κάνω προσπάθεια να επαναφέρω τον Υπουργό σας στην κοινοβουλευτική τάξη.
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε.
      Ορίστε, κύριε Υπουργέ, συνεχίστε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, επανέρχομαι στην κοινοβουλευτική τάξη, λέγοντας ότι 305.000.000 ευρώ, η μαύρη τρύπα του Δήμου στα Λιόσια, ήταν «άγνωστη» για το ΠΑ.ΣΟ.Κ.! Αυτή η δυσοσμία ήταν άγνωστη! Άγνωστη, λοιπόν, αυτή η τρύπα. 
      ΑΝΔΡΕΑΣ ΛΟΒΕΡΔΟΣ: Μες στη διαφθορά είστε. Μια Κυβέρνηση τρία χρόνια μες στη διαφθορά.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεύτερον,  Ε.Σ.Δ.Κ.Ν.Α.. Ο Ε.Σ.Δ.Κ.Ν.Α. είχε «κατορθώσει» το απίστευτο! Δεν είχε ποτέ καταφέρει να πιστοποιηθεί ως αρμόδιος διαχειριστικός φορέας από την Ευρωπαϊκή Ένωση! Χρειάστηκε να έρθουμε εμείς για να πάρουμε 152.000.000 ευρώ από το Ταμείο Συνοχής, όταν εγγυήθηκε το ελληνικό δημόσιο την αξιοπιστία του Ε.Σ.Δ.Κ.Ν.Α. για να μπορέσει να λειτουργήσει.
      Είχατε, λοιπόν, φτιάξει ένα νόμο εδώ στην Αττική, με τον οποίο χωροθετήσατε, είχατε στα Λιόσια την «τρύπα» από πλευράς διαχείρισης, είχατε τον Ε.Σ.Δ.Ν.Α. που δεν είχε καταφέρει ποτέ να φανεί αξιόπιστος απέναντι στο Ταμείο Συνοχής και δεν είχατε πάρει ούτε ένα ευρώ. Αυτήν την κατάσταση αφήσατε. Και σας είπα ποιος ήταν ο ρυθμός κλεισίματος παράνομων χώρων διαχείρισης απορριμμάτων. Αυτή είναι η κατάσταση.
      Επανέρχομαι, λέγοντας τι κάναμε εμείς. Πρώτον, ξέρετε ότι το θεσμικό πλαίσιο ήταν ανύπαρκτο. Και ξεκινάμε από το θεσμικό πλαίσιο γιατί έχει τη σημασία του. Στον Κώδικα που ψηφίσαμε, στο θεσμικό πλαίσιο που διαμορφώσαμε, από τη μια πλευρά είναι γνωστό ότι δημιουργήσαμε τις προϋποθέσεις ώστε οι δημοτικές επιχειρήσεις που ιδρύονται –αυτές που ήταν το μεγάλο πρόβλημα προηγουμένως- να είναι επιχειρήσεις οι οποίες ασχολούνται αποκλειστικά και μόνο με αυτό το θέμα και όχι με τόσα άλλα. Από εκεί και πέρα, προχθές ακόμη, με το νόμο που ψηφίσαμε εδώ, με το ν. 3536/2007, ορίσθηκαν ως φορείς διαχείρισης των απορριμμάτων οι δήμοι, κάτι το οποίο δεν είχε γίνει ποτέ. 
      Αφού ολοκληρώσαμε, λοιπόν, το θεσμικό πλαίσιο, ας γυρίσουμε να δούμε τι είχαμε κάνει προηγουμένως. Πρώτον, σας είπα ότι πανελλαδικά από δύο χιλιάδες οκτακόσιοι εξήντα πέντε που ήταν οι παράνομοι χώροι, σήμερα είναι κάτω από οκτακόσιοι. Στην Αττική, καταφέραμε και προχωρήσαμε τις διαδικασίες, ώστε τούτη την ώρα που μιλάμε, να τελειώνουν οι δικαστικές εκκρεμότητες που υπήρχαν στο Συμβούλιο της Επικρατείας. Ξέρετε πόσο καιρό κάνει το Συμβούλιο της Επικρατείας με την αίτηση ακυρώσεως, τις αναστολές και όλα αυτά τα πράγματα.
      Με την περίπτωση δε του Γραμματικού, όπως ξέρετε, η Σύμβαση έχει γίνει και βρίσκεται στο επίπεδο του προσυμβατικού ελέγχου –και νομίζω ότι τελειώνει και αυτές τις ημέρες- γιατί και εδώ είχε ολοκληρωθεί ο προσυμβατικός έλεγχος και έγινε ένσταση και γι αυτό το πράγμα. 
      Ξεμπλοκάρουμε, δηλαδή, δικαστικά όλα τα πράγματα. Για τις δύο περιπτώσεις, για τη Φυλή και για την Κερατέα, θα έχουμε –πρώτα ο Θεός!- στο τέλος Μαρτίου, τον προσωρινό ανάδοχο και έχουμε τελειώσει και με το θέμα του Γραμματικού, σ’ επίπεδο Ελεγκτικού Συνεδρίου ως προς τον προσυμβατικό έλεγχο. 
      Οι εξ ημών νομικοί συνάδελφοι δεν γνωρίζετε πόσο κάνει αυτός ο δικαστικός αγώνας; Και μπράβο και καλά κάνει το Συμβούλιο Επικρατείας και είναι προσεκτικό όταν γίνονται αιτήσεις ακυρώσεως. Πιστεύετε ότι επειδή χωροθετήσατε απλώς με ένα νόμο, δεν θα υπήρχαν αιτήσεις ακυρώσεως και αντιδράσεις των κατοίκων στην περιοχή εκείνη; 
      Άρα, λοιπόν, εμείς προχωρήσαμε τις διαδικασίες, υπερασπιστήκαμε το νόμο που όλοι μαζί ψηφίσαμε και προχωράμε αυτή τη στιγμή, ώστε τέλος Μαρτίου να υπάρχει και ο προσωρινός ανάδοχος. 
      Το ερώτημα επίσης είναι το εξής: Εμείς κάναμε και το προσωρινό κύτταρο στη Φυλή, το οποίο έλυσε –έστω και προσωρινά- την κατάσταση. Είχατε προετοιμάσει τίποτα εσείς όλα αυτά τα χρόνια από πλευράς επίλυσης του όλου προβλήματος; 
      Το λέω ξανά και το τονίζω για να μας ακούνε όλοι: Ψηφίσατε ένα νόμο για την Αττική και κλείσατε, κατά τους ισχυρισμούς σας –και ας τους δεχτώ- περίπου τρεις χιλιάδες, τρεισήμισι χιλιάδες παράνομες χωματερές σε ολόκληρη την Ελλάδα. 
      Φτιάξαμε το θεσμικό πλαίσιο, λύσαμε τα νομικά προβλήματα, φτιάξαμε το ενδιάμεσο κύτταρο και βεβαίως από εκεί και πέρα, κλείσαμε πάνω από δύο χιλιάδες χωματερές σε τρία χρόνια, έναντι τρεισήμισι χιλιάδων χωματερών σε δέκα, έντεκα χρόνια που κλείσατε εσείς. Αυτός είναι ο απολογισμός. 
      Με ρωτάτε για την Ψυττάλεια. Μου είπατε προηγουμένως «μα, τι έγινε στο θέμα της Ψυττάλειας;». Ρωτάτε εσείς; Δεν ξέρετε ότι όταν έγινε το εργοστάσιο στην Ψυττάλεια, προβλεπόταν αρχικά να υπάρξει και το εργοστάσιο ξήρανσης; Μήπως θυμάστε τι έγινε αυτό το εργοστάσιο ξήρανσης; 
      Το λέω στην Αριστερά, γιατί, βεβαίως, το ΠΑ.ΣΟ.Κ., μονίμως έχει χρόνια αμνησία. 
      Ξέρετε τι έγινε με το εργοστάσιο στην Ψυττάλεια, κύριοι συνάδελφοι; Το εργοστάσιο στην Ψυττάλεια δεν έγινε ποτέ επί ΠΑ.ΣΟ.Κ., απλούστατα γιατί τα χρήματα τα οποία είχαν υπολογιστεί για να γίνει το εργοστάσιο ξήρανσης στην Ψυττάλεια, τα «έφαγε» η υπόλοιπη σύμβαση από τις υπερβάσεις. Μιλάμε για 32.000.000 ευρώ περίπου! Ξεκίνησε, δηλαδή, με όλο αυτό το ποσό να γίνει και το εργοστάσιο ξήρανσης, το οποίο δεν έγινε ποτέ. Και για να τελειώσει η Ψυττάλεια, έφυγαν και τα χρήματα που ήταν για το εργοστάσιο.
       Και άκουσα εδώ κάποιους συναδέλφους – πραγματικά αγαπητούς, αλλά από την περιοχή τους- που δεν μας είπαν κάτι. Όταν πήγε να γίνει το εργοστάσιο ξήρανσης –εκεί κάτω που το ίδιο το ΠΑ.ΣΟ.Κ. το είχε προγραμματίσει- μήπως θυμάστε ποια ήταν η στάση των συναδέλφων Βουλευτών του ΠΑ.ΣΟ.Κ. στον Πειραιά και της Νομαρχιακής Αυτοδιοίκησης; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Το εργοστάσιο για την ξήρανση και την καύση; 
      ΠΡΟΚΟΠΗΣ ΠΑΥΛΟΠΟΥΛΟΣ(Υπουργός Εσωτερικών, Δημόσιας Διοίκησης και Αποκέντρωσης): Τα θυμάστε; Δηλαδή μας ζητάτε λογαριασμό γιατί δεν έχουμε κάνει εμείς ακόμη το εργοστάσιο ξήρανσης, το οποίο δεν κάνατε και γιατί δεν θελήσατε και γιατί, ούτως ή άλλως, τα χρήματα που είχατε προϋπολογίσει να πάνε, πήγαν μόνο για την Ψυτττάλεια την ίδια, αφού βεβαίως δεν επαρκούσαν; Οι υπερβάσεις οδήγησαν εκεί.
      Αυτήν την κριτική κάνετε απέναντι σ’ αυτήν την Κυβέρνηση; Και σας τονίζω ότι στον τομέα αυτό αντιμετωπίζουμε τις δικές σας αβελτηρίες και θα τις αντιμετωπίσουμε όπως πρέπει. 
      Σε ό,τι αφορά τα θέματα των εργαζομένων –γιατί ετέθη ένα σημαντικό θέμα κατά την εκτίμησή μου- πράγματι ξέρετε, κύριοι συνάδελφοι, είκοσι χρόνια η Π.Ο.Ε. – Ο.Τ.Α. είχε πάρα πολλά αιτήματα. Μπορείτε να τους φωνάξετε και να τους ρωτήσετε, όποτε θέλετε και σε όποια επιτροπή θέλετε να συζητήσουμε. Τα προβλήματα που είχαν οι εργαζόμενοι της Π.Ο.Ε. – Ο.Τ.Α. ήταν τεράστια και μάλιστα, γενικά και όχι μόνο τα βαρέα και ανθυγιεινά. Εμείς επιληφθήκαμε αμέσως. Εικοσιένα από τα βασικά τους αιτήματα επιλύθηκαν σε λιγότερο από τρία χρόνια. 
      Καταθέτω το σχετικό κατάλογο για τα πρακτικά της Βουλής.
      (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά τον προαναφερθέντα κατάλογο, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)    
       Έμενε, το θέμα των βαρέων και ανθυγιεινών. Για τα βαρέα και τα ανθυγιεινά, λοιπόν, η Αξιωματική Αντιπολίτευση σήμερα, τότε κυβέρνηση, είκοσι χρόνια κορόιδευε, στην κυριολεξία, τους εργαζομένους. 
      Μάλιστα, αφού πήγαινε το θέμα αυτό από μέρα σε μέρα, από μήνα σε μήνα, από χρόνο σε χρόνο και από εκλογή σε εκλογή, έφθασε να ψηφίσει και ένα νόμο με τον οποίο θα λυνόταν το πρόβλημα. Και, ω του θαύματος, ο νόμος αυτός ψηφίστηκε και όχι μόνο δεν έλυσε το πρόβλημα, αλλά τότε ήταν που ξεσηκώθηκαν οι εργαζόμενοι. 
      Είκοσι χρόνια, λοιπόν, το ΠΑ.ΣΟ.Κ. δεν έκανε τίποτα για κανένα από τα εικοσιένα αιτήματα που τόνισα, τα οποία εμείς λύσαμε μόλις σε τρία χρόνια. Και, βεβαίως, δεν έκανε απολύτως τίποτα για το θέμα των βαρέων και ανθυγιεινών, πέρα από το θεσμικό και πολιτικό δούλεμα –το τονίζω- μιας διάταξης, που ψηφίστηκε και που ήταν διάταξη παντελώς ανεπαρκής. 
      Έρχομαι, λοιπόν, στα βαρέα και ανθυγιεινά σε ό,τι αφορά εμάς. Ξέρετε ότι το θέμα των βαρέων και ανθυγιεινών είναι γενικότερο. Παρ’ όλα αυτά εγώ ως Υπουργός Εσωτερικών μαζί με τον κ. Νάκο, ξεκινήσαμε τη συζήτηση με την ΠΟΕ – Ο.Τ.Α. ειδικά για το θέμα των βαρέων και ανθυγιεινών. Ανοίξαμε, λοιπόν, το θέμα εμείς και το ανοίξαμε τον περασμένο Ιούνιο.  
      Ορθώς ο κ. Λοβέρδος είπε ότι δεν μπορεί να γίνει για όλους αμέσως. Γιατί το θέμα των βαρέων και ανθυγιεινών θα το δούμε γενικότερα. Αλλά ειδικά για ορισμένες κατηγορίες εργαζομένων τίθεται αμέσως θέμα, όπως για παράδειγμα γι’ αυτούς που εργάζονται στα απορριμματοφόρα, γι’ αυτούς που μαζεύουν τα σκουπίδια, γι’ αυτούς που εργάζονται στις χωματερές, στα νεκροταφεία. Κατηγοριοποίησα, λοιπόν, τις περιπτώσεις και έστειλα αμέσως στην Π.Ο.Ε. – Ο.Τ.Α. τη σχετική πρόταση για να ξεκινήσουμε τη συζήτηση. Θυμάστε ποια ήταν η απάντηση της Π.Ο.Ε. – Ο.Τ.Α. τότε, στον Υπουργό που τους είχε λύσει εικοσιένα προβλήματα και έβαζε και το θέμα των βαρέων και ανθυγιεινών που δεν τολμούσε να το αγγίξει η προηγούμενη Κυβέρνηση; 
      Κύριοι συνάδελφοι, μου ζητήθηκε να μην κάνουμε συζήτηση επί συγκεκριμένων κατηγοριών, αλλά να κάνω απλή μεταφορά του κανονισμού του Ι.Κ.Α. περί βαρέων και ανθυγιεινών και στους εργαζομένους στην Π.Ο.Ε. – Ο.Τ.Α.! Ποιος από σας –έχετε κυβερνήσει τόσα χρόνια και ξέρετε τι σημαίνει και Υπουργείο Απασχόλησης και Υπουργείο Υγείας και φυσικά Υπουργείο Εσωτερικών- θα αποδεχόταν ένα τέτοιο αίτημα, το οποίο ήταν ανεφάρμοστο και μαξιμαλιστικό την ίδια  ώρα; Και αρχίζουμε τη συζήτηση και ταυτοχρόνως και την αλληλογραφία.
      Πρόσφατα, με την αλληλογραφία που κάναμε, μπορέσαμε να καταλήξουμε, αφού πείστηκαν και οι εργαζόμενοι ότι δεν μπορούμε να μιλάμε για μεταφορά του κανονισμού του Ι.Κ.Α. γενικά. Και ο κ. Νάκος τους έστειλε σήμερα την επιστολή και όχι επειδή είχαμε την επερώτηση, αλλά γιατί τώρα τελειώσαμε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Καλά, τα ίδια πάλι…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ακούστε με! Την επερώτηση την είχαμε και την άλλη φορά που κάνατε εκείνη την πρόταση μομφής που πήρατε και την σχετική απάντηση. Τότε δεν θα είμαστε έτοιμοι. Χρειάστηκε τώρα μετά τη συζήτηση που κάναμε με τους εργαζομένους για θέματα –το τονίζω, κύριοι συνάδελφοι- που είχατε αφήσει είκοσι χρόνια. 
      Πήγε, λοιπόν, σήμερα επιστολή του κ. Νάκου με την οποία τους προτείνει και τη σχετική ρύθμιση, την οποία, εφόσον συμφωνήσουν, εμείς την καταθέτουμε, αφού τη στείλουμε προηγουμένως στο Γενικό Λογιστήριο.
      Όμως, σας ρωτώ το εξής; Πείτε ότι κάναμε τρία χρόνια -κι εγώ δεν βάζω καθόλου και το θέμα των μαξιμαλιστικών αιτημάτων της Π.Ο.Ε.–Ο.Τ.Α., μόλις άνοιξα το θέμα των βαρέων και ανθυγιεινών- για να λύσουμε και ν’ αντιμετωπίσουμε εικοσιένα αιτήματα συν το θέμα των βαρέων και ανθυγιεινών που το βάζουμε τώρα. Εσείς τι κάνατε είκοσι χρόνια; Εσείς είκοσι χρόνια το θέμα των βαρέων και ανθυγιεινών, όχι μόνο δεν το θέσατε, αλλά μια φορά που το θέσατε, κάνατε μία διάταξη, που αν θέλετε τη γνώμη των εργαζομένων -φωνάξτε τους εδώ να σας πουν ποια είναι- τους κοροϊδέψατε.
      Ζητάτε, λοιπόν, αυτήν τη στιγμή από την Κυβέρνηση αυτή, και επ’ αφορμή της επερώτησης αυτής, λογαριασμό για τους εργαζόμενους και για το καθεστώς τους. Φυσικά δεν τα κάναμε όλα και είναι δύσκολο να τα κάνεις όλα. Όμως, σ’ αυτήν την κακή οικονομική συγκυρία, τονίζω ότι επιλύσαμε εικοσιένα χρόνια προβλήματα και βάλαμε μπροστά και το θέμα των βαρέων και ανθυγιεινών. Είκοσι χρόνια δεν κάνατε τίποτα. 
      Θέλω να σας πω, δηλαδή, ότι δεν είναι δυνατόν να κάνετε κριτική υπ’ αυτούς τους όρους. Η κριτική, όπως ξεκίνησε ο κ. Λοβέρδος, πραγματικά όχι μόνο είναι χρήσιμη, αλλά έτσι πρέπει να γίνεται.
      Πράγματι οι κυβερνήσεις πρέπει να δουν από εδώ και πέρα τι θα κάνουν. Όμως, δεν μπορεί από τη μια πλευρά να κάνεις κριτική και να λες «ναι η Κυβέρνηση πρέπει να κάνει και αυτό», αλλά από την άλλη να ξεχνάς τι έκανες εσύ, όταν κυβερνούσες είκοσι ολόκληρα χρόνια και να ζητάς λογαριασμό ακόμα και για τις αμαρτίες του παρελθόντος από μια Κυβέρνηση τριών ετών σε ένα τόσο μείζον ζήτημα, όπως το θέμα των σκουπιδιών!
      Για να τελειώνω, επειδή άκουσα προηγουμένως που ελέχθη και για τον κ. Κακλαμάνη και για τον κ. Φασούλα, θα πω τα εξής: 
      Βεβαίως, αλλά ξεχάσατε να μας πείτε κάτι: Όταν ετέθη το ζήτημα και με την ένταση που ετέθη, τούτο έγινε, διότι και εγώ είχα μιλήσει και με τον κ. Κακλαμάνη και με τον κ. Φασούλα. Μαζί αντιμετωπίζουμε την κρισιμότητα του προβλήματος! Τώρα η φωνή των δημάρχων -που είναι κραυγή αγωνίας- έχει ανταπόκριση, γιατί τρέχουμε και αντιμετωπίζουμε το πρόβλημα!
      Μπορείτε, όμως, να μου πείτε τι γινόταν είκοσι ολόκληρα χρόνια; Όταν οι δήμαρχοι έθεταν το θέμα τότε, πού ήταν οι κυβερνήσεις για ν’ ανταποκριθούν; Την εποχή εκείνη, αντί ν’ ανταποκριθούν οι κυβερνήσεις, κοιτούσαν να συγκαλύψουν τι γινόταν στο Δήμο Λιοσίων. Τότε το μεγάλο θέμα ήταν πώς να συγκαλυφθεί η όλη κατάσταση και όχι να αποκαλυφθεί το κατάντημα που υπάρχει σήμερα από πλευράς οικονομικής διαχείρισης. Και αυτά σ’ ένα δήμο, κυρίες και κύριοι συνάδελφοι, που από τα αντισταθμιστικά που παίρνει χρόνια ολόκληρα εξαιτίας του μεγάλου βάρους που φέρει, θα έπρεπε να είναι ένας πολύ ανθηρός δήμος. Κάθε άλλο! Και αυτό γιατί; Το ξέρετε γιατί. 
      Θέλω, λοιπόν, να πω ότι πράγματι έχουμε να κάνουμε πολλά, ότι πράγματι ο χρόνος μας πιέζει. Όμως, δεν πρόκειται να υπάρξει πρόβλημα. Δεν πρόκειται να εκτεθούμε στην Ευρωπαϊκή Ένωση και όλα αυτά, διότι τρέχουμε, σε συνεργασία με την Τοπική Αυτοδιοίκηση, που και αυτή είχε αφεθεί στην τύχη της χρόνια ολόκληρα. 
      Άρα, κριτική, ιδέες, προτάσεις, «ναι», για το μέλλον! Όμως, κριτική για πράγματα που είναι ανακριβή και για πράγματα που οφείλονται σε αβελτηρίες άλλων κυβερνήσεων δεν μπορεί να είναι αξιόπιστη απέναντι σε μια Κυβέρνηση που και σε αυτόν τον τομέα –το τονίζω- προχωρεί με ρυθμούς πρωτόγνωρους. Ακριβώς γιατί το ζήτημα είναι πολύ μεγάλο και οι κάτοικοι δεν φταίνε σε τίποτα. Δεν φταίει σε τίποτα το Λεκανοπέδιο, δεν φταίει σε τίποτα η Ελλάδα, καθώς και η εικόνα της χώρας.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Φλωρίδης.
      ΓΕΩΡΓΙΟΣ ΦΛΩΡΙΔΗΣ: Αγαπητοί συνάδελφοι, οι αιτιάσεις του ΠΑ.ΣΟ.Κ. για τη μη προσέλευση στη σημερινή συζήτηση του κ. Σουφλιά, αντιλαμβανόμαστε  όλοι, προφανώς, ότι έχουν έδαφος. Πατούν σε στέρεο έδαφος και βεβαίως όλες αυτές οι συνδικαλιστικές αναφορές του κ. Παυλόπουλου περί του ότι η ερώτηση απευθύνεται, κατά πρώτον, στον Υπουργό Εσωτερικών και κατά δεύτερον, στον Υπουργό Π.Ε.ΧΩ.Δ.Ε. έχουν να κάνουν με την κυβερνητική και κοινοβουλευτική τάξη. 
      ΑΝΔΡΕΑΣ ΛΟΒΕΡΔΟΣ: Ήσασταν εδώ πριν. 
      ΓΕΩΡΓΙΟΣ ΦΛΩΡΙΔΗΣ: Έτσι τίθενται τα ζητήματα: Πρώτο, είναι το ΥΠ.ΕΣ.Δ.Α., δηλαδή το Υπουργείο Εσωτερικών και έπεται το Υ.ΠΕ.ΧΩ.Δ.Ε. 
      Εκτός και αν ο κ. Σουφλιάς φέρει βαρέως το γεγονός ότι ο κ. Παυλόπουλος φαίνεται ότι συνετάγη με την άποψη του κ. Αλογοσκούφη ότι ο κ. Σουφλιάς αποτελεί την «πέμπτη φάλαγγα» της Κυβέρνησης. 
      ΠΡΟΕΔΡΕΥΩΝ (Ιωάννης Τραγάκης): Τώρα θα μας φέρετε σε δύσκολη θέση. Ελέχθησαν πράγματα που δεν έπρεπε να λεχθούν. Διότι αυτά είναι εκτός επερώτησης και επειδή εγώ συνήθως, όταν προεδρεύω, μένω μόνο στο θέμα της επερώτησης. 
      Ορίστε, συνεχίστε. 
      ΓΕΩΡΓΙΟΣ ΦΛΩΡΙΔΗΣ: Έτσι αποφεύγει να συνυπάρξει με τον Υπουργό κ. Παυλόπουλο. Και βεβαίως πώς να συνυπάρξει με κάποιον ο οποίος προφανώς υιοθετεί ότι ο κ. Σουφλιάς είναι η «πέμπτη φάλαγγα»;
      Έχω πει και άλλη φορά -και πρέπει, βέβαια, να έχετε υπ’ όψιν σας ότι δεν θα σταματήσω, προφανώς, να το επαναλαμβάνω- ότι κατ’ αρχήν πρέπει να μάθετε να κάνετε καλούς λογαριασμούς. Πρέπει –τουλάχιστον στοιχειωδώς- να κάνετε σωστή αριθμητική, όσον αφορά τη διακυβέρνηση της χώρας από τη μεταπολίτευση του 1974 μέχρι σήμερα.
      Το ΠΑ.ΣΟ.Κ., αγαπητοί συνάδελφοι, έχει κυβερνήσει δεκαοκτώ χρόνια και η Νέα Δημοκρατία βρίσκεται στο δέκατο πέμπτο χρόνο της δικής της διακυβέρνησης. Κατά συνέπεια αυτά τα «περί είκοσι ετών του ΠΑ.ΣΟ.Κ.», χωρίς να έχουν υπάρξει τα δεκαπέντε χρόνια της Νέας Δημοκρατίας, που κάθε φορά επιχειρείτε να μας πείτε ότι η Νέα Δημοκρατία σήμερα δημιουργήθηκε, ότι σήμερα πρωτοεμφανίζεται ενώπιον του ελληνικού λαού και ότι δεν έχει το παρελθόν των δεκαπέντε ετών, προφανώς προκαλούν την ιστορική μνήμη του ελληνικού λαού.
      Σας έχω πει και παλαιότερα: Διαλέξτε από τα δεκαοκτώ δικά μας χρόνια ποια δεκαπέντε θέλετε; Να τα συγκρίνετε με τα δεκαπέντε δικά σας. Αν δεν μπορείτε να κάνετε σύγκριση δεκαπέντε χρόνια με δεκαπέντε χρόνια, διαλέξτε πέντε χρόνια! Διαλέξτε ένα χρόνο! Συγκρίνετε ένα χρόνο από τη δική σας διακυβέρνηση με οποιονδήποτε χρόνο δικής μας, για να δω τι απολογισμό θα έχετε να μας παρουσιάσετε σ’ αυτήν την ιστορία του απολογισμού των δεκαοκτώ χρόνων με τα δεκαπέντε χρόνια. Καλό, λοιπόν, θα είναι αυτό το παραμύθι να σταματήσει! Ο κόσμος έχει μνήμη. Έχει και κρίση. 
      Το ΠΑ.ΣΟ.Κ., αγαπητοί συνάδελφοι, κατέθεσε χθες την πρότασή του για την επόμενη εκλογική αναμέτρηση, μια πρόταση προγραμματική, η οποία διακρίνεται από υψηλή περιβαλλοντική και κοινωνική ευαισθησία. 
      Παρατήρησα τις αμήχανες αντιδράσεις της Κυβέρνησης της Νέας Δημοκρατίας πάνω σ’ αυτό το σύνολο των προγραμματικών προτάσεων που αναδεικνύουν μείζονα ζητήματα τα οποία πραγματικά απασχολούν την ελληνική κοινωνία. Θα επανέλθω λίγο αργότερα και σ’ αυτό, γιατί θα πρέπει και εγώ με τη σειρά μου να σχολιάσω την προκλητική και ειρωνική δήλωση του Κυβερνητικού Εκπροσώπου περί καταπολέμησης του AIDS. 
      Και ξέρετε γιατί θα αναφερθώ; Γιατί το πρόγραμμα που εμπεριέχει περιβαλλοντική ευαισθησία και κυρίως κοινωνική ευαισθησία απαντάται από την πλευρά της Νέας Δημοκρατίας με το ερώτημα «πώς θα χρηματοδοτηθεί;».
      Μία από τις έξι απαντήσεις μας, λοιπόν, λέει ότι θα χρηματοδοτηθεί από τη φορολόγηση του προκλητικού νέου πλούτου που έχει αποκτηθεί στην Ελλάδα τα τελευταία χρόνια. Ένας εξ αυτών που απέκτησε προκλητικά νέο πλούτο είναι ο κύριος εκπρόσωπος και ακόμα δεν έχει δώσει απαντήσεις στον ελληνικό λαό, από τότε που ασχολήθηκε με την πολιτική.
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, παρακαλώ! Διακόπτω και το χρόνο σας.
      ΓΕΩΡΓΙΟΣ ΦΛΩΡΙΔΗΣ: Παρακαλώ, κύριε Πρόεδρε, σας ακούω.
      ΠΡΟΕΔΡΕΥΩΝ (Ιωάννης Τραγάκης): Αναφέρομαι στο άρθρο 135 παράγραφος 5 του Κανονισμού της Βουλής, που λέει ότι στις επερωτήσεις πρέπει να αναφέρεστε αποκλειστικά στο αντικείμενο της επερωτήσεως. Δεν μπορείτε δηλαδή εσείς απ’ αυτό το Βήμα στη συζήτηση επερώτησης να απαντάτε σε οποιονδήποτε με οποιονδήποτε τρόπο! 
      Σας παρακαλώ πάρα πολύ, λοιπόν, να επανέλθετε …
      ΑΝΤΩΝΙΟΣ ΦΟΥΣΑΣ: Μα, είναι απών και ο ίδιος. Είναι απών ο κ. Ρουσόπουλος.
      ΠΡΟΕΔΡΕΥΩΝ (Ιωάννης Τραγάκης): Παρακαλώ πάρα πολύ!
      ΓΕΩΡΓΙΟΣ ΦΛΩΡΙΔΗΣ: Κύριε συνάδελφε, και εμείς απόντες ήμασταν χθες, όταν έλεγε αυτά ο κ. Ρουσόπουλος!
      ΠΡΟΕΔΡΕΥΩΝ (Ιωάννης Τραγάκης): Παρακαλώ, είπα!
      ΑΝΤΩΝΙΟΣ ΦΟΥΣΑΣ: Δεν είναι σωστό αυτό που κάνετε!
      ΠΡΟΕΔΡΕΥΩΝ (Ιωάννης Τραγάκης): Κύριε Φούσα, μπορείτε να καθίσετε στη θέση σας; Σας παρακαλώ πάρα πολύ!
      ΑΝΤΩΝΙΟΣ ΦΟΥΣΑΣ: Μην κάνετε υπαινιγμούς! Αυτό δεν είναι πολιτικά έντιμο!
      ΓΕΩΡΓΙΟΣ ΦΛΩΡΙΔΗΣ: Με συγχωρείτε πολύ, δεν κάνω υπαινιγμούς. Εγώ μιλώ ευθέως! 
      ΠΡΟΕΔΡΕΥΩΝ (Ιωάννης Τραγάκης): Όμως, τα «ευθέως» να τα πείτε έξω από την Αίθουσα αυτή, κύριε Φλωρίδη. 
      ΓΕΩΡΓΙΟΣ ΦΛΩΡΙΔΗΣ: Εγώ μιλάω με ονοματεπώνυμο και με ενέργειες! Ποιος σας είπε ότι εγώ κάνω υπαινιγμούς; 
      ΠΡΟΕΔΡΕΥΩΝ (Ιωάννης Τραγάκης): Κύριε Φλωρίδη, σας παρακαλώ!
      ΑΝΤΩΝΙΟΣ ΦΟΥΣΑΣ: Αφού είμαστε και στη Βουλή, πρέπει να μιλάμε καθαρά. 
      ΓΕΩΡΓΙΟΣ ΦΛΩΡΙΔΗΣ: Εγώ δεν κάνω υπαινιγμούς, κύριε Φούσα!
      ΑΝΤΩΝΗΣ ΦΟΥΣΑΣ: Ακόμη χειρότερα!
      ΠΡΟΕΔΡΕΥΩΝ (Ιωάννης Τραγάκης): Κύριε Φούσα, μπορώ να διαφυλάξω την εφαρμογή του Κανονισμού; 
      Σύμφωνα, λοιπόν, με τον Κανονισμό πρέπει να είμαστε αποκλειστικά και μόνο στην επερώτηση. Ό,τι άλλο θέλετε, να το πείτε έξω από την Αίθουσα! 
      Συνεχίστε, κύριε Φλωρίδη και βάζω πάλι το χρόνο σας.
      ΑΝΔΡΕΑΣ ΛΟΒΕΡΔΟΣ: Εδώ είναι Βουλή!
      ΓΕΩΡΓΙΟΣ ΦΛΩΡΙΔΗΣ: Θα επανέλθω, λοιπόν. Στο Κοινοβούλιο οι Βουλευτές, κατά το Σύνταγμα, έχουν την άνεση να εκφράζονται ελεύθερα. Ίσως είναι ο μόνος χώρος που μας έχει απομείνει, για να εκφραζόμαστε ελεύθερα, κύριοι συνάδελφοι. 
      ΠΡΟΕΔΡΕΥΩΝ (Ιωάννης Τραγάκης): Πάλι διακόπτω το χρόνο σας.
      Υπονοείτε ότι το Προεδρείο προσπάθησε να σας φιμώσει; Διότι αυτό είπατε τώρα. 
      ΓΕΩΡΓΙΟΣ ΦΛΩΡΙΔΗΣ: Γιατί έχετε…
      ΠΡΟΕΔΡΕΥΩΝ (Ιωάννης Τραγάκης): Θα ήθελα να σας παρακαλέσω όμως –ειλικρινά σας μιλάω τώρα- επειδή είμαστε σε μια φάση ανάπτυξης της επερώτησης, να μην αναφέρεστε σε θέματα πέραν των επερωτήσεων, διότι ο Κανονισμός της Βουλής σοφά …
      ΑΝΔΡΕΑΣ ΛΟΒΕΡΔΟΣ: Ο Υπουργός κ. Παυλόπουλος το έκανε πρώτος. Εκείνος το ξεκίνησε.
      ΠΡΟΕΔΡΕΥΩΝ (Ιωάννης Τραγάκης): Δεν ήμουν μέσα για να ξέρω εάν έγινε κάτι τέτοιο. 
      Όμως, σοφά ο Κανονισμός προβλέπει ότι επειδή η επερώτηση είναι το κοινοβουλευτικό εργαλείο στα χέρια της Αντιπολίτευσης …
      ΑΝΔΡΕΑΣ ΛΟΒΕΡΔΟΣ: Ο κύριος Υπουργός μιλούσε για σκάνδαλα ενώ εμείς μιλάμε για απόβλητα!
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε Λοβέρδο! Μα, τι πάθατε σήμερα; Εγώ δεν σας αναγνωρίζω. Όμως, θα ήθελα να παρακαλέσω τον κ. Φλωρίδη να μείνει αποκλειστικά στο αντικείμενο της επερώτησης. Αν μέσα θέλει να διανθίσει οτιδήποτε, να το κάνει. Όμως, να μείνει στο θέμα της επερώτησης. Για όνομα του Θεού! 
      Κύριε Φλωρίδη, για να ξέρετε και να μη νομίζετε ότι πρωτοτυπώ, δεν έχω επιτρέψει ποτέ σε επερώτηση…
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν κάνατε όμως αντίστοιχη παρατήρηση στον κύριο Υπουργό.
      ΠΡΟΕΔΡΕΥΩΝ (Ιωάννης Τραγάκης): Δεν προήδρευα εγώ.
      Ορίστε, κύριε Φλωρίδη, έχετε το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ήταν στην επερώτηση ο Δήμος Λιοσίων;
      ΠΡΟΕΔΡΕΥΩΝ (Ιωάννης Τραγάκης): Επειδή με προκαλείτε, κύριε Γείτονα…
      ΑΠΟΣΤΟΛΟΣ ΚΑΚΛΑΜΑΝΗΣ: Κλείστε το θέμα.
      ΠΡΟΕΔΡΕΥΩΝ (Ιωάννης Τραγάκης): Εντάξει, κύριε Πρόεδρε. Αλλά με προκαλείτε χωρίς λόγο. Το θέμα του Δήμου Λιοσίων ήταν μέσα στο αντικείμενο.
      Ορίστε, κύριε Φλωρίδη και με συγχωρείτε για τη διακοπή.
      ΑΝΔΡΕΑΣ ΛΟΒΕΡΔΟΣ: Και το Κτηματολόγιο τότε ήταν.
      ΚΩΝΣΤΑΝΤΙΝΟΣ ΓΕΙΤΟΝΑΣ: Εάν εσείς αποφαίνεστε ότι ήταν ο κύριος Υπουργός στο «γράμμα» της επερώτησης τότε παίρνετε θέση ενώ δεν πρέπει.
      ΠΡΟΕΔΡΕΥΩΝ (Ιωάννης Τραγάκης): Παρακαλώ. Συνεχίστε, κύριε Φλωρίδη.
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, αναφερόμενος στην υπενθύμιση που μας έκανε ο κ. Παυλόπουλος ότι η Κυβέρνηση είναι ενιαία, υποθέτω ότι και το Προεδρείο είναι ενιαίο. Με αυτήν την έννοια, λοιπόν, θα πρέπει να επιδεικνύει και την ίδια συμπεριφορά απέναντι στους Υπουργούς της Κυβέρνησης, οι οποίοι πρώτοι κατά την άποψη τη δική σας παραβιάζουν τον Κανονισμό.
      Σας βρίσκω λίγο νευρικό σήμερα, αλλά δεν πειράζει. Στη Βουλή και η ένταση ωφελεί. Τώρα βέβαια δεν ξέρω αν έχετε κάποια αγωνία για το ντέρμπι της Κυριακής εσείς.
      ΠΡΟΕΔΡΕΥΩΝ (Ιωάννης Τραγάκης): Καλά, αυτό είναι σίγουρο. Δεν το έχω μόνο εγώ, το έχει και ο κ.Λοβέρδος.
      ΓΕΩΡΓΙΟΣ ΦΛΩΡΙΔΗΣ: Επανέρχομαι. 
      ΑΠΟΣΤΟΛΟΣ ΚΑΚΛΑΜΑΝΗΣ: Εδώ θα διαμαρτυρηθώ εγώ τώρα γιατί το κλωτσόσφαιρο δεν έχει καμία θέση στο Κοινοβούλιο.
      ΓΕΩΡΓΙΟΣ ΦΛΩΡΙΔΗΣ: Κυρίες και κύριοι συνάδελφοι, υπάρχουν σοβαρά ζητήματα που απασχολούν σήμερα την παγκόσμια κοινότητα και έχουν να κάνουν με την προστασία του περιβάλλοντος. Είναι προφανές ότι οι τελευταίες μελέτες που έχουν γίνει παγκοσμίως δείχνουν ότι με αυτό το ζήτημα οι κυβερνήσεις οφείλουν να ασχοληθούν με μεγαλύτερη ένταση. 
      Θέλω εδώ να σας πω ότι τα χρόνια των κυβερνήσεων του ΠΑ.ΣΟ.Κ. πραγματοποιήθηκε ένα σημαντικό έργο προς την κατεύθυνση αυτή και σε όλα τα επίπεδα. 
      Για το ζήτημα το οποίο συζητάμε, αν έχεις καταφέρει να εκτελέσεις ένα τεράστιο έργο που λέγεται βιολογικός καθαρισμός της Αττικής με τις εγκαταστάσεις της Ψυττάλειας και το μόνο που έχει απομείνει είναι να δεις πως θα αντιμετωπιστεί η λυματολάσπη, όταν μάλιστα οι μελέτες είχαν προβλέψει τη δημιουργία της μονάδας ξήρανσης και επί τρία χρόνια δεν έχεις κάνει τίποτα, τότε σημαίνει ότι δεν ασχολείσαι σοβαρά με ένα τέτοιο ζήτημα. Γιατί τρία χρόνια θα ήταν υπέρ αρκετά εν όψει και του γεγονότος ότι είχε χωροθετηθεί και το σημείο όπου θα εναποτίθετο η λάσπη η οποία θα είχε ξηρανθεί και τα πράγματα θα ήταν εξαιρετικά εύκολα. 
      Το γεγονός, όμως, ότι δεν υπάρχει σοβαρή ενασχόληση, προέκυψε από τις αμήχανες δηλώσεις του Υπουργού κ. Σουφλιά: «Ξέρετε, θα μεταφέρουμε τη λυματολάσπη στην Αφρική». Αγνοούσε τις διεθνείς συνθήκες που το απαγορεύουν αυτό. Η λυματολάσπη των χωρών της Ευρωπαϊκής Ένωσης μπορεί να μεταφερθεί μόνο σε άλλη χώρα της Ευρωπαϊκής Ένωσης. Και έτσι τελικώς επελέγη η Γερμανία και εκεί υπάρχει τώρα αυτή η διακοπή.
      Είπε ο κ. Παυλόπουλος ότι το ΠΑ.ΣΟ.Κ. χωροθέτησε έστω και προς το τέλος της κυβερνητικής του περιόδου, τις τρεις νέες περιοχές της Αττικής. Αλλά πρέπει να του υπενθυμίσω ακόμη ότι αυτή η χωροθέτηση πήρε πράγματι πολλά χρόνια για να γίνει. Μελέτες επί μελετών, αντιδράσεις επί αντιδράσεων. Όμως, κατέληξε. Και πιστεύω ότι κατέληξε τότε ομόφωνα, τουλάχιστον όσον αφορά την επίσημη θέση των δύο μεγάλων κομμάτων. 
      Τρία χρόνια, λοιπόν, τώρα είμαστε στο σημείο μηδέν. Σας φταίει κάποιος γι’ αυτό; Η κυβερνητική σας θητεία εισέρχεται στον τέταρτο χρόνο και λογικά τελειώνει. Ακόμη και στο τέλος της τετραετίας να γίνουν οι εκλογές, τελειώνει.
       Έχετε, λοιπόν, να επιδείξετε ένα βήμα το οποίο να έχετε πραγματοποιήσει στην περίοδο αυτή; Παρά μόνο κατηγορείτε το ΠΑ.ΣΟ.Κ. και αναφέρεστε στην εικοσαετία με τον τρόπο που αναφέρεστε και που σας απάντησα. Προφανώς δεν έχετε κάνει απολύτως τίποτα. 
      Προχθές ο κ. Σουφλιάς έδωσε μια συνέντευξη λες και εκπροσωπούσε οικολογική οργάνωση, όχι ως αρμόδιος Υπουργός, αλλά ως εκπρόσωπος μιας οικολογικής οργάνωσης. Και είπε «ξέρετε, υπάρχει κίνδυνος στη χώρα από τα διάφορα τοξικά απόβλητα». Μα, τι μας λέτε, κύριε Σουφλιά; Αυτό θα το πει μια οικολογική οργάνωση, θα το πουν οι πολίτες, θα το πει η αυτοδιοίκηση. Εσείς οφείλετε να βρείτε τον τρόπο να αντιμετωπιστεί το πρόβλημα αυτό. Εσείς διαχειρίζεστε τα χρήματα του ελληνικού λαού. Και βεβαίως, οφείλετε να κάνετε ένα στοιχειώδη σχεδιασμό για το πώς θα αντιμετωπιστεί αυτό το οποίο λέτε τώρα.
      Όμως η έννοια του σχεδιασμού από ό,τι φαίνεται αυτά τα χρόνια είναι μια έννοια παντελώς άγνωστη στην Κυβέρνηση αυτή, γιατί η έννοια του σχεδιασμού για μια Κυβέρνηση συνδέεται κυρίως με το πώς συγκροτείται ο δημόσιος χώρος, με το πώς οργανώνεται η προστασία των δημοσίων αγαθών και όχι μια πολιτική η οποία συστηματικά οδηγεί στην απαξίωση του δημόσιου χώρου αλλά και των δημόσιων περιουσιακών στοιχείων, έτσι ώστε τα πιο ωραία από αυτά, τα φιλέτα από αυτά να περάσουν στον ιδιωτικό τομέα, με κορυφαίο παράδειγμα τη Δ.Ε.Η., εφόσον μιλούμε για  περιβάλλον, όπου επέρχεται ενεργειακή κρίση. Διότι, προκειμένου να διευκολυνθούν κάποιοι, ελάχιστοι, που βρίσκονται με επενδύσεις στο χώρο αυτό, η Δ.Ε.Η. πρέπει να απαξιωθεί, η λιγνιτική της παραγωγή πρέπει να πέσει στο μισό, να δημιουργηθούν ενεργειακές ανάγκες και να έρθουν αυτοί ως σωτήρες. Να πουλήσουν προφανώς το ρεύμα που αυτοί θα παράγουν σε εξωφρενικές τιμές και τις οποίες τιμές θα κληθεί να πληρώσει ο ελληνικός λαός, αφού προηγουμένως πάρουν και τα φιλέτα που είναι η Αττική και η Θεσσαλονίκη. Και η Δ.Ε.Η. θα πρέπει -ως νέα Ολυμπιακή λέτε, αλλά τη Δ.Ε.Η. σας την παραδώσαμε με 400.000.000 κέρδη και πάτε να τη βουλιάξετε- να δίνει ρεύμα πού; Εκεί που δεν θα ενδιαφέρονται οι ιδιώτες στις απομακρυσμένες περιοχές της χώρας μας και στα νησιά.
      Αλλά εάν είχατε τη στοιχειώδη πρόνοια, αυτό το έτοιμο πρόγραμμα για το μέλλον που σας είχαμε παραδώσει να το υλοποιείτε χωρίς να το απαξιώνετε και να επανέρχεστε μετά από τρία χρόνια σε αυτό, τότε σίγουρα η κατάσταση σήμερα θα ήταν πάρα πολύ καλύτερη. 
      Αλλά αγαπητέ μου Υπουργέ, από ό,τι φαίνεται εσείς δεν έχετε καιρό για σχεδιασμό. Δεν έχετε καιρό να εμβαθύνετε σε έναν προγραμματισμό ο οποίος θέλει συστηματική προσπάθεια, προσήλωση έτσι ώστε να πετυχαίνετε και αποτελέσματα. 
      Αυτό που παρακολουθούμε τρία χρόνια και έχετε εξαιρετικές επιδόσεις, πρέπει να σας πω, είναι μια συστηματική επίθεση στο δημόσιο πλούτο της χώρας, λεηλασία του δημόσιου χρήματος. Και κάθε μέρα θα πρέπει να ανακαλύπτουμε και κάποιον ο οποίος υποτίθεται, πάει στον εισαγγελέα, επειδή έβαλε χέρι είτε σε χρήματα των ασφαλισμένων, είτε σε χρήματα του δημόσιου ταμείου. Και είναι οι ιστορίες της αγροτικής Τράπεζας, όπου έπαιξε τα μισά της ίδια κεφάλαια σε επικίνδυνες επενδύσεις και χάνει του κόσμου τα δισεκατομμύρια κάθε μέρα, η αγορά της P&K, αυτών των εξαιρετικών κυρίων που έπαιξαν τον ρόλο που έπαιξαν στη χρηματιστηριακή κρίση ως στελέχη της Νέας Δημοκρατίας το 1999, παίρνοντας εντολές από τη City Group του Λονδίνου, στην οποία ήταν ο κ. Αράπογλου. Και ο κ. Αράπογλου ήρθε στη συνέχεια ως διοικητής της Εθνικής και αγόρασε τους αξιότιμους κυρίους της P&K, τη χρηματιστηριακή τους εταιρεία με 50.000.000.000 δραχμές και τους έδωσε 50.000 ευρώ μισθό το μήνα. 
      Είμαστε σήμερα κατάπληκτοι ξανά μπροστά σ’ ένα φαινόμενο όπου τα χρήματα των εργαζομένων στο Επικουρικό Ταμείο Ασφάλισης των δημοσίων υπαλλήλων φαίνεται να παίζονται στο τζόγο με μια χρηματιστηριακή εταιρεία που ανήκει σε ένα εκλεκτό στέλεχος της Νέας Δημοκρατίας. Διοικητής στο ταμείο είναι ο κ. Σημαιοφορίδης, υιός του γενικού διευθυντή της Νέας Δημοκρατίας και στη χρηματιστηριακή εταιρεία ο υιός του πάλαι ποτέ διοικητή της Εθνικής Ασφαλιστικής, πάλι επί Νέας Δημοκρατίας. Οικογενειακές δουλειές είναι αυτές; Είναι το δημόσιο χρήμα οικογενειακή υπόθεση μέσα από υπερτιμολογήσεις να εμφανίζονται απίστευτα κέρδη τα οποία καταλήγουν σε ποιο ταμείο άραγε; 
      Τι να υποθέσει ο ελληνικός λαός όταν ο υιός του γενικού διευθυντή της Νέας Δημοκρατίας συμμετέχει σε υπερτιμολογήσεις συναλλαγών; Πού πάνε τα χρήματα αυτά; Γιατί από εκεί προκύπτουν και οι αμοιβές στην εταιρεία. Ότι αυτά μπορεί να πάνε και στο ταμείο της Νέας Δημοκρατίας; Ποιος θ’ απαντήσει σε αυτά; Και μη μου πείτε ότι είμαι εκτός θέματος, κύριε Πρόεδρε. Επειδή μιλάμε για σκουπίδια, σκουπίδια είναι και αυτά που λέω τώρα. Αλλά είναι τα σκουπίδια της πολιτικής. 
      ΠΡΟΕΔΡΕΥΩΝ (Ιωάννης Τραγάκης): Μη με προκαλείτε, κύριε συνάδελφε. Συνεχίστε και τελειώστε. 
      ΓΕΩΡΓΙΟΣ ΦΛΩΡΙΔΗΣ: Όλα αυτά, λοιπόν, τι δείχνουν; Δείχνουν μια εκτροπή από την ανάγκη του να κυβερνάται η χώρα, από την ανάγκη του να κυβερνάται σωστά, υπεύθυνα και αποτελεσματικά. Και δυστυχώς έχετε οδηγηθεί σε αυτήν την εκτροπή με ευθύνη του ιδίου του Πρωθυπουργού, ο οποίος δεν νοιάζεται προφανώς για το πως οργανώνεται, συγκροτείται και λειτουργεί μια κυβέρνηση.
      Είναι εκεί, πιστεύοντας ότι με την επικοινωνιακή  δυνατότητα που διαθέτει μπορεί να καθορίσει τα πάντα, όσα συμβαίνουν στην κοινωνία.  Αλλά αυτό που πρέπει να ξέρετε είναι ότι ο ελληνικός λαός έχει πραγματικά προβλήματα και σ’ αυτά τα προβλήματα έρχεται το ΠΑΣΟΚ ν’ απαντήσει  με πολύ συγκεκριμένες προτάσεις. Και η αντιπαράθεση θα γίνει πάνω σε αυτές τις προτάσεις, για να δούμε ποιος είναι επί της ουσίας κοινωνικά ευαίσθητος, ποιος είναι περιβαλλοντικά ευαίσθητος και ποιος είναι εθνικά ευαίσθητος. 
      Αυτό το οποίο σας απομένει είναι τουλάχιστον να σεβαστείτε την απαίτηση που έχει ο ελληνικός λαός σήμερα και να οδηγηθούμε γρήγορα στις εκλογές. Η κατάσταση αυτή δεν μπορεί να συνεχιστεί.
      Ευχαριστώ πολύ.
      (Χειροκροτήματα από την πτέρυγα  του ΠΑ.ΣΟ.Κ.) 
      	ΠΡΟΕΔΡΕΥΩΝ ( Ιωάννης Τραγάκης):  Ευχαριστούμε τον κ. Φλωρίδη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίαση, αφού προηγουμένως ξεναγήθηκαν στην Έκθεση της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη διασπορά 15ος-21ος αι.» και στους λοιπούς χώρους του Μεγάρου της Βουλής των Ελλήνων είκοσι έξι μαθητές και μαθήτριες και δύο συνοδοί-καθηγητές από το Γυμνάσιο Κεφάλου Κω.
      Η Βουλή τους Καλωσορίζει.
      (Χειροκροτήματα)
      	Ο Kοινοβουλευτικός Eκπρόσωπος της Νέας Δημοκρατίας κ. Ζώης έχει το λόγο.
      	ΧΡΗΣΤΟΣ  ΖΩΗΣ:  Ευχαριστώ, κύριε Πρόεδρε.
      	Η σύγχυση της Αξιωματικής Αντιπολίτευσης  είναι και προφανής και συνολική. Αφού οι πέντε ομιλητές- εισηγητές της επερώτησης εγκάλεσαν την Κυβέρνηση για την απουσία του κ. Σουφλιά, του Υπουργού ΠΕ.ΧΩ.Δ.Ε., προσπαθώντας να καταδείξουν ότι σε μία επερώτηση, ασχέτως του ποιος προηγείται στην επερώτησή τους θα έπρεπε να είναι και ο κ. Σουφλιάς παρών, ακολούθησε ο Κοινοβουλευτικός Εκπρόσωπος στο Βήμα για να αναλώσει την ομιλία του και το σύνολο σχεδόν του χρόνου του σε μία γενική τύπου τοποθέτηση, που θα μπορούσε κάλλιστα να είναι και μία επερώτηση προς τον Υπουργό Οικονομίας και Οικονομικών. Γιατί δεν το κάνουν; Από τη  μία διαμαρτύρονται γιατί απουσιάζει ένας κατά την κρίση του κρίσιμος και αρμόδιος Υπουργός για να πάρουν απάντηση στην επερώτησή τους και από την άλλη, όταν λαμβάνει το λόγο ο Κοινοβουλευτικός Εκπρόσωπος της Αξιωματικής Αντιπολίτευσης ξεχνάει όλες εκείνες τις εγκλήσεις και τις μομφές και θυμάται ό,τι είχε στη φαρέτρα του για να πει απευθυνόμενος, όμως, ούτε στον Υπουργό Εσωτερικών ούτε στον απουσιάζοντα κατά τη γνώμη του Υπουργό ΠΕ.ΧΩ.Δ.Ε., αλλά σε έναν τρίτο Υπουργό, τον Υπουργό Οικονομίας και Οικονομικών. Βγάλτε τα συμπεράσματά σας, κύριε Λοβέρδο…
      	ΑΝΔΡΕΑΣ  ΛΟΒΕΡΔΟΣ:   Εμείς μιλήσαμε για απορρίμματα και ο Υπουργός μίλησε για σκάνδαλα. Θα μείνουν αναπάντητα αυτά;
      	ΧΡΗΣΤΟΣ  ΖΩΗΣ: … και για την ποιότητα των επιχειρημάτων σας και για την πληρότητα των επιχειρημάτων σας. Είναι προφανής η σύγχυσή σας. Αν έχετε αποφασίσει, αντί να συζητούμε για τη λάσπη, να αναλωθούμε σε έναν πόλεμο και σε μία αντιπαράθεση  λάσπης, δεν θα σας ακολουθήσουμε, δεν θα παίξουμε το παιχνίδι σας. Εμείς θα παραμείνουμε προσηλωμένοι στην υλοποίηση ενός προγράμματος, από το οποίο ζητάει ο κόσμος απαντήσεις. Πρέπει να ανταποκριθούμε στις ανάγκες και στις απαιτήσεις του λαού μας. Ο λαός μας δεν έχει τέτοιου είδους ανάγκες, σαν αυτές που περιέγραψε ο Κοινοβουλευτικός σας Εκπρόσωπος. 
      Κύριε εκπρόσωπε της Αξιωματικής Αντιπολίτευσης, απευθύνατε και μία ευθεία πρόκληση: να καθίσουμε και να μετρήσουμε τα χρόνια της διακυβέρνησής μας και τι περίπου έχει γίνει σε αυτά τα χρόνια. Κοιτάξτε. Δεν είμαστε εδώ μικρά παιδιά να μετράμε τι έχει ο καθένας, για να χαίρεται από τα συμπεράσματα που αυθαιρέτως θα εξάγει. Σας λέω, όμως, ότι και σ’ αυτήν την πρόκληση μπορούμε να απαντήσουμε, να ανταποκριθούμε, να αναμετρηθούμε και τότε τα συμπεράσματα θα είναι πάρα-πάρα πολύ βαριά για εσάς σε όλους τους τομείς. 
      Σήμερα, αν υπάρχει μία σφραγίδα για την εικόνα της χώρας, όταν φεύγεις από τα μικρά, τραβιέσαι προς τα πάνω και θέλεις να έχεις αυτήν τη γενική θεώρηση, είναι η εικόνα που έχει δώσει η Νέα  Δημοκρατία στη χώρα με το Σύνταγμα μετά το 1975, με την είσοδό της στην Ευρωπαϊκή  Ένωση, με την επικράτηση των φιλελεύθερων ιδεών σε όλους τους τομείς, ιδέες στις οποίες προσχωρείτε δειλά-δειλά με μεγάλη απόσταση χρόνου. Και αυτό πληρώνει και ο ελληνικός λαός και η χώρα μας: το ότι προσχωρείτε με μεγάλη απόσταση και με μεγάλη καθυστέρηση. Εκεί που ήμασταν, έρχεστε αλλά έρχεστε πολύ σιγά. 
      Τι να μετρήσουμε και τι συμπεράσματα να βγάλουμε; Να μετρήσουμε τον ευρωπαϊκό δρόμο που προτείναμε εμείς με τον τρίτο νεφελώδη δρόμο το δικό σας; Τι να μετρήσουμε;
      Τι να μετρήσουμε; Αφήστε καλύτερα. Αυτή η συζήτηση δεν πάει παραπέρα.
      	ΑΝΔΡΕΑΣ ΛΟΒΕΡΔΟΣ: Να μετρήσετε Χ.Υ.Τ.Α., κύριε συνάδελφε.
      	ΓΕΩΡΓΙΟΣ ΦΛΩΡΙΔΗΣ: …(Δεν ακούστηκε)
      	ΧΡΗΣΤΟΣ ΖΩΗΣ: Συμφωνώ κι εγώ, κύριε Φλωρίδη, και το χαμόγελό σας το εκλαμβάνω ως παραδοχή του σφάλματός σας. Θα σταματήσω εδώ. Δεν έχουμε να μετρήσουμε τίποτε άλλο. Όλα έχουν μετρηθεί και έχουν απαξιωθεί ή καταξιωθεί στη συνείδηση των Ελλήνων.
      ΑΝΔΡΕΑΣ ΛΟΒΕΡΔΟΣ: Να μετρήσετε κανένα X.Y.T.A., αυτό είναι το θέμα.
      ΧΡΗΣΤΟΣ ΖΩΗΣ: Κύριε Λοβέρδο, εγώ σας υπολήπτομαι. Δεν είναι σωστό…
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Ζώη.
      ΧΡΗΣΤΟΣ ΖΩΗΣ: Παρακαλώ πολύ να κρατήσετε το χρόνο μου, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Κύριε Λοβέρδο, δεν σας αναγνωρίζω. Μήπως ο τραυματισμός σας σάς δημιούργησε κανένα πρόβλημα; Ειλικρινά δεν σας αναγνωρίζω.
      ΑΝΔΡΕΑΣ ΛΟΒΕΡΔΟΣ: Αυτό έλειπε να μη συζητάμε!
      ΠΡΟΕΔΡΕΥΩΝ (Ιωάννης Τραγάκης): Δεν επιτρέπω εγώ τη συζήτηση.
      ΧΡΗΣΤΟΣ ΖΩΗΣ: Εγώ κατανοώ τη νευρικότητα του κ. Λοβέρδου.
      ΑΝΔΡΕΑΣ ΛΟΒΕΡΔΟΣ: Καμία νευρικότητα. Μου δίνετε το λόγο να πω…
      ΧΡΗΣΤΟΣ ΖΩΗΣ: Κύριε Λοβέρδο, θα πάρετε το λόγο. Εγώ δεν σας διέκοψα.
      ΑΝΔΡΕΑΣ ΛΟΒΕΡΔΟΣ: Ο λόγος δεν είναι τυπικότητα, είναι δημιουργία.
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Ζώη.
      ΧΡΗΣΤΟΣ ΖΩΗΣ: Κύριε Πρόεδρε, πρέπει να σημειώσω ότι δεν έχω κάνει καμία διακοπή παρ’ όλα τα όσα βαριά εκτοξεύθηκαν. Τίποτε άλλο. Αυτό ας το ακούσουν οι συνάδελφοί μου και ας αποφασίσουν πώς θα με αφήσουν να πορευθώ στα επόμενα τέσσερα-πέντε λεπτά της τοποθέτησής μου.
      Κύριε εκπρόσωπε της Αξιωματικής Αντιπολίτευσης, κάνατε και ένα βαρύτατο ολίσθημα. Έγινε βαρύτερο το ολίσθημά σας όταν σπεύσατε να διευκρινίσετε σε διακοπή του κ. Φούσα ότι δεν αφήσατε απλώς υπαινιγμούς για έναν Υπουργό της Κυβέρνησης αλλά μιλήσατε καθαρά. Δεν ξέρω αν εννοούσατε αυτά που όλοι εμείς εννοήσαμε ακούγοντας αυτήν τη διευκρίνισή σας στην παρέμβαση του κ. Φούσα και δεν ξέρω αν θα αισθανθείτε την ανάγκη να διορθώσετε ή να επανέλθετε στη δευτερολογία σας. Πρέπει όμως να σας πω ότι μία τέτοιου είδους τοποθέτηση, η οποία θα μπορούσε να τύχει και μιας άλλης απάντησης και οξείας και επί της ουσίας και για πρόσωπα και για πράγματα δεν μπορεί να γίνεται με τέτοιους όρους. Μία τέτοια συζήτηση δεν μπορεί να γίνεται με τέτοιους όρους, ιδιαίτερα από εσάς που είστε ένα θεσμικό όργανο για τη λειτουργία της Βουλής. Γνωρίζετε ότι υπάρχει το «πόθεν έσχες» των Βουλευτών, γνωρίζετε ότι υπάρχουν τα όργανα της Βουλής που αντιμετωπίζουν όλες τις προκλήσεις και προσκλήσεις ενδιαφέροντος για το «πόθεν έσχες» και το να αφήνετε όχι τέτοιους υπαινιγμούς, όπως είπατε εσείς, αλλά το να μιλάτε τόσο καθαρά για ορισμένα θέματα χωρίς να έχετε και τη δύναμη να τα στοιχειοθετήσετε, τότε νομίζω ότι αυτό είναι ένα πρόβλημα το οποίο θα αντιμετωπίσετε από την επόμενη κιόλας στιγμή που θα βγείτε από την Αίθουσα αυτή.
      	Κύριε Πρόεδρε, κατά τα άλλα έγινε σήμερα μία συζήτηση για το πρόβλημα των απορριμμάτων. Ποιος θα μπορούσε να διαφωνήσει; Όλοι συμφωνούμε ότι αυτό το πρόβλημα είναι τεράστιο. Απαντήσεις όμως δόθηκαν και ήταν ικανοποιητικές από την πρώτη τοποθέτηση του κυρίου Υπουργού. Εγώ δεν θα καταφύγω στα νούμερα στα οποία ο κύριος Υπουργός κατέφυγε, επειδή προκλήθηκε να καταφύγει, ούτε θα μπω σε μία λογική συγκρίσεων με το παρελθόν. Εγώ έχω να πω ότι η δέσμευση του Υπουργού, για πλήρη λειτουργία Χ.Υ.Τ.Α. μέχρι το τέλος του 2008, για πλήρη αντιμετώπιση του προβλήματος με τους χώρους ανεξέλεγκτης εναπόθεσης απορριμμάτων, είναι τόσο συγκεκριμένη, που δεν χωρεί καμία μα καμία αμφισβήτηση, τουλάχιστον όχι καλοπροαίρετη αμφισβήτηση. 
      Από κει και πέρα, κύριε Πρόεδρε, άκουσα έναν Βουλευτή από την περιφέρεια Πειραιώς, τον οποίο σέβομαι απόλυτα, να ρωτά από το Βήμα αυτό τι κρύβεται πίσω από την υπόθεση της λυματολάσπης και του εργοστασίου στην Ψυττάλεια. Εγώ λέω ότι δεν κρύβεται τίποτα. Εγώ ξέρω ότι σε σύντομο χρονικό διάστημα θα έχει αποπερατωθεί το εργοστάσιο ξήρανσης της λυματολάσπης. Εγώ ξέρω ότι θα λειτουργήσει, αν δεν λειτουργεί κιόλας –αυτό μου διαφεύγει- το εργοστάσιο ανακύκλωσης στη χωματερή των Άνω Λιοσίων. 
      	ΑΝΔΡΕΑΣ ΛΟΒΕΡΔΟΣ: Είναι εργοστάσιο επεξεργασίας και λειτουργεί ήδη.
      	ΧΡΗΣΤΟΣ ΖΩΗΣ: Ευχαριστώ, κύριε Λοβέρδο. Σας τιμά αυτή η διευκρίνιση που αποκαθιστά και τα πράγματα.
      	Αυτό όμως που δεν ξέρω, κύριε Πρόεδρε, και θέλω να ακούσω αν υπάρχουν απαντήσεις από τους αγαπητούς συναδέλφους, είναι γιατί δεν λειτούργησε το εργοστάσιο ξήρανσης στην Ψυττάλεια όπως είχε προγραμματιστεί πριν τους Ολυμπιακούς Αγώνες του 2004;
      	Πού πήγαν τα λεφτά, κύριε εκπρόσωπε της Αξιωματικής Αντιπολίτευσης, που κατά τα άλλα έχετε εύκολους τους υπαινιγμούς; Γιατί δεν ήταν έτοιμο το εργοστάσιο ξήρανσης της λυματολάσπης; Γιατί, κύριε εκπρόσωπε της Αξιωματικής Αντιπολίτευσης, που έχετε εύκολους τους υπαινιγμούς, η Ε.Σ.Δ.Ν.Α. και η τότε Δημοτική Αρχή στα Λιόσια είχαν συμφωνήσει και μάλιστα επί ποινικής ρήτρας να παραλαμβάνεται η λυματολάσπη από τη χωματερή των Λιοσίων μέχρι το 2009; Γιατί, κύριε Εκπρόσωπε, αυτές οι συμφωνίες από ανθρώπους, από όργανα, στα οποία βεβαίως είχατε και τον έλεγχο, μην κρυβόμαστε…
      ΠΡΟΕΔΡΕΥΩΝ (Ιωάννης Τραγάκης): Τελειώνετε, κύριε Ζώη!
      ΧΡΗΣΤΟΣ ΖΩΗΣ: Τελειώνω, κύριε Πρόεδρε. Δώστε μου ένα λεπτό, γιατί έγινε η καθυστέρηση. Σας ενημερώνω ότι ο χρόνος όλων όσων είχαν προηγηθεί εμού ήταν κάτι παραπάνω από το χρόνο της ομιλίας τους. Θέλω κι εγώ ένα λεπτό.
      Αυτές, λοιπόν, είναι απαντήσεις που πρέπει να δοθούν εδώ: Γιατί δεν ήταν έτοιμο το εργοστάσιο πριν τους Ολυμπιακούς, πού πήγαν τα λεφτά, ποιος είχε υπογράψει σύμβαση και μάλιστα με ρήτρα για παράδοση της λυματολάσπης μέχρι το 2009, ποιος κατήργησε τη σύμβαση και τη ρήτρα αυτή –μήπως ήταν αυτή η Κυβέρνηση- και ποιος, εν πάση περιπτώσει, αντιμετώπισε το πρόβλημα της μεταφοράς της λυματολάσπης.
      Κύριε Πρόεδρε, χρωστώ μία τελευταία κουβέντα όχι γιατί υπάρχει ανάγκη συνηγορίας και υπεράσπισης του απόντος κ. Σουφλιά, αλλά γιατί θα ήταν μεγάλη αδικία ένας κοινοβουλευτικός που επί τριάντα χρόνια έχει έργο, παρουσία και μιλάμε για το έργο του και για την παρουσία του στον πολιτικό βίο της χώρας, να εγκαλείται σήμερα απουσία ουσιαστικών επιχειρημάτων, γιατί ήλθε να απαντήσει ο πρώτος τη τάξει, σύμφωνα με το πρωτόκολλο, Υπουργός της Κυβέρνησης και όχι αυτός. Κι εγώ λέω το εξής: Να ξανακατεθέσετε την ίδια επερώτηση, κύριοι συνάδελφοι, για τον κ. Σουφλιά και μόνο, για να έχετε όλη τη χαρά να σας απαντήσει όλα όσα αποφεύγετε εσείς οι ίδιοι να ρωτήσετε τον εαυτό σας και να απαντήσετε!
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Η συνάδελφος κ. Ξηροτύρη έχει το λόγο. 
      ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ: Η φύση και η έκταση των προβλημάτων της διαχείρισης των στερεών αποβλήτων, των απορριμμάτων, επί σειρά ετών τώρα αποτελεί για τη χώρα μας ένα από τα κρισιμότερα θέματα, διότι είναι σύνθετη και με μεγάλες διαστάσεις και γιατί υπήρξαν και υπάρχουν αδικαιολόγητες καθυστερήσεις. Εγκληματικές, πολλές φορές, αποδείχθηκαν αυτές οι καθυστερήσεις, και στη δημιουργία θεσμικού πλαισίου και στην εφαρμογή του και στη δημιουργία χώρων εναπόθεσης απορριμμάτων και βέβαια στα θέματα της υλοποίησης των έργων, της ενσωμάτωσης της τεχνογνωσίας από τη διοίκηση και την αυτοδιοίκηση, όπως και της επικοινωνίας για την εξασφάλιση συναίνεσης με την κοινωνία και τα πολιτικά κόμματα. 
      Βλέπω και από αυτήν τη συζήτηση που γίνεται σήμερα, που είναι χρήσιμη μια επερώτηση γι’ αυτά τα θέματα, ότι η κατάσταση θα εξακολουθεί να παραμένει χρήσιμη γιατί δεν μπαίνουμε στην ουσία των προβλημάτων. Εκεί που πραγματικά υπάρχουν οι καθυστερήσεις, εκεί που πρέπει και η Τοπική Αυτοδιοίκηση και το Υ.ΠΕ.ΧΩ.Δ.Ε., η πολιτεία γενικά να εγκύψει και να λύσει τα θέματα.
       Διότι τι κάνουμε, κύριοι συνάδελφοι; Λέμε, πόσους Χ.Υ.Τ.Α. είχαμε, πόσες χωματερές είχαμε. Αυτό το αίσχος, αυτή η ντροπή, εξήμισι χιλιάδες χωματερές -εγώ επιμένω ότι είναι ακόμα δυόμισι χιλιάδες χωματερές κ.λπ.- και πώς θα πάμε στη λογική από τις χωματερές στον Χ.Υ.Τ.Α.. Έπρεπε ήδη να είμαστε στους Χ.Υ.Τ.Α. πριν από είκοσι χρόνια και τώρα εμείς θεωρούμε ότι είναι μεγάλη επιτυχία να φθάσουμε στον Χ.Υ.Τ.Α. και μάλιστα όταν ξέρουμε με πόση δυσκολία βρίσκονται αυτοί οι χώροι και από την άλλη πλευρά ότι αν είναι απλοί Χ.Υ.Τ.Α., εάν έχει προηγηθεί δηλαδή η διαδικασία της ολοκληρωμένης διαχείρισης, σε δεκαπέντε χρόνια πρέπει η Τοπική Αυτοδιοίκηση ξανά να αναζητήσει καινούργιους χώρους.
      Να σας θυμίσω: η κοινοτική και εθνική νομοθεσία, όπως διατυπώνεται στην οδηγία 1991, με βάση την αποτελεσματική και αειφορική διαχείριση στερεών αποβλήτων, δίνει άμεση προτεραιότητα στη μείωση των απορριμμάτων στην πηγή παραγωγής, με βάση την αρχή ότι ο ρυπαίνων πληρώνει και τη διαλογή στην πηγή. Εδώ τώρα είναι πια επιβεβλημένο ότι πρέπει να προηγηθούν πάρα πολλά στάδια προκειμένου ένα μικρό υπόλειμμα, το οποίο δεν θα είναι επικίνδυνο, θα καταλήγει στους χώρους υγειονομικής ταφής. Γι’ αυτό και βέβαια τώρα στη σύγχρονη νομοθεσία όλοι έχουν αντικαταστήσει τους Χ.Υ.Τ.Α. με τον όρο Χ.Υ.Τ.Υ.. 
      Ένα σημαντικό πρόβλημα της διαχείρισης, το έχουμε πει πάρα πολλές φορές αφορά στις συσκευασίες, στα απορρίμματά τους που σύμφωνα με την οδηγία 94 σημαντική είναι η ευθύνη του παραγωγού. Έγινε με πολλή καθυστέρηση ο ν. 2939 για την εφαρμογή της οδηγίας και αυτήν τη στιγμή πραγματικά, κύριε Υπουργέ, από τη συζήτηση που κάναμε πριν από ένα μήνα στην Επιτροπή Περιβάλλοντος, φαίνεται ότι η συμμετοχή της Τοπικής Αυτοδιοίκησης στα θέματα αυτά της συλλογής και της ανακύκλωσης των απορριμμάτων και των συσκευασιών -πολλά από τα οποία είναι τοξικά, πολλά από τα οποία είναι επικίνδυνα απόβλητα κ.λπ.- είναι πάρα πολύ μικρή. Ούτε 2% στο μερίδιο που της αντιστοιχεί. Αυτά ήταν τα στοιχεία. 
      Και από την άλλη πλευρά βέβαια υπάρχει ακόμα τρομερή υστέρηση στην κοινή γνώμη, στον Έλληνα πολίτη, στα παιδιά στο σχολείο κ.λπ. για να κάνουν όλη αυτή την προσπάθεια. Υπάρχουν κάποιες διαφημίσεις για τις μπαταρίες που είναι πολύ χρήσιμες. Θα πρέπει να δούμε και ένα σωρό άλλα θέματα. 
      Τρίτο και πολύ σημαντικό θέμα το οποίο έχει γίνει πράγματι. Είναι και αντικείμενο και της επερώτησης. Πέρα από την ποσότητα που πρέπει να περιοριστεί είναι ο επικίνδυνος χαρακτήρας των αποβλήτων που διατίθενται για την υγειονομική ταφή. Η κοινή υπουργική απόφαση 29407 εναρμονίζοντας την οδηγία 99 κ.λπ. ορίζει ότι στα πλαίσια της εθνικής στρατηγικής για τη μείωση των βιοαποικοδομήσιμων αποβλήτων πρέπει αυτά που προορίζονται για ταφή να μειωθούν. Παραδείγματος χάριν, στο 50% για ποσότητα που είχε παραχθεί από το 1995-2013, κατά 35% ως το 2020 κ.ο.κ. 
      Ρωτώ και τα δύο μεγάλα κόμματα εδώ: και την Κυβέρνηση και την Αξιωματική Αντιπολίτευση. Ποιο ήταν μέχρι τώρα το πρόγραμμά τους και ποιο είναι τώρα; Για να προχωρήσουμε σ’ αυτά τα θέματα. Δηλαδή, θα παραμείνουν ακόμη άγνωστες στη χώρα μας -όχι μόνο στους πολίτες αλλά στα καθ’ ύλην αρμόδια Υπουργεία, στα προγράμματα της Αντιπολίτευσης- οι μονάδες τεχνολογίας, τα στάδια της ολοκληρωμένης διαχείρισης, όπως είναι οι μονάδες διαλογής και ανάκτησης υλικών από διαλογή στην πηγή; Η  μηχανική διαλογή μεικτού κλάσματος; Η μηχανική διαλογή για την παραγωγή καυσίμων; Η αναερόβια χώνευση; Η καύση; Ως ένα μέρος και όχι βέβαια ως η λύση του προβλήματος. 
      Και είναι αστείες κάποιες τέτοιες προτάσεις που ακούει κανείς ακόμα και από τον καινούργιο Δήμαρχο Αθηναίων. Τραγική είναι η περίπτωση του Δήμου Αθηναίων, του Δήμου Θεσσαλονίκης και άλλων μεγάλων δήμων που δεν θέλουν να αναλάβουν  τη βασική τους υποχρέωση: τη διαλογή στην πηγή και στην ανακύκλωση. Και μιλάνε για ένα σωρό θέματα. Δηλαδή, τελικά η Τοπική Αυτοδιοίκηση έχει τη νοοτροπία των μεγάλων πόλεων: ότι όλα μα όλα τα απορρίμματα θα πάνε στους χώρους απόθεσης. Αυτό είναι καταστροφικό και για την παιδεία που δημιουργούμε στον κόσμο αλλά και για το ίδιο το περιβάλλον. Δεν μπορεί να γίνει αυτό το πράγμα. 
      Δεν έχουμε καταγράψει τίποτα το θετικό στον τομέα της ολοκληρωμένης διαχείρισης των αποβλήτων. Το Υ.ΠΕ.ΧΩ.Δ.Ε. παρ’ όλες τις προσπάθειες που κάνει και έκανε με το νέο θεσμικό πλαίσιο, την κοινή υπουργική απόφαση, για  τα  επικίνδυνα απόβλητα -αν είχα χρόνο θα μιλούσα και γι’ αυτό βέβαια- παραμένει ακόμα στις ρητορείες και στα ευχολόγια. Από την άλλη πλευρά η Τοπική Αυτοδιοίκηση, η περιφέρεια, κύριε Υπουργέ, πρέπει να συμβάλει στην έγκυρη και αποτελεσματική συγκρότηση και των φορέων διαχείρισης των αποβλήτων. Δεν μπορεί να έχουμε αυτόν τον κατακερματισμό Χ.Υ.Τ.Α. και φορέων διαχείρισης κ.λπ..
      Πρέπει να μπούμε στην ολοκληρωμένη διαχείριση. Πρέπει σε επίπεδο μεγάλου Ο.Τ.Α. ή σε επίπεδο νομαρχιακό και περιφέρειας να υπάρχει ένας Ενιαίος Φορέας Διαχείρισης, τον οποίο να στηρίζετε και οικονομικά και με ένα σωρό άλλα πράγματα. Αυτά πρέπει να προχωρήσουν. Η περιφέρεια, δηλαδή, πρέπει να προσφέρει ουσιαστικά την τεχνική υποστήριξη στους Οργανισμούς Υλοποίησης και Διαχείρισης των Έργων.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τελειώνω, κύριε Πρόεδρε. Δώστε μου κι εμένα δύο λεπτά.
      Θα ήθελα να πω για το επίκαιρο θέμα -το οποίο είναι και πάρα πολύ χρήσιμο- με την κοινή υπουργική απόφαση, η οποία έχει σταλεί στο Τυπογραφείο, για τον Α’ Εθνικό Σχεδιασμό Διαχείρισης Επικίνδυνων Αποβλήτων. 
      Εγώ λέω ότι μετά από πολύ μεγάλη καθυστέρηση είναι ένα πρώτο βήμα. Σας καλώ, όμως, όλους εδώ –γιατί έχουμε όλοι την αγωνία- να μη μείνει ένα ευχολόγιο. 
      Το Υπουργείο έκανε τρία χρόνια να αποτυπώσει την υπάρχουσα κατάσταση, η οποία  πραγματικά είναι φοβερή και τραγική. Να μη μείνουμε, λοιπόν, στην αποτύπωση της κατάστασης ανά κατηγορία αποβλήτων. Χρειάζεται και αυτή. Το ζητούμενο, όμως, είναι με ποια συγκεκριμένα μέτρα και πολιτικές, θα μειωθεί η παραγωγή τους, θα γίνει η διαχείρισή τους, πού θα χωροθετηθούν οι εγκαταστάσεις για την τελική διάθεση, ούτως ώστε να προστατευθεί το περιβάλλον και η δημόσια υγεία. Δεν μπορεί να εξαντλείται ο Εθνικός Σχεδιασμός Διαχείρισης Επικίνδυνων Αποβλήτων στο ότι καλό είναι να γίνει εκείνο, καλό είναι να γίνει το άλλο. Υπάρχουν, δηλαδή, πάρα πολλές απορίες για το ότι για το ζήτημα των βιομηχανικών αποβλήτων θα εξεταστεί η απόφαση, η ανάπτυξη ίδιων εγκαταστάσεων διάθεσης και αξιοποίησης από τις μεγάλου μεγέθους βιομηχανίες. 
      Από την άλλη πλευρά, για τα ιατρικά απόβλητα η δημιουργία νέων εγκαταστάσεων θα προκύψει ύστερα από μελέτη. Μα, οι ίδιοι εσείς είπατε για την κρισιμότητα που υπάρχει αυτήν τη στιγμή όσον αφορά τα ιατρικά απόβλητα. Τι θα περιμένουμε τώρα; Τη μελέτη; Τι θα κάνουμε; Εδώ θα έπρεπε να είχαμε δράσει χθες, όχι να δράσουμε στο μέλλον. Για τα τοξικά ΚΛΟΦΕΝ προωθείται ακόμα η υλοποίηση σχεδίων διαχείρισης. Υπάρχουν πολύ σημαντικά θέματα.
      Και τελειώνω μεταφέροντας δύο θέματα, ιδίως το χαρακτηριστικό της χωματερής των Ταγαράδων, που δείχνει και όλη την κατάσταση…
      ΠΡΟΕΔΡΕΥΩΝ (Ιωάννης Τραγάκης): Και με αυτό κλείστε.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Η πυρκαγιά έχει δημιουργήσει τεράστιες επιπτώσεις στην περιοχή. Πώς έφτασε, δηλαδή, στο σημείο με αυτή τη μία χωματερή -η οποία κουτσοβελτιώνεται- να μπορεί όλο το συγκρότημα της Θεσσαλονίκης να συλλέξει τα απορρίμματα του; Βλέπετε σε τι κατάσταση έφτασε. Βλέπετε πόσο έχει μολυνθεί η περιοχή. Οι ίδιοι οι εργαζόμενοι έχουν τεράστια προβλήματα. Δεν υπάρχει από εσάς μία ειδική υπηρεσία για να λυθεί το πρόβλημα. Δεν υπάρχει –που επιτέλους ξεκίνησε ο Χ.Υ.Τ.Α. στη Μαυροράχη- υποστήριξη, όπως θα έπρεπε, για ολοκληρωμένη διαχείριση. 
      Και βέβαια ο κ. Σουφλιάς χρησιμοποίησε το παράδειγμα της λυματολάσπης στη Θεσσαλονίκη για να πει για το μεταβατικό στάδιο. Όπως βλέπετε, όμως, το παράδειγμα της λυματολάσπης του βιολογικού καθαρισμού της Θεσσαλονίκης είναι μία πάρα πολύ οδυνηρή και δύσκολη υπόθεση.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ την κ. Ξηροτύρη.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Με το κλείσιμο της χωματερής στα Άνω Λιόσια μπήκαμε σε μία διαδικασία προσωρινών κυττάρων, τα οποία με γρήγορους ρυθμούς υπερκαλύπτονται και δημιουργούν τεράστιους κινδύνους. Ακόμα ένα κύτταρο αν ξεκίνησε ή θα ξεκινήσει, θα καλύψει τις ανάγκες, θα δώσει διέξοδο πάλι για λίγους μήνες. Το αργότερο το Μάιο θα έχουμε σοβαρότατο πρόβλημα.
      ΑΝΔΡΕΑΣ ΛΟΒΕΡΔΟ: Τον Απρίλιο.
      ΑΝΤΩΝΗΣ ΣΚΥΛΛΑΚΟΣ: Τον Απρίλιο. Άντε να δώσουμε και ένα περιθώριο.
      Δηλαδή η γενική εκτίμηση των ειδικών και των δημάρχων -όσων ασχολούνται με το θέμα- είναι ότι δεν βρισκόμαστε στο παρά πέντε αλλά στο και πέντε. Υπάρχουν δύο ζητήματα: Ποιος φταίει γι’ αυτήν την κατάσταση; Γιατί δημιουργείται διαρκώς και δεν αντιμετωπίζεται αποφασιστικά;
      Εγώ δεν συμφωνώ με την αντιπαράθεση που υπήρξε εδώ για το ποιος έκανε περισσότερους σταθμούς μεταφόρτωσης, ποιος έκανε περισσότερους χώρους υγειονομικής ταφής στην περιφέρεια. Όχι ότι δεν έχουν τη σημασία τους αυτά –αν είναι δυνατόν να συγκρίνουμε και την αποτελεσματικότητα των δύο κομμάτων- αλλά είναι επί μέρους ζητήματα. 
      Ακούσαμε εδώ και την αντιπαράθεση για το ποιος φταίει για την καθυστέρηση του εργοστασίου της αποξήρανσης της λυματολάσπης. Ο ένας καταλογίζει τις ευθύνες στον άλλον. Είναι σοβαρά ζητήματα αυτά, αλλά είναι επί μέρους. Υπάρχει κεντρικό ζήτημα. Πρέπει να απαντήσουν τα δύο μεγάλα κόμματα –κατ’ αρχήν η Κυβέρνηση και μετά το ΠΑ.ΣΟ.Κ.- στο εξής: Γιατί φτάσαμε στο και πέντε; Τόσα χρόνια μας κυβερνούσε το ΠΑ.ΣΟ.Κ. και εδώ και τρία χρόνια μας κυβερνάει η Νέα Δημοκρατία. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Πάλι για το ΠΑ.ΣΟ.Κ.; 
      ΑΝΤΩΝΗΣ ΣΚΥΛΛΑΚΟΣ: Και τα δύο κόμματα ευθύνονται, διότι είναι συσσωρευμένες οι καθυστερήσεις, είναι συνειδητές οι καθυστερήσεις τουλάχιστον δώδεκα χρόνων, τριών χρόνων της Νέας Δημοκρατίας  και κάποιων χρόνων του ΠΑ.ΣΟ.Κ.
      ΚΩΝΣΤΑΝΤΙΝΟΣ ΓΕΙΤΟΝΑΣ: Πάλι για το ΠΑ.ΣΟ.Κ., κύριε Σκυλλάκο;
      ΑΝΤΩΝΗΣ ΣΚΥΛΛΑΚΟΣ: Δεν υπήρξατε στην πολιτική ζωή του τόπου;
      ΚΩΝΣΤΑΝΤΙΝΟΣ ΓΕΙΤΟΝΑΣ: Υπήρξαμε και είμαστε περήφανοι γι’ αυτό. Εσείς θέλετε να απαξιώσετε το έργο μας σιγοντάροντας την Κυβέρνηση. 
      ΑΝΤΩΝΗΣ ΣΚΥΛΛΑΚΟΣ: Εμείς κάνουμε λάθος και κατηγορούμε και τη Νέα Δημοκρατία  και το ΠΑ.ΣΟ.Κ. άδικα, διότι προσβλέπουν σαν σύγχρονη μέθοδο αντιμετώπισης του προβλήματος να πάμε στην καύση;
      Εδώ έχω πολλές δηλώσεις της Βάσως Παπανδρέου το 2003, του Φιλίππου που ανήκει στο Συνασπισμό το 2003, του Κουκουλόπουλου το 2006, του Νικήτα Κακλαμάνη το 2006, της Μπακογιάννη λίγο νωρίτερα από τον Νικήτα Κακλαμάνη, του Σουφλιά του 2007. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Διαβάστε καλά το πρόγραμμά μας.
      ΑΝΤΩΝΗΣ ΣΚΥΛΛΑΚΟΣ: Έχω και τα κείμενα, στα οποία μιλάνε όλοι είτε ευθέως για καύση είτε λένε ότι δεν πρέπει να αποκλείσουμε αυτή τη δυνατότητα είτε κάνουν λόγο για σύγχρονες μεθόδους διαχείρισης. Και έβαλε και το ΠΑ.ΣΟ.Κ. στο πρόγραμμά του τις σύγχρονες μεθόδους διαχείρισης, σήμερα το άκουσα. Δεν ξέρω εάν το έχει στο πρόγραμμά της και η Νέα Δημοκρατία, αλλά στελέχη της όπως η Μπακογιάννη, όταν ήταν Δήμαρχος της Αθήνας και ο Κακλαμάνης, έχουν μιλήσει, υπονοώντας την καύση, ότι δεν πρέπει να αποκλείσουμε καμία μέθοδο.
      Τα ίδια έχει αποφασίσει και η Τ.Ε.Δ.Κ.Ν.Α. -ή δεν αντιδρά ή κινείται στην ίδια κατεύθυνση- στην οποία είναι μισοί-μισοί οι δήμαρχοι του ΠΑ.ΣΟ.Κ. και της Νέας Δημοκρατίας. Το ίδιο κάνει και η Διοίκηση του Ε.Δ.Κ.Ν.Α., ο οποίος δεν αντιστέκεται και δεν καταγγέλλει. Το μεγαλύτερο πρόβλημά μας είναι αυτό, διότι η χώρα μας δεν αντέχει καύση και λόγω κλίματος.
      Να σας πω τις συνέπειες επιγραμματικά; Εκπομπή επικίνδυνων αερίων (διοξίνες κ.λπ.) επικίνδυνα στερεά και υγρά απόβλητα, δηλαδή κίνδυνος για την υγεία, συμβολή στο φαινόμενο του θερμοκηπίου, αντικίνητρο για τη μείωση του όγκου των απορριμμάτων, πλήρης εξάρτηση από μια πολυεθνική εταιρεία, κόστος.
      ΑΠΟΣΤΟΛΟΣ ΚΑΚΛΑΜΑΝΗΣ: Είναι ξεπερασμένο το σύστημα αυτό. 
      ΑΝΤΩΝΗΣ ΣΚΥΛΛΑΚΟΣ: Όχι, θα σας πω εγώ αν είναι ξεπερασμένο.
      ΑΝΔΡΕΑΣ ΛΟΒΕΡΔΟΣ: Είναι τα παλαιά στοιχεία αυτά, κύριε συνάδελφε.
      ΑΝΤΩΝΗΣ ΣΚΥΛΛΑΚΟΣ: Δεν έχουμε παλαιά στοιχεία. Θα σας πω για τα παλαιά στοιχεία.
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν μας παρακολουθείτε, δεν μας ερμηνεύετε σωστά, κύριε συνάδελφε.
      ΑΝΤΩΝΗΣ ΣΚΥΛΛΑΚΟΣ: Γίνεται λόγος και για πυρόλυση, η οποία καταργήθηκε και στην Ιαπωνία και στις Ηνωμένες Πολιτείες. Ακούστε τα στοιχεία, τα οποία έχουμε εμείς. Ορισμένες χώρες χρησιμοποιούν την καύση. Είναι  πιο βόρειες χώρες και το κλίμα ίσως το επιτρέπει, όμως πάνε σε αντίθετη κατεύθυνση. Η Μεγάλη Βρετανία από 11% με καύση, περιορίστηκε στο 7,5% το 1999. Η Ιταλία από 34%, πάει στο 5,5%, η Γαλλία από 42%, πάει στο 38%, η Αυστρία από 16%, στο 11,5%, η Δανία από 70%, στο 52%. Η συμμετοχή τής καύσης στην αντιμετώπιση του προβλήματος μειώνεται στις άλλες ευρωπαϊκές χώρες.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ποιος έβαλε θέμα καύσης, κύριε Σκυλλάκο; Διαβάστε το πρόγραμμά μας.
      ΑΝΤΩΝΗΣ ΣΚΥΛΛΑΚΟΣ: Εάν δεν βάζετε το θέμα της καύσης, το οποίο βάζουν τα στελέχη σας στην Τοπική Αυτοδιοίκηση και οι εκάστοτε Υπουργοί και τα λένε είτε ευθέως είτε ως σύγχρονες μεθόδους, δηλώστε σήμερα και ως Κυβέρνηση και ως Αξιωματική Αντιπολίτευση ότι απορρίπτετε την καύση.
      ΑΝΔΡΕΑΣ ΛΟΒΕΡΔΟΣ: Σιγά που θα το κάνουμε!
      ΑΝΤΩΝΗΣ ΣΚΥΛΛΑΚΟΣ: Σιγά που θα το κάνετε! Ορίστε ποια είναι η απάντηση.
      ΑΝΔΡΕΑΣ ΛΟΒΕΡΔΟΣ: Ακούστε τι λέει, κύριε Πρόεδρε! Τι είναι αυτά τα πράγματα που κάνετε; 
      ΑΝΤΩΝΗΣ ΣΚΥΛΛΑΚΟΣ: Εάν προχωρήσουμε στην καύση, θα είναι ένα ακόμα μεγάλο έγκλημα. Γι’ αυτό ηθελημένα καθυστερεί η υπόθεση, γι’ αυτό φθάσαμε στο και πέντε. Για να δικαιολογήσουμε την καύση, τον έλεγχο των σκουπιδιών και τη γενικότερη διαχείριση, θα είμαστε όμηροι μίας πολυεθνικής, θα περάσουν τα πάντα στα χέρια της πολυεθνικής.
      ΑΝΔΡΕΑΣ ΛΟΒΕΡΔΟΣ: Κύριε Σκυλλάκο, γιατί ενοχοποιείτε το διάλογο έτσι;
      ΑΝΤΩΝΗΣ ΣΚΥΛΛΑΚΟΣ: Ποιο διάλογο;
      ΑΝΔΡΕΑΣ ΛΟΒΕΡΔΟΣ: Ενοχοποιείτε το διάλογο για όλα τα κόμματα.
      ΑΝΤΩΝΗΣ ΣΚΥΛΛΑΚΟΣ: Δεν ενοχοποιούμε. Εμείς έχουμε πάρει θέση.
      ΑΝΔΡΕΑΣ ΛΟΒΕΡΔΟΣ: Ποια λύση προτείνετε; Δεν λέμε εμείς την καύση. Εσείς τι προτείνετε;
      ΑΝΤΩΝΗΣ ΣΚΥΛΛΑΚΟΣ: Εμείς τι προτείνουμε;
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριοι συνάδελφοι.
      Συνεχίστε, κύριε Σκυλλάκο.
      ΑΝΤΩΝΗΣ ΣΚΥΛΛΑΚΟΣ: Εμείς προτείνουμε τη μηχανική ανακύκλωση, με χωματερές, με δεύτερο εργοστάσιο μηχανικής ανακύκλωσης, με όλα αυτά τα οποία είπε η κ. Ξηροτύρη, που προηγούνται πριν φθάσουμε στη μηχανική ανακύκλωση. Αυτή είναι η δική μας άποψη. Πολύ μικρές ποσότητες θα πηγαίνουν τότε στους Χ.Υ.Τ.Α.. 
      Εμείς δεν συμφωνούμε με τη χωματερή στη Φυλή και με το να επιβαρυνθεί το Θριάσιο. Αυτή είναι η άποψή μας. Θα μπορούσε τουλάχιστον ο ένας Χ.Υ.Τ.Α. και το εργοστάσιο να είναι εκτός Αττικής. Τα έχουμε πει αυτά. Και αυτή η πρόταση δεν είναι μόνο του Κ.Κ.Ε., είναι και του Διοικητικού Συμβουλίου του Ε.Δ.Κ.Ν.Α., σύμφωνα με τη μελέτη που είχε κάνει παλιότερα, με άλλους συσχετισμούς. Δεν είναι, μόνο δική μας πρόταση.
      Αυτά είναι, λοιπόν, τα κεντρικά ζητήματα. Εάν ηθελημένα αφήνουμε το θέμα να «σαπίζει», για να δικαιολογήσουμε ότι παραχωρούμε τη διαχείριση, μέσω της καύσης, σε ιδιώτες, προχωρήστε το. Θα υπάρχει συνευθύνη και των δύο μεγαλύτερων κομμάτων, αλλά και του Συνασπισμού, με την εξής έννοια: Στελέχη του στην Τοπική Αυτοδιοίκηση –και αναφέρομαι στον Φιλίππου, ως στέλεχος της Τ.Ε.Δ.Κ.Ν.Α., αν δεν κάνω λάθος, και στον Κουτελάκη ως Αντιπρόεδρο της Ε.Δ.Κ.Ν.Α.- δεν έχουν σηκώσει το ανάστημά τους ενάντια στην καύση, αλλά το συζητάνε. Υπάρχουν, λοιπόν, διακομματικές και διαχρονικές ευθύνες.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Εμείς επερωτάμε την Κυβέρνηση, κύριε Πρόεδρε, και ο κ. Σκυλλάκος επερωτά το ΠΑ.ΣΟ.Κ. και το Συνασπισμό.
      ΠΡΟΕΔΡΕΥΩΝ (Ιωάννης Τραγάκης): Ο Πρόεδρος κ. Κακλαμάνης έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, πρόκειται για ένα θέμα κατ’ εξοχήν αρμοδιότητας του Υπουργείου Περιβάλλοντος, Χωροταξίας και Δημοσίων Έργων. Ο αρμόδιος Υφυπουργός μάς είχε διαβεβαιώσει στις 29 Σεπτεμβρίου του 2005 ότι στις αρχές του 2007 θα λειτουργεί το εργοστάσιο ξήρανσης στην Ψυττάλεια -και επομένως, τελειώνει η υπόθεση των Άνω Λιοσίων- και ότι, βέβαια, στο μεταξύ προχωρούν οι διαδικασίες, σε αυτήν την υπόθεση των σκουπιδιών, που δυστυχώς δεν είναι μόνο πρόβλημα της πολυάνθρωπης Αττικής, του Λεκανοπεδίου, αλλά είναι πρόβλημα όλης της Ελλάδας. 
      Δεν έχω κανένα πρόβλημα να δεχθώ ότι θα έπρεπε και οι κυβερνήσεις του ΠΑ.ΣΟ.Κ., από το 1993 και εντεύθεν, να είχαν κάνει πολύ περισσότερη δουλειά σε αυτόν τον τομέα. Όμως, και σήμερα, έπειτα από τρία χρόνια διακυβέρνησης της Νέας Δημοκρατίας, το να λέγει ο Υπουργός Εσωτερικών, Δημόσιας Διοίκησης και Αποκέντρωσης ότι «ξέρετε, έχουμε περιορίσει σε οκτακόσιες τις χωματερές, ανά τη χώρα και κλείσαμε περισσότερες από όσες έκλεισε το ΠΑ.ΣΟ.Κ.» δεν νομίζω ότι σημαίνει για τον απλό πολίτη ότι υπάρχει όντως προγραμματισμός, σχεδιασμός και πρόγραμμα, για να αντιμετωπιστεί ένα τεράστιο πρόβλημα, που αφορά τη δημόσια υγεία, το περιβάλλον, το άμεσο μέλλον. Είναι ένα θέμα που, όπως βλέπουμε τα τελευταία χρόνια, δημιουργεί προβληματισμό, όχι μόνο στην Ελλάδα, αλλά σε ολόκληρη την Ευρώπη, το θέμα του περιβάλλοντος, οι οικολογικές συνέπειες, οι καταστροφές που συνεπάγεται η αλόγιστη χρήση των δυνατοτήτων, που μας παρέχει η φύση. Η καταστροφή, δηλαδή, στο περιβάλλον ξεσηκώνει σήμερα ολόκληρη την πολιτισμένη ανθρωπότητα.
      Δεν καταλαβαίνω, λοιπόν, γιατί αντί του αρμοδίου Υπουργού για το περιβάλλον, για τα δημόσια έργα, που συναρτώνται με την προστασία του περιβάλλοντος, ήρθε εδώ να μας απαντήσει -διότι είναι όντως ο πρώτος τη τάξει- ο κ. Παυλόπουλος. Αλλά δεν αντιλαμβάνομαι, κύριε Υπουργέ, το εξής: Κάποιοι στην Κυβέρνηση νομίζουν ότι ο Παυλόπουλος «όλα τα σφάζει ,όλα τα μαχαιρώνει». Μπορεί να έρχεται στη Βουλή και να αίρει και τις εξατομικευμένες των συναδέλφων του ευθύνες και τις συλλογικές ευθύνες της Κυβέρνησης.
      Αν πρόκειται για μια πολιτική συζήτηση γενικής φύσεως, αντιλαμβάνομαι ότι ο Υπουργός Προεδρίας, θα έρθει, να απαντήσει μετά τον Πρωθυπουργό, στη Βουλή. Αλλά ειλικρινώς σας λέγω, δεν είναι αυτή η περίπτωση, που χρειάζεται ειδικότερη και αναλυτικότερη μελέτη, καθώς και παρουσίαση ενός προβλήματος, για την οποία δικαιολογείται η απουσία του αρμοδίου Υπουργού, του αρμοδίου Υφυπουργού, του αρμοδίου Υπουργείου Περιβάλλοντος, Χωροταξίας και Δημοσίων Έργων.
      Βέβαια, αν ήταν εδώ σήμερα, θα έπρεπε να μας ζητήσει συγγνώμη, γιατί όταν κατέθεσα μια επίκαιρη ερώτηση προς τον κ. Σουφλιά, είχα την απάντηση εδώ από τον κ. Ξανθόπουλο, που προανέφερα. Δυστυχώς η διαβεβαίωση προς τη Βουλή, δεν επιβεβαιώθηκε και στην πράξη. Και επειδή έχουμε τώρα αυτό το πρόβλημα, που ανέκυψε στη συμφωνία που έκανε η Ε.Υ.Δ.Α.Π. με τις γερμανικές επιχειρήσεις για τη μεταφορά της λυματολάσπης, δεδομένου ότι μπήκαμε στην άνοιξη από χθες και έρχεται το καλοκαίρι -δεν ξέρω, αν στο μεταξύ θα έχετε δραπετεύσει, ως Κυβέρνηση, από τις ευθύνες σας- αντιλαμβάνεστε, όμως, ποιο είναι το πρόβλημα για το Λεκανοπέδιο, για τη δυτική Αθήνα. που είναι καταδικασμένη όλα αυτά τα χρόνια, καθώς το πρόβλημα έχει οξυνθεί σε υπέρτατο βαθμό, να υφίσταται τις συνέπειες; Ελάτε -είστε Βουλευτής της Α΄  Περιφέρειας- μαζί μου στην περιφέρειά μας, να δείτε στην Πετρούπολη, στα Λιόσια, στο Περιστέρι, στο Χαϊδάρι ποια είναι η ατμόσφαιρα μέσα στην οποία ζουν οι κάτοικοι αυτής της περιοχής.
      Κύριε Πρόεδρε,  άκουσα  τον  κύριο Υπουργό  και  θέλω να μου επιτρέψετε -δεν θα είμαι εκτός θέματος, διότι αφορά τη δυνατότητα της συζήτησης εδώ στη Βουλή- να πω, κατά τον πιο υπεύθυνο τρόπο και να καταγγείλω ότι δεν είναι δυνατόν η Κυβέρνηση, διά της Αστυνομίας, να εμποδίζει την προσέλευση στο Κοινοβούλιο και γενικότερα την κίνηση στο κέντρο της πόλης, με αφορμή οποιαδήποτε εκδήλωση, ελαχίστων μάλιστα Ελλήνων πολιτών, που ασκούν ένα συνταγματικό τους δικαίωμα.
      Πριν από τρεις εβδομάδες, εκατό με διακόσιοι κάτοικοι του Γραμματικού έκαναν τη διαμαρτυρία τους εδώ, αλλά αντί να έχουν ανταπόκριση από την Κυβέρνηση, μια οποιαδήποτε απάντηση, είχαν «φραγή» στην κυκλοφορία όλων των δρόμων και του κέντρου της πόλης. Διάβασα στον «ΑΔΕΣΜΕΥΤΟ ΤΥΠΟ» ένα άρθρο του κ. Ρίζου, που έλεγε ότι έκανε μιάμιση ώρα, για να φθάσει σε μία εκδήλωση παρουσίασης ενός βιβλίου, την οποία θα κάναμε σε κεντρικό ξενοδοχείο. Και σήμερα εκατό-διακόσιοι εργαζόμενοι στο πρόγραμμα «Βοήθεια στο Σπίτι», μία άλλη αμαρτία σας, κύριε Υπουργέ...
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Δική μας;
       ΑΠΟΣΤΟΛΟΣ ΚΑΚΛΑΜΑΝΗΣ:  Διότι καταργήσατε ουσιαστικά και κλείνετε αυτόν το θεσμό. 
      Εν πάση περιπτώσει, όμως, οι εκατό-διακόσιοι αυτοί άνθρωποι, γιατί να εμποδιστούν να έρθουν στη Βουλή και με μία επιτροπή να δουν την Πρόεδρο της Βουλής; Εάν στου Μαξίμου δεν θέλετε να βλέπετε τους πολίτες -είναι δικαίωμα του Πρωθυπουργού- θα κριθεί αυτό από τους πολίτες. Αλλά εμποδίζετε την κυκλοφορία -έκανα μία ώρα και πλέον από το Πολεμικό Μουσείο να έρθω στη Βουλή- για να δημιουργείτε την εντύπωση στον απλό πολίτη, στο νοικοκύρη, στο μαγαζάτορα, στον οποιοδήποτε καταναλωτή, που θα κατέβει στην πόλη για να ψωνίσει ότι υπάρχει αναρχία και χρειάζεται τάξη και ασφάλεια; Kαι εν συνεχεία, με τις διάφορες δημοσκοπήσεις, να εμφανίζεται ο λαός ότι θέλει πιο αυστηρή  την Aστυνομία, λες, και νοσταλγεί άλλες εποχές. 
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, μου επιτρέπετε μία διακοπή; Αναφερθήκατε προηγουμένως στους κατοίκους του Γραμματικού.
      ΑΠΟΣΤΟΛΟΣ ΚΑΚΛΑΜΑΝΗΣ: Προ δεκαπέντε ημερών.
      ΠΡΟΕΔΡΕΥΩΝ (Ιωάννης Τραγάκης): Τους δέχτηκα εγώ, κύριε Πρόεδρε. Ήταν όλοι οι πρόεδροι των κοινοτήτων και αρκετοί δήμαρχοι…
      ΑΠΟΣΤΟΛΟΣ ΚΑΚΛΑΜΑΝΗΣ: Πράξατε άριστα, κύριε Πρόεδρε, και σας συγχαίρω γι’ αυτό, αλλά σας λέω ταυτόχρονα ότι είχε κλείσει η λεωφόρος Βασιλίσσης Σοφίας, η λεωφόρος Πανεπιστημίου, η λεωφόρος Αμαλίας, η οδός Σταδίου, η παράλληλη οδός της Αμαλίας, εξ ου, όπως λέει και ο κ. Ρίζος αναγκάστηκε να πάει μέσα από τα στενά της Πλάκας για να έρθει στο ξενοδοχείο «MERIDIΕN».
      Εσείς κάνατε άριστα, αλλά εγώ θέτω το θέμα, γιατί να χρησιμοποιείται αυτό ως αφορμή, για να προκαλούνται εντυπώσεις, όπως προφανώς για δημιουργία εντυπώσεων δημιουργούνται και τα επεισόδια με τους περίφημους κουκουλοφόρους, που θα πεθάνουμε και δεν θα έχουμε μάθει τελικά ποιοι είναι πίσω από αυτές τις μάσκες, ποιοι είναι αυτοί οι εκατό άνθρωποι. Ποιοί είναι; Αντιεξουσιαστές είναι; Πράκτορες της Ε.Υ.Π. είναι; Ξένοι από την Ελλάδα είναι; Ποιοι  είναι αυτοί οι εκατό άνθρωποι, που μπορούν να αναστατώνουν μονίμως την πρωτεύουσα της χώρας; 
      ΠΡΟΕΔΡΕΥΩΝ (Ιωάννης Τραγάκης): Καλώς, συνεχίστε στην επερώτηση, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Έρχομαι στο θέμα μας, κύριε Πρόεδρε.
      Άκουσα, λοιπόν, τον κύριο Υπουργό. Σας βεβαιώ ειλικρινά, κύριε Υπουργέ, μέσα από το αυτοκίνητό μου παρακάλεσα από το γραφείο μου και  πλησίασαν στην οθόνη της τηλεόρασης ένα ακουστικό τηλεφώνου και εγώ μέσω του κινητού –και είναι επικίνδυνο να ακούει κάποιος τόση ώρα με το κινητό στο αυτί του- σας άκουγα. Πάνω από δεκαπέντε φορές είπατε –μπορείτε να το διαπιστώσετε κοιτάζοντας τα Πρακτικά- «τα είκοσι χρόνια του ΠΑ.ΣΟ.Κ.». Επιτέλους, λυπηθείτε, αν μη τι άλλο, τον επίτιμο Πρόεδρο της Νέας Δημοκρατίας. Κυβέρνησε τριάμισι χρόνια ο άνθρωπος. Μπορεί να έφυγε κακήν – κακώς, μπορεί ο λαός να έκανε δέκα χρόνια να σας ξαναεπιθυμήσει και με τον τρόπο, που τέλος πάντων σας επεθύμησε –θα σας τα θυμίσει, όμως, αυτά στις προσεχείς εκλογές- αλλά το πρόβλημά μας δεν είναι τι έγινε στο παρελθόν, επιτέλους, αλλά  τι θα κάνουμε στο μέλλον. Και αν θέλετε από το παρελθόν κοιτάξτε να μαζέψετε κάποιους, που έδρασαν την περίοδο εκείνη, όπως τα πρόσωπα γενικής διεύθυνσης τράπεζας, το 1990-1993, που σας είπε ο κ. Φλωρίδης, διότι είναι πάρα πολλά τα «μπουμπούκια»!
      Δεν λέω μόνο για εσάς. Και όταν κυβερνούσε το ΠΑ.ΣΟ.Κ. υπήρχαν τα στοιχεία αυτά, τα οποία τρέχουν όπου υπάρχει «ψωμί». Και είναι υπόθεση κάθε κυβέρνησης και κάθε κόμματος, που παίρνει την εντολή του λαού, να μην αφήνει τον κάθε τάχα κομματικό πατριώτη να κολλάει σαν βδέλλα στο δημόσιο χρήμα. Αυτή είναι η δική μου άποψη.
      Κύριε Πρόεδρε, πρέπει να κλείσω, αν και με διακόψατε πριν, αλλά είχατε δίκιο. Θέλω να πω τα εξής πολύ απλά.  Ο κ. Σκυλλάκος –έφυγε- ανάλωσε όλο το χρόνο του στο πρόβλημα και στη μέθοδο της καύσης. Όταν λέει κάποιος σύγχρονες μεθόδους, προφανώς δεν εννοεί απαρχαιωμένες μεθόδους, σαν αυτές που υπάρχουν και στις χωματερές τώρα, που καίνε τα σκουπίδια ή πιο επιστημονικές, που δεν παύουν να μολύνουν και να βλάπτουν το περιβάλλον. Το ΠΑ.ΣΟ.Κ. δεν έχει καμία τέτοια άποψη. Εάν ο κ. Νικήτας Κακλαμάνης έχει αυτήν την άποψη, δεν σημαίνει ότι την έχει και ο Απόστολος Κακλαμάνης.
      Με την ευκαιρία αυτή, θέλω να πω ότι προχθές, μου είπαν ότι στη δημοσκόπηση, η περίφημη εταιρεία των δημοσκοπήσεων ρώτησε τους ψηφοφόρους, που ψήφισαν ΠΑ.ΣΟ.Κ., τι γνώμη έχουν για τον Νικήτα Κακλαμάνη και στη τηλεόραση έβλεπε κάποιος «Νικήτας Κακλαμάνης», αλλά τη διόρθωσε και είπε ότι εννοούν τον Απόστολο Κακλαμάνη. Αυτά είναι και τα στοιχεία, λοιπόν, που δείχνουν πόσο σοβαρά κινείται ο δημόσιος βίος της χώρας.
      Μπορεί η κ. Μπακογιάννη να έχει αυτήν την άποψη, αλλά εμείς δεν έχουμε στο κόμμα μας ως στελέχη την κ. Ντόρα Μπακογιάννη και τον κ. Νικήτα Κακλαμάνη.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε παρακαλώ, κύριε Πρόεδρε. Μάκρυνε σήμερα η επερώτηση.
      ΑΠΟΣΤΟΛΟΣ ΚΑΚΛΑΜΑΝΗΣ:  Τέλος, κύριε Πρόεδρε, παρακαλώ, τον μη αρμόδιο Υπουργό, να μεταφέρει στους αρμοδίους ότι θα έχουμε πολύ σοβαρά γεγονότα, αν με την εκκρεμότητα αυτή της λυματολάσπης –που πολλά λέγονται, αλλά εγώ δεν ξέρω και γι’ αυτό δεν αναφέρω- συνεχιστεί αυτή η κατάσταση. Ήδη έχουν δηλώσει οι εργαζόμενοι: «Τέλος Μαρτίου, τέρμα». Αντιλαμβάνεστε τι θα γίνει; Θα είναι πολύ χειρότερα τα πράγματα από όσα θα γίνουν, όπως φοβάμαι, στα πανεπιστήμια μετά από το νόμο-πλαίσιο με τον οποίο νομίζετε ότι θα σταματήσουν οι διάφορες αντιδράσεις.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Λοβέρδος.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μπορώ να έχω εγώ το λόγο για μια παρέμβαση; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Πάλι, κύριε Πρόεδρε; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θέλω να κάνω μία παρέμβαση τριών λεπτών για να απαντήσω στον σεβαστό κύριο Πρόεδρο, γιατί τέθηκαν ορισμένα θέματα και πρέπει να απαντήσω. Με συγχωρείτε, κύριε Γείτονα.
      ΠΡΟΕΔΡΕΥΩΝ (Ιωάννης Τραγάκης): Έχετε το δικαίωμα, κύριε Υπουργέ, βάσει του Κανονισμού.
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν είπα ότι δεν έχει το δικαίωμα, αλλά κάνει κατάχρηση δικαιώματος.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ξέρω ότι έχω το δικαίωμα, αλλά δεν το συνηθίζω. Ο σεβαστός κ. Κακλαμάνης έθιξε ορισμένα θέματα. Απαντώ όσο γίνεται, καίτοι Μεσσήνιος, λακωνικά.
      ΑΠΟΣΤΟΛΟΣ ΚΑΚΛΑΜΑΝΗΣ:  Εσείς είστε εχθρός με τους Λάκωνες.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Καθόλου, κύριε Πρόεδρε. Ίσα ίσα, λέω ότι, καίτοι Μεσσήνιος, προσπαθώ να μιμηθώ τους Λάκωνες.
      Πρώτον, το γιατί αναφέρθηκα πολλές φορές στα είκοσι χρόνια της διακυβέρνησης της χώρας από το ΠΑ.ΣΟ.Κ., το εξήγησα.
      ΑΠΟΣΤΟΛΟΣ ΚΑΚΛΑΜΑΝΗΣ: Γιατί «όλα τα σφάζετε και όλα τα μαχαιρώνετε»…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Συγκρίσεις έκανα. Δεν αναφέρθηκα σε κριτική. Αναφέρθηκα σε συγκρίσεις. Και από τη στιγμή που προκλήθηκα με την επερώτηση για το τι είναι εκείνο, το οποίο έχουμε κάνει μέσα σε τρία χρόνια, όταν εσείς μας παραδώσατε αυτά, είμαι υποχρεωμένος να πω ότι κάναμε σύγκριση με το παρελθόν. Δεν είναι κακό να κάνεις συγκρίσεις. Κακό είναι να θεωρείς ότι είναι άλλοθι γι’ αυτά που δεν έκανες εκείνα που δεν έκαναν οι άλλοι. Το να κάνεις συγκρίσεις είναι σωστό.
      Δεύτερον, επειδή αναφερθήκατε στο πρόγραμμα «Βοήθεια στο Σπίτι» και επειδή δημιουργούνται εντυπώσεις, κύριε Πρόεδρε, θέλω να πω ότι εκείνο που δεν έκαναν, οι κυβερνήσεις του ΠΑ.ΣΟ.Κ. και το Υπουργείο Εσωτερικών Δημόσιας Διοίκησης και Αποκέντρωσης την εποχή εκείνη, το κάναμε εμείς. Άφησαν τα προγράμματα στην τύχη τους, το προεκτείναμε τουλάχιστον μέχρι τον Ιούνιο και χθες με τον κ. Τσιτουρίδη δηλώσαμε και διευκρινίσαμε πως αυτό θα πάει μέχρι το 2013, χωρίς να υπάρξει κανένα πρόβλημα και χωρίς επιβάρυνση των Οργανισμών Τοπικής Αυτοδιοίκησης. Άρα, λοιπόν, γι’ αυτό που δεν έγινε -γιατί ήταν προγράμματα εγκαταλελειμμένα στην κυριολεξία- εμείς προχωρούμε.
      ΑΠΟΣΤΟΛΟΣ ΚΑΚΛΑΜΑΝΗΣ:  Γιατί κατέβηκαν στο δρόμο σήμερα; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Μα, είναι σοβαρά αυτά που λέτε, κύριε Υπουργέ;
       ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ακούστε με, κύριε Πρόεδρε. Παρακαλώ πάρα πολύ.
      Άκουσα τον κ. Κακλαμάνη και δεν διέκοψα. Στο ΠΑ.ΣΟ.Κ. έχετε μία κακή συνήθεια, διακόπτετε μονίμως, γιατί δεν μπορείτε να αντέξετε την αλήθεια.
      ΚΩΝΣΤΑΝΤΙΝΟΣ ΓΕΙΤΟΝΑΣ: Τα ψέματα δεν αντέχουμε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αν κάθε φορά, που κατεβαίνει κάποιος στο δρόμο, για να διαμαρτυρηθεί, πιστεύετε ότι, επειδή διαμαρτύρεται για κάτι, αυτό είναι έτσι, τότε, από εκεί και πέρα, επί των ημερών σας έπρεπε να μην έχετε σταθεί ούτε δευτερόλεπτο στα Υπουργεία σας. 
      Άρα, λοιπόν, σας ξαναλέω: Δεν ξέρω γιατί κατέβηκαν οι άνθρωποι και δικαίωμά τους ήταν. Εγώ ξέρω ότι αφήσατε σημαντικά προγράμματα «ξέμπαρκα», τα ρυθμίσαμε και θα υπάρξουν μέχρι το 2013, χωρίς πρόβλημα.
      ΑΠΟΣΤΟΛΟΣ ΚΑΚΛΑΜΑΝΗΣ:  Τους δεχθήκατε σήμερα, κύριε Υπουργέ;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν ζήτησαν να με δουν.
      ΑΠΟΣΤΟΛΟΣ ΚΑΚΛΑΜΑΝΗΣ:  Αλήθεια;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τρίτον, το οποίο θέλω να τονίσω. Σε ό,τι αφορά τα θέματα που θέσατε για την κυκλοφορία, αποφασίστε τι θέλετε. Όταν ο κ. Πολύδωρας είχε πει μήπως πρέπει να ξεκινήσουμε ένα διάλογο και να δούμε πώς μικρές πορείες πρέπει να μην κλείνουν την όλη κυκλοφορία, κοντέψατε να τον καταδικάσετε ότι τα έχει βάλει με τη Δημοκρατία! Τώρα ορθώς λέτε ότι βεβαίως το δικαίωμα του να διαδηλώνει κάποιος είναι αναφαίρετο. Μήπως, όμως, πρέπει να δούμε ότι δεν πρέπει να εμποδίζονται όλοι οι άνθρωποι;
      ΑΠΟΣΤΟΛΟΣ ΚΑΚΛΑΜΑΝΗΣ: Γιατί διαστρέφετε αυτά που είπα και διαμαρτύρεστε, αν σας διακόψω; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τέταρτον, και τελευταίο θέμα που θέλω να θέσω, επειδή βάλατε το θέμα του Γραμματικού. Εγώ δεν κατάλαβα. Βεβαίως και να διαδηλώσουν οι άνθρωποι. Βεβαίως και να έρθουν να διαμαρτυρηθούν. Εκείνο που δεν αντελήφθησαν είναι το εξής πολύ απλό. Όταν ψηφίστηκε εδώ ο νόμος για τους τρεις χώρους, τον οποίο ψηφίσαμε οι περισσότεροι, όπως θυμάσθε, ήταν και το Γραμματικό μέσα. Το ερώτημα μου, λοιπόν, προς το ΠΑ.ΣΟ.Κ. είναι: Στηρίζει αυτήν τη στιγμή το να γίνει στο Γραμματικό, στην Κερατέα και στη Φυλή, όπως ήταν στο ν. 3164 ή όχι; ‘Εχει κάνει πίσω;
      ΚΩΝΣΤΑΝΤΙΝΟΣ ΓΕΙΤΟΝΑΣ: Εσείς μας γυρίζετε τα ερωτήματα; Εσείς είστε Κυβέρνηση και απολογείστε; 
      ΑΠΟΣΤΟΛΟΣ ΚΑΚΛΑΜΑΝΗΣ:  Είμαστε κυβέρνηση του τόπου και δεν το ξέρουμε; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Καθόλου.
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ πολύ, κύριε Γείτονα, εσείς; Για όνομα του Χριστού!
      ΚΩΝΣΤΑΝΤΙΝΟΣ ΓΕΙΤΟΝΑΣ: Έχετε δίκιο εσείς, αλλά είναι δυνατόν να απευθύνει σ’ εμάς το ερώτημα ο κ. Παυλόπουλος; Αυτό είναι στρεψοδικία. Αυτό είναι δικολαβίστικη πολιτική. Δεν είναι υπεύθυνη πολιτική.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Καταλάβατε, κύριε Πρόεδρε; 
      Κύριε Πρόεδρε, σας είπα και πάλι: Δεν ξέρω τι απάντηση δίνουν. Εγώ βλέπω μονάχα ότι πάντοτε το ΠΑ.ΣΟ.Κ ως Αντιπολίτευση, είναι «και με το χωροφύλακα και με τον αστυφύλακα»! 
      ΑΠΟΣΤΟΛΟΣ ΚΑΚΛΑΜΑΝΗΣ: Με ποιον είστε εσείς; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δηλαδή «ναι σ’ ό,τι ζητάει καθένας, ανεξάρτητα από το τι έκανε εκείνος ως κυβέρνηση. 
      Εγώ ρωτώ: Να γίνει στο Γραμματικό ή να μην γίνει; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Εμάς ρωτάτε; 
      ΑΝΔΡΕΑΣ ΛΟΒΕΡΔΟΣ: Εσείς τι λέτε;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν μπορώ να το καταλάβω, λοιπόν, πραγματικά, γιατί θεωρούν κάποιοι ότι φταίει η Κυβέρνηση για το γεγονός ότι δεν έφτασαν εδώ να διαμαρτυρηθούν οι κάτοικοι του Γραμματικού. Αυτό δεν το καταλαβαίνω. 
      ΑΠΟΣΤΟΛΟΣ ΚΑΚΛΑΜΑΝΗΣ: Εμείς κάναμε ένα νόμο. Εσείς γιατί δεν τον εφαρμόζετε; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Είμαστε εδώ, το νόμο τον εφαρμόζουμε και το τονίζω. 
      ΑΠΟΣΤΟΛΟΣ ΚΑΚΛΑΜΑΝΗΣ: Πώς; Ρωτώντας την Αντιπολίτευση;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Το νόμο τον εφαρμόζουμε και τον υπερασπιστήκαμε σε όλα τα δικαστήρια. Γιατί ξέρετε, κύριε Πρόεδρε, δεν ήσασταν εδώ, εξηγούσα πόσο οι διαδικασίες στο Συμβούλιο της Επικρατείας και στο  Ελεγκτικό Συνέδριο ήταν χρονοβόρες. Σε καμία περίπτωση δεν μέμφομαι τη δικαιοσύνη, είναι το απόλυτο δικαίωμά της να κάνει τη δουλειά της, αλλά είναι μια πραγματικότητα το πόσος χρόνος χρειάστηκε. Και, παραδείγματος χάριν, για το Γραμματικό έχει τελειώσει το θέμα και βρίσκεται για προσυμβατικό έλεγχο η σχετική σύμβαση στο Ελεγκτικό Συνέδριο. 
      Λοιπόν, σεβαστήκαμε το νόμο, υπερασπιστήκαμε το νόμο ενώπιον των δικαστηρίων, τρέχουμε τις διαδικασίες, μας μέμφεται η Αντιπολίτευση γιατί στα τρία χρόνια δεν λύσαμε όσα δεν έκανε εκείνη τα είκοσι χρόνια και τα έκανε την τελευταία μέρα, που ψήφισε σ’ ένα νόμο χωροθέτησης, που τον ψηφίσαμε όλοι μαζί! Αυτό προσπαθώ να εξηγήσω. Από εκεί και πέρα, ούτε δικολαβίστικα είναι ούτε παραπληροφόρηση. Άλλα είναι τα δικολαβίστικα και τα είδαμε και σήμερα. Και, φυσικά, δεν εννοώ εκείνα που είπε ο κ. Κακλαμάνης, αυτά που άλλοι τα είπαν. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Τον πέραν του τριλέπτου χρόνο σας θα τον αφαιρέσω από τη δευτερολογία σας. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν θα δευτερολογήσω, κύριε Πρόεδρε. Ο κ. Νάκος θα κλείσει. 
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Λοβέρδος. 
      ΑΝΔΡΕΑΣ ΛΟΒΕΡΔΟΣ: Κύριε Πρόεδρε, ξεκινώντας εκ μέρους της Αξιωματικής Αντιπολίτευσης την υποστήριξη της επερώτησης, περιορίστηκα μόνο σε στοιχεία, που θεμελίωναν το έργο του ΠΑ.ΣΟ.Κ., την κριτική μας στη Νέα Δημοκρατία και συνεισέφερα σε ιδέες στηριγμένες στο πρόγραμμα του ΠΑ.ΣΟ.Κ που χτες αναπτύχθηκε για πρώτη φορά δημοσίως και στις μελέτες του Ι.ΣΤ.Α.ΜΕ. και στις διεργασίες στο Τεχνικό Επιμελητήριο για να αντιμετωπίσουμε και το πρόβλημα στο άμεσο μέλλον και έκανα συγκεκριμένες ερωτήσεις, αλλά και προτάσεις. 
      Αντ’ αυτών ο μη αρμόδιος Υπουργός, πέραν των αναληθειών και των ανακριβειών, που εξέφερε από το Βήμα της Βουλής, πήγε τη συζήτηση και εκεί που, όταν ξεκινήσουμε να συζητάμε, καταργούμε τα επιχειρήματα, γινόμαστε δήθεν πιπεράτοι, αλλά η συζήτηση περί της ουσίας χάνεται. Πήγε τη συζήτηση στα σκάνδαλα, πήγε τη συζήτηση εκεί όπου έχουν δείξει οι της Νέας Δημοκρατίας, κύριε Πρόεδρε, επιδεξιότητες, όχι να λύνουν τα προβλήματα της λυματολάσπης, αλλά να ασχολούνται με τη λάσπη. Η δικαιοσύνη, όμως, κύριε Πρόεδρε, αθωώνει ένα προς ένα τα θύματά τους. Σε ό,τι δε αφορά το αντικείμενο του επερωτώμενου και απόντα Υπουργού, είκοσι ένα μέλη της διοίκησης του Κτηματολογίου αθωώθηκαν. Θυμόμαστε στην Αίθουσα αυτή, την περασμένη περίοδο της Βουλής το τι λεγόταν. Οι συκοφάντες μπαίνουν στη θέση τους. 
      Εγώ δεν θα το παρακολουθήσω αυτό. Έχω λίγα λεπτά, θέλω να βοηθήσω, κύριε Υφυπουργέ, εσείς που με ακούτε. Τι έγινε; Ένας που ασκεί κριτική πρέπει να επικαλείται και τα δικά του πεπραγμένα. Νομιμοποιείται άραγε να ασκεί κριτική ή όχι; Εγώ ανέφερα από το Βήμα της Βουλής για τα πεπραγμένα των κυβερνήσεων του ΠΑ.ΣΟ.Κ, για δαπάνες 550.000.000 ευρώ, που χρηματοδότησαν την κατασκευή -τριάντα εννέα λέει το Υ.ΠΕ.ΧΩ.Δ.Ε., σαράντα πέντε λέμε εμείς, δεν έχει σημασία- χώρων υγειονομικής ταφής απορριμμάτων. Αναφέρθηκα στα τρία εργοστάσια μηχανικής επεξεργασίας, στη Καλαμάτα, στα Χανιά, στα Λιόσια. 
      Μιλώ από το Βήμα της Βουλής και στη δευτερολογία μου θα μιλήσω για τους σταθμούς μεταφόρτωσης. Και αφού μνημονεύσω και τα προγράμματα ανακύκλωσης και οτιδήποτε έχει τεθεί σε κίνηση από την πολιτική των κυβερνήσεών μας, αναρωτιέμαι: Εσείς της Νέας Δημοκρατίας, πρώτον, τι έχετε πράξει επί τρία χρόνια; Δεύτερον, ποιος είναι ο σχεδιασμός σας; Και τρίτον, τι θα γίνει με το Λεκανοπέδιο, που σε τέσσερις εβδομάδες θα έχει αξεπέραστο πρόβλημα;
      Τι θα γίνει, κύριε Υφυπουργέ; Τι θα κάνουμε έξι χιλιάδες τόνους απορριμμάτων μετά τον κορεσμό, στο τέλος Μαρτίου και αυτής της προσωρινής λύσης; 
      Θα τα στείλουμε στο διάστημα; Τι θα τα κάνουμε τα σκουπίδια, όταν μας έχει ειπωθεί και από τον Ε.Σ.Δ.N.A.Ε. και από την εταιρεία την οποία ρωτήσαμε, που είχε κατασκευάσει προηγουμένως τις ενδιάμεσες εκεί λύσεις, ότι ακόμη δεν έχει υπογραφεί η σχετική σύμβαση; Τι θα γίνει; Πώς σκοπεύετε να αντιμετωπίσετε αυτό το πρακτικό θέμα; Αυτά είναι τα μεγάλα μας ερωτήματα.
      Και επειδή με την αριθμητική όχι μόνο δεν έχετε καλή σχέση, αλλά επιδεικνύεται και ταλέντο στον αλχημισμό περί τους αριθμούς, θέλω απλώς να ξαναθυμίσω ότι παραλάβαμε από την κυβέρνηση Μητσοτάκη εξίμισι χιλιάδες χωματερές, χώρους παράνομης εναπόθεσης απορριμμάτων. Κατά το πρόγραμμά σας παραδώσαμε χίλιες τριακόσιες τέτοιες περιπτώσεις σε όλη τη χώρα. Ανακαλύπτετε άλλους αριθμούς μετά τις εκλογές, άλλους από αυτούς που είπε ο κ. Παυλόπουλος. Στην απάντηση που μου έδωσε ο κ. Σουφλιάς στις 7 Φεβρουαρίου αναφέρεται οψίμως βέβαια σε δύο χιλιάδες εξακόσιους είκοσι έξι τέτοιους παράνομους χώρους εναπόθεσης απορριμμάτων και όχι σε δύο χιλιάδες οκτακόσιους, που είπε ο κύριος Υπουργός Εσωτερικών. Υποτίθεται ότι από αυτούς έκλεισε χίλιους οκτακόσιους πενήντα.
      Αναρωτιέμαι πώς, όταν το 2005 στη Βουλή δίνει την ενημέρωση στον κ. Οικονόμου ότι υπάρχουν τριάντα εννέα Χ.Υ.Τ.Α. που λειτουργούν και τους παρέλαβε από τις κυβερνήσεις του ΠΑ.ΣΟ.Κ., κατασκευάζονται σαράντα οκτώ. Και το 2007 απαντά σε μένα ότι κατασκευάζονται σαράντα επτά. Δηλαδή παραδόθηκε μόνο ένας. Πώς έκλεισαν, λοιπόν, οι χωματερές; Πού πήγαν τα απορρίμματα; Εξέλειπαν ως διά μαγείας; Η Κυβέρνηση της Νέας Δημοκρατίας έχει μαγικές ικανότητες; Πώς κλείνει χωματερές χωρίς να ανοίγει ΧΥΤΑ; Έχει κάποια άλλη μέθοδο διαχείρισης των απορριμμάτων που δεν τη γνωρίζουμε; Πώς, ενώ δεν κατασκευάστηκαν εκείνοι οι Χ.Υ.Τ.Α. που θα εξυπηρετούσαν -κατά την απάντηση του Σουφλιά στον Βασίλη Οικονόμου- εξακόσιους νέους Ο.Τ.Α., έκλεισε τις χωματερές; Επαναλαμβάνω, πού πήγαν τα απορρίμματα;
      Κλείνω, κύριε Πρόεδρε, με κάτι που εκτιμώ ότι είναι χρήσιμο για τη συζήτησή μας. Για την περιοχή των Λιοσίων και της Φυλής, αντί οι Υπουργοί της Κυβέρνησης, της όποιας κυβέρνησης, να ασχολούνται με περιπτώσεις που θα κρίνει η δικαιοσύνη, πρέπει να σκέφτονται με σεβασμό αυτές τις περιοχές, που διευκολύνουν από το 1963 όλο το Λεκανοπέδιο σε σχέση με τα απορρίμματα. Πρέπει να δίνουν λύση στα προβλήματα των περιοχών και όχι να αναφέρονται σε περιόδους για τις οποίες θα δούμε τι θα πει και η δικαιοσύνη. Πρέπει να αναγνωρίζουν ότι αυτές οι περιοχές έχουν προσφέρει σε όλο το Λεκανοπέδιο.
      Αναρωτιέμαι για το Λεκανοπέδιο και για την υπόλοιπη χώρα, ποιες είναι οι απόψεις που έχει δεχθεί η Κυβέρνηση για να κάνει το σχεδιασμό της; Το Κ.Κ.Ε. εδώ, κύριε Υφυπουργέ, ανέβασε τους τόνους σε σχέση με την καύση. Εγώ είπα στην ομιλία μου περί όλων των σύγχρονων μεθόδων από τις οποίες κάποιες πρέπει να επιλέξετε. Το θέμα της καύσης ή αλλιώς της θερμικής επεξεργασίας το Ι.ΣΤ.Α.Μ.Ε., το επιστημονικό μας ίδρυμα, το επεξεργάστηκε και κατέθεσε προτάσεις. Το ΠΑ.ΣΟ.Κ. στο πρόγραμμά του μιλάει για σύγχρονες μεθόδους. Δεν κάνει τις συγκεκριμένες επιλογές. Όμως, ανοίγει η συζήτηση. Υπάρχει η μέθοδος που λέει ο κ. Σκυλλάκος, η μηχανική και η επιστημονική επεξεργασία, υπάρχει η θερμική επεξεργασία και φυσικά υπάρχει η μέθοδος της ανακύκλωσης, που θα χρησιμοποιείται παράπλευρα. Υπάρχει η μέθοδος της μείωσης των απορριμμάτων. Υπάρχει η πολύ σημαντική –και πρέπει να κάνετε πολιτικές ενημέρωσης εδώ- και καλή λειτουργία του πολίτη στην πηγή, σε σχέση με τα απορρίμματα. 
      Και πέραν της μείωσης του όγκου, πέραν της ενημέρωσης του πολίτη, πέραν της ανακύκλωσης, υπάρχει ένα μεγάλο ποσοστό απορριμμάτων, που κάτι πρέπει να τα κάνεις. Οι σύγχρονες μέθοδοι είναι οι μέθοδοι που δίνουν λύσεις στο ερώτημα αυτό. Όμως, κύριε Πρόεδρε, κάθε μέθοδος χρειάζεται δύο χρόνια, από τη στιγμή που το κράτος θα καταλήξει, μέχρι να έχει ολοκληρωμένο το εργοστάσιο, ας πούμε, της καύσης ή το εργοστάσιο της μηχανικής επεξεργασίας. Θέλει δύο χρόνια. Δεν χρειάζονται και κάποιες διαδικασίες στο δημόσιο; Ας φανταστούμε ότι σε τρία χρόνια θα παραδώσουμε κάτι. Πρώτον, λοιπόν, πρέπει να ξεκινήσει αυτό, αύριο να κάνετε την επιλογή. Εμείς δεν δεχόμαστε να ενοχοποιήσουμε το σχετικό διάλογο με τον τρόπο που το Κ.Κ.Ε. το κάνει. Εμείς συζητάμε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΧΡΗΣΤΟΣ ΖΩΗΣ: Πόσο χρόνο θέλετε;
      ΑΝΔΡΕΑΣ ΛΟΒΕΡΔΟΣ: Και αν ξεκινήσει, επαναλαμβάνω,…
      ΠΡΟΕΔΡΕΥΩΝ (Ιωάννης Τραγάκης): Κλείστε μ’ αυτό, παρακαλώ. 
      ΑΝΔΡΕΑΣ ΛΟΒΕΡΔΟΣ: Αν ξεκινήσει –επαναλαμβάνω- και μέχρι να ξεκινήσει, έχετε να ολοκληρώσετε το πρόγραμμα των Χ.Υ.Τ.Α., για να έχετε μια απόδοση. Και εμείς επιμένουμε στο χωροταξικό σχεδιασμό του 2003. Εσείς, που τον είχατε καταγγείλει τότε, θα τον προχωρήσετε;
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
      ΑΝΔΡΕΑΣ ΛΟΒΕΡΔΟΣ: Αφήστε με να κλείσω.
      Και αν το Συμβούλιο της Επικρατείας, κύριε Υφυπουργέ, απορρίψει, ας πούμε, τις ενστάσεις των πολιτών, θα τις αντιμετωπίσετε τις καραμπίνες εκεί; Θα πάνε οι μπουλντόζες στους Χ.Υ.Τ.Α. ή όχι; Αν υπαναχωρήσετε, γι’ αυτό έπρεπε να είναι το Υ.ΠΕ.ΧΩ.Δ.Ε. εδώ, έπρεπε να ξέρουμε τι σχεδιασμούς κάνει. Στην περίπτωση που πείτε «όχι» στην πίεση των πολιτών, τι θα κάνετε;
      ΠΡΟΕΔΡΕΥΩΝ (Ιωάννης Τραγάκης): Ωραία. Ευχαριστούμε. 
      ΑΝΔΡΕΑΣ ΛΟΒΕΡΔΟΣ: Και πάντως –κλείνω μ’  αυτήν τη φράση-…
      ΠΡΟΕΔΡΕΥΩΝ (Ιωάννης Τραγάκης): Τι κλείνετε; Όλο κλείνετε, αλλά…
      ΑΝΔΡΕΑΣ ΛΟΒΕΡΔΟΣ: Και πάντως, μέχρι να γίνουν όλα αυτά, πρέπει για το Λεκανοπέδιο να επιλύσετε το άμεσο πρόβλημα, αναφέρομαι στη νέα ενδιάμεση προσωρινή λύση για μετά το Μάρτιο, που εάν δεν κάνετε τις σχετικές ενέργειες, θα μείνουμε, όπως είπε ο κ. Γείτονας, το Πάσχα με τα απορρίμματα στο σπίτι μας. 
      ΠΡΟΕΔΡΕΥΩΝ (Ιωάννης Τραγάκης): Ωραία. Ευχαριστούμε. Και για να μην κατηγορηθώ για αδυναμία, γιατί σας έδωσα τέσσερα λεπτά παραπάνω από ό,τι δικαιούστε…
      ΑΝΔΡΕΑΣ ΛΟΒΕΡΔΟΣ: Όπως το κάνατε παντού, και για τον κύριο Υπουργό. 
      ΠΡΟΕΔΡΕΥΩΝ (Ιωάννης Τραγάκης): Δεν το έκανα παντού. 
      Θα επιβραβεύσω λοιπόν και την επιμέλεια του κ. Γείτονα, παρά το γεγονός ότι δεν δικαιούται να μιλήσει, γιατί έχει καταναλώσει το χρόνο της δευτερολογίας του. Θα σας δώσω όμως χρόνο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Τυπικά έχετε δίκιο. Δικαιούμαι μόνο ένα λεπτό, αλλά παρακαλώ την ανοχή σας, γιατί η συζήτηση πήρε έκταση.
      ΠΡΟΕΔΡΕΥΩΝ (Ιωάννης Τραγάκης): Θα  σας δώσω δύο λεπτά. 
      Ορίστε, έχετε το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κραυγαλέα, κύριε Πρόεδρε, είναι η απουσία σήμερα του κ. Σουφλιά και κραυγαλέα και η αδυναμία του Υπουργού Εσωτερικών κ. Παυλόπουλου να μας αποδείξει ότι υπάρχει έργο της Κυβέρνησης. 
      Είπε ο κ. Παυλόπουλος, για να δικαιολογήσει την απουσία του κ. Σουφλιά, ότι είναι ενιαία η ευθύνη της Κυβέρνησης, ενιαία εκφράζεται η Κυβέρνηση. Αυτό λέμε κι εμείς. Ενιαία είναι η ευθύνη της Κυβέρνησης και σας κατηγορούμε για αβελτηρίες και αδυναμίες όσον αφορά την αντιμετώπιση προβλημάτων στο περιβάλλον. Είναι ο «φτωχός συγγενής» η πολιτική για το περιβάλλον στην Κυβέρνησή σας. Και ο κ. Παυλόπουλος, στην αδυναμία του να στηρίξει το έργο της Κυβέρνησης, κατέφυγε σε παροιμίες. Είπε για τον κούκο. Ο κούκος δεν φέρνει την άνοιξη. Αλλά ο κ. Παυλόπουλος εκείνο που δεν κατάλαβε, είναι ότι μιμείται τη στρουθοκάμηλο. Βάζει το κεφάλι του στο παρελθόν. Και επειδή δεν μπορεί να δείξει το παρόν, αυτό έκανε και σήμερα, διαστρεβλώνοντας μάλιστα, κατά τη συνήθη του τακτική –είναι τακτική και της Κυβέρνησης και του κ. Παυλόπουλου προσωπικά- και απαξιώνοντας με ψέματα το έργο του ΠΑ.ΣΟ.Κ..
       Η ουσία όμως, κύριε Πρόεδρε, είναι μία, ότι τα συγκεκριμένα ερωτηματικά που θέσαμε για το θέμα της διαχείρισης των αποβλήτων, για τους κινδύνους και ιδιαίτερα για την εκρηκτική κατάσταση που δημιουργείται στην Αττική, έμειναν αναπάντητα. Το συμπέρασμα είναι ότι η πολιτική σας υποβαθμίζει συνεχώς το περιβάλλον. Και δεν είναι το τι κάναμε ή τι δεν κάναμε εμείς, κύριε  Νάκο. Είναι το ότι στα τρία χρόνια δεν βάλατε λιθαράκι. Δεν προχώρησε κανένας νέος Χ.Υ.Τ.Α.. Βρήκατε ως δικαιολογίες τις δικαστικές εμπλοκές όσον αφορά την Αθήνα. 
      Εγώ σας ρωτώ: Οι εργολάβοι έχουν εγκατασταθεί; Όχι. Μπορούν να εγκατασταθούν; Όχι. Η ενδιάμεση λύση, το ενδιάμεσο κύτταρο, έχει φθάσει στα όριά του; Ναι. Θα αντιμετωπίσουμε προβλήματα; Ναι. Υπάρχει εφεδρική λύση; Θα αναγκαστείτε να πάτε σε παράνομες λύσεις και αν προλάβουμε! Είναι έτσι ή όχι;
      Δεύτερον, έγινε κάποιος νέος σταθμός μεταφόρτωσης; Κανένας. Η ανακύκλωση πώς προχωράει; Την έχετε αναθέσει μέσω της εταιρείας σε υπεργολάβους, σε ποικιλώνυμα συμφέροντα. Και ουσιαστικά αυτό που δείχνουν ως αποτέλεσμα είναι πενιχρό, παρ’ όλο που είναι οι ίδιοι που διαχειρίζονται και τα αστικά απόβλητα και παρουσιάζουν δείκτες  «μαϊμού».
      Τρίτον, τα επικίνδυνα απόβλητα…
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, σε μισό λεπτό, αλλά έχουν σημασία αυτά που θα πω. 
      Ο κ. Σουφλιάς μας είπε πάλι, νίπτοντας τας χείρας του, ότι «Εξέδωσα κανονιστική απόφαση». Πάλι είναι στον αέρα. Και από τα επικίνδυνα απόβλητα, ξεχωρίζω αυτά που είναι ιδιαίτερα επικίνδυνα για τη δημόσια υγεία, τα ιατρικά απόβλητα. Αφού υπάρχει αυτό το εργοστάσιο και έχει τη δυνατότητα για καύση τριάντα τόνων ιατρικών επικίνδυνων αποβλήτων στην Αττική, των μολυσματικών αποβλήτων, γιατί πάνε μόνο οκτώ έως εννέα τόνοι;  Τι  γίνεται με τους υπόλοιπους;
      Και τελειώνω, κύριε Πρόεδρε, με αυτό που αφορά και την περιοχή σας, σχετικά με την Ψυττάλεια.  Δεν θα πίστευα ότι μπορεί ποτέ ο κ. Παυλόπουλος να μηδενίσει το έργο της Ψυττάλειας.  Το ΠΑ.ΣΟ.Κ. προχώρησε το μεγάλο έργο της Ψυττάλειας. Θυμάστε τις χαβούζες; Θυμάστε στην πρώτη μεταπολιτευτική  θητεία της τότε κυβέρνησής σας, ποιές ήταν οι κινητοποιήσεις για τις χαβούζες; Χαμός γινόταν στο Λεκανοπέδιο.  Όταν ήλθαμε στην κυβέρνηση, βρήκαμε τη λύση με την Ψυττάλεια. Προχωρήσαμε στην πρώτη φάση, στη δεύτερη φάση, στην τρίτη φάση. Απέμεινε πράγματι το εργοστάσιο ξήρανσης. Και σήμερα εσείς, μετά τρία χρόνια, μας έχετε δώσει εκατό χρονοδιαγράμματα.  Μας είχατε πει για το Μάρτιο.  Τώρα άκουσα την Ε.ΥΔ.Α.Π. να λέει Μάϊο για την πρώτη φάση, δηλαδή ένα μέρος. Σας ερωτώ: Τι θα γίνει με τη λυματολάσπη;
      Αυτά είναι τα ερωτήματα στα οποία περιμέναμε απάντηση. Απάντηση δεν δόθηκε μέχρι τώρα. Και πραγματικά επιβεβαιώνεται πόσο αναγκαία ήταν αυτή η επερώτηση. Να σας ταρακουνήσει. Δικαιολογημένα σας κατηγορούμε, για τη δική σας απραξία. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ο κ. Αηδόνης έχει το λόγο. 
      ΧΡΗΣΤΟΣ ΑΗΔΟΝΗΣ: Ευχαριστώ, κύριε Πρόεδρε.
      Πρώτα-πρώτα, θα ήθελα να κάνω μια παρατήρηση σ' αυτό που ανέφερε ο κ. Παυλόπουλος, στο ζήτημα των αντιδράσεων, στις οποίες αρεσκόμαστε ως Βουλευτές του ΠΑ.ΣΟ.Κ, όταν και εφόσον ο ίδιος καταθέτει ένα μέρος της δικής του αλήθειας. Θα ήθελα να πω ότι, όταν αντιδρά κάποιος, δεν είναι γιατί ακούει την αλήθεια, αλλά γιατί πολλές φορές ακούει είτε τη διαστροφή της αλήθειας είτε πολλά ψέματα. 
      Θα συστήσω, λοιπόν, στον κ. Παυλόπουλο να προσπαθήσει -πέρα από  μεγάλος προστάτης των κυβερνητικών επιλογών- πολλές φορές, στο μέλλον τουλάχιστον, να είναι πιο αντικειμενικός και πιο αληθινός. 
      Κλείνοντας αυτήν την παρατήρηση, εκείνο το οποίο θα ήθελα να πω, είναι το εξής. Είμαστε σήμερα σε μια νέα εποχή; Συμφωνούμε όλοι. Δεν υπάρχει κανείς που να διαφωνεί. Τι προσδιορίζει αυτήν την εποχή, σε σχέση με το ζήτημα του οικοσυστήματος; Την προσδιορίζει το ότι σήμερα υπάρχει  μια  τεχνολογική εξέλιξη, η οποία έχει επιβάλει συγκεκριμένους κανόνες, στη λογική μιας ασυδοσίας που έχει να κάνει με το οικονομικό όφελος. Και αυτό το οικονομικό όφελος το επιβάλλουν τα συμφέροντα. Άρα, λοιπόν, μιλάμε για έναν πλανήτη ο οποίος σήμερα, λόγω αυτών που έγιναν τα τελευταία εκατό έτη, κληρονομεί προβλήματα. 
      Ποια είναι αυτά τα προβλήματα; Το μεγάλο πρόβλημα, λοιπόν, είναι το πώς θα μπορέσει να αντιμετωπίσει το ζήτημα του περιβάλλοντος και το πώς θα μπορέσουμε να δώσουμε τη λύση, για να ζήσουν και οι επόμενες γενιές. Σ' αυτό το θέμα θα κληθούμε να απαντήσουμε όλοι, είτε είμαστε συντηρητικοί είτε είμαστε προοδευτικοί είτε είμαστε οτιδήποτε. 
      Άρα, λοιπόν, εκείνο το οποίο πρέπει να κάνουν οι σοβαρές κυβερνήσεις πάνω απ’ όλα, είναι να δουν πώς θα διαμορφώσουν τις νέες πολιτικές, οι οποίες θα δώσουν τη λύση σ' αυτό το μεγάλο πρόβλημα. Δεν είναι τυχαίο το ότι ξαφνικά υπάρχει μία μεγάλη ευαισθητοποίηση από τις κυβερνήσεις των μεγάλων χωρών που έχουν να κάνουν με κυρίαρχα ζητήματα που αφορούν αυτό ακριβώς το πρόβλημα, το πώς αντιμετωπίζουμε τα κυρίαρχα θέματα του περιβάλλοντος. 
      Άρα λοιπόν, πέρα από το αν έχετε κλείσει δέκα, είκοσι, τριάντα, σαράντα, πενήντα Χ.Υ.Τ.Α. ή αν έχετε ανοίξει ή αν έχετε ασκήσει κάποια πολιτική, το κυρίαρχο θέμα εδώ είναι ποιες πρέπει να είναι οι πολιτικές, οι οποίες πρέπει να αναπτυχθούν και ιδιαίτερα από σας, που σήμερα έχετε την κυβερνητική ευθύνη, για να μπορέσουμε πραγματικά να δώσουμε στους νέους ανθρώπους το δικαίωμα να ζήσουν και αυτοί σ’ αυτόν τον πλανήτη.
      Τι κάνετε, λοιπόν, εσείς σήμερα; Σας κατηγορήσαμε ότι δεν κάνετε τίποτα. Αυτό το οποίο έχετε παράξει ως έργο, είναι μηδενικό. Και δεν το λέμε εμείς. Το λέτε εσείς. Ακούστε τι είπε ο κ. Παυλόπουλος στην απάντησή του: «Εμείς διαμορφώσαμε το θεσμικό πλαίσιο». Τι λέτε; Σοβαρά; Αυτό είναι το μεγάλο έργο της Νέας Δημοκρατίας, η διαμόρφωση ενός θεσμικού πλαισίου; «Εμείς» -λέει- «ορίσαμε προσωρινούς αναδόχους στη Φυλή και στην Κερατέα και έχουμε πρόβλημα στο Γραμματικό».
      Τρομερό έργο κάνατε πραγματικά! Δηλαδή εάν αυτός είναι ο απολογισμός του έργου σας, πραγματικά αυτοί οι οποίοι σας παρακολουθούν σήμερα, τρίβουν τα μάτια τους. Τρίβουν τα μάτια τους για την ποιότητα της αλήθειας, την οποία καταθέσατε, δηλαδή ότι δεν κάνατε τίποτα, αγαπητοί συνάδελφοι της Νέας Δημοκρατίας και αγαπητή Κυβέρνηση της Νέας Δημοκρατίας. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Αυτή είναι η πραγματικότητα, την οποία δεν χρειάζεται κανείς πια να την καταλάβει. 
      Θα ήθελα να πω και κάτι τελευταίο, με το οποίο θα κλείσω, κύριε Πρόεδρε, γιατί δεν θέλω να κάνω υπέρβαση στο χρόνο. 
      Εδώ, στην πρωτολογία μου, σας διάβασα κάτι. Ο κ. Σουφλιάς σήμερα, στη λογική του ότι στις 31 Δεκεμβρίου λήγει η προθεσμία και η χώρα θα αναγκαστεί να καταθέσει πρόστιμα, λέει ότι δεν φταίει αυτός, αλλά το Υπουργείο Εσωτερικών και οι περιφερειάρχες, οι οποίοι δεν προχωρούν σε λύσεις. 
      Αποφασίστε, λοιπόν, ποιος φταίει. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
      Κύριε Υφυπουργέ, έχετε το λόγο. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε. 
      Θα παρακαλέσω τους κυρίους συναδέλφους να ακούσουν με προσοχή αυτά τα ελάχιστα, τα οποία θα πω, διότι η πραγματικότητα, όπως θα διαμορφωθεί, θα τους ξεπεράσει και μια που είναι κάποιοι Βουλευτές του κέντρου των Αθηνών, θα πρέπει να ξέρουν τι θα λένε στους ψηφοφόρους τους για το τι έχει γίνει και τι πρόκειται να γίνει. 
      Δεν υπάρχει αμφιβολία ότι η κουλτούρα που απαιτείται για την ανακύκλωση, δεν υπάρχει. Υπήρξε μια προσπάθεια πριν από μερικά χρόνια –θα θυμάστε όλοι τους κάδους, την ανακύκλωση, την καμπάνια- η οποία εγκαταλείφθηκε παντελώς. Και βεβαίως, η κουλτούρα, η νοοτροπία, δεν δημιουργείται σ’ αυτόν τον ελάχιστο χρόνο που διέρρευσε από τότε που αναλάβαμε την Κυβέρνηση, διότι θέλει δουλειά σε βάθος, την οποία εμείς τουλάχιστον έχουμε ξεκινήσει και θα σας αποδείξω με ποιο τρόπο. 
      Είπαν πολλοί συνάδελφοι ότι «χορεύουν» τα συμφέροντα στη χωματερή επάνω. Πράγματι, «χορεύουν». Ποιοι δημιούργησαν αυτά τα συμφέροντα,που «χορεύουν» με τον τρόπο που «χορεύουν»; Ποιοι δημιούργησαν τα αντισταθμιστικά των 30.000.000 ευρώ προς το Δήμο των Άνω Λιοσίων; Μιλάμε για 30.000.000 ευρώ! Εάν οποιοσδήποτε άλλος δήμος είχε αυτά τα χρήματα κάθε χρόνο, πιστεύω ότι οι δρόμοι θα ήταν στρωμένοι με δρύινα παρκέτα και τα πάρκα δεν ξέρω τι θα είχαν. Επί σειρά ετών, 30.000.000 ευρώ το χρόνο! 
      Υπάρχουν χρέη 300.000.000 ευρώ, όπως είπε ο κ. Παυλόπουλος, γιατί τα Λιόσια είναι η καρδιά του θέματος, είναι αυτοί που παίρνουν τα αντισταθμιστικά, περίπου το 40% των συνολικών εσόδων του Ε.Σ.Δ.Κ.Ν.Α. και έτσι δημιουργήθηκαν αυτά τα χρέη. 
      Κύριοι συνάδελφοι, ξέρετε τι άλλο «χορεύει» πάνω εκεί; Τα ζώα που έχει ο Δήμος Άνω Λιοσίων στην Αύρα Καλαμπάκας! Την περίοδο 1999-2001, ο Δήμος Άνω Λιοσίων αγόρασε έναντι 38.900.000 δραχμών κοπάδι με γελάδια και κατσίκια. Ποιος διεστραμμένος νους οδήγησε ένα δήμο να αγοράσει στην Καλαμπάκα κατσίκια και γελάδια; Υπάρχει χρέος 107.000 ευρώ για ζωοτροφές.
      ΑΝΔΡΕΑΣ ΛΟΒΕΡΔΟΣ: Πού θέλετε να ξέρουμε; Είναι τώρα επιχειρήματα αυτά; 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ρωτάω απλώς. Μιλάτε για τα συμφέροντα που «χορεύουν». Εγώ θεωρώ ότι αυτό είναι στοιχείο των συμφερόντων που «χορεύουν», κύριε συνάδελφε. 
      ΑΝΔΡΕΑΣ ΛΟΒΕΡΔΟΣ: Αν κοιτάξετε στις δαπάνες ενός δήμου, θα δείτε πως υπάρχουν κάποια πράγματα, τα οποία δεν μπορούμε να κατανοήσουμε. Αν ήμασταν δήμαρχοι, θα ξέραμε. Επειδή αυτό είναι γαργαλιστικό, γι’ αυτό το λέτε; 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα σας πω το εξής: Ολοκληρώθηκε ο περιφερειακός σχεδιασμός –γιατί λέτε τι κάνατε εσείς και τι δεν κάναμε εμείς και ότι δεν κάναμε τίποτα- το 2003. Εκτός από τον περιφερειακό σχεδιασμό, υπήρξαν μελέτες; Το σημαντικότερο, εξασφαλίσατε τα χρήματα για να υλοποιηθεί αυτός ο περιφερειακός σχεδιασμός; 
      Και μια άλλη σημαντική ερώτηση είναι η εξής: Μιλάτε σήμερα για σύγχρονες μεθόδους διαχείρισης των απορριμμάτων. Ξέρετε ότι ο περιφερειακός σας σχεδιασμός απαγόρευε την οποιαδήποτε άλλη μορφή και ότι με την αναθεώρηση του περιφερειακού σχεδιασμού, επετράπησαν οι σύγχρονοι τρόποι, οι οποίοι υπάρχουν στην τεχνολογία, για τη διαχείριση των απορριμμάτων; 
Τι προέβλεπε; Μηχανική ανακύκλωση και χώρους υγειονομικής ταφής, απαγορεύοντας οποιαδήποτε άλλη μέθοδο. Εργοστάσιο μηχανικής ανακύκλωσης απορριμμάτων, παγκόσμια πρωτοτυπία …
      ΑΝΔΡΕΑΣ ΛΟΒΕΡΔΟΣ: Μου επιτρέπετε μία διακοπή, κύριε Υφυπουργέ;
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα μιλήσετε μετά, έχετε τριτολογία.
      ΠΡΟΕΔΡΕΥΩΝ (Ιωάννης Τραγάκης): Δεν έχει, κύριε Υπουργέ.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι παγκόσμια πρωτοτυπία, ένα τεράστιο εργοστάσιο με υπερβάσεις, το οποίο ήταν ανενεργό. Και η Ευρωπαϊκή Ένωση αρνούνταν να χρηματοδοτήσει τον περιφερειακό σχεδιασμό, λόγω της ασυνέπειας του Ε.Σ.Δ.Κ.Ν.Α. και λόγω του ότι αυτό το εργοστάσιο δεν λειτουργούσε.
      Υποβάλατε ως κυβέρνηση -ο Ε.Σ.Δ.Κ.Ν.Α. τότε και, ως κυβέρνηση, στο Ταμείο Συνοχής το Υπουργείο Οικονομίας- στις 27-11-2003 και στις 6-10-2003 αιτήματα προς το Ταμείο για να χρηματοδοτηθούν αυτά τα έργα. Η απάντηση, κύριοι συνάδελφοι, ήταν ότι δεν θα τα χρηματοδοτούσαν, γιατί ήμασταν αναξιόπιστοι. 
      Εμείς πετύχαμε να αλλάξουμε το κλίμα. Δώσαμε 8.000.000 ευρώ, επιβλέψαμε και λειτούργησε το εργοστάσιο μηχανικής ανακύκλωσης. Θα καταθέσω τη βεβαίωση της «Ernst and Young» στα Πρακτικά, που πιστοποίησε τη λειτουργία του εργοστασίου μηχανικής ανακύκλωσης, το οποίο αλέθει χίλιους εκατό τόνους. 
      ΑΝΔΡΕΑΣ ΛΟΒΕΡΔΟΣ: Πήγα, κύριε Υφυπουργέ. Δεν το αμφισβητούμε αυτό. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μάλιστα. Σε ποια κατάσταση ήταν όταν αναλάβαμε; Λειτουργούσε, ήταν σκεπασμένο από τη λυματολάσπη ή είχε γίνει η κατάρρευση των πρανών;
      ΑΝΔΡΕΑΣ ΛΟΒΕΡΔΟΣ:  Είχε γίνει η ατάρρευση. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αποκαταστάθηκε η κατάρρευση; Λειτούργησε το εργοστάσιο; Με μαγικό τρόπο έγιναν αυτά, κύριε Λοβέρδο; Δεν έγιναν από κάποια κυβέρνηση, η οποία επέβλεψε αυτό το έργο; 
      ΑΝΔΡΕΑΣ ΛΟΒΕΡΔΟΣ: Μα, Κυβέρνηση είστε. Πρέπει να τα κάνετε αυτά.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Και φθάσαμε στο σημείο να πάρουμε και την πιστοποίηση ότι λειτουργεί. Άρα, μελέτες δεν αφήσατε, εργοστάσιο που δεν δούλευε αφήσατε, χρηματοδότηση δεν αφήσατε. 
      Πετύχαμε το Δεκέμβριο του 2004 χρηματοδότηση 152.000.000 ευρώ. Με δεδομένη τη χρηματοδότηση, κάναμε τις δημοπρασίες. Ήρθε η έγκριση από το Ταμείο Συνοχής και έγιναν οι δημοπρασίες και από τους τρεις ΧΥΤΑ, Φυλής, Κερατέας και Γραμματικού.
      Έχω ρωτήσει και άλλη φορά: Μπορείτε ως συνταγματολόγος, κύριε συνάδελφε, να μας υποδείξετε με ποιο τρόπο επιταχύνεται η διαδικασία στο Συμβούλιο της Επικρατείας, όταν οι εργολάβοι -στη μάχη για να πάρουν κάποια δουλειά- προσφεύγουν στο Συμβούλιο της Επικρατείας και καθυστερούν τις διαδικασίες; Εγώ δεν έχω βρει κάτι. Βρισκόμαστε εκεί, στη μάχη των εργολάβων και στους τρεις Χ.Υ.Τ.Α.. 
      Ας δούμε τι κάναμε στο μεταξύ, γιατί ξέραμε ότι θα υπάρξει μάχη -γιατί πάντα υπάρχει- και χρονοβόρες διαδικασίες. Κατασκευάσαμε, λοιπόν, το ενδιάμεσο κύτταρο με χρήματα που έδωσε το Υπουργείο Εσωτερικών. Και για να διασκεδάσω τις ανησυχίες σας, πέρασε από το Συμβούλιο η επέκταση του ενδιάμεσου κυττάρου και συμφωνήθηκε σε σύσκεψη το εξής, το οποίο σας παρακαλώ να σημειώσετε: Ο εργολάβος που είναι στο έργο σήμερα, θα συνεχίσει, επεκτείνοντας το ενδιάμεσο κύτταρο, για να κερδίσουμε χρόνο. 
      Και κατά τη διαγωνιστική διαδικασία –διότι απευθείας ανάθεση, κύριοι συνάδελφοι, δεν μπορεί να γίνει και καλώς δεν μπορεί να γίνει- επειδή πιέζει ο χρόνος, επεκτείνεται το ενδιάμεσο κύτταρο με συμφωνία με τον εργολάβο και με μία συμφωνία –και αναλαμβάνουμε εμείς την ευθύνη –κατά την οποία ο ανάδοχος που θα αναδειχθεί από τη διαγωνιστική διαδικασία, θα αποζημιώσει αυτόν που υπάρχει σήμερα για να κερδίσουμε χρόνο, υποβάλλοντας παράκληση και παίρνοντας μία πολιτική απόφαση οι δήμαρχοι των Λιοσίων, της Φυλής, που βρίσκεται εδώ, ο Γενικός Γραμματέας της Περιφέρειας, ο Πρόεδρος και ο Αντιπρόεδρος του Ε.Σ.Δ.Κ.Ν.Α. και εγώ.
      ΑΝΔΡΕΑΣ ΛΟΒΕΡΔΟΣ: Ξεκίνησε η κατασκευή του έργου;
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ξεκινάει τώρα. 
      ΑΝΔΡΕΑΣ ΛΟΒΕΡΔΟΣ: Πότε ξεκινάει;
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Πέρασε η τεχνική μελέτη χθες, την Τετάρτη, από το Συμβούλιο. Υπάρχουν διαδικασίες που δεν μπορούμε να τις παρακάμψουμε. Ξεκινάει άμεσα. 
      ΑΝΔΡΕΑΣ ΛΟΒΕΡΔΟΣ: Πότε θα ολοκληρωθεί;
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα ολοκληρωθεί σε περίπου εκατόν είκοσι ημέρες.
      ΑΝΔΡΕΑΣ ΛΟΒΕΡΔΟΣ: Και τι θα γίνει στο μεταξύ;
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Στο μεταξύ, αντέχει το ενδιάμεσο κύτταρο. Εάν υπάρξουν για μια μικρή ποσότητα ορισμένες λύσεις, αυτές τις λύσεις θα τις προτείνει ο Ε.Σ.Δ.Κ.Ν.Α., ανάλογα με την ευστάθεια των πρανών και με αίτημα προς το Υ.ΠΕ.ΧΩ.Δ.Ε. για την τροποποίηση των υφιστάμενων περιβαλλοντικών όρων.
      Να σας θυμίσω, κύριε συνάδελφε, ότι φορείς διαχείρισης των στερεών αποβλήτων σε όλη τη διαδικασία, από τη συλλογή, τη μεταφορά, τη συμπύκνωση, την επεξεργασία, την εναπόθεση, είναι οι Oργανισμοί Τοπικής Αυτοδιοίκησης, δεν είναι το Υπουργείο.
      ΑΝΔΡΕΑΣ ΛΟΒΕΡΔΟΣ: Σωστό είναι αυτό. Αλλά, κύριε Υπουργέ, υπάρχει αδιέξοδο για τρεις μήνες.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν υπάρχει αδιέξοδο, υπάρχει ισορροπία του τρόμου, την οποία κληρονομήσαμε. Κληρονομήσαμε το μηδέν και σχοινοβατούμε όλο αυτόν τον καιρό. 
      Να πω μια κουβέντα τώρα για τους Χ.Α.Δ.Α.. Δεν υπάρχει αμφιβολία ότι οι Οργανισμοί Τοπικής Αυτοδιοίκησης είναι απρόθυμοι μερικές φορές να επιτελέσουν το έργο τους, να αναλάβουν τις ευθύνες που τους αναλογούν, να προχωρήσουν στη χωροθέτηση έργων που έχουν υποβληθεί από τους περιφερειακούς σχεδιασμούς. Και τι κάναμε; Γιατί κορόιδευε ο κ. Αηδόνης τον Υπουργό, τον κ. Παυλόπουλο και έλεγε «Σιγά τη νομοθετική ρύθμιση που κάνατε». 
      Με το άρθρο 30 του ν. 3536, εάν οι Οργανισμοί Τοπικής Αυτοδιοίκησης δεν εκπληρώνουν τις υποχρεώσεις που έχουν, τότε αναλαμβάνει η περιφέρεια. Αφού βλέπατε την απροθυμία να προχωρήσουν ορισμένοι Οργανισμοί Τοπικής Αυτοδιοίκησης, γιατί δεν κάνατε ένα αντίστοιχο άρθρο όλα αυτά τα χρόνια, ώστε να τους επιβάλετε να εκπληρώσουν τις υποχρεώσεις τους; Μάλιστα, το αντίστοιχο άρθρο εδώ «πυροβολήθηκε» και από κάποιους της Αντιπολίτευσης, που έλεγαν γιατί φέρνετε αυτό το άρθρο. 
      ΑΝΔΡΕΑΣ ΛΟΒΕΡΔΟΣ: Ξέρετε τι θα γίνει;
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Για την εφαρμογή του περιφερειακού σχεδιασμού, σύμφωνα με το νόμο που υπήρχε και εξακολουθεί να υπάρχει, υπεύθυνοι είναι οι Οργανισμοί Τοπικής Αυτοδιοίκησης. Εάν δεν εκπληρώνουν τις υποχρεώσεις τους, τι έπρεπε να κάνουμε; Να σφυρίζουμε αδιάφορα; Να περιμένουμε να χωροθετήσουν την επακριβή θέση και να μην το κάνουν; 
      ΑΝΔΡΕΑΣ ΛΟΒΕΡΔΟΣ: Η Κυβέρνηση να κάνει το σχεδιασμό.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Η Κυβέρνηση έχει ολοκληρώσει τους περιφερειακούς σχεδιασμούς. Και θα σας πω γιατί είναι ανακριβές το νούμερο των επτά χιλιάδων ΧΑΔΑ που σας έδωσαν.
      ΑΝΔΡΕΑΣ ΛΟΒΕΡΔΟΣ: Εξήμισι χιλιάδες.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Των εξήμισι χιλιάδων Χ.Α.Δ.Α.. Είναι χίλιοι τριάντα τρεις οι Οργανισμοί Τοπικής Αυτοδιοίκησης, κύριε συνάδελφε. Εγώ δεν ξέρω πόσοι ήταν παλιά. Είναι αδύνατον να υπάρχουν σε κάθε Οργανισμό Τοπικής Αυτοδιοίκησης, εάν εξαιρέσουμε την Αττική και τη Θεσσαλονίκη, επτά Χ.Α.Δ.Α.. Είναι αδύνατον. 
      ΑΝΔΡΕΑΣ ΛΟΒΕΡΔΟΣ: Γιατί, λέτε για τις μεγάλες πόλεις, Αθήνα, Θεσσαλονίκη, Πάτρα, Λάρισα; 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ ξέρω ότι βρήκαμε δύο χιλιάδες οκτακόσιους εξήντα πέντε Χ.Α.Δ.Α.. Ακούστε μια κουβέντα μόνο. Τους αδειοδοτήσαμε όλους.’Οσον αφορά τις μελέτες περιβαλλοντικών επιπτώσεων και αδειοδοτήσεων, έχουμε ολοκληρωμένο σύστημα παρακολούθησης, γιατί γίνονται με ιλιγγιώδη ταχύτητα. Σας αναφέρω, για παράδειγμα, ότι με πίστωση 800.000 ευρώ που διαθέσαμε, ογδόντα Χ.Α.Δ.Α. θα κλείσουν στους Νομούς Τρικάλων και Καρδίτσας, γιατί ο φορέας, ο Δήμαρχος Τρικκαίων, ανέλαβε και θα κλείσουν μέχρι το καλοκαίρι. Με τέτοιες διαδικασίες πηγαίνουμε. Και σας λέω ότι το πολύ σε είκοσι μέρες, ένα μήνα, για να είμαι σίγουρος, θα μπορείτε στο διαδίκτυο να βλέπετε το ολοκληρωμένο πρόγραμμα παρακολούθησης των έργων αποκατάστασης των Χ.Α.Δ.Α. ανά την Ελλάδα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «Οι ‘Ελληνες στη Διασπορά 15ος-21ος αι.» και στους λοιπούς χώρους του Μεγάρου της Βουλής των Ελλήνων, σαράντα επτά μαθητές και μαθήτριες και τέσσερις συνοδοί καθηγητές από το 5ο Γυμνάσιο Μυτιλήνης.
      Η Βουλή τους καλωσορίζει.
      (Χειροκροτήματα από όλες τις πτέρυγες)
      Είναι η ιδιαίτερη περιφέρειά μου. Η καταγωγή μου είναι από τη Μυτιλήνη, για να ξέρετε. 
      Κύριοι συνάδελφοι, σας έχουν διανεμηθεί τα Πρακτικά της συνεδρίασης της Τρίτης 20 Φεβρουαρίου 2007  και ερωτάται το Σώμα αν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά της συνεδρίασης της Τρίτης 20 Φεβρουαρίου 2007 επικυρώθηκαν.
      Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 39/22/18-1-2007 επερώτησης Βουλευτών του ΠΑ.ΣΟ.Κ. προς τους Υπουργούς Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξίας και Δημοσίων Έργων, σχετικά με τη διαχείριση των απορριμμάτων και των αποβλήτων.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.05’, λύεται η συνεδρίαση για την προσεχή Δευτέρα 5 Μαρτίου 2007 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως, σύμφωνα με την ημερήσια διάταξη που θα διανεμηθεί. 
      
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
ΟΛΟΜΕΛΕΙΑ 2-3-07	ΣΕΛ. 2



