ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΡΜΗ’

Τρίτη 12 Ιουνίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Επί Διαδικαστικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2.Απαντήσεις Υπουργών σε ερωτήσεις Βουλευτών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Kύρωση της Συμφωνίας μεταξύ των Συμβαλλόμενων Κρατών-Μελών στη Συνθήκη για την ‘Ιδρυση του Ευρωπαϊκού Οργανισμού Διαστήματος και του Ευρωπαϊκού Οργανισμού Διαστήματος και του Ευρωπαϊκού Οργανισμού Διαστήματος για την προστασία και ανταλλαγή διαβαθμισμένων πληροφοριών», σελ.
2. Ψήφιση επί του συνόλου του σχεδίου νόμου του Υπουργείου Οικονομίας και Οικονομικών: «Πώληση και ταυτόχρονη μίσθωση ακινήτων του Δημοσίου, μακροχρόνιες και χρηματοδοτικές πιστώσεις του Δημοσίου και άλλες διατάξεις», σελ.
3. Συζήτηση και ψήφιση επί της αρχής, των άρθρων, των  τροπολογιών και του συνόλου του σχεδίου νόμου του Υπουργείου Δημόσιας Τάξης:                  «Προστασία του περιβάλλοντος, αγροτική ασφάλεια και άλλες διατάξεις», σελ.
4. Κατάθεση σχεδίου νόμου:
Οι Υπουργοί Δικαιοσύνης, Οικονομίας και Οικονομικών, Ανάπτυξης και Απασχόλησης και Κοινωνικής Προστασίας κατέθεσαν σχέδιο νόμου: «Πτωχευτικός Κώδικας», σελ.

ΟΜΙΛΗΤΕΣ
Α. Επί του Διαδικαστικού θέματος:
ΒΛΑΤΗΣ Ι., σελ.
ΚΑΣΤΑΝΙΔΗΣ Χ., σελ.
ΚΕΓΚΕΡΟΓΛΟΥ Β., σελ.
ΜΠΕΝΑΚΗ-ΨΑΡΟΥΔΑ Α., σελ.
ΠΟΛΥΔΩΡΑΣ Β., σελ.
ΣΟΥΡΛΑΣ Γ., σελ.
ΤΑΣΟΥΛΑΣ Κ., σελ.
ΦΟΥΝΤΟΥΚΙΔΟΥ Π., σελ.

Β. Επί του σχεδίου νόμου του Υπουργείου Δημόσιας Τάξης:
ΒΑΣΙΛΕΙΟΥ Θ., σελ.
ΒΛΑΤΗΣ Ι., σελ.
ΓΑΡΟΥΦΑΛΙΑΣ Γ., σελ.
ΓΕΙΤΟΝΑΣ Κ., σελ.
ΕΞΑΡΧΟΣ Β., σελ.
ΚΑΚΛΑΜΑΝΗΣ Α., σελ.
ΚΑΛΟΓΗΡΟΥ Χ., σελ.
ΚΑΝΕΛΛΟΠΟΥΛΟΥ Κ., σελ.
ΚΑΣΤΑΝΙΔΗΣ Χ., σελ.
ΚΑΤΣΙΦΑΡΑΣ Α., σελ.
ΚΕΓΚΕΡΟΓΛΟΥ Β., σελ.
ΚΙΛΤΙΔΗΣ Κ., σελ.
ΚΟΝΤΟΓΙΑΝΝΗΣ Γ., σελ.
ΚΟΡΚΑ-ΚΩΝΣΤΑ Α., σελ.
ΚΟΥΒΕΛΗΣ Φ., σελ.
ΚΟΥΣΕΛΑΣ Δ., σελ.
ΚΟΥΤΣΟΥΚΟΣ Ι., σελ.
ΛΥΚΟΥΡΕΝΤΖΟΣ Α., σελ.
ΜΑΚΡΗ Ζ., σελ.
ΜΑΝΩΛΑΚΗΣ Α., σελ.
ΜΑΡΚΟΓΙΑΝΝΑΚΗΣ Χ., σελ.
ΜΠΕΚΙΡΗΣ Μ., σελ.
ΜΠΟΥΓΑΣ Β., σελ.
ΠΕΡΛΕΠΕ-ΣΗΦΟΥΝΑΚΗ Α., σελ.
ΠΟΛΥΔΩΡΑΣ Β., σελ.
ΣΑΜΠΑΖΙΩΤΗΣ Δ., σελ.
ΣΓΟΥΡΙΔΗΣ Π., σελ.
ΣΚΟΠΕΛΙΤΗΣ Σ., σελ.
ΤΑΣΟΥΛΑΣ Κ., σελ.
ΤΖΑΚΡΗ Θ., σελ.
ΤΖΑΜΤΖΗΣ Ι., σελ.
ΤΖΙΜΑΣ Μ., σελ.
ΤΣΑΝΤΟΥΛΑΣ Δ., σελ.
ΤΣΙΟΚΑΣ Θ., σελ.
ΦΟΥΣΑΣ Α., σελ.
ΧΡΥΣΗΣ Β., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΡΜΗ΄
      Τρίτη 12 Ιουνίου 2007
      
      Αθήνα, σήμερα στις 12 Ιουνίου 2007, ημέρα Τρίτη και ώρα 18.19΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ  ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα):  Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Μιχαήλ Μπεκίρη , Βουλευτή Αχαΐας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία ο Δήμαρχος Καματερού Αττικής ζητεί την άμεση οριοθέτηση  των ρεμάτων  στην περιοχή του και τη διαπλάτυνση του ρέματος Εσχατέας.
      2) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Σύλλογος Αποφοίτων ΣΤΥΑ ζητεί την άμεση ψήφιση  του νέου μισθολογίου για το στρατιωτικό προσωπικό.
      3) Οι Βουλευτές Β΄ και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία η Πανελλαδική Ομοσπονδία Εργατοϋπαλλήλων Εμφιαλωμένων Ποτών, το Σωματείο Εργατοϋπαλλήλων Εταιρείας Τσάνταλη και το Σωματείο Εργατοϋπαλλήλων ΚΟΚΑ – ΚΟΛΑ 3 Ε Θεσσαλονίκης καταγγέλλουν τις συνεχιζόμενες δικαστικές διώξεις κατά συνδικαλιστών  του κλάδου των εμφιαλωμένων ποτών.
      4) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία ο Αγροτικός Οινοποιητικός Συνεταιρισμός Τυρνάβου Ν. Λάρισας ζητεί να καταταγεί η παραδοσιακή ποικιλία Μοσχάτο Αμβούργου στις οινοποιήσιμες  ποικιλίες κ.λπ.
      5) Οι Βουλευτές Β΄ και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία τα Σωματεία των συνταξιούχων Ι.Κ.Α. – Τ.Ε.Β.Ε. – Τ.Σ.Α. – Ν.Α.Τ. – ΕΛ.ΤΑ. – Τ.Α.Ε. – Ο.Τ.Α. – ΔΗΜΟΣΙΟΥ από τις περιοχές Θεσσαλίας – Μακεδονίας και Θράκης ζητούν την καθιέρωση κατώτερης σύνταξης στα 1050 ευρώ κ.λπ..
      6) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία ο Σύλλογος Συνταξιούχων ΙΚΑ Τυρνάβου και Περιχώρων  Ν. Λάρισας ζητεί να θεσμοθετηθεί κατώτερη γενική σύνταξη κ.λπ.
      7) Οι Βουλευτές Β’ και Α’ Πειραιώς κυρίες ΒΕΡΑ ΝΙΚΟΛΑΪΔΟΥ και ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία ο Δήμος Σαλαμίνας ζητεί να λειτουργήσει Παράρτημα του ΟΑΕΔ στη Σαλαμίνα.
      8) Οι Βουλευτές Α΄ και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία ο Δήμος Μεθάνων ζητεί να μη διακοπεί η καθημερινή λειτουργία του Υποκαταστήματος της Εθνικής Τράπεζας στα Μέθανα.
      9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Μ. Καλλιγέρης τέως Πρόεδρος του 1ου Κυνηγετικού Συλλόγου Χανίων ζητεί την επανεξέταση του διορισμού Διοικούσας Επιτροπής, στο Εθνικό Σκοπευτήριο Χανίων.
      10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία εργαζόμενοι στον τομέα καθαριότητας του Δήμου Παραμυθιάς ζητούν την καταβολή των δεδουλευμένων αποδοχών τους.
      11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Εμμανουήλ Δοργιάκης ζητεί σύνταξη λόγω αναπηρίας από το ΝΑΤ.
      12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας με το οποίο ζητείται η αναβάθμιση της εθνικής οδού στο Ίστρον Νομού Λασιθίου.
      13) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία η Πανελλαδική Ομοσπονδία Εργατοϋπαλλήλων  Εμφιαλωμένων Ποτών διαμαρτύρεται για τις συνεχιζόμενες διώξεις συνδικαλιστών του κλάδου.
      14) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Σούρπης Νομού Μαγνησίας ζητεί χρηματοδότηση για την εκπόνηση μελετών μέτρησης του αιολικού και ηλιακού δυναμικού στην περιοχή.
      15) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Αναπτυξιακή Επιχείρηση του Δήμου Σούρπης Νομού Μαγνησίας ζητεί επιχορήγηση για την έκδοση υλικού τουριστικής προβολής του Δήμου.
      16) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Αναπτυξιακή Επιχείρηση του Δήμου Σούρπης Νομού Μαγνησίας ζητεί επιχορήγηση για την εκπόνηση επιχειρησιακού προγράμματος τουριστικής ανάπτυξης του Δήμου.
      17) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Εθνική Οργάνωση Πολυτέκνων Αθηνών ζητεί την εφαρμογή του Ν. 3454/2006 για τους πολύτεκνους και την εκκαθάριση μητρώου μελών.
      18) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την αποδοχή αιτήματος του Δήμου Αφετών, σχετικά με τη χορήγηση χρημάτων στους ελαιοπαραγωγούς στα πλαίσια του προγράμματος Frost 2004.
      19) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την αποδοχή αιτήματος του Συλλόγου Γονέων, Κηδεμόνων και Φίλων Ατόμων με Ειδικές Ανάγκες του Νομού Μαγνησίας σχετικά με τη λειτουργία των Τ.Ε.Ε. και ΕΕΕΕΚ σε ολοήμερη βάση.
      20) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Κυκλαδική Ομοσπονδία Τουριστικών Καταλυμάτων «ΚΥΚΛΑΔΕΣ» ζητεί τη στελέχωση της Διεύθυνσης του Ε.Ο.Τ. Κυκλάδων.
      21) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Εμπορικός Σύλλογος Πάρου – Αντιπάρου ζητεί τη δρομολόγηση πλοίου από τον Πειραιά για την εξυπηρέτηση των μεταφορικών εταιρειών της Πάρου.
      22) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία το Εκκλησιαστικό Συμβούλιο του Ιερού Ναού Αγίου Τρύφωνος Βόλου ζητεί οικονομική ενίσχυση για την αποκατάσταση ζημιών από πλημμύρες.
      23) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Πρόεδρος του Τοπικού Συμβουλίου Δ.Δ. Κροκίου Δήμου Αλμυρού Μαγνησίας ζητεί την ανέγερση νέου κτιρίου για τη στέγαση του Δημοτικού Σχολείου Κροκίου.
      24) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Σούρπης Νομού Μαγνησίας ζητεί χρηματοδότηση για την εκπόνηση προμελέτης του αρδευτικού ταμιευτήρα, στη θέση Βράχος Βελέντζα του Δ.Δ. Δρυμώνας Μαγνησίας.
      25) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε δημοσίευμα εφημερίδας το οποίο αναφέρεται στην καθυστέρηση εξόφλησης των ιατρικών πράξεων από τον ΟΠΑΔ.
      26) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά με την οποία ο Δήμος Αιδηψού ζητεί τη διατήρηση του καταστήματος ΟΤΕ στα Λουτρά Αιδηψού.
      27) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία το Επιμελητήριο Ηρακλείου Κρήτης ζητεί τη μείωση των τιμολογίων του Οργανισμού Λιμένος Ηρακλείου Α.Ε.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 7509/3-5-07 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. 29149/24-5-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, σχετικά με τους προσεισμικούς ελέγχους στη Μαγνησία, και στο πλαίσιο των αρμοδιοτήτων μας, σας πληροφορούμε τα εξής:
      Το Υπουργείο Εσωτερικών, Δημόσιας Διοίκησης και Αποκέντρωσης συμμετέχει στη χρηματοδότηση του έργου «Αποτίμηση της σεισμικής διακινδύνευσης σε επίπεδο Οργανισμών Τοπικής Αυτοδιοίκησης (Ο.Τ.Α.)», με το ποσό των 300.000 ευρώ, μέσα από το αναπτυξιακό πρόγραμμα της Τοπικής Αυτοδιοίκησης «ΘΗΣΕΑΣ» και συγκεκριμένα από το 20% των πόρων του που αφορά σε οριζόντιες δράσεις.
      Πρόκειται ουσιαστικά για τη χρηματοδότηση ενός τμήματος του μακροπρόθεσμου εθνικού προγράμματος για την αντισεισμική ενίσχυση υφισταμένων κατασκευών, το οποίο προωθείται εδώ και χρόνια από το Τεχνικό Επιμελητήριο Ελλάδος και θεωρήσαμε υποχρέωσή μας να συνεισφέρουμε στην υλοποίησή του.
      Για την υλοποίηση του παραπάνω έργου έχει ήδη υπογραφεί προγραμματική σύμβαση μεταξύ του ΥΠ.ΕΣ.Δ.Δ.Α, της Κ.Ε.Δ.Κ.Ε. και του Τ.Ε.Ε., με την οποία το ΥΠ.ΕΣ.Δ.Δ.Α. ανέθεσε στο Τ.Ε.Ε. τη μελετητική και συμβουλευτική υποστήριξη των Ο.Τ.Α. για μια μακρόπνοη στρατηγική προσεισμικής ενίσχυσης ορισμένων κτιρίων.
      Με την επιτυχή ολοκλήρωση του παραπάνω έργου, θα είναι δυνατή η διευκόλυνση και επιτάχυνση προγραμμάτων ενίσχυσης υφισταμένων κατασκευών από τους Οργανισμούς Τοπικής Αυτοδιοίκησης. Θεωρούμε δε πολύ σημαντικές τις πρωτοβουλίες των Ο.Τ.Α. της χώρας, οι οποίοι είναι οι πλέον αρμόδιοι για την ενημέρωση των πολιτών κατά τόπους, καθώς και για τη λήψη των σχετικών αποφάσεων, με τη συμπαράσταση του Υπουργείου μας και του Τ.Ε.Ε..
      Ήδη έχει αποσταλεί από το Υπουργείο μας στους Δήμους, στις Περιφέρειες αλλά και στις Νομαρχιακές Αυτοδιοικήσεις της Χώρας, ένα τεύχος με τους γενικούς στόχους και τις φάσεις του προγράμματος, όπως αποτυπώθηκαν από το Τ.Ε.Ε.. Η έκδοση αυτή θα βοηθήσει στην κατανόηση των ποικίλων πλευρών του ζητήματος και της σημασίας μιας επιλεκτικής προσεισμικής ενίσχυσης ορισμένων εύτρωτων κτιρίων σε κάθε Ο.Τ.Α..
      Θα ακολουθήσουν και άλλα ειδικότερα ανά Ο.Τ.Α. στοιχεία, καθώς επίσης και διαρκής πληροφόρηση των ΟΤΑ για την εξέλιξη της σχετικής σύμβασης μεταξύ ΥΠ.ΕΣ.Δ.Δ.Α, Κ.Ε.Δ.Κ.Ε. και Τ.Ε.Ε..
      Για τα λοιπά θέματα, αρμόδιο να απαντήσει είναι το συνερωτώμενο Υπουργείο ΠΕ.ΧΩ.Δ.Ε..
      Ο Υφυπουργός
      ΘΑΝΑΣΗΣ ΝΑΚΟΣ»
      2. Στην με αριθμό 7501/3-5-07 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. ΥΠΠΟ/ΓΡ.ΥΠ/ΚΕ./12/21-5-07 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 7501/03.05.07 ερώτησης του Βουλευτή κ. Μιχάλη Καρχιμάκη και σύμφωνα με τα στοιχεία που έθεσε υπόψη μας η ΚΔ΄ Εφορεία Προϊστορικών και Κλασικών Αρχαιοτήτων, σας γνωρίζουμε τα εξής:
      Μετά από αίτημα της ΚΔ΄ ΕΠΚΑ προς τη Γενική Διεύθυνση Αρχαιοτήτων και Πολιτιστικής Κληρονομιάς και τη Γενική Διεύθυνση Διοικητικής Υποστήριξης και μετά από την προφορική έγκρισή τους, η ΚΔ΄ ΕΠΚΑ έχει προχωρήσει στην πρόσληψη ωρομίσθιου προσωπικού διαφόρων ειδικοτήτων για την εξυπηρέτηση των άμεσων και επειγουσών αναγκών της. Το προσωπικό αυτό προσελήφθη σύμφωνα με το Ν. 1958/91 άρθρο 81, το ΠΔ 99/92 άρθρο 10 και το Ν. 2026/92 άρθρο 21, διατάξεις οι οποίες σύμφωνα με το άρθρο 24 του Ν. 2190194 «Σύσταση ανεξάρτητης αρχής για την επιλογή προσωπικού και ρύθμιση θεμάτων Διοίκησης» (28/Α/3-3-1994), δεν θίγονται.
      Σύμφωνα με το άρθρο 16 του Ν. 3525/2007 «Πολιτιστική Χορηγία» (ΦΕΚ 16/Α/26-1-2007), με το οποίο αντικαταστάθηκε το άρθρο 10 του Π.Δ. 99/1992, η ανακοίνωση πρόσληψης προσωπικού αναρτάται στο κατάστημα της αρμόδιας Υπηρεσίας, πίνακας δε με τους κατά την κρίση των Προϊσταμένων κατάλληλους για πρόσληψη μαζί με τα δικαιολογητικά και τις αιτήσεις τους αποστέλλεται στην αρμόδια Γενική Διεύθυνση, η οποία και συντάσσει οριστικό κατάλογο των προς πρόσληψη ατόμων, επιφέροντας πιθανόν μεταβολές. Κατά τα παραπάνω δεν τίθεται θέμα δημοσίευσης των προκηρύξεων στον Τύπο, ούτε επιλογής προσωπικού με κριτήρια ΑΣΕΠ.
      Η ΚΔ' ΕΠΚΑ ανήρτησε τις σχετικές ανακοινώσεις στον πίνακα ανακοινώσεων των Γραφείων της, ενημερώνοντας επιπλέον με τηλεομοιοτυπία τους αντίστοιχους Δήμους, τη Νομαρχία Λασιθίου και τα κατά τόπους ΚΕΠ. Κατά τη σύνταξη των πινάκων των κατά την άποψη της αρμόδιας Υπηρεσίας κατάλληλων για πρόσληψη ατόμων ελήφθησαν υπόψη εκτός από τα ζητούμενα κατά την προκήρυξη τυπικά προσόντα και άλλα αντικειμενικά κριτήρια, όπως ο βαθμός απολυτηρίου, η εμπειρία, η πολυτεκνία, ο χρόνος ανεργίας, ενώ συνεκτιμήθηκαν και πρόσθετα προσόντα, όπως μεταπτυχιακοί τίτλοι και γνώση ξένων γλωσσών για ορισμένες ειδικότητες. Στη συνέχεια οι Αποφάσεις πρόσληψης σε εκτέλεση του Ν. 3525/2007 εξεδόθησαν σύμφωνα με τους διορθωμένους και εγκεκριμένους πίνακες της Γενικής Διεύθυνσης Αρχαιοτήτων και Πολιτιστικής Κληρονομιάς.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      3. Στην με αριθμό 7461/2-5-07 ερώτηση του Βουλευτή κ. Ντίνου Βρεττού δόθηκε με το υπ’ αριθμ. 24-5-07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Ν. Βρεττός, σας γνωρίζουμε ότι μία από τις τομές που προωθεί το Υπουργείο μας, για την αποτελεσματικότερη αντιμετώπιση των αστυνομικών προβλημάτων, και γενικότερα για την καλύτερη αστυνόμευση όλης της επικράτειας, καθώς και την αναβάθμιση των παρεχομένων στους πολίτες υπηρεσιών, είναι και η αναδιάρθρωση-αναδιοργάνωση των περιφερειακών αστυνομικών Υπηρεσιών, με βάση τη χωροταξική κατανομή των Δήμων, τις σύγχρονες ανάγκες της κοινωνίας και τα νέα αστυνομικά δεδομένα.
      Η συγκεκριμένη διαδικασία, λόγω της ευρύτητας του αντικειμένου της, απαιτεί, όπως είναι φυσικό, την προσεκτική, μεθοδική και υπεύθυνη αξιολόγηση όλων εκείνων των στοιχείων και δεδομένων, που κρίνονται απαραίτητα για τη μόρφωση της πληρέστερης δυνατής εικόνας των αστυνομικών προβλημάτων κάθε περιοχής, προκειμένου να προκριθούν οι πλέον ορθολογικές, αποτελεσματικές και με μακρόχρονη προοπτική καινοτόμες βελτιωτικές παρεμβάσεις, ενώ οι όποιες αποφάσεις ληφθούν θα επιδιωχθεί να συγκεντρώσουν την ευρύτερη δυνατή συναίνεση όλων των ενδιαφερομένων.
      Για το σκοπό αυτό καταρτίσθηκε σχετική μελέτη με την οποία έχει ολοκληρωθεί ο βασικός σχεδιασμός αναδιάρθρωσης όλων των περιφερειακών αστυνομικών Υπηρεσιών και σταδιακά προωθούνται και υλοποιούνται καίριας σημασίας βελτιωτικές και οργανωτικές παρεμβάσεις και ρυθμίσεις. Ήδη, μετά τη Γενική Αστυνομική Διεύθυνση Αττικής, ολοκληρώθηκε η αναδιάρθρωση των Υπηρεσιών της Γενικής Αστυνομικής Διεύθυνσης Θεσσαλονίκης με το π.δ. 48/2006. Αυτή τη χρονική περίοδο προωθείται π.δ. (βρίσκεται στο Συμβούλιο της Επικρατείας) για την αναδιάρθρωση των Γενικών Αστυνομικών Διευθύνσεων Ιονίων Νήσων, Βορείου και Νοτίου Αιγαίου. Στη συνέχεια θα ακολουθήσει η αναδιάρθρωση των Υπηρεσιών των Περιφερειών Ανατολικής Μακεδονίας, Θράκης και Κρήτης, καθώς και των λοιπών Περιφερειών της χώρας.
      Στο πλαίσιο αυτό ιδρύθηκαν 13 Υπηρεσίες Τροχαίας Αυτοκινητοδρόμων, από τις οποίες λειτουργούν οι 8, ενώ οι υπόλοιπες θα λειτουργήσουν σταδιακά το προσεχές χρονικό διάστημα, Παράλληλα συνεστήθησαν και λειτουργούν σε όλη τη χώρα 56 Ομάδες Ελέγχου και Πρόληψης Τροχαίων Ατυχημάτων Ο.Ε.Π.Τ.Α.), για την ενίσχυση της τροχονομικής αστυνόμευσης του οδικού δικτύου της χώρας. Επίσης ιδρύθηκαν και λειτουργούν η Γενική Διεύθυνση Ασφαλείας Επισήμων, Διεύθυνση Χειρισμού Κρίσεων, Διευθύνσεις Αλλοδαπών Αττικής και Θεσσαλονίκης, Διεύθυνση Μεταγωγών-Δικαστηρίων Αττικής, Διεύθυνση Διαβατηρίων, Υποδιευθύνσεις και Τμήματα Ασφαλείας στην Αττική, Αστυνομικό Τμήμα και Τμήμα Ασφαλείας Βοτανικού, Αστυνομικά Τμήματα Ταύρου και Ολυμπιακού Χωριού. Προήχθη σε Αστυνομικό Τμήμα ο Αστυνομικός Σταθμός Αυλώνος, σε Τμήμα Τροχαίας ο Αστυνομικός Σταθμός Τροχαίας Σαλαμίνος, ενώ επίκειται η λειτουργία των ιδρυθέντων Αστυνομικού Τμήματος και Τμήματος Ασφαλείας Π. Φαλήρου.
      Πέραν αυτών, για το θέμα των επιθέσεων και της προστασίας των ευπαθών στόχων (αστυνομικών εγκαταστάσεων και λοιπών χώρων και προσώπων), καθώς και γενικότερα για τη λειτουργία της Αστυνομίας, ενημερώθηκε η Εθνική Αντιπροσωπεία την 4-5-2007, κατά τη συζήτηση της 58/28-3-2007 επερώτησης, που κατέθεσαν Βουλευτές του ΠΑ.ΣΟ.Κ.
      Τέλος σας πληροφορούμε ότι θα κάνουμε ό,τι είναι ανθρωπίνως δυνατό ως Κυβέρνηση και ως Υπουργείο Δημοσίας Τάξεως και ως Αστυνομία, να αποτρέψουμε τη συνέχιση του κακού, φυσικά μέσα από το δημοκρατικό δρόμο. Ήδη, με αφορμή τα τελευταία περιστατικά, αναθεωρούνται οι όροι και οι απαιτήσεις της φρούρησης, επιτήρησης και περιπολίας ως προς την προστασία προσώπων και εγκαταστάσεων, ιδιαιτέρως των στατικών φρουρών.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
     4. Στην με αριθμό 7613/4-5-07 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. Φ90022/13907/837/25-5-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην  ανωτέρω ερώτηση που κατατέθηκε στη Βουλή των Ελλήνων από το βουλευτή κ. Μάρκο Μπόλαρη, σχετικά με την υπόθεση της κ. Λαμπρινής Φωκά - Ανδρέου, σας γνωρίζουμε τα ακόλουθα:
      1. Με τις διατάξεις της παραγράφου 2 του άρθρου 5 του ν.3029/2002 προβλέφθηκε η ένταξη στο ΙΚΑ-ΕΤΑΜ, έως 31.12.2007, των κλάδων σύνταξης των Ταμείων Τ.Α.Π.Ο.Τ.Ε., Τ.Σ.Π.Η.Σ.Α.Π., Τ.Σ.Π.Ε.Τ.Ε., Τ.Σ.Π.Α.Τ.Ε., Τ.Α.Π.Ι.Λ.Τ., Τ.Α.Π.Ε.Τ.Β.Α., Τ.Σ.Ε.Α.Π.Γ.Σ.Ο. και Τ.Α.Π.Α.Ε. Εθνική. Η ένταξη γίνεται με κοινή απόφαση των Υπουργών Οικονομίας και Οικονομικών και Απασχόλησης και Κοινωνικής Προστασίας. Κατ' εφαρμογή των ανωτέρω διατάξεων, με τη Φ10048/26904/1732/27.2.2004 απόφαση των Υπουργών Οικονομίας και Οικονομικών και Απασχόλησης και Κοινωνικής Προστασίας εντάχθηκε από 1.6.2004 στο ΙΚΑ-ΕΤΑΜ, ο κλάδος σύνταξης του Τ.Α.Π.Ι.Λ.Τ. Για τη συνταξιοδότηση των ασφαλισμένων του Ταμείου, οι οποίοι μέχρι 31.5.2004 είχαν υπαχθεί στην ασφάλιση του Τ.Α.Π.Ι.Λ.Τ., εξακολουθούν να εφαρμόζονται οι διατάξεις της νομοθεσίας του ενταχθέντος Ταμείου.
      Για τα πρόσωπα που αποχώρησαν από την ALPHA BANK μετά την ένταξη του Τ.Α.Π.Ι.Λ.Τ., και υπέβαλαν αίτηση συνταξιοδότησης στο ΙΚΑ- ΕΤΑΜ πλέον, επιλαμβάνεται η Υποδιεύθυνση Συγχωνευμένων Ταμείων του Περιφερειακού Υποκαταστήματος ΙΚΑ- ΕΤΑΜ Αθηνών, η οποία στη συνέχεια  διαβιβάζει το φάκελο στο αρμόδιο Περιφερειακό Υποκατάστημα για έκδοση απόφασης συνταξιοδότησης.
      Όπως μας πληροφόρησε η Διοίκηση του ΙΚΑ-ΕΤΑΜ, στην περίπτωση της ασφαλισμένης κ. Λαμπρινής Φωκά - Ανδρέου, η απόφαση αναγνώρισης μετατροπής του χρόνου Τ.Α.Π.Ι.Λ.Τ., εκδόθηκε την 24.4.2007, οπότε και διαβιβάστηκε στο ΙΚΑ-ΕΤΑΜ Σερρών. Στη συνέχεια, ο ολοκληρωμένος πλέον φάκελος εστάλη την 7.5.2007 στο Περιφερειακό Υποκατάστημα ΙΚΑ-ΕΤΑΜ Θεσσαλονίκης, το οποίο και αναμένεται σε εύλογο χρονικό διάστημα να προβεί στην έκδοση της συνταξιοδοτικής απόφασης.
        Η καθυστέρηση διεκπεραίωσης της συγκεκριμένης περίπτωσης οφείλεται στο γεγονός ότι η παράδοση στο ΙΚΑ-ΕΤΑΜ των ασφαλιστικών στοιχείων που τηρούνται στο ενταχθέν Ταμείο και τα οποία στοιχεία είναι απαραίτητα για την μετατροπή του χρόνου ασφάλισης γίνεται σταδιακά, για την αποφυγή λαθών και οποιονδήποτε άΑλων δυσλειτουργιών.
        Ο Υπουργός
        ΒΑΣΙΛΕΙΟΣ Ν. ΜΑΓΓΙΝΑΣ»
        5. Στην με αριθμό 7730/8-5-07 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. Φ90022/14202/1694/24-5-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην πιο πάνω σχετική ερώτηση, που κατατέθηκε στη Βουλή από το Βουλευτή κ. Βασίλη Οικονόμου, σχετικά με την πλήρη αξιοποίηση της πολυκλινικής του Ολυμπιακού Χωριού και την χρήση της όχι μόνο από τους κατοίκους της περιοχής αλλά από όλους τους ασφαλισμένους του ΙΚΑ-ΕΤΑΜ και των λοιπών ασφαλιστικών φορέων, σας γνωρίζουμε τα εξής:
      Με βάση τον Κανονισμό Ασθένειας του ΙΚΑ-ΕΤΑΜ, η περίθαλψη προς τους ασφαλισμένoυς του παρέχεται από τους ιατρούς του Ιδρύματος στους Yγειoνoμικoύς Σχηματισμούς του.
      Κατ' εξαίρεση, με τις διατάξεις του άρθρου 9 του Ν. 3552/2007 (ΦΕΚ 77, τ. Α'), το ΙΚΑ - ΕΤΑΜ δύναται να συνάψει σύμβαση με την εταιρεία κοινής ωφέλειας Ανώνυμη Εταιρεία Μονάδων Υγείας (ΑΕΜΥ Α.Ε.) που εδρεύει στο Ολυμπιακό Χωριό, για την παροχή ιατρικών υπηρεσιών στους ασφαλισμένους του ΙΚΑ - EΤΑΜ δικαιούχους του Οργανισμού Εργατικής Κατοικίας - κατοικούντες του Ολυμπιακού Χωριού από τους ιατρούς ειδικοτήτων της εταιρείας, κατά πράξη και περίπτωση σύμφωνα με τις διατάξεις του ΠΔ. 127/2005 (ΦΕΚ 182, τ. Α'). Με τη σύμβαση αυτή, μπορεί να χορηγηθεί στους ιατρούς της εταιρείας η δυνατότητα να χρησιμοποιούν τα έντυπα παραστατικά του ΙΚΑ, όπως μπλοκ αδειών, συνταγολόγια, έντυπα παρακλινικών διαγνωστικών εξετάσεων, σύμφωνα με τους κανονισμούς και εγκυκλίους του Ιδρύματος.
      Η εφαρμογή των διατάξεων αυτών δεν επιτρέπεται να επιφέρει οποιαδήποτε μεταβολή στα ασφαλιστικά δικαιώματα των ασφαλισμένων δικαιούχων, καθώς και στις αντίστοιχες υποχρεώσεις του ΙΚΑ - ΕΤΑΜ.
      Σημειώνεται, επίσης, ότι στην Τοπική Μονάδα Υγείας ΙΚΑ-ΕΤΑΜ Αχαρνών ισχύει ο θεσμός του οικογενειακού ιατρού και οι ασφαλισμένoι της περιοχής έχουν τη δυνατότητα να εξυπηρετηθούν αποτελεσματικά.
      Επιπλέον, σας ενημερώνουμε ότι στις 15.05.2007, η ανωτέρω Τοπική Μονάδα Υγείας εντάχθηκε στο Σύστημα Διαχείρισης Ζήτησης Υπηρεσιών Υγείας (184), τόσο για τις επισκέψεις στους θεράποντες ιατρούς, όσο και για το μικροβιολογικό εργαστήριο, με αποτέλεσμα οι ασφαλισμένoι να μπορούν να εξυπηρετηθούν άμεσα προγραμματίζοντας τα ραντεβού τους, χωρίς καθυστερήσεις και ταλαιπωρία.
	Τέλος και όσον αφορά στο θέμα της πλήρους αξιοποίησης της Πολυκλινικής, μέχρι σήμερα δεν έχουν αναφερθεί προβλήματα σχετικά με την εξυπηρέτηση των ασφαλισμένων του ΙΚΑ-ΕΤΑΜ και λοιπών Ασφαλιστικών Οργανισμών που κατοικούν στην ευρύτερη περιοχή των Δήμων Αχαρνών και Θρακομακεδόνων.
Ο Υπουργός
ΒΑΣΙΛΕΙΟΣ Ν. ΜΑΓΓΙΝΑΣ»
     6. Στην με αριθμό 7368/27.4.07 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 4338/22-5-07 έγγραφο από τον Υπουργό Μακεδονίας-Θράκης η ακόλουθη απάντηση:
      «1. Απαντώντας στη με αριθμό 7368/27-4-2007 ερώτηση, που κατέθεσε στη Βουλή η Βουλευτής κα. Ασημίνα Ξηροτύρη-Αικατερινάρη, με θέμα «Με πολλαπλά προβλήματα ιδιαίτερα ως προς την αντισεισμική επάρκεια μεγάλο μέρος του πολεοδομικού συγρκοτήματος της Θεσσαλονίκης» και όσον αφορά τις αρμοδιότητες της υπηρεσίας μας, σας ενημερώνουμε ότι η ευθύνη για τη συντήρηση και επισκευή διατηρητέων κτιρίων ανήκει στους ιδιοκτήτες τους. Για την εκτέλεση των απαιτούμενων εργασιών επισκευής διατηρητέων κτιρίων υπάρχει η δυνατότητα λήψης χαμηλότοκων και μακροπρόθεσμων δανείων για το σκοπό αυτό με ευνοϊκότερους όρους από τα συνήθη. Σε περίmωση που ιδιοκτήτες διατηρητέων κτιρίων αδρανούν ή αδυνατούν να προβούν στις σχετικές εργασίες μπορεί το Δημόσιο ή οι ΟΤΑ να αναλάβουν την εκτέλεσή τους καταλογίζοντας όλη ή μέρος της δαπάνης σε βάρος των υποχρέων (Π.Δ. της 15-4-1988/ΦΕΚ 317/Δ/26-4-1988 «Διατήρηση, επισκευή ή ανακατασκευή αρχιτεκτονικών, καλλιτεχνικών και στατικών στοιχείων διατηρητέων κτιρίων»).
      2. Η αρμόδια υπηρεσία του Υπουργείου μας (Δ/νση Περιβάλλοντος και Υποδομών) εξετάζει κατά προτεραιότητα τις μελέτες αποκατάστασης διατηρητέων κτιρίων που έχουν περιέλθει σε επικίνδυνη κατάσταση από στατικής και δομικής απόψεως. Σε διατηρητέα κτίρια, τμήματα των οποίων ή ολόκληρα έχουν κριθεί επικινδύνως ετοιμόρροπα και κατεδαφιστέα από την αρμόδια τριμελή επιτροπή της Νομαρχιακής Αυτοδιοίκησης κατά Νομό, εγκρίνει τις μελέτες ανακατασκευής τους σύμφωνα με όσα αναφέρονται στις διατάξεις του άρθρου 5 του Ν. 2831/ΦΕΚ 140/Δ/13-6-2000 «Τροποποίηση των διατάξεων του ν. 1577/1985 «Γενικός Οικοδομικός Κανονισμός» και άλλες πολεοδομικές διατάξεις».
      3. Εκτός των άλλων κινήτρων που ισχύουν για τα διατηρητέα κτίρια (μη ρυμοτόμηση, χαμηλότοκα επισκευαστικά δάνεια, μεταφορά συντελεστή δόμησης κ.λπ.), το Υπουργείο μας μπορεί, κατά περίπτωση, να εγκρίνει την προσθήκη καθ’ ύψος και κατ' επέκταση σ' αυτά, χωρίς υπέρβαση του ισχύοντος συντελεστή δόμησης, έτσι ώστε αφενός οι ιδιοκτήτες τους να αξιοποιήσουν σε μεγάλο βαθμό την περιουσία τους και αφετέρου να επισκευασθεί το διατηρητέο κτίριο και να ενισχυθεί σύμφωνα με τον ισχύοντα αντισεισμικό κανονισμό.
      Ο Υπουργός
      ΓΕΩΡΓΙΟΣ ΚΑΛΑΝΤΖΗΣ»
     7. Στην με αριθμό 7706/8.5.07 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 47850/ΙΗ/21.5.07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 7706/8-5-07, την οποία κατέθεσε ο Βουλευτής κ. Γεώργιος Παπαγεωργίου, σας γνωρίζουμε τα ακόλουθα:
      Οι μεταθέσεις των εκπαιδευτικών Π.Ε. ολοκληρώθηκαν στις 7-05-2007 με την αριθ.Φ.361.23/53/46299/Δ/7-05-07 απόφαση του Υφυπουργού ενώ στη Δ.Ε. στις 9-5-07 με την αριθ. 47642/Δ2/9-5-07 ομοία.
      Επιπλέον, έχει ήδη ξεκινήσει η διαδικασία επεξεργασίας της εγκυκλίου των αποσπάσεων των εκπαιδευτικών.
      Η διαδικασία εξαγωγής των αποτελεσμάτων του γραπτού διαγωνισμού εμπίπτει στην αποκλειστική αρμοδιότητα του ΑΣΕΠ και αναμένεται η έκδοσή τους. Όσον αφορά τους διορισμούς, το ΥΠΕΠΘ στο πλαίσιο του ετήσιου προγραμματισμού του για την εξασφάλιση της ομαλής λειτουργίας των σχολείων, υλοποιεί εγκαίρως τη διαδικασία μονίμων διορισμών των εκπαιδευτικών, ούτως ώστε οι εκπαιδευτικοί να βρίσκονται στις οργανικές τους θέσεις με την έναρξη του σχολικού έτους.
      Τέλος, προκειμένου να έχει ολοκληρωθεί η διαδικασία επιλογής Διευθυντών Σχολικών μονάδων πριν την έναρξη της νέας σχολικής χρονιάς, έχει ήδη ξεκινήσει η σχετική διαδικασία κατ' εφαρμογή των διατάξεων του Ν. 3467/2006 (ΦΕΚ 128 Α΄). Αφ’ ενός, λοιπόν για να μην υπάρχουν προβλήματα στελέχωσης την καινούργια σχολική χρονιά και αφετέρου για να τηρηθούν οι προβλεπόμενες προθεσμίες της διαδικασίας αυτής, η προθεσμία υποβολής αιτήσεων έληξε στις 4-5-2007 και έχει ήδη αρχίσει η επεξεργασία τους.
      Ο Υφυπουργός
      ΓΕΩΡΓΙΟΣ ΚΑΛΟΣ»
    8. Στην με αριθμό 7439/2.5.07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1293/16.5.07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Boυλευτής κ. Μ. Στρατάκης, σας πληρoφoρoύμε τα εξής:
      Η αναγραφή της εθνικής ονομασίας στους επιτραπέζιους οίνους χωρίς γεωγραφική ένδειξη προβλέπεται στον Καν. (ΕΚ) 1493/1999 στο Παράρτημα VII σημείο 2.
      Η Ισπανία και η Γαλλία έχουν αναγνωρίσει την ένδειξη «Αμπελώνες της Ισπανίας» και «Αμπελώνες της Γαλλίας» αντίστοιχα ως γεωγραφική ένδειξη για επιτραπέζιους οίνους που παράγονται σε ευρύτερες γεωγραφικές περιφέρειες των χωρών αυτών.
      Για το θέμα αυτό δεν έχει κατατεθεί στο Υπουργείο Αγροτικής Ανάπτυξης και Τροφίμων καμία επίσημη πρόταση από οποιοδήποτε αρμόδιο φορέα.
      Το Υπουργείο Αγροτικής Ανάπτυξης και Τροφίμων σε συνεργασία με τις Γαλλικές και Ισπανικές αρχές έχει εξασφαλίσει την εν λόγω νομοθεσία, την έχει αποστείλει στους αρμόδιους φορείς, μεταξύ των οποίων και στο ΚΕΟΣΟΕ και βρίσκεται στη διαδικασία μελέτης και επεξεργασίας της.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     9. Στην με αριθμό 6049/22-3-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1059/13-4-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην ανωτέρω ερώτηση που κατέθεσε ο Βουλευτής κ. Μ. Στρατάκης, για τα θέματα της αρμοδιότητάς μας, σας πληροφορούμε τα εξής:
     Σύμφωνα με την ισχύουσα νομοθεσία (Ν. Δ/γμα 420/70 άρθρο 25 και Ν. 2538/97) για την ίδρυση ιχθυόσκαλας ή ιχθυαγοράς με σκοπό τη χονδρική πώληση αλιευτικών προϊόντων, από νομικό πρόσωπο δημοσίου δικαίου ή οργανισμό ή ιδιώτη, σε οποιαδήποτε περιοχή της χώρας, απαιτείται εγκριτική απόφαση σκοπιμότητας του Υπουργού Γεωργίας (νυν Αγροτικής Ανάπτυξης και Τροφίμων) που δημοσιεύεται στην Εφημερίδα της Κυβέρνησης. Με την ίδια απόφαση καθορίζονται οι προϋποθέσεις που πρέπει να πληρούν οι εν λόγω ιχθυόσκαλες ή ιχθυαγορές καθώς και η έδρα αυτών.
     Στο πλαίσιο εκσυγχρονισμού της ισχύουσας αλιευτικής νομοθεσίας πρόκειται να αναθεωρηθεί - συμπληρωθεί και το υφιστάμενο θεσμικό πλαίσιο που διέπει τη λειτουργία των ιχθυοσκαλών - ιχθυαγορών χονδρικής πώλησης. Μεταξύ άλλων θα εξεταστεί η σκοπιμότητα και η δυνατότητα ίδρυσης ιχθυαγορών σε σχέση με τις υφιστάμενες ιχθυόσκαλες καθώς και η βελτίωση της διαδικασίας διακίνησης και εμπορίας αλιευμάτων σε συνάρτηση και με τις τυχόν ιδιαιτερότητες που υπάρχουν σε κάθε περιοχή.
     Συμπληρωματικά των ανωτέρω διαβιβάζεται το με αριθμ. πρωτ. 1359/12-4-07 έγγραφο του Ειδικού Γραμματέα του Γ΄ ΚΠΣ.
     Ο Υπουργός
     ΕΥΑΓΓΕΛΟΣ ΜΠΑΣΙΑΚΟΣ»
     10. Στην με αριθμό 5929/20-3-07 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 287/13-4-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στα ανωτέρω που κατέθεσε ο Βουλευτής κ. Β. Κεγκέρογλου, σας πληροφορούμε τα εξής:
     Τα επιστημονικά επιμελητήρια είναι εκ της ιδρύσεώς τους Ν.Π.Δ.Δ. και σύμβουλοι της πολιτείας.
     Μέλη των επιμελητηρίων αυτών είναι οι απόφοιτοι των πανεπιστημιακών σχολών με το ανώτατο επίπεδο σπουδών.
     Σε κάθε πεδίο εφαρμογής του συμβουλευτικού έργου των επιμελητηρίων υπάρχει μόνο ένα επιμελητήριο Τεχνικό Επιμελητήριο Ελλάδος (Τ.Ε.Ε.), Γεωτεχνικό Επιμελητήριο Ελλάδος (ΓΕΩΤ.Ε.Ε.), Οικονομικό Επιμελητήριο.
     Το Υπουργείο Αγροτικής Ανάπτυξης και Τροφίμων έχει υπό την εποπτεία του το ΓΕΩΤ.Ε.Ε. που το αντικείμενό του περιγράφεται στο άρθρο 2 του Ν. 1474/84 (ΦΕΚ 128/Α') και ευνόητο είναι ότι δεν είναι δυνατόν να υπάρχουν δυο επιμελητήρια σύμβουλοι της πολιτείας για τα ίδια θέματα της πρωτογενούς παραγωγής.
     Μέλη του ΓΕΩΤ.Ε.Ε. είναι οι πτυχιούχοι Πανεπιστημιακής Εκπαίδευσης πενταετούς φοίτησης.
     Όσον αφορά τα επαγγελματικά δικαιώματα των πτυχιούχων Τεχνολόγων Γεωπόνων είναι θέμα αρμοδιότητας του Υπουργείου Εθνικής Παιδείας και Θρησκευμάτων.
     Το Υπουργείο Αγροτικής Ανάπτυξης και Τροφίμων και οι εποπτευόμενοι από αυτό Οργανισμοί, προσλαμβάνουν και αξιοποιούν τους πτυχιούχους Τεχνολόγους Γεωπόνους στα αντικείμενα αρμοδιότητάς τους.
      Ο Υπουργός
      ΕΥΑΓΓΕΛΟΣ  ΜΠΑΣΙΑΚΟΣ»)
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στη συζήτηση των
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου:
     Η πρώτη με αριθμό 7588/4.5.2007 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Πολιτισμού, σχετικά με την παραχώρηση του Παγκρήτιου Σταδίου στο Δήμο Ηρακλείου, διαγράφεται λόγω κωλύματος του ερωτώμενου Υπουργού. 
     ΒΑΣΙΛΕΙΟΣ ΚΕΓΚΕΡΟΓΛΟΥ: Κυρία Πρόεδρε, θα ήθελα το λόγο.
     ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Κεγκέρογλου.
     ΒΑΣΙΛΕΙΟΣ ΚΕΓΚΕΡΟΓΛΟΥ: Κυρία Πρόεδρε, δυστυχώς, είναι η δεύτερη φορά για την ίδια ερώτηση που ο κύριος Υπουργός δηλώνει κώλυμα και θα ήθελα να εξετάσετε εάν πραγματικά υπάρχει το κώλυμα ή αν απαξιώνει τη διαδικασία του κοινοβουλευτικού ελέγχου και ταυτόχρονα αν αδιαφορεί για θέματα του Δήμου Ηρακλείου με τον οποίο υποτίθεται ότι έχει μία ιδιαίτερη σχέση. Στο Σχολείο του Δήμου Ηρακλείου πήγαινε ο κύριος Υπουργός. Δύο εβδομάδες τώρα δεν εμφανίζεται να μας απαντήσει για το Ηράκλειο.
     Ευχαριστώ.
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε, κύριε Κεγκέρογλου.
     Λαμβάνω υπ’ όψιν αυτά που είπατε. Όμως, πρέπει να παρατηρήσω και εγώ ότι σ’ αυτήν την ερώτησή σας απήντησε ο Υπουργός με μία ημέρα καθυστέρηση. Έχετε την γραπτή απάντηση την οποία έχω και εγώ εδώ. Επομένως, έρχεται στην ημερήσια διάταξη, λόγω της μιας μέρας καθυστέρησης. Αυτά για να είμαστε ξεκάθαροι.
     Πάντως, σήμερα είναι γνωστό ότι ο κύριος Υπουργός εγκαινιάζει κάποια εγκατάσταση πολιτιστικού χαρακτήρα και γι’ αυτό δεν είναι εδώ. Δεν νομίζω ότι αυτό είναι τόσο τρομερό, αλλά εγώ θα διαβιβάσω το παράπονό σας. 
     Η δεύτερη με αριθμό 7568/4-5-2007 ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Υγείας και Κοινωνικής Αλληλεγγύης, σχετικά με την κάλυψη των ελλείψεων σε προσωπικό στο Κέντρο Υγείας Ζαγοράς Πηλίου, διαγράφεται λόγω κωλύματος του ερωτώμενου Υπουργού.
     Η τρίτη με αριθμό 7088/20-4-2007 ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς την Υπουργό Εθνικής Παιδείας και Θρησκευμάτων, σχετικά με τις εργασιακές σχέσεις των εκπαιδευτικών του Αρσακείου Τιράνων, διαγράφεται λόγω κωλύματος του ερωτώμενου Υπουργού. 
     Αναφορές και ερωτήσεις δεύτερου κύκλου:
     Η με αριθμό 4839/27-2-2007 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Αγροτικής Ανάπτυξης και Τροφίμων, σχετικά με τη χρήση φωτοβολταϊκών συστημάτων από αγροτικές μονάδες, διαγράφεται επίσης, λόγω κωλύματος του ερωτώμενου Υπουργού. 
     Ολοκληρώθηκε η συζήτηση των αναφορών και ερωτήσεων.
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
     Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
     Υπουργείου Οικονομίας και Οικονομικών.
     Ψήφιση στο σύνολο του σχεδίου νόμου: «Πώληση και ταυτόχρονη μίσθωση ακινήτων του Δημοσίου, μακροχρόνιες και χρηματοδοτικές μισθώσεις του Δημοσίου και άλλες διατάξεις». 
     Το νομοσχέδιο θα ψηφιστεί στο σύνολο στη συνέχεια. 
     Υπουργείου Δημόσιας Τάξης.
     Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Προστασία του περιβάλλοντος, αγροτική ασφάλεια και άλλες διατάξεις», σύμφωνα με τα άρθρα 72, παράγραφος 4 του Συντάγματος και 108 παράγραφος 7 του Κανονισμού της Βουλής.
     Το νομοσχέδιο θα συζητηθεί κατά την αποψινή συνεδρίαση.
     Υπουργείου Οικονομίας και Οικονομικών.
     Μόνη συζήτηση επί της αρχής, των άρθρων και του συνόλου του σχεδίου νόμου: «Αναμόρφωση του Εθνικού Τελωνειακού Κώδικα και άλλες διατάξεις».
     Ερωτάται το Σώμα: Γίνεται δεκτό το νομοσχέδιο;
     ΜΕΡΙΚΟΙ  ΒΟΥΛΕΥΤΕΣ:  Κρατείται.
     ΠΡΟΕΔΡΟΣ (Άννα Μπενάκη-Ψαρούδα):  Το νομοσχέδιο κρατήθηκε και θα συζητηθεί κατά τη συνήθη διαδικασία.
     Υπουργείου Ανάπτυξης.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ των Συμβαλλόμενων Κρατών-Μελών στη Συνθήκη για την Ίδρυση του Ευρωπαϊκού Οργανισμού Διαστήματος και του Ευρωπαϊκού Οργανισμού Διαστήματος για την προστασία και ανταλλαγή διαβαθμισμένων πληροφοριών». 
     Η Συμφωνία αυτή ψηφίστηκε στη Διαρκή Επιτροπή κατά πλειοψηφία και εισάγεται σύμφωνα με το άρθρο 108 του Κανονισμού της Βουλής.
     Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Κύρωση της Συμφωνίας μεταξύ των Συμβαλλόμενων Κρατών-Μελών στη Συνθήκη για την Ίδρυση του Ευρωπαϊκού Οργανισμού Διαστήματος και του Ευρωπαϊκού Οργανισμού Διαστήματος για την προστασία και ανταλλαγή διαβαθμισμένων πληροφοριών». 
     Ερωτάται το Σώμα: Γίνεται δεκτό το νομοσχέδιο; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς, το νομοσχέδιο του Υπουργείου Ανάπτυξης  «Κύρωση της Συμφωνίας μεταξύ των Συμβαλλόμενων Κρατών-Μελών στη Συνθήκη για την Ίδρυση του Ευρωπαϊκού Οργανισμού Διαστήματος και του Ευρωπαϊκού Οργανισμού Διαστήματος για την προστασία και ανταλλαγή διαβαθμισμένων πληροφοριών» έγινε δεκτό σε μόνη συζήτηση κατ’ αρχήν, κατ’ άρθρο και στο σύνολο κατά πλειοψηφία και έχει ως εξής:
     (Να καταχωρισθεί το κείμενο του νομοσχεδίου)
     
ΠΡΟΕΔΡΟΣ(Άννα Μπενάκη-Ψαρούδα):  Υπουργείου Εθνικής Άμυνας.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understandin –MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις  Υποστήριξης της Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων Παραρτημάτων Α και Β αυτού».
     Ερωτάται το Σώμα: Γίνεται δεκτό το νομοσχέδιο; 
     ΜΕΡΙΚΟΙ ΒΟΥΛΕΥΤΕΣ: Κρατείται.
     ΠΡΟΕΔΡΟΣ (Άννα Μπενάκη-Ψαρούδα):  Το νομοσχέδιο κρατήθηκε και θα συζητηθεί κατά τη συνήθη διαδικασία. 
     Κυρίες και κύριοι συνάδελφοι, επανερχόμαστε στο νομοσχέδιο του Υπουργείου Οικονομίας και Οικονομικών.
     Ψήφιση στο σύνολο του σχεδίου νόμου: «Πώληση και ταυτόχρονη μίσθωση ακινήτων του Δημοσίου, μακροχρόνιες και χρηματοδοτικές πιστώσεις του Δημοσίου και άλλες διατάξεις». 
     Ερωτάται το Σώμα: Γίνεται δεκτό το νομοσχέδιο και στο σύνολο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο έγινε δεκτό κατά πλειοψηφία και στο σύνολο.
     Συνεπώς το νομοσχέδιο του Υπουργείου Οικονομίας και Οικονομικών: «Πώληση και ταυτόχρονη μίσθωση ακινήτων του Δημοσίου, μακροχρόνιες και χρηματοδοτικές πιστώσεις του Δημοσίου και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
     (Να καταχωρισθεί το κείμενο του νομοσχεδίου 10α)
     
     
     ΠΡΟΕΔΡΟΣ (Άννα Μπενάκη-Ψαρούδα): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Άννα Μπενάκη-Ψαρούδα):  Το Σώμα παρέσχε τη ζητηθείσα εξουσιοδότηση.
     Εισερχόμεθα στη συζήτηση του νομοσχεδίου του Υπουργείου Δημόσιας Τάξης.
     Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Προστασία του περιβάλλοντος, αγροτική ασφάλεια και άλλες διατάξεις» σύμφωνα με τα άρθρα 72, παράγραφος 4 του Συντάγματος και 108, παράγραφος 7 του Κανονισμού της Βουλής.
     Το νομοσχέδιο αυτό συζητήθηκε και ψηφίστηκε στην αρμόδια Διαρκή Επιτροπή, σε εφαρμογή της διάταξης του άρθρου 70, παράγραφος 2 του Συντάγματος. Θα συζητηθεί σε μία συζήτηση ενιαία, όπως ορίζουν το Σύνταγμα και ο Κανονισμός της Βουλής στις προαναφερθείσες διατάξεις του, μαζί με τις υπ’  αριθμό 1053/10 και 1056/11 υπουργικές τροπολογίες. 
     Η Διάσκεψη των Προέδρων αποφάσισε να διατεθεί συνολικός χρόνος έξι ωρών: τέσσερις ώρες για τις αγορεύσεις των εισηγητών, των ειδικών αγορητών και των εγγεγραμμένων στον κατάλογο ομιλητών και δύο ώρες για τις αγορεύσεις των Υπουργών και των κοινοβουλευτικών εκπροσώπων. 
     Η εγγραφή των Βουλευτών στον κατάλογο των ομιλητών θα είναι ελεύθερη και θα γίνει σύμφωνα με το άρθρο 96 του Κανονισμού της Βουλής, δηλαδή από την έναρξη της συζήτησης ως το τέλος της ομιλίας των εισηγητών. Για τη διάρκεια των αγορεύσεων και τη σειρά των ομιλητών εφαρμόζονται αναλόγως οι διατάξεις των άρθρων 97 και 64 του Κανονισμού.
     Σας γνωρίζω, επίσης, ότι κατά τη συζήτηση του νομοσχεδίου αυτού Κοινοβουλευτικός Εκπρόσωπος της Νέας Δημοκρατίας ορίζεται από το Γενικό Γραμματέα κ. Σταύρου, ο Βουλευτής κ. Κωνσταντίνος Τασούλας. 
     Κύριε Υπουργέ, έχετε να κάνετε κάποια παρατήρηση; 
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης):  Μάλιστα, κυρία Πρόεδρε.
     Έχω κάποιες νομοτεχνικές βελτιώσεις, τις οποίες όμως μπορούμε να διανείμουμε.
     ΠΡΟΕΔΡΟΣ (Άννα Μπενάκη-Ψαρούδα):  Κύριε Υπουργέ, εφόσον είναι μόνο νομοτεχνικές βελτιώσεις και δεν υπάρχει θέμα ουσίας, μπορείτε να τις καταθέσετε στα Πρακτικά και να διανεμηθούν αμέσως στους κυρίους συναδέλφους. 
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης):  Μάλιστα, κυρία Πρόεδρε.
     (Στο σημείο αυτό ο Υπουργός Δημόσιας Τάξης κ. Βύρων Πολύδωρας καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:
     
     (Να φωτογραφηθούν οι σελίδες 14, 15, 16)
      
	ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο εισηγητής της Νέας Δημοκρατίας, κ. Ιωάννης Μπούγας.
      ΙΩΑΝΝΗΣ ΜΠΟΥΓΑΣ:  Ευχαριστώ, κυρία Πρόεδρε. 
      Κυρίες και κύριοι συνάδελφοι, το νομοσχέδιο το οποίο έχω την τιμή να εισηγούμαι στο Σώμα, συστήνει μία νέα υπηρεσία του Υπουργείου Δημόσιας Τάξης, την Ελληνική Αγροφυλακή. Είναι γνωστό ότι η ύπαιθρος χώρα, τα αγροτικά ακίνητα και γενικά οι μη αστικές περιοχές αποτελούν ευρύ πεδίο παραγωγικών δραστηριοτήτων, η σύννομη άσκηση των οποίων συνιστά προϋπόθεση, αφ’ ενός για την ανάπτυξη της αγροτικής οικονομίας και αφ’ ετέρου για τη διασφάλιση της κοινωνικής ειρήνης και της ευνομίας των τοπικών κοινωνιών.
      Η πρόσφατη εμπειρία καταδεικνύει ότι η έλλειψη εποπτείας στην ύπαιθρο συνετέλεσε στον πολλαπλασιασμό των παραβάσεων της νομοθεσίας και των ιδιωτικών αντιδικιών, οι οποίες σχετίζονται προς αυτές.
     Φθορές, κλοπές, παράνομη υλοτομία, εκχερσώσεις, εμπρησμοί, καταπατήσεις ιδιωτικών και δημοσίων εκτάσεων, παράνομη βόσκηση, επιβλαβής διέλευση μέσω αλλοτρίων αγροτικών ακινήτων, παράνομη θήρα, αυθαίρετη εκμετάλλευση ή διευθέτηση αγροτικών υδάτων, παράνομη χρήση λιπασμάτων και ζιζανιοκτόνων είναι ορισμένες από τις συνηθέστερες παραβάσεις οι οποίες συναντώνται σε μη αστικές περιοχές. Παραβάσεις οι οποίες προβληματίζουν ιδίως τον αγροτικό κόσμο της χώρας μας, δυναμιτίζουν ιδιωτικές διενέξεις και επαυξάνουν την ανασφάλεια στις αγροτικές περιοχές, οι κάτοικοι των οποίων αισθάνονται έρμαια των επιτηδείων που αποθρασύνονται ολοένα και περισσότερο και δρουν ανενόχλητοι, αφού ούτε η Ελληνική Αστυνομία ούτε οποιαδήποτε άλλη υπηρεσία είναι σε θέση να ασχοληθεί στον προσήκοντα βαθμό με την τήρηση της νομιμότητας στις αγροτικές περιοχές.
     Από την άλλη πλευρά, η ευρωπαϊκή και η εθνική νομοθεσία, η νέα Κοινή Αγροτική Πολιτική, θέτουν νέες προϋποθέσεις και προδιαγραφές για τη γεωργία και την κτηνοτροφία. Οι δραστηριότητες αυτές πρέπει να αναπτύσσονται κατά τρόπο συμβατό προς τη διαφύλαξη του φυσικού περιβάλλοντος, την αρχή της αειφορίας και τους όρους του καθεστώτος πολλαπλής συμμόρφωσης σε εφαρμογή του ευρωπαϊκού κανονισμού 1782/2003, σχετικά με τη φυτική κάλυψη, την άροση, τη χρήση λιπασμάτων κ.λπ.. 
     Ένας συνδυασμός διαχρονικών αναγκών και νέων προκλήσεων για τη γεωργία απαιτεί επομένως την οργανωμένη εποπτεία της υπαίθρου. Στο καθήκον αυτό της οργανωμένης εποπτείας της υπαίθρου δεν μπόρεσε ωστόσο να ανταποκριθεί αποτελεσματικά κανένας από τους φορείς, στους οποίους ανατέθηκε η αρμοδιότητα της αγροτικής ασφάλειας διαδοχικά από την κατάργηση της Ελληνικής Αγροφυλακής δια του ν.1481/1984 και εντεύθεν. Ούτε η Νομαρχιακή ούτε η Τοπική Αυτοδιοίκηση, ούτε η Δημοτική Αστυνομία δύνανται να καλύψουν το έλλειμμα αγροτικής ασφάλειας και προστασίας του φυσικού περιβάλλοντος. Αφ’ ενός, γιατί αποτελούν υπηρεσίες εγκατεστημένες στα αστικά κέντρα, αφ’ ετέρου διότι τα προβλήματα αυτά τα οποία καλούνται να αντιμετωπίσουν, εκφεύγουν των ορίων δράσης και δυνατοτήτων που διαθέτουν. Δεν μπορούν να αντιμετωπιστούν αποσπασματικά, αλλά απαιτούν ένα ενιαίο σύστημα διαχείρισης για την αντιμετώπισή τους, για την εξυπηρέτηση ενός δημόσιου σκοπού υπέρτερου των τοπικών αναγκών.
     Αυτός είναι ο ρόλος τον οποίον καλείται να διαδραματίσει η νέα υπηρεσία που εισάγει το παρόν σχέδιο νόμου: «Η Ελληνική Αγροφυλακή». Μία υπηρεσία με διευρυμένες αρμοδιότητες, με ενιαίο κεντρικό επιχειρησιακό σχεδιασμό, μη υποκείμενο στην ανασταλτική επίδραση τοπικών μικροσυμφερόντων. Μία υπηρεσία που δεν σχεδιάστηκε απλώς ως ένας οργανισμός αγροτικής ασφάλειας, αλλά ως οικολογικός επόπτης και φύλακας του περιβάλλοντος, ως «αστυνομία της οικολογίας», όπως ευστόχως χαρακτηρίστηκε από τον Υπουργό Δημόσιας Τάξεως. Τούτο προκύπτει σαφώς από τις αρμοδιότητες του Σώματος, όπως καθορίζονται στο συζητούμενο σχέδιο νόμου.
     Σύμφωνα, λοιπόν, με το σχέδιο νόμου, το οποίο έχω την τιμή να εισηγούμαι, κύρια αρμοδιότητα της Αγροφυλακής ορίζεται η πρόληψη και καταστολή των αξιοποίνων πράξεων που αφορούν στο αγροτικό περιβάλλον, στα αγροτικά κτήματα, στα αρδευτικά ύδατα και στην περιουσία του δημοσίου, των Οργανισμών Τοπικής Αυτοδιοίκησης, των οργανισμών κοινής ωφέλειας, που βρίσκονται στο αγροτικό περιβάλλον, καθώς επίσης η εκτίμηση αγροζημιών, η έκδοση αγρονομικών διατάξεων και η δίωξη των παραβατών τους.
     Επίσης, η Αγροφυλακή ασκεί στις αγροτικές εκτάσεις και αρμοδιότητες αστυνόμευσης για την εφαρμογή των διατάξεων οι οποίες αφορούν μεταξύ άλλων στην πρόληψη των πυρκαγιών, στην προστασία του εδάφους και των υδάτων από τη ρύπανση, στην υλοτόμηση, στην παράνομη εκχέρσωση, στη βόσκηση, στην αυθαίρετη περίφραξη και δόμηση εντός αγροτικών ακινήτων.
     Επιπλέον, με τη συνολική εποπτεία του αγροτικού χώρου που θα διαθέτει το νέο Σώμα, συνεπικουρεί τις κατά κανόνα αρμόδιες υπηρεσίες σε θέματα τα οποία αφορούν κυρίως στην προστασία αρχαιολογικών και άλλων μνημείων, στον εντοπισμό φυτών από τα οποία παράγονται ναρκωτικές ουσίες, στην τήρηση των διατάξεων για το Κτηματολόγιο, το Ελαιοκομικό, Αμπελουργικό και Κτηνοτροφικό Μητρώο, την τήρηση των κωδίκων των ορθών γεωργικών πρακτικών, την ενημέρωση των αγροτών, την έκδοση βεβαιώσεων ποσοτικών στοιχείων και χαρακτηριστικών φυτικού και ζωικού κεφαλαίου, τον έλεγχο της τήρησης των προϋποθέσεων απόκτησης ιδιότητας του νέου αγρότη.
     Η Ελληνική Αγροφυλακή όσον αφορά στα καθήκοντα που της ανατίθενται δεν υποκαθιστά τις οικείες αρχές ή υπηρεσίες, αλλά τις συνεπικουρεί. Δεν τίθεται συνεπώς ζήτημα επικάλυψης αρμοδιοτήτων, όπως αβασίμως ισχυρίστηκαν στην επιτροπή οι Βουλευτές της Αντιπολίτευσης, αφού καθήκον της νέας υπηρεσίας είναι η αστυνόμευση, η εποπτεία, ο έλεγχος συμμόρφωσης προς τη νομιμότητα και η αξιοποίηση της συστηματικής παρουσίας της στα αγροτικά ακίνητα, προς έγκαιρη ειδοποίηση των αρμοδίων αρχών επί διαπιστούμενων παραβάσεων, που συχνότατα οι κατεξοχήν αρμόδιες αρχές δεν έχουν ούτε τα μέσα, ούτε το προσωπικό για να διενεργήσουν επιτόπιους ελέγχους.
     Όσον αφορά το οργανωτικό σκέλος της νέας υπηρεσίας, η Ελληνική Αγροφυλακή αποτελεί, σύμφωνα με τη διάταξη του άρθρου 4 του συζητούμενου σχεδίου νόμου ιδιότυπη, αυτοτελή υπηρεσία του Υπουργείου Δημοσίας Τάξεως. Το προσωπικό της ακολουθεί κανόνες πειθαρχίας, βρίσκεται σε διαρκή ετοιμότητα για την εκπλήρωση της αποστολής της και την αντιμετώπιση εκτάκτων αναγκών. 
     Το αγρονομικό προσωπικό θεωρείται ότι βρίσκεται σε διατεταγμένη υπηρεσία σε κάθε περίπτωση που καθίσταται αναγκαία η επέμβασή του. Η οπλοφορία και η εκπαίδευση στα όπλα του προσωπικού αυτού, διέπεται από τις διατάξεις του ν.3169/2003. 
     Η νέα υπηρεσία συγκροτείται από τις κεντρικές υπηρεσίες του Αρχηγείου και της Αγρονομικής Ακαδημίας καθώς και τις περιφερειακές υπηρεσίες. Ως περιφερειακές υπηρεσίες προβλέπονται οι Διευθύνσεις Αγροφυλακής των περιφερειών, μία ανά διοικητική περιφέρεια, και τα Αγρονομικά Τμήματα, τουλάχιστον ένα ανά νομό. Στην έδρα κάθε Διεύθυνσης συνιστάται αγρονομικό συμβούλιο με αρμοδιότητα τον προσδιορισμό των μέτρων αντιμετώπισης σοβαρών περιστατικών, αρμοδιότητας του Σώματος και την έκδοση αγρονομικών διατάξεων.
     Το προσωπικό της Αγροφυλακής διακρίνεται σε αγρονομικό και πολιτικό. Οι οργανικές θέσεις του αγρονομικού προσωπικού καθορίζονται σε τέσσερις χιλιάδες είκοσι εννέα. Στη βάση της ιεραρχικής κλίμακας τίθεται ο βαθμός του Αγροφύλακα, ακολουθεί ο βαθμός του Αρχιφύλακα, του Αγρονόμου, του Αγρονομικού Υποδιευθυντή και του Αγρονομικού Διευθυντή και στην κορυφή του Αρχηγού της υπηρεσίας.
     Παράλληλα συνιστώνται ενενήντα έξι οργανικές θέσεις πολιτικού προσωπικού, εκ των οποίων οι είκοσι εννέα είναι πανεπιστημιακής εκπαίδευσης και οι είκοσι τέσσερις εξ αυτών είναι θέσεις Π.Ε. Περιβαλλοντολόγων, πρόνοια που καταδεικνύει τον οικολογικό προσανατολισμό της νέας υπηρεσίας.
     Εδώ πρέπει να λεχθεί, κυρίες και κύριοι συνάδελφοι, ότι με τις διατάξεις του συζητούμενου σχεδίου νόμου που αφορούν στην πρόσληψη αγρονομικού προσωπικού, δεν θίγεται η διάταξη του άρθρου 103, παράγραφος 7 του Συντάγματος, όπως ισχυρίστηκαν στη διαρκή επιτροπή οι Βουλευτές της αντιπολίτευσης, διότι η Ελληνική Αγροφυλακή αποτελεί ιδιότυπη υπηρεσία του Υπουργείου Δημόσιας Τάξεως, όπως το Πυροσβεστικό Σώμα και ως εκ τούτου το αγρονομικό προσωπικό δεν υπάγεται, ως προς τον τρόπο πρόσληψης, στους κανόνες του ΑΣΕΠ.
     Ως δόκιμοι αγροφύλακες κατατάσσονται Έλληνες πολίτες, κάτοχοι τίτλου σπουδών, οποιουδήποτε τύπου λυκείου, που έχουν συμπληρώσει το 21ο έτος της ηλικίας τους και σύμφωνα με το σχέδιο νόμου, δεν έχουν υπερβεί το 35ο έτος. 
     Κύριε Υπουργέ, ζητάμε το όριο αυτό να ανεβεί στο 38ο έτος της ηλικίας.
     Οι υποψήφιοι προς πρόσληψη απαιτείται να κατοικούν την τελευταία πενταετία ή να κατοικούσαν από τη γέννησή τους και μέχρι το 18ο έτος της ηλικίας τους στο νομό υπηρεσιών της Αγροφυλακής όπου επιθυμούν να προσληφθούν και κατά προτίμηση σε περιοχές που περιλαμβάνονται στην τοπική αρμοδιότητα των υπηρεσιών αυτών, γεγονός το οποίο αξιολογείται.
     Κυρίες και κύριοι συνάδελφοι, η εντοπιότητα του αγρονομικού προσωπικού αφ’ενός δίδει δυνατότητα πρόσληψης νέων ανθρώπων που ζουν σε μη αστικές περιοχές, αφ’ετέρου προσφέρει το πλεονέκτημα γνώσης της υπαίθρου και των αγροτικών κτημάτων, γνώση η οποία συνιστά κρίσιμο παράγοντα για την επιτυχία της αποστολής της νέας υπηρεσίας. Η επιλογή των δοκίμων Αγροφυλάκων γίνεται, όπως προβλέπεται από το σχέδιο νόμου, με το σύστημα των αντικειμενικών κριτηρίων. Κριτήρια πρόσληψης αποτελούν ο γενικός βαθμός του απολυτηρίου λυκείου, η γνώση ξένων γλωσσών, η στρατιωτική θητεία ως εφέδρων αξιωματικών ή στις Ειδικές Δυνάμεις, η άδεια οδήγησης μοτοποδηλάτου, μοτοσικλέτας κ.λπ..
     Τέλος, για την αξιολόγηση της προσωπικότητας των υποψηφίων, καθώς επίσης και της δυνατότητάς τους να ανταποκριθούν στα καθήκοντα τα οποία πρόκειται να επιτελέσουν, οι υποψήφιοι υποβάλλονται σε συνέντευξη ενώπιον εξεταστικής επιτροπής, η οποία αποτελείται από έναν σύμβουλο του Νομικού Συμβουλίου του Κράτους και δύο Αγρονομικούς Διευθυντές.
      Εξάλλου, ποσοστό μέχρι 12% των δοκίμων αγροφυλάκων που εισάγονται στην οικεία σχολή καλύπτεται από υποψηφίους ειδικών κατηγοριών, με βάση πάντα τη σειρά επιτυχίας στη σχετική διαδικασία πρόσληψης: Γονείς και τέκνα πολυτέκνων και οικογενειών με τρία τέκνα, τέκνα αναπήρων και θυμάτων πολέμου κ.α.. 
      Στο σχέδιο νόμου ρυθμίζονται επίσης θέματα υπηρεσιακής κατάστασης, μετακινήσεων, αδειών, πειθαρχικού ελέγχου του αγρονομικού προσωπικού. Προβλέπεται η υποχρεωτική παραμονή στην υπηρεσία των αγροφυλάκων για πέντε έτη και των αγρονόμων για δέκα έτη, η μισθολογική εξέλιξη του προσωπικού σε δεκαοκτώ κλιμάκια, η περίθαλψη του προσωπικού, η παροχή υλικών και ηθικών αμοιβών, η ασφάλισή του, η υποβολή δήλωσης περιουσιακής κατάστασης, η διερεύνηση αδικημάτων που διαπράττονται από το αγρονομικό προσωπικό, καθώς και συνδικαλιστικά δικαιώματα αυτού. 
      Τη λειτουργικότητα της αποστολής της νέας υπηρεσίας υπηρετεί και η θέσπιση μιας ιδιαίτερης κατηγορίας αγροτικών αδικημάτων με το συζητούμενο σχέδιο νόμου, δηλαδή πταισμάτων τα οποία τιμωρούνται με κράτηση ή και πρόστιμο και εκδικάζονται από το οικείο Πταισματοδικείο. Τέτοια είναι η κλοπή, η υπεξαίρεση αγροτικού κινητού, η φθορά αγροτικού κτήματος, η φθορά με ζώα, η ειδική ευθύνη εξουσιαστού, η διατάραξη της ροής των αρδευτικών υδάτων κ.λπ. 
      Η θέσπιση των αγροτικών αδικημάτων αποσκοπεί στην αποσυμφόρηση των πλημμελειοδικείων  από πληθώρα αδικημάτων ήσσονος μεν δικαστικής σημασίας, ιδιαίτερης όμως βαρύτητας για τις τοπικές κοινωνίες.  Αν τα αδικήματα αυτά  δεν αντιμετωπιστούν εγκαίρως, η εμπειρία έχει δείξει ότι δύνανται να αποτελέσουν τη γενεσιουργό αιτία πρόκλησης άλλων ιδιαίτερα σοβαρών εγκλημάτων. 
      Για την αρχική συγκρότηση, κυρίες και κύριοι συνάδελφοι, της Ελληνικής Αγροφυλακής και την άμεση αντιμετώπιση των αναγκών που συνεπάγεται η οργάνωση μιας νέας υπηρεσίας, το παρόν σχέδιο νόμου καταλήγει με τη θέσπιση μεταβατικών διατάξεων, του άρθρου 53. Προβλέπεται στη διάταξη που προανέφερα η δυνατότητα μετάταξης προσωπικού στην νέα υπηρεσία, ανάκλησης από την εφεδρεία αξιωματικών της Ελληνικής Αστυνομίας και του Πυροσβεστικού Σώματος οι οποίοι μετατάσσονται στην Αγροφυλακή με το βαθμό του αγρονομικού διευθυντή, καθώς και επαναφοράς στην ενεργό υπηρεσία συνταξιούχων πολιτικών υπαλλήλων που υπηρετούσαν στην διεύθυνση Αγροφυλακής του Υπουργείου Δημόσιας Τάξης. 
      Στο ίδιο πνεύμα, με απόφαση του Υπουργού Δημόσιας Τάξης που δημοσιεύεται στην Εφημερίδα της Κυβερνήσεως, προσλαμβάνονται οι επιτυχόντες του διαγωνισμού του 1993 για την πρόσληψη αγροφυλάκων που προκηρύχθηκε με απόφαση του Υπουργού Δημόσιας Τάξης και τα ονόματα των οποίων περιλαμβάνονται επίσης νόμιμα σε απόφαση του Υπουργού Δημόσιας Τάξης, η οποία έχει δημοσιευτεί στην Εφημερίδα της Κυβερνήσεως.  Αντίστοιχα, σύμφωνα με πρόβλεψη της διατάξεως του άρθρου 53, εφαρμόζονται και για τους επιτυχόντες στους διαγωνισμούς του έτους 1993 για την πρόσληψη αρχιφυλάκων. 
      Με αυτόν τον τρόπο, κυρίες και κύριοι συνάδελφοι, διευκολύνεται η εκκίνηση του βίου της νέας υπηρεσίας και κυρίως αποκαθίσταται μία σοβαρή αδικία την οποία είχαν υποστεί οι επιτυχόντες των ανωτέρω διαγωνισμών. Οι τελευταίοι, παρ’ όλο που είδαν τα ονόματά τους να έχουν δημοσιευτεί στην Εφημερίδα της Κυβερνήσεως, παρ’ ότι προγραμμάτισαν τη ζωή τους και εγκατέλειψαν τότε τις βιοποριστικές τους δραστηριότητες για να αναλάβουν δημόσια υπηρεσία, εν τούτοις, εκ λόγων κομματικής εμπάθειας, αποκλείστηκαν από την τότε κυβέρνηση του ΠΑ.ΣΟ.Κ., η οποία περιφρόνησε την αρχή της χρηστής διοίκησης, την αρχή της συνέχειας του κράτους, και την αρχή της δικαιολογημένης εμπιστοσύνης που πρέπει να έχουν οι πολίτες έναντι του κράτους που δεν δικαιούται να αιφνιδιάζει τους πολίτες, μεταβάλλοντας αυθαίρετα, αδικαιολόγητα χωρίς αποζημίωση και χωρίς εξήγηση, την έννομη κατάστασή τους. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω σε δύο λεπτά, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Όσο μπορείτε πιο γρήγορα, κύριε συνάδελφε, γιατί έχουν γραφτεί πολλοί συνάδελφοι  για να μιλήσουν.
      ΙΩΑΝΝΗΣ ΜΠΟΥΓΑΣ: Ναι, κυρία Πρόεδρε.
      Με το διορισμό των επιτυχόντων των διαγωνισμών του 1993 αποκαθίσταται μία αδικία και κλείνει οριστικά μία εκκρεμότητα της ελληνικής πολιτείας προς Έλληνες πολίτες,οι οποίοι συμμετείχαν σε νόμιμο διαγωνισμό, πέτυχαν σε αυτόν και θεμελίωσαν πολιτικό και ατομικό δικαίωμα έναντι της ελληνικής πολιτείας, αλλά ουδέποτε προσελήφθησαν εξαιτίας μιας ιδεοληψίας ότι πρέπει να μένει μακριά από το δημόσιο ό,τι δεν είναι ΠΑ.ΣΟ.Κ., ιδεοληψίας που κατατρέχει ακόμα και σήμερα τα στελέχη της Αξιωματικής Αντιπολίτευσης. 
      Οι Βουλευτές του ΠΑ.ΣΟ.Κ. το ελάχιστο που θα μπορούσαν να κάνουν είναι να ζητήσουν συγγνώμη από τους πολίτες που το κόμμα τους ταλαιπώρησε για δεκατρία ολόκληρα χρόνια. Αντί συγγνώμης, όμως, εξακολουθούν μικρόψυχα να λοιδορούν τους προσληφθέντες του 1993, να κατατρίβονται για να αποδείξουν ότι η πρόσληψή τους είναι τάχα αντισυνταγματική, ή ότι αντίκεινται στο Ευρωπαϊκό Δίκαιο. Αποδείξαμε στην Κοινοβουλευτική Επιτροπή ότι τόσο η διάταξη του άρθρου 53, όσο και οι λοιπές διατάξεις του συζητούμενου σχεδίου νόμου εναρμονίζονται πλήρως προς το γράμμα και το πνεύμα του Συντάγματός μας, ακολουθούν τη διαμορφωθείσα νομολογία των ανωτάτων δικαστηρίων και ιδίως του Συμβουλίου της Επικρατείας και είναι απολύτως συμβατές με το Ευρωπαϊκό Δίκαιο. Οι θέσεις μας αυτές επιστηρίζονται και από την έκθεση του Επιστημονικού Συμβουλίου της Βουλής.
      Κύριε Υπουργέ, τελειώνοντας, οφείλω να πω ότι οι πολίτες των μη αστικών περιοχών, αλλά και όσοι κατοικούν στα αστικά κέντρα, αλλά έχουν περιουσία στην ύπαιθρο χώρα, υποδέχονται με χαρά και ικανοποίηση την ίδρυση της Αγροφυλακής και αναμένουν τη γρήγορη στελέχωσή της, γιατί γνωρίζουν ότι θα συνεισφέρει στην προστασία του περιβάλλοντος και της αγροτικής περιουσίας και θα εμπεδώσει περαιτέρω το αίσθημα ασφάλειας των πολιτών στην ύπαιθρο που αποτελεί προϋπόθεση…
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε συνάδελφε.
      ΙΩΑΝΝΗΣ ΜΠΟΥΓΑΣ: Τελειώνω, κυρία Πρόεδρε.
      Κύριοι συνάδελφοι της Αντιπολίτευσης, αναμέναμε να επιδείξετε εποικοδομητική και υπεύθυνη στάση και να συμβάλετε με προτάσεις στην βελτίωση του σχεδίου νόμου. Εσείς όμως, σε πλήρη αντίθεση με τους πολίτες που εκπροσωπείτε, επιλέξατε και πάλι την πλήρη άρνηση, ολισθαίνοντας μάλιστα σε ειρωνείες…
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε συνάδελφε, ολοκληρώστε.
      ΙΩΑΝΝΗΣ ΜΠΟΥΓΑΣ: Κυρίες και κύριοι συνάδελφοι,  με το συζητούμενο σχέδιο νόμου δεν επιχειρείται η αναβίωση ενός αναχρονιστικού, ενός παρωχημένου θεσμού, αλλά η σύσταση μιας νέας, σύγχρονης υπηρεσίας, η οποία θα προσφέρει σημαντικές υπηρεσίες στους Έλληνες πολίτες. Για τους λόγους αυτούς, σας καλώ να υπερψηφίσετε το σχέδιο νόμου.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε τον κ. Μπούγα.
      Κύριοι συνάδελφοι, σας γνωρίζω ότι ορίζεται από τον Κοινοβουλευτικό Εκπρόσωπο του Κ.Κ.Ε. κ. Ορέστη Κολοζώφ κατά τη σημερινή συνεδρίαση ως Κοινοβουλευτικός Εκπρόσωπος του Κ.Κ.Ε.  ο συνάδελφος κ. Σταύρος Σκοπελίτης. 
      Ο εισηγητής του ΠΑ.ΣΟ.Κ. κ. Ιωάννης Βλατής έχει το λόγο.
      ΙΩΑΝΝΗΣ ΒΛΑΤΗΣ: Σας ευχαριστώ, κυρία Πρόεδρε.
      Πάντως, κύριε Υπουργέ, θα περίμενα με τις σημερινές διορθώσεις που κάνατε, να διορθώνατε και το άρθρο 2 παράγραφος 3, εδάφιο 2, όπου τα κουνέλια πετάνε! 
      (Χειροκροτήματα από την πτέρυγα του ΠΑ.ΣΟ.Κ.)
      Τουλάχιστον αυτό έπρεπε να το διορθώσετε. 
      Κυρίες και κύριοι συνάδελφοι, πριν από λίγες μέρες ο κύριος Πρωθυπουργός σε ομιλία του στη Θεσσαλονίκη με μεγάλη αυτοπεποίθηση –είναι αλήθεια- είπε το περίφημο: «Να συγκριθούμε. Να συγκρίνουμε το χθες με το σήμερα». Δεν γνωρίζω αν η αυτοπεποίθησή του ήταν αποτέλεσμα μεγάλης υποκριτικής δεινότητας ή αν ήταν η άγνοια κινδύνου ή αν απλώς ήταν άγνοια της πραγματικότητας. Εκείνο που γνωρίζω σίγουρα, κύριε Καραμανλή, είναι ότι απ’ όλες αυτές οι εκδοχές, όποια και να συμβαίνει, είναι επικίνδυνες για τη χώρα. 
      Σε ποιο επίπεδο θέλετε, κύριε Πρωθυπουργέ, να συγκριθείτε με το χθες; Που μέσα σε τρία χρόνια καταφέρατε να καταβαραθρώσετε την ανταγωνιστικότητα της χώρας και να διπλασιάσετε το έλλειμμα στο ισοζύγιο αγαθών και υπηρεσιών, που από 5,3% το 2004 έφθασε στο 10,3% το 2006, ποσοστό τρομακτικό για κάθε οικονομία; Είναι όντως μία μεγάλη επιτυχία που  μέσα σε τρία χρόνια φορτώσατε με φόρους τα ελληνικά νοικοκυριά και τα οδηγήσατε όλο και πιο βαθιά στο δανεισμό και μάλιστα με υψηλότερα επιτόκια! Όταν αντίστοιχα, από την πρώτη χρονιά, από το πρώτο καλοκαίρι, φροντίσατε να απαλλάξετε τους φίλους σας τους πλουτοκράτες από φόρους ύψους 1.000.000.000 ευρώ περίπου το χρόνο! Που μέσα σε τρία χρόνια οδηγήσατε τους αγρότες και τους κτηνοτρόφους σε απόγνωση, έρμαια των μεγαλοεισαγωγέων που φέρνουν με τα καράβια ξένα προϊόντα στις μέρες της συγκομιδής, και των καρτέλ που τους εκβιάζουν ανενόχλητα, ενώ εσείς σφυρίζετε αδιάφορα;
      Που στο Εθνικό Σύστημα Υγείας από το 2004 δεν έχει μπει ούτε ένας γιατρός; Που την Ελλάδα της ευρωζώνης και της συμμετοχής στη διαμόρφωση και λήψη των αποφάσεων στην Ευρωπαϊκή Ένωση τη μετατρέψατε σε επιτηρούμενο τιμωρημένο παρία; Που την Ελλάδα των μεγάλων στόχων και έργων της Εγνατίας Οδού, της γέφυρας Ρίου – Αντιρρίου, του αεροδρομίου, των Ολυμπιακών Αγώνων την κάνατε Ελλάδα της μιζέριας, της απώλειας κοινοτικών πόρων και ελάχιστων προσδοκιών; Που την Ελλάδα των μεταρρυθμίσεων και του Καποδίστρια, της αποκέντρωσης, την υποβιβάσατε σε Ελλάδα του 42% της νόθευσης της λαϊκής ψήφου, της φαυλότητας, που η άσπιλη και αμόλυντη προ των εκλογών παράταξή σας έγινε ξαφνικά μία μηχανή παραγωγής στελεχών που καταληστεύουν το δημόσιο χρήμα; 
      Σε ποιο επίπεδο θέλετε να συγκρίνουμε το σήμερα με το χθες, κύριε Πρωθυπουργέ; 
      Βέβαια είναι αλήθεια ότι σε ένα πράγμα δεν μπορούμε να συγκριθούμε, εκεί που είσαστε αναμφισβήτητοι πρωταθλητές, στην αθλιότητα με την οποία αντιμετωπίζετε τη δημόσια διοίκηση και το κράτος. Το κράτος είναι λάφυρο του κόμματος που κέρδισε της εκλογές. Αυτή είναι η αντίληψή σας και αυτή η νοοτροπία της παράταξής σας εκφράζει ακριβώς το σημερινό νομοσχέδιο. Γιατί όσο και να το καλύψετε με ένα λαμπερό περικάλυμμα με τις περίφημες αρμοδιότητες και με τις απίθανες γνώσεις που μας λέτε ότι θα έχουν αυτοί οι άνθρωποι, οι αγροφύλακες, όσο κι αν προσπαθείτε να πείσετε τον ελληνικό λαό ότι θα γεμίσετε την Ελλάδα με πανεπιστήμονες, ένας και μοναδικός είναι ο στόχος του νομοσχεδίου σας και αυτός δεν μπορεί να κρυφτεί, είναι η δημιουργία ενός κομματικού μηχανισμού και μάλιστα μηχανισμού μισθοδοτούμενου από το κράτος, δηλαδή από τους φορολογούμενους πολίτες. Αυτή είναι η επανίδρυση του κράτους. 
      Ο αγώνας σας τώρα δικαιώνεται, κύριε Πολύδωρα. Και αυτό το κάνετε απροκάλυπτα, επικαλούμενοι μάλιστα την προγραμματική σας δέσμευση, ότι θα προσλάβετε τους αδικημένους, χίλιους διακόσιους του 1993. Και μάλιστα δεν σας φθάνει αυτό. Επειδή γνωρίζετε ότι οι άνθρωποι αυτοί, οι αδικημένοι του 1993 προφανώς μετά από δεκατέσσερα χρόνια πολλοί από αυτούς θα έχουν βρει δουλειά και θα έχουν τακτοποιήσει τη ζωή τους, προφανώς δεν σας φθάνουν οι πίνακες επιτυχόντων που δημοσιεύθηκαν στο Φ.Ε.Κ., αλλά κάνετε και μία βουτιά στις λίστες της σειράς κατάταξης των υποψηφίων. 
      Ζητήσαμε, κύριε Υπουργέ, και υποσχεθήκατε ότι  θα κατατεθούν στη Βουλή οι πίνακες αυτοί και μέχρι σήμερα δεν έχουν έλθει.
      Σας υποβάλω ένα απλό ερώτημα, κύριοι συνάδελφοι της Συμπολίτευσης, από πού προκύπτει ότι οι χίλιοι διακόσιοι αυτοί άνθρωποι, που τίποτα δεν έχουμε μαζί τους φυσικά, είναι πιο αδικημένοι από τις εκατοντάδες χιλιάδες των άνεργων νέων που μάλιστα κατά τεκμήριο σήμερα έχουν και περισσότερα προσόντα;
      Κυρίες και κύριοι συνάδελφοι, στην προ ημερησίας διατάξεως συζήτηση στη Βουλή με θέμα την αγροτική πολιτική της Κυβέρνησης το Φεβρουάριο του 2005 ο κ. Καραμανλής είχε μιλήσει για τα προβλήματα της ελληνικής γεωργίας και της κτηνοτροφίας και είχε επισημάνει μεταξύ άλλων την ερήμωση της υπαίθρου, τη συρρίκνωση του αγροτικού πληθυσμού, τη μείωση του αγροτικού εισοδήματος, τον κατακλυσμό της ελληνικής αγοράς από εισαγόμενα προϊόντα. 
      Για την επίλυση όλων αυτών και άλλων πολλών προβλημάτων της υπαίθρου ο Πρωθυπουργός υποστήριζε ότι το Υπουργείο Αγροτικής Ανάπτυξης θα προχωρήσει άμεσα στη λήψη όλων των απαραίτητων μέτρων για την επίλυσή τους, δηλαδή θα προχωρήσει στην άμεση, όπως ο ίδιος επεσήμανε, συνολική αναδιοργάνωση των υπηρεσιών και των οργανισμών του Υπουργείου Αγροτικής Ανάπτυξης, εκσυγχρονισμό του Ο.Π.Ε.Κ.Ε.Π.Ε.,, δημιουργία των τοπικών κέντρων αγροτικής ανάπτυξης, την οργάνωση αγροτικών συμβούλων στο χωράφι και άλλα διάφορα. 
      Διάβασα και ξαναδιάβασα την ομιλία, αλλά δεν μπόρεσα να βρω ούτε μία αναφορά σε προβλήματα των αγροτών και κτηνοτρόφων, όπως είναι η κλοπή καρπών και ζώων, η αποθράσυνση των κλεφτοκοτάδων, η αυθαίρετη εκμετάλλευση αρδευτικών υδάτων και άλλα όσα ισχυρίζεστε με το νομοσχέδιο που φέρνετε στη Βουλή. 
      Αντίστοιχα ο κύριος Πρωθυπουργός στα μέτρα πρόληψης και καταπολέμησης των  προβλημάτων της υπαίθρου και των αγροτών ειδικότερα δεν έκανε καμμία αναφορά στη σύσταση του Σώματος της Αγροφυλακής που τόσο σημαντικές υπηρεσίες πρόκειται να προσφέρει στον Έλληνα αγρότη.
      Κυρίες και κύριοι συνάδελφοι, ζω κι εγώ στην περιφέρεια και έρχομαι καθημερινά σε επαφή με τους συμπολίτες μου. Συζητούμε τα προβλήματα που αντιμετωπίζουν. Είναι αγανακτισμένοι  για τις μεγάλες καθυστερήσεις στην καταβολή των  αποζημιώσεων και μένουν έκπληκτοι όταν ακούν τους Υπουργούς και τον Πρωθυπουργό να αναφέρουν ότι πληρώθηκαν τα δικαιώματα τα οποία από τα Χριστούγεννα πήγαν στο Πάσχα και από το Πάσχα πήγαν στα τέλη Ιουνίου και ακόμα να πληρωθούν. Είναι απελπισμένοι για τις συνεχείς μειώσεις στις τιμές των προϊόντων τους. Είναι εξαγριωμένοι με τις συνεχείς αυξήσεις των τιμολογίων. Είναι θυμωμένοι με την Κυβέρνηση που προεκλογικά τους υποσχόταν τα πάντα. 
      Πιστεύω, κύριοι συνάδελφοι της Συμπολίτευσης, ότι τόσο οι αγρότες του νομού μου όσο και ολόκληρης της Ελλάδας με τα τεράστια προβλήματα επιβίωσης που αντιμετωπίζουν ως επαγγελματίες, δυστυχώς δεν θα μπορέσουν να εκτιμήσουν το μεγαλόπνοο σχέδιό σας για την ανάσταση της υπαίθρου, για την προστασία της από τους επίδοξους κλεφτοκοτάδες. 
      Ξέρετε ποιοι αγρότες θα εκτιμήσουν περισσότερο από όλους την επανίδρυση του Σώματος; Αυτοί που ανήκουν στα αδικημένα γαλάζια παιδιά, που θα παρατήσουν τη σκληρή δουλειά στο χωράφι τους για να προστατεύουν τον ιδρώτα των πρώην συναδέλφων, αλλά και αυτοί, που αν και οι ίδιοι αγρότες, μη βλέποντας καμμία βελτίωση στη ζωή τους και καμμία προοπτική στο επαγγελματικό τους μέλλον, θα συρρέουν στα επαγγελματικά γραφεία σας στην περιφέρεια και θα σας παρακαλούν για την πρόσληψη των παιδιών τους στο υπό σύστασιν Σώμα. Όχι για να γλιτώσουν από την αυξημένη και συνεχώς αυξανόμενη, όπως υποστηρίζεται, εγκληματικότητα της ελληνικής υπαίθρου, αλλά για να γλιτώσουν από τις χωρίς αντίκρισμα υποσχέσεις της Κυβέρνησης, από τη σκληρή δουλειά που δεν ανταμείβεται από τις φυσικές καταστροφές που δεν προβλέπονται. 
      Τι ακριβώς τη χρειαζόμαστε τότε την αναδιοργάνωση των αρμόδιων φορέων που υποστήριζε ο κύριος Πρωθυπουργός, όπως ο Ε.Φ.Ε.Τ. για τα τρόφιμα, όπως ο Ο.Π.Ε.Γ.Ε.Π. για την πιστοποίηση και επίβλεψη των γεωργικών προϊόντων, όπως η Ειδική Υπηρεσία των Επιθεωρητών Περιβάλλοντος, η Κτηνιατρική Υπηρεσία και γενικότερα όλων των υπηρεσιών και οργανισμών του Υπουργείου Εθνικής Ανάπτυξης, όταν αυτοί προφανώς δεν κάνουν τη δουλειά τους και πρέπει να επέμβει το Υπουργείο Δημόσιας Τάξης για να δώσει λύσεις στα καίρια προβλήματα των αγροτών; 
      Και μη βιαστείτε, κύριοι συνάδελφοι, να πείτε ότι στη συγκεκριμένη ομιλία του ο Πρωθυπουργός μιλούσε για την αγροτική πολιτική και όχι για την προστασία του περιβάλλοντος. Δεν είναι η αγροτική ασφάλεια μέρος της αγροτικής σας πολιτικής; Δεν θα έπρεπε ο Πρωθυπουργός να είχε αναφερθεί στην ίδρυση ενός τόσο σημαντικού Σώματος, που μεταξύ άλλων θα ενημερώνει τους αγρότες και θα τους ενθαρρύνει στην υιοθέτηση ορθών γεωργικών πρακτικών ή που θα εκδίδει βεβαιώσεις ποσοτικών στοιχείων και χαρακτηριστικών του φυτικού και ζωικού κεφαλαίου ή που θα συμβάλλει στην πρόληψη των φυτικών και ζωικών ασθενειών κλπ;
      Εγώ τουλάχιστον θεωρούσα ότι όλα αυτά ανήκαν στις αρμοδιότητες φορέων του Υπουργείου Ανάπτυξης. Αλλά όχι, αυτά ανήκουν στο Υπουργείο Δημόσιας Τάξης. Το Υπουργείο αυτό, αφού έλυσε όλα τα ζητήματα ασφάλειας στα αστικά κέντρα, που αφού πια είναι θέμα χρόνου να πατήσει και στο άβατο των Εξαρχείων, είπε να επιληφθεί και του θέματος της αγροτικής ασφάλειας και της προστασίας του περιβάλλοντος. Παγκόσμια, πρώτη φορά, θα πρέπει να είναι αυτός ο τρόπος δράσης, κύριοι συνάδελφοι.
	Θα ήθελα να θυμίσω ότι ο Πρωθυπουργός στο μήνυμα για την εφαρμογή του πρωτοκόλλου του Κιότο στη χώρα μας υποστήριξε ότι η Ελλάδα συμμετέχει ενεργά στην προστασία του περιβάλλοντος. Βέβαια, δεν είχα φανταστεί ότι συμμετέχει τόσο ενεργά, ώστε να ιδρύσει Αστυνομικό Σώμα για να το προστατεύει. 
	Θα ήθελα να θυμίσω ότι στο ίδιο μήνυμα είχε αναφέρει ότι την ποιότητα του περιβάλλοντος οφείλουμε να τη διασφαλίζουμε στην πράξη ο καθένας χωριστά και όλοι μαζί, θεσμικοί και ιδιωτικοί φορείς. Τοπική Αυτοδιοίκηση και πολίτες. Για Αστυνομία όμως δεν είχε πει τίποτα, δεν είχε εφευρεθεί ακόμα. Βέβαια τώρα που ξέρω ότι ο αγροφύλακας θα επαγρυπνά, εγώ προσωπικά θα κοιμάμαι πιο ήσυχος.
	Φέτος ξανά, τον προηγούμενο μήνα, ο Πρωθυπουργός ξαναμίλησε στη Βουλή με θέμα την αγροτική πολιτική. Αυτήν τη φορά στάθηκε κυρίως στα αποτελέσματα της πετυχημένης κατά τα λεγόμενά του αγροτικής πολιτικής της Νέας Δημοκρατίας, για τους πόρους που υποστηρίζει ότι δεν χάθηκαν, για τα εκατοντάδες σχέδια βελτίωσης που εγκρίθηκαν, για τους χιλιάδες νέους αγρότες που ενισχύθηκαν κ.λπ. Επιπλέον με περηφάνια δήλωσε: «Οι γεωτεχνικοί έρχονται μέσα στο 2007. Το είπαμε και το κάνουμε».
	Κύριοι συνάδελφοι, οι γεωτεχνικοί δεν έρχονται. Αυτοί που έρχονται είναι οι αγροφύλακες. Αλλά, για να μην αδικήσω την Κυβέρνηση όχι απλοί αγροφύλακες, όπως οι παλιοί που θυμόμαστε όλοι ή απόφοιτοι δημοτικού ή τα απλά όργανα της τάξης. Έρχονται νέοι, εξελιγμένοι, με πτυχία και με μεταπτυχιακά, με γνώσεις επί παντός επιστητού, νομικής, γεωγραφίας, γεωπονίας, φυτολογίας, ζωολογίας, κτηνιατρικής και ό,τι θέλετε, μα πάνω απ’ όλα με αστείρευτη δίψα για γνώση. 
      Ο ίδιος ο Υπουργός κατά τη συζήτησή μας στην επιτροπή τόνισε ότι δια της δια βίου εκπαίδευσής τους οι αγροφύλακες θα είναι έτοιμοι να δώσουν περισσότερα εφόδια και από τους ειδικούς. Δεν θα γίνει ειδικός επιστήμων διδάκτωρ της χημείας τροφίμων –δικά σας είναι τα λόγια, κύριε Υπουργέ- αλλά όλα αυτά τα αντικείμενα με την κοινή λογική και με τη στοιχειώδη εκπαίδευση θα τα επιμεληθεί. Δηλαδή για να μην υπερβάλλω, όπως με κατηγόρησε στην επιτροπή ο κ. Υπουργός, δεν θα είναι φιλόσοφοι, αλλά απλώς αμπελοφιλόσοφοι. 
(Χειροκροτήματα από την πτέρυγα του ΠΑΣΟΚ)
	Θα σας στενοχωρήσω, κύριοι συνάδελφοι της Συμπολίτευσης, αλλά όπως είναι γνωστό ζούμε στην εποχή της γνώσης, της τεχνολογίας και της εξειδίκευσης. Η εμπειρία δεν είναι πλέον αρκετή. 
	ΠΡΟΕΔΡΟΣ (Άννα Μπενάκη-Ψαρούδα): Παρακαλώ τον κύριο Υπουργό να παρακολουθεί. Κύριε συνάδελφε που ομιλείτε με τον κύριο Υπουργό, μην τον απασχολείτε. Κύριε Υπουργέ, να παρακολουθείτε τον εισηγητή, κάντε μου τη χάρη.
	Συνεχίστε, κύριε συνάδελφε.
	ΙΩΑΝΝΗΣ ΒΛΑΤΗΣ: Οι σύγχρονες κοινωνίες για να προοδεύσουν δεν χρειάζονται ή δεν αρκούν τουλάχιστον εργάτες πεδίου, όπως μας είπε ο αρμόδιος Υπουργός κ. Πολύδωρας. Αντιθέτως, για να πάνε μπροστά χρειάζονται ανθρώπους με γνώσεις, με κριτική ικανότητα, με τη δυνατότητα και το γνωστικό υπόβαθρο να κατανοούν τα διαφορετικά συστήματα αντιμετώπισης προβλημάτων και να τα προσαρμόζουν στις ανάγκες των προβλημάτων που αντιμετωπίζει η χώρα μας.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Δεν αμφιβάλλει κανείς ότι ένας έμπειρος αστυνομικός με γνώση στην καλλιέργεια ρεβιθιών θα αποτελούσε ιδανικό ίσως αρχηγό του Σώματος, κύριε Υπουργέ, στο έτος 1954, αλλά δυστυχώς σήμερα έχουμε 2007 και οι πετυχημένοι οργανισμοί διοικούνται από άλλου είδους διοικητές, ιδιαίτερα όταν πραγματεύονται μία σειρά από εντελώς διαφορετικά αντικείμενα. 
	Θα ήθελα να σταθώ και να επιστρέψω…
	ΠΡΟΕΔΡΟΣ (Άννα Μπενάκη-Ψαρούδα): Κύριε συνάδελφε, έχετε συμπληρώσει το χρόνο σας, παρακαλώ ολοκληρώστε.
	ΙΩΑΝΝΗΣ ΒΛΑΤΗΣ: Κυρία Πρόεδρε, θα ήθελα τουλάχιστον τον ίδιο χρόνο με το συνάδελφο της Πλειοψηφίας και το χρόνο που έχασα από τη διακοπή και θα τελειώσω σε δύο ακριβώς λεπτά.
	ΠΡΟΕΔΡΟΣ (Άννα Μπενάκη-Ψαρούδα): Ακριβώς, απλώς σας προειδοποιώ για να τον τηρήσετε.
	ΙΩΑΝΝΗΣ ΒΛΑΤΗΣ: Θα ήθελα να σταθώ και σε ένα ακόμα σημείο της ομιλίας του Υπουργού στην επιτροπή. Είπε ο Υπουργός ότι υποσχέθηκε στους χίλιους διακόσιους του διαγωνισμού πως θα δικαιωθούν, πως θα τους κάνουν τελικά, έστω και μετά από δεκατέσσερα χρόνια αγροφύλακες. Για τις δικές σας προεκλογικές δεσμεύσεις, για να ικανοποιήσετε του χίλιους διακόσιους ψηφοφόρους σας θα πρέπει το ελληνικό κράτος και οι υπόλοιποι Έλληνες να επωμιστούν το κόστος ανασύστασης του Σώματος, το οποίο ούτε λίγο ούτε πολύ θα μας κοστίζει ετησίως πάνω από 90.000.000 ευρώ και όχι 50.000.000 ευρώ που λέει η έκθεση του Γενικού Λογιστηρίου, όταν την ίδια στιγμή η Κυβέρνηση ισχυρίζεται ότι δεν υπάρχουν λεφτά στα ταμεία για να προσλάβει γιατρούς, δασκάλους, νοσοκόμους, αστυνομικούς; Αφού σας περισσεύουν αυτά τα χρήματα, γιατί δεν τα δίνετε στους δήμους, ώστε να προσλάβουν δημοτικούς αστυνόμους και να ασκούν αυτές τις αρμοδιότητες, όπως ακριβώς το λένε το Σύνταγμα και ο Κώδικας Δήμων και Κοινοτήτων; Η πρόβλεψη για τους δημοτικούς αστυνόμους είναι στις δεκαπέντε χιλιάδες αλλά δεν έχουν προσληφθεί ακόμα ούτε οι μισοί, με απόλυτη ευθύνη της Κυβέρνησης. Οι τρεις σχολές της Δημοτικής Αστυνομίας υπολειτουργούν και η συντριπτική πλειοψηφία των μικρών δήμων, των δήμων της υπαίθρου δεν διαθέτουν Δημοτική Αστυνομία, αφού η Κυβέρνηση αρνείται να καταβάλει τους απαιτούμενους πόρους. 	
	ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε συνάδελφε, ολοκληρώστε.
	ΙΩΑΝΝΗΣ ΒΛΑΤΗΣ: Ολοκληρώνω, κυρία Πρόεδρε.
      Τέλος, θα ήθελα να μου απαντήσει ο αρμόδιος Υπουργός, πώς σκοπεύει να λύσει το πρόβλημα που θα παρουσιαστεί αναπόφευκτα με την εμπλοκή των αρμοδιοτήτων του νέου Σώματος, με αυτές της Δημοτικής Αστυνομίας. Γι’ αυτό δεν φέρατε στην επιτροπή την ακρόαση των φορέων, γιατί δεν θέλατε να ακούσετε τις αλήθειες για τις αρμοδιότητες, αυτές τις αρμοδιότητες που τώρα συγκρούονται μ’ αυτές που θα πάρει η Αγροφυλακή.
      Θεωρώ ότι αν πραγματικά θέλετε να προστατεύσετε το περιβάλλον, οφείλετε να καθορίσετε μία αρμόδια αρχή που να αποτελείται από επιστημονικά καταρτισμένα στελέχη.
      Κυρίες και κύριοι συνάδελφοι…
      ΠΡΟΕΔΡΟΣ (Άννα Μπενάκη-Ψαρούδα): Κύριε συνάδελφε, παρακαλώ, ολοκληρώστε.
      ΙΩΑΝΝΗΣ ΒΛΑΤΗΣ: Ολοκληρώνω, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Έχουμε τόσους εγγεγραμμένους, πρέπει να έχουμε λίγη κατανόηση γι’ αυτούς που ακολουθούν.
      ΙΩΑΝΝΗΣ ΒΛΑΤΗΣ: Παραφράζοντας τον τίτλο της ταινίας: «Η εαρινή σύνοδος των αγροφυλάκων» θα σας πω ότι η θερινή σύνοδος των αγροφυλάκων άρχισε. Με το νόμο που σε λίγο θα ψηφίσετε μόνοι σας μπορείτε να πάτε στις περιφέρειές σας ή στις παραλίες ή στα χωριά και να υποσχεθείτε νέες προσλήψεις για τέσσερις χιλιάδες πεντακόσιους ανθρώπους. 
      Εμείς δεν θα σας ακολουθήσουμε στον κατήφορο αυτό. Εμείς καταψηφίζουμε το νομοσχέδιο και επί της αρχής και επί των άρθρων, γιατί είναι έξω από τις αρχές μας η πορεία αυτή.
      Ευχαριστώ, κυρία Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Έχω την τιμή να ανακοινώσω στο Σώμα ότι οι Υπουργοί Δικαιοσύνης, Οικονομίας και Οικονομικών, Ανάπτυξης και Απασχόλησης και Κοινωνικής Προστασίας κατέθεσαν σχέδιο νόμου: «Πτωχευτικός Κώδικας».
      Παραπέμπεται στην αρμόδια Διαρκή Επιτροπή.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκοπελίτης.
      ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κυρία Πρόεδρε.
      Εμείς, κύριοι Βουλευτές, θα καταψηφίσουμε το υπό συζήτηση νομοσχέδιο, όπως εξάλλου κάναμε και κατά τη συζήτηση στην αρμόδια επιτροπή. Το ίδιο βέβαια είχαμε κάνει και το 1992 όταν συζητείτο ο νόμος για την επανασύσταση του Σώματος της Αγροφυλακής. Θα το καταψηφίσουμε λοιπόν, όχι γιατί έχουμε τις όποιες εμπειρίες έχουμε από τη δράση της Αγροφυλακής κατά το παρελθόν, αλλά γιατί πιστεύουμε ότι κάθε άλλο παρά θα βοηθηθεί με τη σύσταση του Σώματος αυτού η ανάπτυξη της υπαίθρου και η στήριξη της γεωργίας, όπως ισχυρίστηκε κατά την παρέμβασή του στη συζήτηση που έγινε στην επιτροπή ο κύριος Υπουργός Δημόσιας Τάξης. 
      Στόχος της Κυβέρνησης είναι η δημιουργία ενός ακόμα ένοπλου κατασταλτικού μηχανισμού που θα δραστηριοποιείται στην ύπαιθρο και δευτερευόντως ενός ρουσφετολογικού, ο οποίος στα κατώτερα κλιμάκιά του –που είναι και τα πιο μαζικά βέβαια- θα στελεχωθεί κυρίως με παιδιά αγροτών, που εξαιτίας της Κοινής Αγροτικής Πολιτικής και της πολιτικής που ακολούθησαν όλες οι κυβερνήσεις τα τελευταία χρόνια αναγκάζονται να εγκαταλείψουν τη γεωργία.
    Ως προσχήματα για τη δημιουργία αυτού του κατασταλτικού ρουσφετολογικού μηχανισμού, η Κυβέρνηση της Νέας Δημοκρατίας, όπως αναφέρει και στον τίτλο του νομοσχεδίου, αλλά και στο περιεχόμενό του, επικαλείται την προστασία του αγροτικού περιβάλλοντος, των αρδευτικών υδάτων, των αγροτικών περιουσιών, καθώς και τη συμβιβαστική επίλυση αστικών διαφορών που αφορούν τα αγροκτήματα. 
    (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
    Τα περισσότερα από τα προσχήματα που επικαλείται η Κυβέρνηση για την επανασύσταση της Αγροφυλακής, αποτελούν υπαρκτά προβλήματα, όμως, τα περισσότερα απ’ αυτά είναι ασήμαντα και γι’ αυτό δεν χρειάζεται η σύσταση ειδικού μηχανισμού, όπως είναι η Αγροφυλακή. Τα υπόλοιπα αποτελούν ήδη αντικείμενα άλλων υπηρεσιών και ο προτεινόμενος μηχανισμός δεν θα μπορεί να τα αντιμετωπίσει, επειδή από τη διάρθρωσή του και τη στελέχωσή του δεν θα διαθέτει τις απαιτούμενες γνώσεις, υποδομές και εμπειρίες.
    Στην πρώτη κατηγορία προσχημάτων υπάγονται οι διάφορες κλοπές αγροτικών προϊόντων, μηχανημάτων και άλλες αγροτικές ζημιές, που όσον αφορά τον αριθμό και το μέγεθός τους, είναι μικρές και ασήμαντες και εκπληρώνονται από τις υπάρχουσες υπηρεσίες. Για παράδειγμα, οι κλοπές αγροτικών προϊόντων έχουν σχεδόν εκμηδενιστεί, επειδή έχουν απαξιωθεί σε μεγάλο βαθμό τα προϊόντα και επειδή εξαιτίας των ποσοστώσεων είναι δύσκολο να διατεθούν στην αγορά. Όταν το κράτος θεωρούσε παράνομη την παραγωγή του βαμβακιού που ξεπερνούσε το μέσο όρο και απαγόρευε την πώλησή του, δεν υπήρχε κανένα κίνητρο κλοπής βαμβακιού, γιατί δεν θα μπορούσε να πουληθεί το κλοπιμαίο αυτό προϊόν.
    Στη δεύτερη κατηγορία προσχημάτων, που αναφέρονται στην προστασία του περιβάλλοντος, των αρδευτικών υδάτων κ.α, έχουν αρμοδιότητα άλλες υπηρεσίες, που χρειάζονται στελέχωση, υποδομές και χρηματοδότηση για να λειτουργήσουν αποτελεσματικά σε προληπτικό, κατασταλτικό και θεραπευτικό επίπεδο. Για παράδειγμα, η ενημέρωση των αγροτών για τη σωστή χρησιμοποίηση των φυτοφαρμάκων, των λιπασμάτων και άλλων, έτσι ώστε να μην επιβαρύνεται το περιβάλλον και οι υδροφορείς, αποτελεί αντικείμενο των Διευθύνσεων Γεωργίας και απαιτεί ειδικές, πανεπιστημιακού επιπέδου γεωπονικές γνώσεις, τέτοιες που εκ των πραγμάτων δεν θα διαθέτει και δεν θα πρέπει να διαθέτει η προτεινόμενη Αγροφυλακή. 
    Για την κατασταλτική αντιμετώπιση των διαφόρων περιβαλλοντικών παραβάσεων, υπάρχουν οι επόπτες περιβάλλοντος, οι οποίοι έχουν ειδικές γνώσεις και μπορούν να αξιολογήσουν το μέγεθος των παραβάσεων, κάτι που δεν μπορεί να κάνει η Αγροφυλακή, ενώ η επίλυση τέτοιων προβλημάτων, είναι ακόμα πιο δύσκολη και μακρόχρονη, απαιτεί πολύπλευρες ειδικές γνώσεις, που ούτε κατά διάνοια θα διαθέτει αυτό το Σώμα.
    Αν όλες οι παραπάνω υπηρεσίες περιβάλλοντος που είναι αρμόδιες για την προστασία του αγροτικού περιβάλλοντος και των υδροφορέων σε προληπτικό, κατασταλτικό και θεραπευτικό επίπεδο, υπολειτουργούν ή δεν λειτουργούν καθόλου, επειδή συγκρούονται με τα συγκεκριμένα συμφέροντα που κερδοσκοπούν σε βάρος του περιβάλλοντος, αυτό σε καμμία περίπτωση δεν σημαίνει ότι το κενό αυτό μπορεί να καλυφθεί από μία άλλη, άσχετη μάλιστα υπηρεσία, εξ αντικειμένου ανίκανη να αντιμετωπίσει τέτοια προβλήματα. 
    Αξίζει να σημειωθεί ότι ορισμένες δραστηριότητες που αναφέρονται ως αντικείμενα της Αγροφυλακής, δείχνουν ότι οι συντάκτες του νομοσχεδίου έχουν πλήρη άγνοια αυτών των δραστηριοτήτων και τις αναφέρουν με μοναδικό σκοπό να καταδείξουν την αναγκαιότητα επανίδρυσης της Αγροφυλακής.
    Αναφέρεται σαν αντικείμενο της Αγροφυλακής η αναδιάρθρωση των καλλιεργειών και η αναβάθμιση της δενδρώδους καλλιέργειας. Όμως, το αντικείμενο αυτό αποτελεί βασικό στοιχείο της αγροτικής πολιτικής, που το αποφασίζει η Κυβέρνηση και η υλοποίησή του απαιτεί ειδικές γεωτεχνικές γνώσεις. Δηλαδή, τι καλλιέργειες θα έχει η χώρα μας δεν μπορεί να το καθορίζει η Αγροφυλακή, αλλά η πολιτική ηγεσία του Υπουργείου Γεωργίας, λαμβάνοντας υπ’ όψιν πολλούς παράγοντες, όπως εμπορικούς, εδαφοκλιματολογικούς κ.λπ.. 
    Αναφέρεται, επίσης, σαν αντικείμενο της Αγροφυλακής η πρόληψη των φυτικών και ζωικών ασθενειών, που αποτελεί ένα από τα δυσκολότερα αντικείμενα των γεωπονικών και κτηνιατρικών υπηρεσιών. Η πρόληψη των φυτικών και ζωικών ασθενειών δεν γίνεται με πυροβόλα όπλα, αλλά με επιδημιολογικές μελέτες, με επισήμανση των παθογόνων αιτιών και απομόνωσή τους -καραντίνες κ.λπ., με απολυμάνσεις, με εντομοπαγίδες- και άλλα που θα είναι εντελώς άγνωστα στην Αγροφυλακή. 
    Άλλο, επίσης, παράδειγμα που αναφέρεται ως αντικείμενο της Αγροφυλακής, είναι η τήρηση των κωδίκων ορθών γεωργικών πρακτικών, η ενημέρωση των αγροτών και η ενθάρρυνσή τους στην υιοθέτηση απώτερων πρακτικών. Όμως, το αντικείμενο αυτό χρειάζεται ειδικές γεωτεχνικές γνώσεις, εργαστηριακές υποδομές και επιστημονικές εμπειρίες, με τα οποία καμιά σχέση δεν θα μπορεί να έχει το υπό δημιουργία Σώμα. Με ποιες γνώσεις, με ποια εμπειρία και με ποιες εργασιακές αναλύσεις ένας άσχετος με το αγροτικό επάγγελμα υπάλληλος μπορεί να ενημερώσει και να ενθαρρύνει έναν έμπειρο αγρότη ποιο λίπασμα να χρησιμοποιεί, σε ποια δοσολογία, σε ποια χρονική περίοδο, με ποιο σκεύασμα θα ψεκάζει, σε ποια δοσολογία και ποια χρονική περίοδο, για να είναι αποτελεσματικότερη η χρησιμοποίηση αυτών των σκευασμάτων και να μην αφήνουν κατάλοιπα στο έδαφος ή στα τρόφιμα; 
    Η εφαρμογή των κωδίκων ορθής γεωργικής πρακτικής, σύμφωνα με την υπάρχουσα νομοθεσία αποτελεί αντικείμενο των γεωργικών συμβούλων, που πρέπει απαραιτήτως να είναι γεωτεχνικοί των Α.Ε.Ι., ενώ των Τ.Ε.Ι. μπορούν να απασχολούνται μόνο ως βοηθοί γεωργικών συμβούλων.
    Εξίσου άσχετο με τη δομή της Αγροφυλακής είναι και το αντικείμενο της πιστοποίησης της ιδιότητας του νέου αγρότη. Και αυτό, γιατί για το αντικείμενο αυτό υπάρχουν ειδικές υπηρεσίες, που εκτός από τη φυσική ηλικία και τον τόπο κατοικίας συνεκτιμούν και τα γεωργοοικονομικά στοιχεία της αγροτικής εκμετάλλευσης, που δεσμεύεται να φτιάξει ο νέος αγρότης για να τον εντάξουν στα σχετικά προγράμματα, ενώ η συμμόρφωσή του με τους όρους των προγραμμάτων ελέγχεται με γεωργοοικονομικά κριτήρια, που απαιτούν ειδικές, πανεπιστημιακού επιπέδου γνώσεις, τις οποίες εξ αντικειμένου δεν θα διαθέτει η Αγροφυλακή. 
    Όλα τα παραπάνω παραδείγματα και πολλά άλλα που υπάρχουν στο προτεινόμενο νομοσχέδιο, όπως και διάφορες κορακίστικες έννοιες με χαρακτηριστικό τα «φυτουργήματα», δείχνουν ότι πολλά αντικείμενα άλλων υπηρεσιών, άσχετα με την Αγροφυλακή, χρησιμοποιούνται ως προσχήματα για να δικαιολογήσουν την επανίδρυσή της και να καλύψουν τον χαρακτήρα της, που είναι ένας μηχανισμός κατασταλτικός και μάλιστα ένοπλος στην ύπαιθρο.
    Η δημιουργία και αυτού του κατασταλτικού μηχανισμού σε μια περίοδο που οι κρατικές κοινωνικές υπηρεσίες υποχρηματοδοτούνται και υπολειτουργούν, επειδή στερούνται και του στοιχειώδους προσωπικού, δείχνει για μας τις ταξικές επιλογές της Κυβέρνησης. Την αντίθεσή της στο μεγάλο κράτος την επικαλείται για να δικαιολογήσει την άθλια κατάσταση που υπάρχει από πλευράς στελέχωσης στα κέντρα υγείας και τα επαρχιακά νοσοκομεία και την παραβλέπει όταν θέλει να δημιουργήσει έναν κατασταλτικό μηχανισμό. Την ίδια περίοδο που η χώρα μας και η ελληνική ύπαιθρος γεμίζει με διαφόρων κατηγοριών ένστολους -Δημοτική Αστυνομία, Συνοριοφύλακες, Αγροφύλακες κ.λπ.- τα νοσοκομεία, τα κέντρα υγείας, οι Διευθύνσεις Γεωργίας, Δασών και Κτηνιατρικής έχουν τεράστιες ελλείψεις σε προσωπικό, με πρόσχημα τις δημοσιονομικές δυσκολίες. Το ίδιο, βέβαια, μεγάλες είναι και οι ελλείψεις σε προσωπικό που αντιμετωπίζει η Πυροσβεστική Υπηρεσία της χώρας μας. 
    Κλείνω, κυρία Πρόεδρε, λέγοντας σύντομα ορισμένα πράγματα γύρω απ’ αυτό που ειπώθηκε από τον κύριο Υπουργό, ότι δηλαδή η δημιουργία της Αγροφυλακής θα βοηθήσει την ανάπτυξη της γεωργίας μας. 
    Να υπήρχε σε εξέλιξη, κύριε Υπουργέ –το είπαμε και στην Επιτροπή- μια πολιτική που να άνοιγε δρόμους προς μια τέτοια κατεύθυνση, τότε να συζητούσαμε. Όμως, σήμερα η μόνη πολιτική που βρίσκεται σε εξέλιξη, είναι αυτή που πετά έξω από το χωράφι, έξω από την καλλιέργειά του το μικρομεσαίο αγρότη. Και τον πετά με τις τιμές που καθορίζεται να πουλάει τα προϊόντα του, με τα προβλήματα που αντιμετωπίζει στην καταβολή των επιδοτήσεων, με την ακρίβεια στα είδη και μέσα καλλιέργειας, που επιδεινώνουν ακόμα περισσότερο την κατάσταση.
    Σας είναι γνωστά μόνο τα αποτελέσματα αυτής της πολιτικής την τελευταία δεκαετία, από τα μέσα της δεκαετίας του ’90 μέχρι το 2005. Τα στοιχεία της Στατιστικής Υπηρεσίας λένε ότι εξαιτίας αυτής της πολιτικής περίπου πάνω από τριακόσιες πενήντα χιλιάδες μικρομεσαία αγροτικά νοικοκυριά οδηγήθηκαν στην καταστροφή.
Αυτή η πολιτική, κύριε Υπουργέ, θα παίρνει όλο και πιο έντονους ρυθμούς, εξ αιτίας των αποφάσεων που πάρθηκαν στο πλαίσιο της τελευταίας αναθεώρησης της Κ.Α.Π., αυτής που εφαρμόζεται τώρα. Και βέβαια, η ευθύνη γι’ αυτή την αναθεώρηση βαρύνει και τα δύο μεγάλα κόμματα.
      Και θα δυσκολέψει η κατάσταση ακόμη περισσότερο εξ αιτίας των καινούργιων προβλημάτων που θα δημιουργηθούν είτε από το τσεκ απ που θα γίνει άμεσα στην αναθεώρηση αυτή είτε από άλλα προβλήματα. Ήταν χαρακτηριστική η δήλωση της Επιτρόπου Γεωργίας της Ευρωπαϊκής Ένωσης, που είπε ότι πρέπει να πάρουν είδηση οι αγρότες ότι για να επιβιώσουν στην ύπαιθρο, πρέπει να κάνουν και δεύτερη δουλειά.
      Και βέβαια, οι ρυθμοί αυτοί, κύριε Υπουργέ –το αναφέρατε κι εσείς, το τονίσαμε κι εμείς- θα οδηγήσουν παραπέρα στην ερήμωση των χωριών μας. Τα περισσότερα χωριά μας, πραγματικά, θα γίνουν γηροκομεία. Και είναι λυπηρό να γυρίζεις στην ύπαιθρο και να βλέπεις ένα σχολειό σ’ ένα χωριό να έχει μετατραπεί σε κάτι άλλο και να μην είναι σχολείο, που ήταν ο προορισμός του. Και αυτό συμβαίνει εξ αιτίας –επαναλαμβάνω- της πολιτικής που ακολουθείται, της ερήμωσης της υπαίθρου, της απαξίωσης της αγροτικής παραγωγής κ.λπ..
      Και υπάρχει τρόπος να αλλάξει αυτή η κατάσταση. Δεν είναι νομοτέλεια η καταστροφή της υπαίθρου και της αγροτικής παραγωγής. Αυτό όμως για να γίνει προϋποθέτει μιαν άλλη πολιτική. Για να εφαρμοστεί μια άλλη πολιτική χρειάζεται να διαμορφωθεί νέα σκηνή σε πολιτικό επίπεδο και κυρίως χρειάζεται να βγει ενισχυμένο το Κομμουνιστικό Κόμμα της Ελλάδας, που παλεύει για μιαν άλλη πολιτική, που με μοχλό τον παραγωγικό συνεταιρισμό θα αντιμετωπίσει τα προβλήματα που έχει η αγροτική οικονομία –μικρός κλήρος κ.λπ.- και θα οδηγήσει σε ανάπτυξη την ύπαιθρο και τον ίδιο τον αγρότη στο να παραμείνει σε αυτή, να συνεχίζει να ασχολείται με την καλλιέργειά του, να κρατήσει ζωντανά τα χωριά μας και να προωθήσει ένα καλύτερο αύριο, που έχει ανάγκη η ύπαιθρος.
      Αυτή, λοιπόν, την πολιτική πρέπει να στηρίξουν οι μικρομεσαίοι παραγωγοί, για να μπορούν να αισιοδοξούν για το αύριο. Αν συνεχιστεί η πολιτική που βιώνουμε σήμερα, η μόνη προσφορά της Αγροφυλακής θα είναι η καταγραφή των ρυθμών καταστροφής των μικρομεσαίων αγροτικών νοικοκυριών, που θα παίρνει καθημερινά όλο και μεγαλύτερη έκταση.
      Εμείς, λοιπόν, με βάση αυτά, κύριε Πρόεδρε, καταψηφίζουμε το νομοσχέδιο επί της αρχής και επί των άρθρων.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκοπελίτη.
      Το λόγο έχει ο Κοινοβουλευτικός Εκπρόσωπος του Συνασπισμού κ. Κουβέλης.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, μπορώ να υποβάλω ένα αίτημα επί της διαδικασίας;
      ΠΡΟΕΔΡΕΥΩΝ (Γεώργιος Σούρλας): Τώρα έδωσα το λόγο στον κ. Κουβέλη. Αν το επιτρέπει ο κ. Κουβέλης…
      ΦΩΤΗΣ ΚΟΥΒΕΛΗΣ: Όταν τελειώσω, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Μόλις τελειώσει ο κ. Κουβέλης, κύριε Τασούλα, θα πάρετε το λόγο.
      ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η ίδρυση ή η επανίδρυση ενός Σώματος –και μάλιστα ενός Σώματος που θα υπάγεται στο Υπουργείο Δημόσιας Τάξης, αλλά και της όποιας υπηρεσίας- πρέπει να δικαιολογείται και να επιβάλλεται από συγκεκριμένη πραγματικότητα. Και δεν υπάρχει καμμιά συγκεκριμένη πραγματικότητα που να δικαιολογεί την επανασύσταση της Αγροφυλακής.
      Όταν έχουμε συρρικνούμενη κάθε μέρα και περισσότερο την αγροτική παραγωγή, όταν έχουμε μεταβολή του χαρακτήρα της κτηνοτροφίας –τείνει προς κατάργηση η ελεύθερη κτηνοτροφία και έχουμε τη λεγόμενη σταβλισμένη κτηνοτροφία- όταν τα χωριά έχουν ερημωθεί και όταν έχουμε μια συρρίκνωση του αγροτικού πληθυσμού, τότε ποια είναι η πραγματικότητα που δικαιολογεί την επανασύσταση της Αγροφυλακής;
      Και, μάλιστα, ανασυστήνετε με όλες αυτές τις αρμοδιότητες που αναφέρονται στο συγκεκριμένο νομοσχέδιο, αυτοτελείς ή συντρέχουσες με άλλες υπηρεσίες, όταν είναι βέβαιο ότι υπάρχει δομή της διοίκησης που όλα αυτά τα αντικείμενα που αναφέρει το νομοσχέδιο για την Αγροφυλακή, καλύπτονται από άλλες υπηρεσίες.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κατ’ όνομα.
      ΦΩΤΗΣ ΚΟΥΒΕΛΗΣ: Ε.Φ.Ε.Τ., Επιθεωρητές Περιβάλλοντος, Δασοφύλακες, Δημοτική Αστυνομία, Συνοριοφύλακες –και τούτο είναι ανεξάρτητο από το γεγονός ότι οι Συνοριοφύλακες έχουν κατεβεί και αστυνομεύουν την Ομόνοια- οι ίδιοι οι αστυνομικοί, η Ελληνική Αστυνομία, οι γεωτεχνικοί, γεωπόνοι, δασολόγοι. Δεν αισθάνεται την υποχρέωση η Κυβέρνηση να κατανοήσει τον κίνδυνο των συγχύσεων –αν μη τι άλλο- που θα προκύψει από τη λειτουργία της Αγροφυλακής, και όπως την περιγράφει, με την παράλληλη λειτουργία δομημένων υπηρεσιών του ελληνικού κράτους ή και της Τοπικής Αυτοδιοίκησης;
      Αιφνιδίως παρεφρόνησε η Τοπική Αυτοδιοίκηση του πρώτου και δευτέρου βαθμού, που με τα συλλογικά τους όργανα υποστηρίζουν ότι δεν χρειάζεται η Αγροφυλακή, ότι η ίδια η Τοπική Αυτοδιοίκηση του πρώτου και δεύτερου βαθμού μπορεί και πρέπει να καλύπτει όλα αυτά τα οποία ως αντικείμενο της Αγροφυλακής αναφέρονται;
      Και βεβαίως, δεν θα πω το αυτονόητο: η δαπάνη η οποία θα διατεθεί για τη λειτουργία της Αγροφυλακής, θα μπορούσε περίφημα και μάλιστα υποπλασίως, να διατεθεί για την ενίσχυση και τη στελέχωση υπηρεσιών που, πράγματι, ευδόκιμα έχουν λειτουργήσει μέχρι τώρα και μπορούν ακόμη πιο αποτελεσματικά, με την προϋπόθεση, βέβαια, ότι θα στηριχθούν οικονομικά από το ελληνικό κράτος, από τον κρατικό προϋπολογισμό. Το ακούσατε: η Δημοτική Αστυνομία δεν λειτουργεί. Και δεν λειτουργεί, όχι διότι αποτελεί επιλογή των Οργανισμών Τοπικής Αυτοδιοίκησης πρώτου βαθμού, αλλά γιατί δεν μπορεί να λειτουργήσει ελλείψει πόρων.
      Και εγώ δεν θα αναφερθώ σε όλα τα άλλα που έχουν σχέση με την απουσία μέτρων στήριξης της υπαίθρου χώρας, που αφορά, αν θέλετε, σε υγειονομικούς σταθμούς, σε αγροτικά κέντρα και άλλα συναφή. Εκείνο όμως που θα πω είναι ότι είναι υποκρισία να μιλάμε για την ύπαιθρο χώρα, να μιλάμε για την αγροτική παραγωγή, για την κτηνοτροφική παραγωγή, που την βλέπουμε να συρρικνώνεται κάθε μέρα και περισσότερο ή, επιεικέστερα, να επαναπροσδιορίζεται, και να λέμε ότι η Αγροφυλακή, η οποία θα ανασυσταθεί, θα αποτελεί μοχλό στήριξης αυτής της αγροτικής παραγωγής και αυτής της κτηνοτροφίας, όπως αδρά –νομίζω- την προανέφερα.
      Ένα δεύτερο ζήτημα, κυρίες και κύριοι συνάδελφοι: θέλω να σας βεβαιώσω ότι ο Συνασπισμός Ριζοσπαστικής Αριστεράς δεν έχει απολύτως τίποτε με τους επιτυχόντες του διαγωνισμού του 1993. Και, βεβαίως, έχουν τα δικαιώματά τους, δικαιώματα κατά του ελληνικού δημοσίου, για το γεγονός ότι έδωσαν εξετάσεις, επέτυχαν και δεν προσελήφθησαν. Αλλά αυτό το στοιχείο δεν δικαιολογεί την επιλογή επανασύστασης της Αγροφυλακής. Υπάρχουν προβλεπόμενες ρυθμίσεις για την αποκατάσταση και τη δικαίωση αυτών των συμπολιτών μας και προφανώς δεν αποτελεί επιτυχή δικαίωση για τη συλλογική λειτουργία του κράτους η επανασύσταση της Αγροφυλακής.
      Και να σας ρωτήσω, κύριε Υπουργέ, διότι εγώ ήμουν εκείνος που σας ερώτησα στη Διαρκή Επιτροπή: είπατε, απαντώντας σε σχετικό ερώτημά μου, ότι ναι, το έχουμε υποσχεθεί και θέλουμε αυτούς τους ανθρώπους να τους τακτοποιήσουμε. Για πείτε μου: τους επιτυχόντες του Α.Σ.Ε.Π. του έτους 1998 δεν αισθάνεστε την υποχρέωση να τους δικαιώσετε, όταν μάλιστα έχουν δικαιωθεί περαιτέρω, και όχι μόνο με την έκδοση των αποτελεσμάτων του Α.Σ.Ε.Π., και με αποφάσεις του Συμβουλίου Επικρατείας;
      Και όμως τους εμπαίζετε. Και όμως τους κρατάτε μακριά από τις θέσεις για τις οποίες δοκιμάστηκαν, έδωσαν εξετάσεις και επέτυχαν. Δύο μέτρα και δύο σταθμά; Δεν εγείρεται κατά συνέπεια δικαιολογημένα ο πολιτικός ισχυρισμός ότι με κομματική ιδιοτέλεια και μεροληψία επιλέγετε να αποκαταστήσετε αυτούς τους ανθρώπους του διαγωνισμού του 1993, που θα μπορούσε αλλιώς το ελληνικό κράτος να τους αποκαταστήσει, και περιφρονείτε –συνεχίζετε να περιφρονείτε- τους επιτυχόντες του Α.Σ.Ε.Π. του έτους 1998; Δύο μέτρα και δύο σταθμά, κυρίες και κύριοι συνάδελφοι.
      Οποία δικαιοσύνη! Και μάλιστα οποία δικαιοσύνη προβάλλεται από την Κυβέρνηση, όταν από τη μία μεριά ανατρέχει στο έτος 1993, για να μην δει το έτος 1998 ούτε βεβαίως να δει την επιτυχία αυτών των ανθρώπων του έτους 1998, επιτυχία καταγεγραμμένη από το αντικειμενικό σύστημα του Α.Σ.Ε.Π. και τη δικαίωσή τους από το Συμβούλιο της Επικρατείας!
      Υπάρχει περαιτέρω στελέχωση της Αγροφυλακής με την επαναφορά από την αποστρατεία αξιωματικών της Ελληνικής Αστυνομίας. Συνιστά αυτό χρηστή διοίκηση; Συνιστά αυτό δέσμευση για την αποτελεσματική λειτουργία του κράτους στα πολλαπλά επίπεδα της διοικητικής του δομής; Προφανώς, όχι. Επομένως, υμετέρους θέλετε να τακτοποιήσετε, όταν, κύριε Υπουργέ, από την αποστρατεία ανακαλείτε συγκεκριμένα στελέχη της Αστυνομίας, για να στελεχώσετε περαιτέρω με αυτά την Αγροφυλακή. 
      Όλα αυτά, κυρίες και κύριοι συνάδελφοι, είναι τεράστια πολιτικά ζητήματα, διαμορφώνουν θέματα και μεγέθη με ηθική διάσταση και δεν μπορεί η Κυβέρνηση ψευδεπίγραφα, πλασματικά να επικαλείται την προστασία της αγροτικής και κτηνοτροφικής παραγωγής, για να ιδρύσει ένα Σώμα το οποίο δεν χρειάζεται. Και δεν χρειάζεται, διότι το αντικείμενό του, επαναλαμβάνω, αποτελεί το κύριο αντικείμενο άλλων υπηρεσιών, μερικές από τις οποίες είχα τη δυνατότητα να θέσω υπ' όψιν σας, προκειμένου και εσείς να τις αξιολογήσετε. 
      Ακούστε. Το γεγονός ότι βρισκόμαστε σε μία παρατεταμένη προεκλογική περίοδο ή ενδεχομένως και σε παραμονές εκλογών, όποτε αυτές και αν γίνουν, σε καμία περίπτωση δεν δικαιολογούν τέτοιες επιλογές σαν και αυτή που εισηγείται το παρόν σχέδιο νόμου. Διότι, πέρα από όλα αυτά, είναι μία δομή της δημόσιας διοίκησης η οποία έχει μεγάλη παθολογία, έχει δυσλειτουργικότητα, αναποτελεσματικότητα και χάριν των πελατειακών σχέσεων έρχεται η Κυβέρνηση να επανασυστήσει την Αγροφυλακή. Και ερωτώ: Οποία πρωτοτυπία να επαναφέρουμε θεσμούς του έτους 1923 στην πραγματικότητα του 2007 που, επαναλαμβάνω, δεν έχει καμιά σχέση με τα όσα περιγράφει στην εισηγητική έκθεση το παρόν σχέδιο νόμου, δηλαδή υποστηρίζει και ισχυρίζεται αβάσιμα η Κυβέρνηση;
      Θέλετε να δείτε και περαιτέρω την κομματική ιδιοτέλεια και την πολιτική μεροληψία που κρύβεται για την εν συνεχεία στελέχωση της Αγροφυλακής; Ακούστε. Στο άρθρο 19 οι υποψήφιοι, οι οποίοι θα έχουν τα συγκεκριμένα κριτήρια, μόρια, που αναφέρετε στη συγκεκριμένη διάταξη, περαιτέρω και για την τελική κρίση θα αξιολογούνται ως προς την προσωπικότητά τους από τριμελή επιτροπή, η οποία θα αποτελείται από ένα Νομικό Σύμβουλο του Κράτους και από δύο αγρονομικούς διευθυντές. Οποία αντικειμενικότητα! Μα, οι αγρονομικοί διευθυντές είναι μέλη της λειτουργίας του κράτους, είναι εξαρτημένα άτομα από τη λειτουργία της εκτελεστικής εξουσίας, της εκάστοτε δηλαδή κυβέρνησης. Μάλιστα, αυτοί οι δύο αγρονομικοί διευθυντές έχουν την πλειοψηφία μέσα στην τριμελή επιτροπή αξιολόγησης της προσωπικότητας των υποψηφίων. Δεν αισθάνεστε την ανάγκη να παραπέμψετε όλη αυτήν την υπόθεση στο Α.Σ.Ε.Π., από την ώρα που λαθεμένα, λέω εγώ, επιλέγετε να επανασυστήσετε την Αγροφυλακή; Όχι. 
      Έτσι, λοιπόν, θα δημιουργηθεί ένα Σώμα το οποίο αρχικά θα έχει περίπου τέσσερις χιλιάδες μέλη και εν συνεχεία τις οίδε; Κάτω από ποιους αστερισμούς και ποιους πολιτικούς συσχετισμούς αυτά τα τέσσερις χιλιάδες μέλη της Αγροφυλακής είναι δυνατόν να πολλαπλασιάζονται; Εγώ απεύχομαι ο πολλαπλασιασμός να γίνεται με γεωμετρική πρόοδο. 
      Κυρίες και κύριοι συνάδελφοι, δεν δικαιολογείται με τίποτα αυτό το σχέδιο νόμου ούτε η επιλογή της Κυβέρνησης να επανασυστήσει την Αγροφυλακή, ένα Σώμα ξένο προς τη σύγχρονη πραγματικότητα, ένα Σώμα που δεν εφάπτεται καθόλου με τις ανάγκες της συρρικνούμενης αγροτικής παραγωγής, της επίσης συρρικνούμενης όσο και επαναπροσδιοριζόμενης με άλλα χαρακτηριστικά κτηνοτροφικής παραγωγής. Το μόνο που εξασφαλίζει αυτό το σχέδιο νόμου είναι η αντιστοίχιση της Κυβέρνησης με δικές της προεκλογικές υποσχέσεις και με παρούσες πελατειακές ανάγκες ενόψει των προσεχών εκλογών. 
      Θα επαναλάβω εκείνο το οποίο είπα και στη Διαρκή Επιτροπή, ολοκληρώνοντας την τότε αγόρευσή μου: Κρίμα!
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουβέλη. 
      Κύριε Τασούλα, έχετε το λόγο. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, βλέποντας τον κατάλογο των ομιλητών που ενεγράφησαν, ήθελα να προτείνω, εφόσον συμφωνήσουν οι συνάδελφοι, για να μιλήσουν όλοι, να μειωθεί ο χρόνος για όλους από τώρα, ώστε να μπορούν να μιλήσουν και οι σαράντα τέσσερις που ενεγράφησαν μέχρι τις 00.15’. Γιατί εάν αρχίσουν να μιλούν οι πρώτοι με οκτώ λεπτά, μοιραία θα συμπιεστεί ο κατάλογος των παρακάτω συναδέλφων, με αποτέλεσμα να κοπούν κάποιοι. 
      ΠΡΟΕΔΡΕΥΩΝ (Γεώργιος Σούρλας): Το Προεδρείο δέχεται την πρότασή σας και στις επιδιώξεις μας είναι να μιλήσουν όσο το δυνατόν περισσότεροι συνάδελφοι. Είναι βέβαιο ότι με το οκτάλεπτο θα μιλήσουν πολλοί λιγότεροι και ότι δύσκολα θα εξαντληθεί ο κατάλογος. Ασφαλώς, όμως, θα μιλήσουν περισσότεροι με το εξάλεπτο. Το Προεδρείο υποβάλλει την παράκληση να γίνει δεκτή αυτή η πρόταση και ο χρόνος να είναι έξι λεπτά. 
      Κυρίες και κύριοι συνάδελφοι, όταν λέμε εξάλεπτο, εννοούμε εξάλεπτο και παρακαλώ να μην υποχρεώνεται το Προεδρείο να δίνει παράταση. Αυτό είναι εις βάρος των επόμενων συναδέλφων. 
      Και οι δύο προτάσεις γίνονται δεκτές ομόφωνα από το Προεδρείο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υπουργός Δημόσιας Τάξης κ. Βύρων Πολύδωρας. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κύριε Πρόεδρε, εγώ γι’ αυτό το πνεύμα, για να μιλήσουν όσο γίνεται περισσότεροι συνάδελφοι, εκχωρώ ή παραχωρώ το μισό χρόνο μου υπέρ των συναδέλφων. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Εκτιμάται δεόντως, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, ασφαλώς έχουμε υπόψη τις γενικές πρόνοιες του Κανονισμού της Βουλής για την οργάνωση της συζήτησής μας σήμερα, σύμφωνα με το άρθρο 70 παράγραφος 2, αλλά στην προκειμένη περίπτωση η μείωση του χρόνου των Βουλευτών είναι μία απαράδεκτη αρχή, που δεν πρέπει να υιοθετήσουμε.
      Συνεπώς, πιστεύω ότι θα πρέπει να συνεχιστεί όσο χρειαστεί η συνεδρίασή μας, με άθικτο τον χρόνο των ομιλιών των Βουλευτών, εφόσον συμφωνήσει ασφαλώς το Σώμα. Δεν μπορεί να μειωθεί ο χρόνος, διότι εάν τελικά ορίζεται ένας μέγιστος χρόνος πέντε ή έξι ωρών και εντός αυτού αρχίζουμε και περιορίζουμε, ανάλογα με τις εγγραφές, το χρόνο των Βουλευτών, θεωρητικά θα μπορούσαμε να φθάσουμε στο σημείο, εάν είχαμε διπλάσιο αριθμό εγγεγραμμένων απ’ ό,τι τώρα, να μειώσουμε ακόμα περισσότερο τον χρόνο.
      Άρα, εμείς δεν συμφωνούμε σε κάτι τέτοιο και παρακαλούμε πολύ να παραμένει άθικτος ο χρόνος. 
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, θα σας απαντήσω. Αυτό γίνεται προς διευκόλυνση των συναδέλφων και πιστεύω ότι και στις δικές σας προθέσεις είναι να μιλήσουν περισσότεροι συνάδελφοι. Είμαστε υποχρεωμένοι βάσει του Κανονισμού να κινηθούμε στα πλαίσια του εξαώρου, που παρέχει τη δυνατότητα ομιλίας επί τέσσερις ώρες στους εισηγητές, αγορητές και Βουλευτές. Η πρόταση και παράκληση είναι να περιοριστεί κατά δύο λεπτά για έναν απλό λόγο: για να μιλήσουν περισσότεροι συνάδελφοι. Εάν εσείς διαφωνείτε μ' αυτό…
      ΧΑΡΑΛΑΜΠΟΣ ΚΑΣΤΑΝΙΔΗΣ: Τι εμποδίζει, κύριε Πρόεδρε, με συμφωνία του Σώματος, να παρατείνουμε το χρόνο; 
      ΠΡΟΕΔΡΕΥΩΝ (Γεώργιος Σούρλας): Δεν έχουμε το δικαίωμα. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ποιος το λέει αυτό;
      ΠΡΟΕΔΡΕΥΩΝ (Γεώργιος Σούρλας): Είναι εξάωρο, στις 00.15’ τελειώνει η συνεδρίαση.
      ΧΑΡΑΛΑΜΠΟΣ ΚΑΣΤΑΝΙΔΗΣ: Με συγχωρείτε, αλλά όταν υπάρχει ομοφωνία...
      ΠΡΟΕΔΡΕΥΩΝ (Γεώργιος Σούρλας): Στις 00.15’ τελειώνει η συνεδρίαση. Εάν δεν το δέχεσθε…
      ΣΟΦΙΑ ΚΑΛΑΝΤΖΑΚΟΥ: Να μιλήσετε εσείς, κύριε Καστανίδη, να μη μιλήσουμε όλοι εμείς οι Βουλευτές της περιφέρειας, που μας αφορά. Κάντε οικονομία έξι λεπτά, είμαστε η πιο φλύαρη Βουλή. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Μα θέλω ακριβώς να μιλήσουν όλοι οι συνάδελφοι. 
      ΣΟΦΙΑ ΚΑΛΑΝΤΖΑΚΟΥ: Κάντε οικονομία. Έξι λεπτά! Είμαστε η πιο φλύαρη Βουλή. 
      ΠΡΟΕΔΡΕΥΩΝ (Γεώργιος Σούρλας): Δεν μπορεί να γίνει αυτό, κύριε Καστανίδη, είστε έμπειρος Κοινοβουλευτικός. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, σε πάρα πολλές περιπτώσεις...
      ΠΡΟΕΔΡΕΥΩΝ (Γεώργιος Σούρλας): Όχι, κύριε Καστανίδη. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, με συγχωρείτε, σε πάρα πολλές περιπτώσεις...
      ΠΡΟΕΔΡΕΥΩΝ (Γεώργιος Σούρλας): Σε άλλες συνεδριάσεις. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Αφήστε με να τελειώσω, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Να τελειώσετε, κύριε Καστανίδη, το κατάλαβα. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Παρά τις συγκεκριμένες προβλέψεις του Κανονισμού, πολλές φορές όταν υπάρχει ομόφωνη στάση του Σώματος, μπορούν να υπάρξουν διευθετήσεις. Θα σας θέσω ξανά το ερώτημα. Εάν υπήρχε ο διπλάσιος αριθμός εγγεγραμμένων ομιλητών, τι ακριβώς θα κάνατε; Θα υποδεικνύατε περαιτέρω μείωση του χρόνου;
      ΠΡΟΕΔΡΕΥΩΝ (Γεώργιος Σούρλας): Όχι. Θα υποδείκνυα στο Σώμα να περιοριστεί ο χρόνος λογικά.  
      ΧΑΡΑΛΑΜΠΟΣ ΚΑΣΤΑΝΙΔΗΣ: Ας ξεκινήσουμε στο χρόνο που έχουμε και βλέπουμε στη συνέχεια. 
      ΠΡΟΕΔΡΕΥΩΝ (Γεώργιος Σούρλας): Ακούστε. Το άρθρο 108 παράγραφος 7 του Κανονισμού που οργανώνει τη συζήτηση προβλέπει εξάωρο. Δεν έχω εγώ το δικαίωμα να θέσω θέμα παράτασης του εξαώρου. Έχω δικαίωμα και υποχρέωση, ως Προεδρεύων, να θέσω θέμα, με ομόφωνη απόφαση της Βουλής, περιορισμού του χρόνου, για να μιλήσουν περισσότεροι συνάδελφοι. Αλλά δεν συμφωνείτε και τελείωσε. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα σας πω κάτι εξαιρετικά απλό, το οποίο το έχουμε εφαρμόσει, για να δείτε τι σημαίνει ομοφωνία των κομμάτων. Είναι γνωστό ότι τροπολογίες, οι οποίες κρίνονται –και το γνωρίζει κάθε φορά η Κυβέρνηση αυτό και οποιαδήποτε κυβέρνηση- ως άσχετες, δεν εισάγονται προς συζήτηση. Παρά το γεγονός ότι ο Κανονισμός το προβλέπει αυτό, έχει συμφωνηθεί ότι εάν υπάρξει ομόφωνη απόφαση της Βουλής, μπορεί να συζητηθεί τέτοια τροπολογία. Κατά τον ίδιο τρόπο αναλογικά σας θέτω το θέμα. 
      ΠΡΟΕΔΡΕΥΩΝ (Γεώργιος Σούρλας): Όχι. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Μη λέτε όχι. Αυτά είναι απλές αρχές που εφαρμόζουμε εδώ μέσα. 
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, με τη διαδικασία του άρθρου 108, όποτε συζητήθηκαν νομοσχέδια, ποτέ δεν ετέθη αυτό το θέμα. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Σας λέω, λοιπόν, κύριε Πρόεδρε...
      ΠΡΟΕΔΡΕΥΩΝ (Γεώργιος Σούρλας): Ποτέ δεν ετέθη! 
      ΧΑΡΑΛΑΜΠΟΣ ΚΑΣΤΑΝΙΔΗΣ: ...ότι έχουμε άλλη διάταξη, αλλά με ομόφωνη απόφαση αναθεωρείται. 
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, σας παρακαλώ, χάνουμε χρόνο τώρα. Απλά το ΠΑ.ΣΟ.Κ. δεν συμφωνεί με τον περιορισμό του χρόνου. Εντάξει, θα πάμε στο οκτάλεπτο και δεν θα ομιλήσουν πολλοί συνάδελφοι. Αυτό προτείνει το ΠΑ.ΣΟ.Κ..
      ΣΟΦΙΑ ΚΑΛΑΝΤΖΑΚΟΥ: Εντάξει θα καταγραφεί αυτό, κύριε Καστανίδη. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα καταγραφεί ότι δεν δέχεσθε την παράταση, ενώ μπορούμε. 
      ΠΡΟΕΔΡΕΥΩΝ (Γεώργιος Σούρλας): Ο κ . Γαρουφαλιάς έχει το λόγο. 
      ΓΕΩΡΓΙΟΣ ΓΑΡΟΥΦΑΛΙΑΣ: Ευχαριστώ, κύριε Πρόεδρε.
      Οι συζητήσεις αυτές έχουν ως αποτέλεσμα να χάνεται χρόνος και δεν δίνετε την ευκαιρία, κύριε συνάδελφε, στους συναδέλφους της περιφέρειας...
      ΧΑΡΑΛΑΜΠΟΣ ΚΑΣΤΑΝΙΔΗΣ: ...(δεν ακούστηκε)
      ΓΕΩΡΓΙΟΣ ΓΑΡΟΥΦΑΛΙΑΣ: Βεβαίως, με την επιμονή σας. 
      Κύριε Πρόεδρε, κυρίες και κύριοι συνάδελφοι, οι μέχρι τώρα προσπάθειες της νέας διακυβέρνησης του Κώστα Καραμανλή στοχεύουν στην ενδυνάμωση της ελληνικής υπαίθρου και στην ανάδειξη των συγκριτικών πλεονεκτημάτων της χώρας μας, για τα οποία πρέπει να είμαστε υπερήφανοι. Στηρίζουμε την ύπαιθρο, στηρίζουμε την περιφέρεια. Τελικός μας στόχος είναι να τονωθεί η ελληνική περιφέρεια και να μείνει κοντά της η κάθε αγροτική και κτηνοτροφική οικογένεια.
      Το παρόν νομοσχέδιο για την προστασία του περιβάλλοντος και την αγροτική ασφάλεια παρέχει με την ανασυγκρότηση του Σώματος της Αγροφυλακής ειδική μέριμνα και προστασία από το κράτος στους αγροτικούς πληθυσμούς και τις αγροτικές περιοχές, λόγω της ιδιαίτερης κοινωνικοοικονομικής σπουδαιότητας. Είναι περιττό να τονίσουμε τη σπουδαιότητα του πρωτογενούς τομέα της οικονομίας, του αγροτικού πληθυσμού της χώρας μας, τη στιγμή μάλιστα που αυτός ολοένα μειώνεται για χάρη της αστυφιλίας, της συσσώρευσης του πληθυσμού στα μεγάλα αστικά κέντρα. 
      Πέραν τούτου, όμως, μία σειρά από σύγχρονα προβλήματα, όπως η υποβάθμιση και σταδιακή καταστροφή του φυσικού περιβάλλοντος, η υποβάθμιση της ποιότητας τροφίμων και η ανέλεγκτη χρήση φυτοφαρμάκων, η ρύπανση και η κατασπατάληση φυσικών πόρων, αλλά και το αίσθημα ανασφάλειας για την ανάπτυξη παραγωγικών δραστηριοτήτων, απαιτούν συνολική αντιμετώπιση με ενιαίο σύστημα διαχείρισης για την εξυπηρέτηση ενός δημόσιου σκοπού, υπέρτερου των τοπικών αναγκών.
      Την ανάγκη αυτή, λοιπόν, σήμερα επιχειρεί να καλύψει η πολιτεία με το παρόν νομοσχέδιο, δημιουργώντας μια υπηρεσία με διευρυμένες αρμοδιότητες, συγκροτημένη με ενιαίο κεντρικό σχεδιασμό και άρτια οργανωμένη. Η στελέχωσή της θα γίνεται με προσωπικό επαρκώς εκπαιδευμένο με υψηλή επαγγελματική κατάρτιση. Θα είναι εφοδιασμένη με σύγχρονες υλικοτεχνικές υποδομές και θα είναι ικανή να εκτελέσει την αποστολή της, χωρίς τις ανασταλτικές επιδράσεις των τοπικών μικροσυμφερόντων, καλύπτοντας έτσι το σύνολο της ελληνικής επικράτειας, ως σύγχρονη δυναμική και ευέλικτη κρατική υπηρεσία. 
      Αξίζει να θυμηθούμε πολύ συνοπτικά τις σημαντικές αλλαγές που προκάλεσαν οι μεγάλες κοινωνικοοικονομικές μεταβολές των τελευταίων δεκαετιών στη χώρα μας σε κάθε τομέα κοινωνικής δραστηριότητας και συμπεριφοράς. Οι αλλαγές αυτές αναπόφευκτα συνοδεύτηκαν και από μια εμφάνιση καινοφανών προβλημάτων, αγνώστων στη μέχρι τότε κοινωνική πραγματικότητα. Υποβάθμιση και σταδιακή καταστροφή του φυσικού περιβάλλοντος. Υποβάθμιση ποιότητας και υγιεινής των παραγομένων τροφίμων. Ερήμωση της υπαίθρου, λόγω αστυφιλίας. Ανεπαρκής οργάνωση και έλεγχος των καλλιεργειών και της κτηνοτροφίας. Διατάραξη ισορροπίας του οικοσυστήματος και υποβάθμιση της βιοποικιλότητας. Αναπόφευκτα, αναταράξεις στο χώρο της αγροτικής ασφάλειας και αίσθηση εγκατάλειψης της υπαίθρου.
      Σε συνέχεια των ανωτέρω, επόμενο ήταν ότι το κοινωνικό ενδιαφέρον άρχισε να εστιάζεται όλο και περισσότερο στην εύρεση νέων μορφών εκμετάλλευσης της γης και ανάπτυξης της κτηνοτροφικής δραστηριότητας, νέων οικονομικών δραστηριοτήτων, όπως ο αγροτουρισμός, ο οικοτουρισμός, οι βιολογικές καλλιέργειες, ενώ πραγματικότητα αποτελεί πλέον η αφύπνιση και ευαισθητοποίηση των πολιτών για την προστασία του περιβάλλοντος.
       Μπροστά στις νέες συνθήκες το υπό ψήφιση νομοσχέδιο ανταποκρίνεται σε πολιτικούς στόχους, όπως είναι η προστασία και η αναβάθμιση του περιβάλλοντος, η αναβάθμιση της ποιότητας ζωής, η ανάπτυξη νέων μορφών οικονομικής δραστηριότητας, σε αρμονία πάντα με το φυσικό περιβάλλον, η προώθηση δραστηριοτήτων φιλικών προς το περιβάλλον, η κάλυψη ελλείμματος της αγροτικής ασφάλειας και η πρόληψη και η καταστολή αγροτικών περιβαλλοντικών και άλλων αδικημάτων και εν τέλει η αναβάθμιση της ποιότητας ζωής των πολιτών. 
      Ο σκοπός και οι στόχοι της ανασυγκρότησης της ελληνικής Αγροφυλακής υλοποιούνται μέσα από τρεις βασικούς άξονες, το περιεχόμενο των οποίων είναι:
      Πρώτον, η αγροτική ασφάλεια, η φρούρηση αγροκτημάτων, η πρόληψη κλοπής, φθοράς και άλλων αδικημάτων και η αστυνόμευση αρδευτικών υδάτων. 
      Δεύτερον, η αστυνόμευση της εφαρμογής διατάξεων για την προστασία από μόλυνση και ρύπανση του εδάφους, επιφανειακών και υπογείων υδάτων, διάθεση επικινδύνων και μη αποβλήτων, διανομή και χρήση φυτοφαρμάκων. 
      Τρίτον, παροχή συνδρομής σε άλλες υπηρεσίες, όσον αφορά τη δίωξη της λαθρομετανάστευσης και διακίνησης και εμπορίας ναρκωτικών, προστασία αρχαιολογικών, εκκλησιαστικών και μοναστηριακών θησαυρών. Τα εν λόγω ζητήματα αντιμετωπίζονται ενιαία από το νομοσχέδιο, καθώς δεν είναι δυνατόν να αντιμετωπιστούν αποσπασματικά, λαμβάνοντας μάλιστα υπ' όψιν και τις γεωγραφικές ιδιομορφίες της χώρας μας.
       Με άλλα λόγια, η Αγροφυλακή αποτελεί την παρουσία του κράτους σε επίπεδο περιφέρειας, δηλαδή στην ουσία την Αστυνομία της οικολογίας, όπως ο Πρωθυπουργός πρόσφατα ανέφερε στο περιφερειακό συνέδριο που έγινε για τον αγροτικό τομέα στη Λάρισα και ο Υπουργός κ. Πολύδωρας το επεσήμανε κατά κόρον, συμπληρώνοντας το υπάρχον μέχρι σήμερα κενό, όσον αφορά τις οικολογικές εφαρμογές και την έμπρακτη οικολογική φροντίδα. 
      Αξίζει κανείς να λάβει υπ' όψιν του ότι από το 1833 έχει συντελεστεί μια πληθώρα προσπαθειών και μεταβολών όσον αφορά τη στελέχωση, την οργάνωση και τις αρμοδιότητες της υπηρεσίας Αγροφυλακής, με σκοπό την αγροτική ασφάλεια. Μάλιστα, το 1984 το Σώμα της Αγροφυλακής καταργήθηκε και οι αρμοδιότητές του μεταφέρθηκαν στην Ελληνική Αστυνομία. Ακολούθησαν διάφορες μεταβολές στη διοικητική υπαγωγή του προσωπικού. 
      Με το παρόν νομοσχέδιο γίνεται μια προσπάθεια ενιαίας αντιμετώπισης όλων των παραπάνω αναφερθέντων ζητημάτων. Η Αγροφυλακή αποτελεί την παρουσία του κράτους στις περιοχές όπου τα προβλήματα εκφεύγουν από τα όρια της δράσης και της δυνατότητας αντιμετώπισης των τοπικών κοινωνιών, αλλά και στις περιοχές όπου υπάρχει μεν κρατική προστασία, ωστόσο η αντιμετώπιση των προβλημάτων που ανακύπτουν, είναι αποσπασματική. 
      Το νομοσχέδιο προβλέπει την επανασύσταση του Σώματος Αγροφυλακής στο πρότυπο των Σωμάτων Ασφαλείας. Ειδικότερα, η οργάνωση της Αγροφυλακής βασίστηκε στα πρότυπα της Ελληνικής Αστυνομίας, με διευρυμένες αρμοδιότητες, σε σύγκριση με το παρελθόν. Βασικός στόχο της Αγροφυλακής αποτελεί η προστασία της υπαίθρου. Προβλέπεται η συγκρότηση μιας ευέλικτης κρατικής υπηρεσίας, στελεχωμένη με προσωπικό εκπαιδευμένο με ουσιαστική επαγγελματική κατάρτιση, με άρτιες υλικοτεχνικές υποδομές, η οποία θα δρα με κεντρικό επιχειρησιακό σχεδιασμό και κατεύθυνση. 
      Η Αγροφυλακή στοχεύει στην ενθάρρυνση της οικολογικής λειτουργίας των αγροτικών πληθυσμών με τη συνεχή παρουσία και με τον έλεγχο του αγροτικού περιβάλλοντος. Κύρια αποστολή της είναι η διασφάλιση της αειφόρου αγροτικής ανάπτυξης και η πρόληψη και η καταστολή των αγροτικών περιβαλλοντικών και άλλων αδικημάτων, τα οποία διαπράττονται σε αγροτικές εκτάσεις, η προστασία από θεομηνίες, καταστροφές και η έκδοση αγορανομικών διατάξεων. 
      Αξιοσημείωτο είναι ότι η Αγροφυλακή βοηθάει στην ενίσχυση του ρόλου των δημοσίων υπηρεσιών, αφού ασχολούμενη καθημερινά με σοβαρά ζητήματα αγροτικών περιοχών συμβάλλει στη συμβιβαστική επίλυση μικροδιαφορών, αρμοδιότητας ειρηνοδικείου, με αποτέλεσμα την ανακούφιση και μερική αποσυμφόρηση των εν λόγω δικαστηρίων από τον ολοένα αυξανόμενο φόρτο υποθέσεων. 
      Επίσης η Αγροφυλακή συνεργάζεται και παρέχει τη συνδρομή της σε άλλες υπηρεσίες όπως η Ελληνική Αστυνομία, οι υπηρεσίες τοπικής αυτοδιοίκησης και φορείς διαχείρισης προστασίας του περιβάλλοντος, αναδεικνύοντας έτσι τα πραγματικά προβλήματα των εν λόγω περιοχών και διευκολύνοντας έτσι, με αυτό τον τρόπο, το ρόλο των υπηρεσιών. 
      Ο στόχος της Αγροφυλακής είναι η αντιμετώπιση της αρχαιοκαπηλίας, μη φυλασσομένων χώρων, της καλλιέργειας φυτειών ινδικής κάνναβης. Συμβάλλει στην διευκόλυνση των μικροδιαφορών, οι οποίες υπάγονται…
      ΠΡΟΕΔΡΕΥΩΝ (Γεώργιος Σούρλας): Αγαπητέ και συμπαθέστατε συνάδελφε, κύριε Γαρουφαλιά, σας παρακαλώ κλείστε την ομιλία σας. 
      ΓΕΩΡΓΙΟΣ ΓΑΡΟΥΦΑΛΙΑΣ: Τελειώνω, κύριε Πρόεδρε.
      Κλείνοντας θα ήθελα να πω ότι η σύσταση του σώματος της Αγροφυλακής αποτελεί προγραμματική δέσμευση της Νέας Δημοκρατίας. Με το παρόν νομοσχέδιο, η δέσμευση για την ανασυγκρότηση της Αγροφυλακής γίνεται πραγματικότητα, εφαρμόζεται στην πράξη. Εξάλλου, από την στιγμή που το 82% των πιστώσεων που προέρχονται από την Ευρωπαϊκή Ένωση στη χώρα θα καλύψουν την ανάπτυξη της ελληνικής περιφέρειας, η Αγροφυλακή είναι ιδιαίτερα σημαντική και χρήσιμη για την ανάπτυξη της χώρας μας και της ευρύτερης περιφέρειας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα, έχετε το λόγο με την θερμή παράκληση να τηρήσετε το οκτάλεπτο. Έχετε προεδρεύσει πολλά χρόνια και ξέρετε ποια είναι η αγωνία του Προεδρείου.  
      ΚΩΝΣΤΑΝΤΙΝΟΣ ΓΕΙΤΟΝΑΣ: Την ξέρω και σας κατανοώ, κύριε Πρόεδρε. Αλλά είστε ήρεμος και ανεκτικός και θα βγει ομαλά πέρα η διαδικασία. Στο κάτω-κάτω μπορούμε να πάρουμε και απόφαση, όπως είπε και ο Κοινοβουλευτικός μας Εκπρόσωπος, να αυξήσουμε το χρόνο. Ευχαριστώ, λοιπόν, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Δεν είναι στη διάθεσή μας. Ο χρόνος μπορεί να μειώνεται, δεν μπορεί να αυξάνεται…
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρίες και κύριοι συνάδελφοι, σ’ αυτό το νομοσχέδιο πραγματικά ταιριάζει ο τίτλος ενός πρόσφατου βιβλίου του Ουμπέρτο Έκο. Ο τίτλος είναι «Με το βήμα του κάβουρα». 
      Το 2007 στην εποχή πραγματικά των δορυφόρων και του διαδικτύου, εμείς με την Κυβέρνηση γυρνάμε στην εποχή του Όθωνα, στους δραγάτες του 1833. Με όλη, φυσικά, την πολιτική της η Κυβέρνηση μας γυρίζει πίσω. Αλλά με την επανασύσταση της Αγροφυλακής, πραγματικά κάνει άλμα ρεκόρ οπισθοδρόμησης. 
      Εμπαίζετε τον ελληνικό λαό.
      (Θόρυβος στην Αίθουσα)
      Μη διακόπτετε παρακαλώ, θα με ακούσετε. Και εμείς ενδιαφερόμαστε για την αγροτική ασφάλεια και για τους ανθρώπους.
      ΑΝΑΣΤΑΣΙΟΣ ΚΑΡΑΜΑΡΙΟΣ: Γιατί υποτιμάτε τον ελληνικό λαό; 
      ΠΡΟΕΔΡΕΥΩΝ (Γεώργιος Σούρλας): Παρακαλώ μη διακόπτετε. Είπαμε να κερδίσουμε χρόνο. Για διακοπές είμαστε τώρα; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Εμπαίζετε τον ελληνικό λαό.
      Κύριε Υπουργέ προσέξτε. Σας απασχολεί ο πρώην Υφυπουργός σας, ο οποίος ήταν υπέρμαχος της Αγροφυλακής. Τον είχα ακούσει επανειλημμένα. Λέω λοιπόν ότι εμπαίζετε τον ελληνικό λαό και όχι μόνο. Τον χρεώνετε με 100.000.000 ευρώ και πλέον ετησίως. Είναι υποτιμημένη η έκθεση του Γενικού Λογιστηρίου.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Είναι λάθος! 
      ΚΩΝΣΤΑΝΤΙΝΟΣ ΓΕΙΤΟΝΑΣ: Άμα θέλετε ξέρω μαθηματικά, κύριε Υπουργέ, να τα λογαριάσουμε. Χρεώνεται τα νοικοκυριά με 100 και πλέον εκατομμύρια ευρώ το χρόνο, για να επαναστατήσετε την Αγροφυλακή.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Και εμείς ξέρουμε.
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακαλώ μη διακόπτετε. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Και επειδή ασφαλώς δεν μπορείτε να το δικαιολογήσετε ούτε στους εαυτούς σας, βάζετε ψευδεπίγραφο τίτλο. Μας λέτε ότι θα κάνετε ουσιαστικά «οικολογικούς λειτουργούς». Περίπου έτσι τους περιγράφει ο κύριος Υπουργός. Δεν ενδιαφέρεστε για την προστασία του περιβάλλοντος. Εκείνο που σας ενδιαφέρει και επιχειρείτε είναι η ανάπτυξη μηχανισμού προστασίας του κομματικού σας περιβάλλοντος. 
      Εάν πραγματικά, ειλικρινά, δεν υπήρχε το τραγικό για την πολιτική σας ανευθυνότητα, ίσως θα περίσσευε, κυρίες και κύριοι συνάδελφοι, αυτή η συζήτηση στη Βουλή. Θα ήταν αποκλειστικά θέμα των επιθεωρησιογράφων. Θα γελάσει ο κόσμος, κύριε Υπουργέ, με τους κατά φαντασία σας σούπερμεν, που όπως είπατε θα απέτρεπαν ακόμα και φυσικές καταστροφές και κατολισθήσεις. Ε, αυτό λέγεται διολίσθηση στον παραλογισμό. 
      Κόπτεται, ενδιαφέρεται δήθεν η Κυβέρνηση για την αγροτική ασφάλεια, όταν με την όλη πολιτική της, καθολικό αίσθημα ανασφάλειας επικρατεί στη χώρα. Και θα το αλλάξετε, μας λέτε, με την Αγροφυλακή! Η Αστυνομία, κύριε Υπουργέ, παρουσιάζει διαλυτικά φαινόμενα, από τον κομματισμό, τις λάθος κατευθύνσεις, την αποδυνάμωση καίριων για την αντιμετώπιση του εγκλήματος, μονάδων. 
      Ακόμα διάβαζα προχθές σε έγκυρη εφημερίδα –το «ΒΗΜΑ», αν θυμάμαι καλά- ότι και στις υπηρεσίες ασφαλείας και την Αντιτρομοκρατική, κυριαρχούν οι «κουμπάροι». Τα αστυνομικά τμήματα δεν έχουν, κυρίες και κύριοι συνάδελφοι της Νέας Δημοκρατίας, προσωπικό, να φυλάξουν το σπίτι τους. Η μικροεγκληματικότητα αυξάνεται, φουντώνει, το οργανωμένο έγκλημα επεκτείνεται. Οι πεζές περιπολίες, κύριε Υπουργέ, οι αστυνομικοί της γειτονιάς είναι ανύπαρκτοι. Ε, σας μάραναν οι αγροφύλακες! 
      Ας θαυμάσουν οι Έλληνες και οι Ελληνίδες τις προτεραιότητες της Κυβέρνησης. Τα νοσοκομεία είναι «στο κόκκινο» από πλευράς προσωπικού, αστυνομικούς και πυροσβέστες χρειαζόμαστε, νοσηλευτές έχουμε ανάγκη και εσείς το «βιολί – βιολάκι». Τόσο πολύ, ειλικρινά, σας καθοδηγούν παλιά σύνδρομα, αταβιστικά σύνδρομα θα έλεγα, της παράταξής σας; 
      Τι νομίζετε, κύριε Υπουργέ; Ότι σήμερα θα «αναστήσετε» τους αγροκομματοφύλακες της παλιάς εποχής; Κάνετε λάθος, άλλαξαν οι εποχές, αν το νομίζετε. Καμιά ανάγκη της χώρας δεν συνηγορεί για την επανασύσταση της Αγροφυλακής. Έχουν αλλάξει οι συνθήκες από το 1833, ακόμα και από το 1924. Άλλες οι συνθήκες, άλλα τα μέσα, άλλοι οι θεσμοί και οι μηχανισμοί που έχουμε στη διάθεσή μας. 
      Συστήνετε ένα Σώμα, προσέξτε το, με αρμοδιότητες που ήδη καλύπτονται από υπάρχοντες φορείς και υπηρεσίες. Αυτό είναι το έγκλημα. Δεν δίνετε αυτά τα 100.000.000 ευρώ σε αυτούς τους φορείς, κύριε Υπουργέ, μήπως δούμε προκοπή, μήπως δούμε άσπρη μέρα; Εννοώ, κύριε Υπουργέ,  να τα διαθέσετε στην Ελληνική Αστυνομία, στο Πυροσβεστικό Σώμα, στην Υπηρεσία Πολιτικής Προστασίας, στις δημοτικές και στις νομαρχιακές υπηρεσίες, στους Επιθεωρητές Περιβάλλοντος, στις δασικές υπηρεσίες, ακόμα και στη στήριξη του εθελοντισμού.
      Προς τι ο λόγος  δημιουργίας της Αγροφυλακής; Ξέρει η Κυβέρνηση και γι’ αυτό δεν δέχθηκε και την ακρόαση φορέων, όπως η Κ.Ε.Δ.Κ.Ε., ότι όλοι οι φορείς είναι αντίθετοι. Ξέρει επίσης η Κυβέρνηση ότι δημιουργεί ένα μόρφωμα. Δεν είναι ούτε Σώμα Ασφαλείας ούτε Πολιτική Υπηρεσία. Είναι μόρφωμα που δεν θα προσφέρει, αλλά θα φέρει σίγουρα σύγχυση μέσα από την διασταύρωση και επικάλυψη αρμοδιοτήτων, με τους υπάρχοντες φορείς. 
      Κόπτεσθε δήθεν και για το διορισμό των ανθρώπων του διαγωνισμού του 1992. Αν σας ενδιέφεραν, θα μπορούσατε να τακτοποιήσετε ορισμένους από αυτούς με άλλο τρόπο. Ύστερα από δεκαπέντε χρόνια, από τους χίλιους και πλέον του διαγωνισμού αυτού, κανείς δεν γνωρίζει πόσοι θα έλθουν. Και εδώ είναι το κόλπο σας. Το πιθανότερο να έλθουν λίγοι. Γι’ αυτό θα στελεχώσετε τις τεσσερεισήμισι χιλιάδες θέσεις από άλλους για να φτιάξετε μηχανισμό. Επαναφέρετε και αξιωματικούς εν αποστρατεία  της Αστυνομίας για να καλύψετε θέσεις, προφανώς με τα μέτρα σας. Αυτό ουσιαστικά κάνετε. 
      Επομένως, πώς θα ψηφίσουμε, κύριε Υπουργέ, αυτό το νομοσχέδιο; Δεν μας πείθετε ούτε για τις προθέσεις ούτε για την ανάγκη ύπαρξης αυτού του Σώματος. Ξέρετε ότι κοροϊδεύετε τους ανθρώπους του διαγωνισμού. Θα υπάρξουν προβλήματα με το Συμβούλιο της Επικρατείας, για να ξέρουμε τι λέμε. Εδώ είμαστε και θα το δούμε. 
      Εμπλέκετε, λοιπόν, ένα νέο μόρφωμα, στα πόδια υπαρχουσών υπηρεσιών. Θα υπάρξουν διασταυρώσεις, συγχύσεις, διαμάχες. Μικρότερη τελικά αποτελεσματικότητα του κράτους και για την προστασία και για την ασφάλεια του περιβάλλοντος. Οι δε άνθρωποι του διαγωνισμού ενδεχομένως θα είναι πάλι «στον αέρα». Μη μας ζητάτε να ψηφίσουμε το νομοσχέδιο. 
      Αποσύρετε το γιατί αλλιώς εκείνο που θα μείνει είναι μια ανεξίτηλη κηλίδα πραγματικά στο μέτωπο της παράταξής σας. 
      Η Νέα Δημοκρατία, κυρίες και κύριοι συνάδελφοι, ενώ για τα μεγάλα προβλήματα του τόπου και του λαού, «αγρόν αγοράζει», με το νομοσχέδιο πιστεύει ότι «αγροκομματοφύλακες» κατασκευάζει. 
Είναι λάθος.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Τελειώνω, κύριε Πρόεδρε. 
       Όμως, δεν πρόκειται ούτε η Αγγροφυλακή να σας σώσει από την επικείμενη καταδίκη του ελληνικού λαού. Γιατί πράγματι και μ’ αυτό το νομοσχέδιο, πέραν των άλλων αφήνετε τον κόσμο να ξεχάσει «τι σημαίνει Δεξιά»!
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Γείτονα.
      Το λόγο έχει ο κ. Μαρκογιαννάκης.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Αγαπητοί συνάδελφοι, κύριε Πρόεδρε, καθολικό ήταν και είναι το αίτημα της υπαίθρου για την ίδρυση ενός σώματος ασφάλειας, ενός σώματος το οποίο ουσιαστικά θα τονίζει την παρουσία του κράτους και θα συμβάλλει στην εμπέδωση του κλίματος ασφάλειας.
      Και μάλλον, κύριε Υπουργέ, έγινε ένα λάθος, γιατί δεν διευκρινίσατε από την αρχή ότι δεν πρόκειται να διορισθούν αγροφύλακες ούτε στην πλατεία Συντάγματος ούτε στην πλατεία Ομόνοιας και έχουν παρασυρθεί οι κύριοι συνάδελφοι -οι μέχρι τώρα προλαλήσαντες και στην επιτροπή- και πετούν κορώνες, αγνοώντας ενδεχομένως πού θα προσφέρουν κυρίως τις υπηρεσίες τους οι άνθρωποι, οι οποίοι θα τοποθετηθούν στο νέο αυτό Σώμα.
      Κύριοι συνάδελφοι, όταν λέμε ότι η ύπαιθρος, η περιφέρεια, θέλει την Αγροφυλακή, δεν έχετε παρά να πάει ο καθένας από εσάς –και πιστεύω πως το έχετε κάνει όσοι εκλέγεστε στην περιφέρεια- σ’ έναν καποδιστριακό δήμο, στον οποιονδήποτε και να δείτε την πραγματικότητα. Και μην οχυρώνεστε πίσω από μία απόφαση της Κ.Ε.Δ.Κ.Ε., η οποία ελήφθη πριν από κάποια χρόνια -της κομματικά καθοδηγούμενης Κ.Ε.Δ.Κ.Ε.- και δείτε την πραγματικότητα. 
      ΒΑΣΙΛΕΙΟΣ ΕΞΑΡΧΟΣ: Ομόφωνη απόφαση. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Δεν ξέρω αν ήταν ή δεν ήταν ομόφωνη, αγαπητέ συνάδελφε.
      ΙΩΑΝΝΗΣ ΒΛΑΤΗΣ: Αφού δεν ξέρετε, γιατί δεν ρωτάτε; 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Εγώ, ξέρω το εξής. Όταν ξεκίνησε η διαδικασία σύνταξης του σχεδίου νόμου από την επιτροπή, υπήρξε αλληλογραφία και απεστάλη το σχέδιο νόμου τελικά σε όλους τους καποδιστριακούς δήμους και σε όλες τις νομαρχιακές αυτοδιοικήσεις. Από όλους αυτούς, μόνο ένας καποδιστριακός δήμος απήντησε αρνητικά. Όλοι οι υπόλοιποι απήντησαν θετικά και το μόνο για το οποίο έκαναν παρατήρηση ήταν το γιατί αργούμε. 
      Θα πρέπει να απολογηθείτε στον ελληνικό λαό για ποιο λόγο καταργήσατε, όταν καταργήσατε, την Αγροφυλακή. Και μιλάτε ειρωνικά για τον παλιό Αγροφύλακα, τον παλιό δραγάτη. Αμφιβάλω εάν έστω και ένας από εσάς που έχει μιλήσει μέχρι τώρα ειρωνικά, γνωρίζει την υπηρεσία την οποία προσέφερε τότε -με τη μορφή που λειτουργούσε τότε- η Αγροφυλακή στην ύπαιθρο χώρα, που πραγματικά είχε συμβάλει στο αίσθημα ασφάλειας και πραγματικά επικρατούσε η νομιμότητα. 
      Όταν, λοιπόν, δεν γνωρίζουμε το πρόβλημα και δεν γνωρίζουμε την ιστορία ενός θεσμού, καλύτερα να μην μιλάμε και να μην ερχόμαστε εδώ να πετάμε κορώνες. 
      Αγαπητοί συνάδελφοι, υπάρχουν Καποδιστριακοί δήμοι. Άλλωστε, είχε το πρόγραμμα της Νέας Δημοκρατίας την ίδρυση του θεσμού και στο πρόγραμμα δεν μπήκε τυχαίως. Μπήκε, διότι ακριβώς από την επαφή που είχαμε με την ύπαιθρο χώρα, είδαμε την καθολικότητα του αιτήματος και την αναγκαιότητα, η οποία ήταν δεδομένη. 
      Έτσι, λοιπόν, μπορώ να σας πω ότι υπάρχουν περιοχές της πατρίδας μας, υπάρχουν καποδιστριακοί δήμοι –εγώ το βιώνω στην εκλογική μου περιφέρεια- που το πρόβλημα είναι τόσο έντονο, που έχεις την αίσθηση ότι αυτές οι περιοχές βρίσκονται υπό κατοχή, χειρότερη από τη γερμανική. Η σύγκρουση η οποία υπάρχει μεταξύ των καλλιεργητών της γης και των βοσκών, των ανθρώπων που έχουν τα ποίμνια, είναι τόσο έντονη και υπάρχουν δυστυχώς άτομα, τα οποία λειτουργούν εν κρυπτώ, με ένστικτα κακοποιά, που δημιουργούν τρομακτικά προβλήματα. 
      Πώς θα αναπτυχθεί η ύπαιθρος, όταν ουσιαστικά η νομιμότητα έχει εκλείψει, από την ώρα που, δυστυχώς, λόγω των πολλαπλών καθηκόντων που έχει η Ελληνική Αστυνομία, υπάρχει αδυναμία μιας αστυνόμευσης, όπως απαιτεί σήμερα ο λαός; Διότι σήμερα ο λαός θέλει το νόμο, θέλει τη νομιμότητα. Η κοινωνία θέλει την τάξη. Δεν συγχωρεί κανένα και δεν επιτρέπει αυτή τη νοοτροπία «αφήστε τα όλα ελεύθερα, να κάνει ο καθένας ό,τι θέλει». 
      Υπήρξε, λοιπόν, στο Πρόγραμμα της Νέας Δημοκρατίας και συνεπείς προς την εξαγγελία αυτή, φέρνουμε σήμερα αυτό το νομοσχέδιο. 
      Διαπιστώνω, αγαπητοί συνάδελφοι, μία σημαντική απόκλιση του κλίματος των ομιλιών των συναδέλφων, ιδιαίτερα του ΠΑ.ΣΟ.Κ., από εκείνη της επιτροπής. Εκεί, είχαμε περισσότερο ειρωνεία και εν τέλει την κορώνα «εμείς όταν θα γίνουμε κυβέρνηση, ο πρώτος νόμος τον οποίο θα φέρουμε θα είναι η κατάργηση της Αγροφυλακής». 
      Σήμερα, δεν το άκουσα αυτό ακόμα και αμφιβάλω αν ακουστεί, διότι προφανώς όσοι πήγαν στις περιφέρειες, ίσως να τους «τράβηξαν το αυτί» όλοι αυτοί οι οποίοι είναι παθόντες από μία απαράδεκτη κατάσταση, η οποία επικρατεί σε ορισμένες περιοχές. Και αμφιβάλω αν θα το ακούσω. Σήμερα περισσότερο πηγαίνουμε προς τα «γαλάζια παιδιά».
      Ακούστε όμως κάτι, κύριοι συνάδελφοι του ΠΑ.ΣΟ.Κ. Μπορείτε να μιλάτε για οτιδήποτε, αλλά είστε οι τελευταίοι οι οποίοι μπορείτε να μιλάτε για αθλιότητα και κομματικοποιημένη Δημόσια Διοίκηση.
      (Χειροκροτήματα από την πτέρυγα της Νέας Δημοκρατίας)
      Είστε οι τελευταίοι που μπορείτε να μιλάτε εσείς που είχατε οδηγήσει τη Βουλή σε βιομηχανία νόμων, νομιμοποίησης και μονιμοποίησης όλων των συμβασιούχων που κατά καιρούς παίρνατε!
      Εσείς, αγαπητοί συνάδελφοι που σήμερα, μετά από σχεδόν τέσσερα χρόνια που κυβερνάει η Νέα Δημοκρατία και καταφέρνει η ΠΑ.Σ.Κ.Ε. στις εκλογές για την ανάδειξη των συνδικαλιστικών οργάνων να παίρνει ποσοστά 60% ή 70% ή όπως έγινε προχθές στην Ε.Ρ.Τ. 95%, μη μιλάτε. Αιδώς, Αργείοι!  Όχι «κρίμα», που είπε προηγουμένως ο κ. Κουβέλης, αλλά ντροπή! Είναι ντροπή να μιλάτε για κομματικοποίηση του κράτους. Είναι ντροπή να μιλάτε για αθλιότητα εσείς, οι οποίοι είχατε μετατρέψει το κόμμα σε κράτος και το κράτος σε κόμμα. Έληξε η ιστορία. Και θα πρέπει να απολογηθείτε στον ελληνικό λαό γιατί καταργήσατε ένα όργανο, το οποίο εμπιστευόταν τότε ο λαός. 
      Και ασφαλώς, σήμερα δεν μιλάμε για Αγροφυλακή του 1950 και του 1960, αλλά για ένα νέο θεσμό εκσυγχρονισμένο, ο οποίος θα έχει –και εδώ κάνετε το λάθος ή δεν έχετε διαβάσει το νομοσχέδιο και κάνετε λάθος ή το έχετε διαβάσει και υποκρίνεστε- αποκλειστικές αρμοδιότητες, συγκεκριμένες, λίγες και έχει και επικουρικές αρμοδιότητες άλλων υπηρεσιών. 
      Οι αποκλειστικές αρμοδιότητες είναι εκείνες του παλιού Αγροφύλακα και οι επικουρικές είναι άλλων υπηρεσιών, που είναι αναγκαίο να γίνει, διότι, αγαπητοί συνάδελφοι, λέτε τι θα κάνει ο Αγροφύλακας και γιατί του λέμε ότι μπορεί να κυνηγάει τη χασισοκαλλιέργεια. Τι λέτε εσείς; Δεν θα προσφέρει; Δεν υπάρχουν περιοχές αυτή τη στιγμή όπου το έγκλημα επιπολάζει; Και ξέρετε τι συνέβαινε, αγαπητοί συνάδελφοι, στα δικαστήρια; Όσοι εξ ημών είμαστε νομικοί, παρακολουθούσαμε δίκες και βλέπαμε να έρχεται κατηγορούμενος ως χασισοκαλλιεργητής ο πρόεδρος της Κοινότητας ή να είναι ιδιοκτήτης του οικοπέδου κάποιος που είναι στην Αμερική. Ο παπάς ακόμα πολλές φορές επί τη ιεροσύνη του διαβεβαίωνε «αγνώστου ιδιοκτήτη». Αθώος ο κατηγορούμενος! Ενώ τώρα με τον Αγροφύλακα, δεν θα είναι αθώος ο κατηγορούμενος, αλλά ένοχος. 
      Η προσφορά, λοιπόν, στην ύπαιθρο χώρα θα είναι ιδιαίτερα σημαντική και μην κολλάτε στο άρθρο 53. Τη νομιμότητα επαναφέρουμε. Παρανομήσατε το 1993. Ανθρώπους, οι οποίοι συμμετείχαν σε νόμιμο διαγωνισμό, τους αγνοήσατε, τους καταδικάσατε. Παρά τη σωρεία των καταδικαστικών αποφάσεων, εσείς παρανομώντας, ερχόσασταν και λέγατε «όχι». 
      ΑΝΑΣΤΑΣΙΟΣ ΚΑΡΑΜΑΡΙΟΣ: Γι’ αυτό και κατήργησαν την Αγροφυλακή. Μεγάλη κουβέντα, ιστορική! 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Και απορώ με τον κ. Κουβέλη, ο οποίος είπε προηγουμένως ότι θα μπορούσαν να αποκατασταθούν άλλως πως άλλες υπηρεσίες. 
      Αγαπητέ συνάδελφε, τόσα χρόνια γιατί δεν φέρατε μία πρόταση νόμου ή δεν κάνατε μία ερώτηση στις κυβερνήσεις, γιατί δεν αποκαθίστανται αυτοί οι άνθρωποι κατ’ άλλο τρόπο; Τώρα τον θυμηθήκαμε τον άλλο τρόπο; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Κύριοι συνάδελφοι, τελειώνοντας, θα πω αυτό που είπα και στην επιτροπή: Ελλάδα δεν είναι μόνο η Αθήνα, δεν είναι μόνο το Κολωνάκι. Ελλάδα είναι και εκείνοι οι οποίοι στενάζουν και κατοικούν στην περιφέρεια και θα είναι ευγνώμονες προς τη Νέα Δημοκρατία και προς το σημερινό Υπουργό, ο οποίος φέρνει το νομοσχέδιο για την επανίδρυση της Αγροφυλακής.
      Ευχαριστώ. 
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, τον κ. Μαρκογιαννάκη.
      Το λόγο έχει ο κ. Κουτσούκος.
      ΓΙΑΝΝΗΣ ΚΟΥΤΣΟΥΚΟΣ: Κύριε Υπουργέ, στην ελληνική κοινή γνώμη υπάρχει η αίσθηση ότι έχετε πολύ μεγάλες ικανότητες. Γι’ αυτό και οι άσπονδοι φίλοι σας στην Κυβέρνηση, πολλές φορές σας αναθέτουν αυξημένες αρμοδιότητες. 
      Σας ανέθεσαν προ καιρού να καθαρίσετε το τοπίο από το κίνημα της παιδείας. Τα καταφέρατε με πολλές συγκρούσεις που άφησαν πίσω τους πληγές και θύματα. 
      Κάνατε και ένα κατόρθωμα. Κλείσατε τα Τέμπη.
Δεν μπόρεσε να τα κλείσει ο κ. Κοκκινούλης με τους γαλάζιους συνδικαλιστές και στείλατε τα Μ.Α.Τ.. Έχετε, λοιπόν, πιστωθεί μια επιτυχία ήδη στον αγροτικό τομέα. 
     Τώρα σας αναθέτουν να λύσετε όσα ζητήματα δεν έλυσαν ο κ. Μπασιάκος και ο κ. Καραμανλής στην ύπαιθρο. Και είναι τόσα πολλά, που πράγματι, αν δεν είχατε αυτή την πληθωρική προσωπικότητα και ικανότητα, είμαι βέβαιος ότι δεν θα σας τα ανέθεταν. 
     Ήμουν προχθές στην ιδιαίτερη πατρίδα σας, στα χωριά σας, σ’ αυτά τα έρμα και εγκαταλελειμμένα χωριά με τα πολλά προβλήματα. Δεν φταίτε εσείς γι’ αυτό. Οι πολιτικές που υπηρετήσατε, βεβαίως, φταίνε. Και μίλησα με κτηνοτρόφους. Μάλιστα, έκανα και μια συγκέντρωση. Επειδή ξέρετε την περιοχή, σας λέω ότι την έκανα στου Κορμπά τα  Χάνια.
     Πήγα, λοιπόν, στα χωριά και τους είπα: «Τι θέλετε, ρε παιδιά;». Θα μπορούσα να σας πω και τα χωριά και τα πρόσωπα, αλλά να μην κουράζουμε το Σώμα. «Το κτηνιατρείο της Ανδρίτσαινας είναι κλειστό. Έναν κτηνίατρο δεν μπορείτε να φέρετε;». Μου λέει ένας άλλος τσοπάνης: «Μας εκβιάζουν οι εταιρείες. Δεν έχουμε ένα εργαστήριο να δούμε τα μικροβιακά φορτία. Μας πιέζουν στις τιμές στο γάλα». Μου λέει ένας παραπέρα: «Μας κοροϊδεύουν. Μας παίρνουν το γάλα και δεν μπορούμε να δούμε τι φέτα βγάζουν. Είπατε ότι θα γίνουν ισοζύγια και τίποτα ακόμη. Το γάλα μας το μετατρέπουν σε φέτα ή σε σκόνες και εισαγόμενα;». Μου λέει ένας ακόμη: «Έχω υποβάλει σχέδιο βελτίωσης εδώ και τρία χρόνια να φτιάξω ένα καινούργιο στάβλο και δεν έχω δει φως μέχρι σήμερα». Άλλος μου είπε ότι δεν έχει δρόμο να πάει στο μαντρί, δεν έχει ρεύμα. Τέτοια μου έλεγαν. Και ένας από τους λίγους νέους που έχει μείνει ακόμη στα χωριά μου λέει: «Ρε παιδί μου, ετούτο το Κέντρο Υγείας έκλεισε. Ένας παιδίατρος ήταν και τον πήραν κι αυτόν με απόσπαση». Αυτά μας λένε στα ορεινά. Και λίγο πιο κάτω, στον Αλφειό, που τα ξέρετε και τους έπληξε ο πάγος τις ελιές μου είπαν: «Μας εγκατέλειψε ο ΕΛΓΑ. Που είναι εκείνοι οι γεωπόνοι; Τι θα κάνουμε εμείς;». 
     Αυτά μου τα έλεγαν στην Ανδρίτσαινα που έχουν και την ελπίδα ότι εκεί θα γίνει η Σχολή της Αγροφυλακής. Πιστεύω να μην τους διαψεύσετε. 
     Ας πάμε και λίγο παρακάτω στον κάμπο, εκεί που είναι τα χωράφια χέρσα και δεν ξέρουν τι να καλλιεργήσουν και βέβαια, δεν είναι η ελπίδα τους τα γαϊδουράγκαθα, που είπε προχθές ο κ. Κοκκινούλης στο κ. Καραμανλή. Μου λένε: «Κανένα γεωπόνο. Πού είναι οι μελέτες που έλεγε το Υπουργείο Αγροτικής Ανάπτυξης να πάμε την αγροτική παραγωγή στις νέες ανάγκες;». 
     Έτσι, σας μεταφέρω μερικούς αυθεντικούς διαλόγους που έχετε την ικανότητα, μια και επικοινωνείτε με κόσμο, να διαπιστώσετε κατά πόσο είναι αληθινοί. Και όταν τους είπα ότι η Κυβέρνηση θα κάνει Αγροφυλακή και θα πάρει αγροφύλακες, μου είπαν: «Τι να τους κάνουμε, ρε Γιάννη, τους Αγροφύλακες; Εμείς θέλουμε κτηνίατρους, θέλουμε γεωπόνους, θέλουμε δρόμους. Και σε τελική ανάλυση, αν είναι να φάει κομμάτι ψωμί κανένας άνθρωπος, ε, ας πάρουν κανένα νοσοκόμο, κανένα γιατρό». Αυτές είναι οι ανάγκες της υπαίθρου.
     Είμαι απόλυτα βέβαιος ότι τόσο εσείς όσο και οι συνάδελφοί μου από τη Νέα Δημοκρατία που υπερψηφίζουν αυτό το νομοσχέδιο, αν πάνε στα χωριά και τους μιλήσουν για την Αγροφυλακή, το ενδιαφέρον θα είναι μόνο σ’ ένα σημείο. Επειδή είμαστε σε προεκλογική περίοδο θα πουν στον Μπάρμπα-Μήτσο και στον μπάρμπα-Γιώργο: «Τώρα που ψηφίσαμε το νόμο θα βάλουμε και το δικό σου το παιδί». Αυτή είναι η πραγματικότητα και αυτή είναι η σκοπιμότητα που θα εξυπηρετηθεί.
     Γιατί, αγαπητοί συνάδελφοι, είναι αλήθεια ότι η ύπαιθρος έχει ανάγκη είτε αυξήθηκαν τα προβλήματα λόγω της συγκυρίας είτε λόγω της κυβερνητικής πολιτικής. Είναι βέβαιο επίσης ότι χρειάζεται να προσαρμοστεί και η ελληνική ύπαιθρος και η ελληνική γεωργία στις νέες συνθήκες παραγωγής και εμπορίας των αγροτικών προϊόντων. Όπως επίσης είναι αλήθεια ότι οι απαιτήσεις των καταναλωτών είναι μεγάλες σε ποιοτικά και εγγυημένα προϊόντα. Όπως επίσης είναι αλήθεια ότι έχουμε ανάγκη να προστατεύσουμε το περιβάλλον. Ιδίως έχουμε ανάγκη να μελετήσουμε και να προσαρμόσουμε τις καλλιεργητικές μεθόδους στις αλλαγές των καιρικών συνθηκών, αυτές που προκαλούν ζημιές από τις  ακανόνιστες μεταβολές. Και οι Ε.Λ.Γ.Α. και η Κυβέρνηση φυσικά, δεν έχουν ένα πρόγραμμα, δεν έχουν κάνει μια μελέτη σε σχέση με αυτό.
     Έτσι, αν η Κυβέρνηση θέλει να απαντήσει στο φόβο και στην αγωνία των αγροτών, έχει πολιτική να ασκήσει στην ύπαιθρο; Πρέπει πρώτα-πρώτα να υλοποιήσει τις προεκλογικές της υποσχέσεις για το εισόδημα και για το κόστος παραγωγής, αυτά που σας επισημαίνουν οι αγρότες στα χωριά που πάτε και μιλάτε. Έχετε να μοιράσετε τις επιδοτήσεις της νέας Κ.Α.Π., χωρίς να τους ταλαιπωρήσετε. Να τους πείτε πότε θα τους δώσετε τα λεφτά από το εθνικό απόθεμα, από το ποιοτικό παρακράτημα, ποιοι θα τα πάρουν. Να υπάρξει διαφάνεια. Να μπουν οι καταστάσεις στα χωριά, στα καφενεία, στους συνεταιρισμούς. Να τους καθοδηγήσετε πού θα πάνε οι καλλιέργειες, όπως είπα νωρίτερα. Να δώσετε ζωή στην ύπαιθρο όχι με διορισμούς Αγροφυλάκων, αλλά με κίνητρα στους νέους αγρότες να εγκατασταθούν στα χωριά.
      Αναλογιστήκατε, με τα 90.000.000 ευρώ περίπου που έχει κόστος αυτό το Σώμα, πόσες ανάγκες μπορούσαμε να καλύψουμε στην ύπαιθρο, απ’ αυτές που έχει σήμερα ανάγκη ο αγρότης; Διότι, πράγματι, αν διαβάσω την εισηγητική έκθεση και τα πρώτα άρθρα του νομοσχεδίου που αναφέρονται στους σκοπούς, θα δω ότι αναφέρεται σε σοβαρά θέματα. Αναφέρεται στην ασφάλεια. 
     Αλλά, κύριε Υπουργέ, ξέρετε ότι υπάρχει κλίμα κλοπών και διαρρήξεων επειδή είναι κλειστά τα αστυνομικά τμήματα και οι αστυνομικοί σταθμοί. Δεν υπάρχει ούτε ένας αστυφύλακας να τα φυλάξει. Ξέρετε ότι υπάρχει πρόβλημα με την ποιότητα διότι δεν υπάρχει Ο.Π.Ε.Γ.Ε.Π. να πάει να πιστοποιήσει προϊόντα. Ξέρετε ότι υπάρχει πρόβλημα με το περιβάλλον, αλλά σας ζητάνε οι εποχικοί πυροσβέστες να τους εντάξετε σε ένα πρόγραμμα μόνιμης απασχόλησης για να ασχοληθούν με το περιβάλλον, με τα ίδια χρήματα που κοστίζει το Ταμείο Ανεργίας και δεν το κάνετε. Μιλάτε για τη βιολογική γεωργία, αλλά πείτε μου, θα προσφέρει στην ανάπτυξη της βιολογικής γεωργίας ένας Αγροφύλακας ή ένας γεωπόνος;
     Αναφέρεται το άρθρο 3 στις ορθές γεωργικές πρακτικές. Είμαι βέβαιος ότι το κάνετε επειδή σας είπαν ότι αυτοί οι γεωργικοί σύμβουλοι που λέει ο κ. Μπασιάκος ότι τους εγκατέστησε στην ύπαιθρο και συμβουλεύουν τους αγρότες, διαπιστώσατε ότι είναι άφαντοι και τους ψάχνουν οι αγρότες.
     Αναφέρεται και το άρθρο 2 στην έννοια όρων. Λέω ευτυχώς, ο κ. Βύρωνας έλυσε το ζήτημα των χρήσεων γης: χορτολιβαδικά, αστική γη, αγροτική γη. Τα λύνει όλα αυτό το νομοσχέδιο.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω σ’ ένα λεπτό, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Όχι, κύριε Κουτσούκο. Το ένα λεπτό είναι εις βάρος των συναδέλφων. Ολοκληρώστε παρακαλώ. Τα είπατε όλα άλλωστε, συμπυκνωμένα και πολύ καθαρά.
     ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
     Διάβασα το άρθρο που αναφέρεται στο συνδικαλισμό του νέου Σώματος. Συνεπείς στη συντηρητική σας ιδεολογία και πολιτική, θέλετε αυτούς τους ανθρώπους να μην έχουν τη δυνατότητα να αναπτύξουν συνδικαλιστική δράση και να διεκδικήσουν, γιατί θα είναι εργαζόμενοι. Και τους εντάσσετε σε μια πολιτική σκοπιμότητα, την οποία θέλω να καταγγείλω. Να αποδυναμώσετε τις τριτοβάθμιες συνδικαλιστικές οργανώσεις, τη Γ.Σ.Ε.Ε. και την Α.Δ.Ε.Δ.Υ., ιδρύοντας μια τριτοβάθμια συνδικαλιστική οργάνωση των Σωμάτων Ασφαλείας. Μια καταδικασμένη πολιτική, βεβαίως. Είμαι βέβαιος ότι θα την καταδικάσει και ο ελληνικός λαός στις εκλογές.
     Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ο κ. Τζαμτζής έχει το λόγο.
     ΙΟΡΔΑΝΗΣ ΤΖΑΜΤΖΗΣ: Κύριε Υπουργέ, αυτό που κατάλαβα εγώ ακούγοντας τον προλαλήσαντα είναι ότι ακόμη κι αν δεν γέννησε η κατσίκα του κυρ Μήτσου, φταίει η Αγροφυλακή.
     «Κυρίες και κύριοι συνάδελφοι, το Σώμα της Αγροφυλακής, όπως είναι γνωστό, υπολειτουργεί εδώ και χρόνια. Εξαιτίας της υπολειτουργίας αυτής, η εμπειρία έδειξε ότι δημιουργήθηκαν πολλά προβλήματα στην αγροτική οικονομία.
     Η αναγκαιότητα, λοιπόν, της πλήρους λειτουργίας του Σώματος της Αγροφυλακής προβάλλει σαν ένα ζήτημα που προέρχεται μέσα από την καθημερινή πρακτική, όπου οι άνθρωποι της υπαίθρου, συγκρίνοντας την περίοδο που λειτουργούσε με το σήμερα, διαπίστωσαν την αναγκαιότητά της. Η πρακτική αναδεικνύει ότι τα κρούσματα των αγροζημιών ή αλλοιώσεων του φυσικού περιβάλλοντος έχουν πολλαπλασιαστεί, όπως επίσης έχουν αυξηθεί και η ζωοκλοπές, καθώς και οι κλοπές αγροτικών προϊόντων. Επίσης η ανασφάλεια του αγροτικού κόσμου στον τομέα αυτό έχει πάρει διαστάσεις σε βαθμό ανησυχητικό.
     Επίσης, αν κοστολογηθούν οι ζημιές που δημιουργούνται από την ανυπαρξία φύλαξης της παραγωγής και του φυσικού μας πλούτου, θα διαπιστώσουμε ότι το κόστος της πλήρους επαναλειτουργίας του Σώματος θα είναι πολύ μικρότερο.
      Κύριε Υπουργέ, μια τέτοια απόφαση θα εύρισκε σύμφωνους, όχι μόνο τους μεμονωμένους αγρότες και παραγωγούς, αλλά και όλους τους οργανωμένους φορείς κάθε νομού. Είμαστε βέβαιοι, κύριε Υπουργέ, πως ο αγροτικός κόσμος -και όχι μόνο- θα αισθανθεί μεγάλη ανακούφιση και απεριόριστη σιγουριά αν αποφασιστεί η ανασύσταση της Αγροφυλακής». Συμφωνείτε, κύριοι συνάδελφοι του ΠΑ.ΣΟ.Κ., με όλα αυτά τα οποία προείπα; Αυτά δεν τα λέω εγώ. Διαβάζω την ερώτηση  που είχε καταθέσει ο κ. Στρατάκης, Βουλευτής του ΠΑ.ΣΟ.Κ. από το Νομό Ηρακλείου, ο οποίος ζητούσε από την κυβέρνηση του ΠΑ.ΣΟ.Κ. την επαναλειτουργία, την επανασύσταση της Αγροφυλακής, την οποία θεωρεί απόλυτα αναγκαία. Και δεν είναι μόνο ο κ. Στρατάκης που τη ζητούσε. Αν ψάξουμε λίγο τα Πρακτικά και τις ερωτήσεις που κατατίθεντο απ’ όλους σας, θα διαπιστώσουμε ότι οι περισσότεροι από σας ζητούσατε την επανασύσταση, την επαναλειτουργία της Αγροφυλακής. Τα διαπιστευτήρια για το πόσο σωστή είναι η ενέργεια, κύριε Υπουργέ, να προχωρήσει η επανασύσταση, η επαναλειτουργία της Αγροφυλακής τα δίνουν οι ίδιοι οι συνάδελφοι του ΠΑ.ΣΟ.Κ., παρελθόντες και παρόντες. Γι’ αυτό λοιπόν, προχωρήστε. 
      Καταθέτω στα Πρακτικά το συγκεκριμένο έγγραφο.
      (Στο σημείο αυτό ο Βουλευτής κ. Τζαμτζής, καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Γι’ αυτό υπάρχει η αναγκαιότητα να επαναλειτουργήσει η Αγροφυλακή. 
      Έχουμε τα αδικήματα στις αγροτικές καλλιέργειες και στο περιβάλλον. Έχουμε παράνομες ξυλεύσεις, έχουμε παράνομες βοσκήσεις, έχουμε μόλυνση του εδάφους, έχουμε ρύπανση των υδάτων, έχουμε ζωοκλοπές, έχουμε ρύπανση του υπόγειου υδροφόρου ορίζοντα, έχουμε το πρόβλημα της διατήρησης της πανίδας και της χλωρίδας, έχουμε πυρκαγιές και τη δυνατότητα που μπορούμε να έχουμε με την αγροφυλακή να έχουμε πρόληψη για τις πυρκαγιές αυτές. Είχαμε συνδρομή της Αγροφυλακής για τα ναρκωτικά. 
      Κυρίες και κύριοι συνάδελφοι, είναι υποκρισία από πλευράς σας να λέτε 
«όχι» στην επανασύσταση της Αγροφυλακής. Τόνισα και στη συνεδρίαση της επιτροπής ότι ο κ. Βενιζέλος προσπάθησε να σας δώσει άλλοθι λέγοντας, όταν θα πάτε στα χωριά να αντιμετωπίσετε τους πολίτες, τους αγρότες, ότι είναι το συγκεκριμένο νομοσχέδιο αντισυνταγματικό. Το νομοσχέδιο δεν είναι αντισυνταγματικό και πάνω απ’ όλα σήμερα αποκαθίσταται η συνταγματική τάξη, γιατί το 1994 με την κατάργηση της Αγροφυλακής είχαμε πραγματικά πολιτική εκτροπή. Εσείς ήσασταν αυτοί οι οποίοι δεν διστάσατε να κατακρεουργήσετε χίλιους αγροφύλακες και διακόσιους αρχιφύλακες. Γιατί; Διότι η πρόσληψη έγινε στη διάρκεια της διακυβέρνησης της χώρας από τη Νέα Δημοκρατία. Και έρχεστε εδώ και μιλάτε για ρουσφέτι, έρχεστε και μιλάτε για «γαλάζια» παιδιά, έρχεστε και μιλάτε για βολέματα. Ποιοι; Εσείς που είχατε αναγάγει το ρουσφέτι σε επιστήμη, εσείς που βάζατε ανθρώπους από τα παράθυρα! Και βεβαίως, για να μη γίνουν οι προσλήψεις αυτές, φθάσατε στο σημείο να καταργήσετε και την ίδια την Αγροφυλακή. 
      Άκουσα ακόμη να τοποθετούνται συνάδελφοι και να μιλούν για τη Δημοτική Αστυνομία και για τη δυνατότητα της κάλυψης των αρμοδιοτήτων της Αγροφυλακής. Ξέρετε πολύ καλά, κυρίες και κύριοι συνάδελφοι, ότι η Δημοτική Αστυνομία δεν έχει τη δυνατότητα αυτή. Και επιπλέον, επειδή αναφέρεστε σε απόφαση της Κ.Ε.Δ.Κ.Ε., πρέπει  να πούμε ότι αυτή η απόφαση της Κ.Ε.Δ.Κ.Ε. ήταν μια απόφαση πραγματικά για τον τύπο και όχι για την ουσία, με μια ανάταση χεριών, χωρίς καν καταμέτρηση. 
      Θέλω να καταθέσω και πάλι στα Πρακτικά αιτήματα και ψηφίσματα φορέων και φυσικά δήμων οι οποίοι ζητούσαν την επανασύσταση της Αγροφυλακής. 
      (Στο σημείο αυτό ο Βουλευτής κ. Ιορδάνης Τζαμτζής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κυρίες και κύριοι συνάδελφοι, γνωρίζουμε πολύ καλά ότι τα χρόνια αυτά που απουσιάζει ο αγροφύλακας από την ύπαιθρο έχουν δημιουργηθεί πολύ σοβαρά προβλήματα. Ταυτόχρονα το περιβάλλον έχει την ανάγκη της φύλαξης και της προστασίας απ’ όλους μας και προς αυτή την κατεύθυνση κινούμενη η Κυβέρνηση επανασυστήνει την Αγροφυλακή και δίνει τη δυνατότητα της προστασίας του περιβάλλοντος. Ξέρουμε πολύ καλά και τις φθορές και τα αδικήματα που συμβαίνουν και φυσικά   σε πολλές περιοχές έχουν γίνει μάστιγα τα προβλήματα αυτά. 
      Η επανασύσταση της Αγροφυλακής δίνει τη δυνατότητα πλέον της προστασίας της υπαίθρου, της προστασίας της ιδιωτικής περιουσίας, αλλά πάνω απ’ όλα της προστασίας του περιβάλλοντος, το οποίο πρέπει να αφήσουμε στα παιδιά μας, το οποίο πρέπει να αφήσουμε στις επόμενες γενεές. 
      Κύριε Υπουργέ, αξίζουν συγχαρητήρια σε σας και σε όλους τους συνεργάτες και φυσικά στην Κυβέρνηση η οποία σήμερα κάνει πράξη, υλοποιεί πλέον την προεκλογική της δέσμευση για επανασύσταση της Αγροφυλακής και φυσικά για επαναπρόσληψη των χιλίων διακοσίων ανθρώπων οι οποίοι κατακρεουργήθηκαν το 1994 από την τότε κυβέρνηση του ΠΑ.ΣΟ.Κ.. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τζαμτζή.
      Ο κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, οι Έλληνες αγρότες διακατέχονται πράγματι από έντονο κλίμα ανασφάλειας και αβεβαιότητας, ένα κλίμα που όμως οφείλεται στη μείωση του αγροτικού εισοδήματος, στην καθυστέρηση καταβολής των επιδοτήσεων, στην κυβερνητική άρνηση για καταβολή των αποζημιώσεων, στις μεγάλες κρατήσεις που επιβλήθηκαν στα δικαιώματά τους. Οι αγρότες μας νοιώθουν, πράγματι, αβεβαιότητα και ανασφάλεια για την κλοπή του μόχθου τους, των προϊόντων τους, νοιώθουν αβεβαιότητα και ανασφάλεια από την έλλειψη κυβερνητικού σχεδίου για την ανταγωνιστικότητα, για το νέο διεθνές και ευρωπαϊκό περιβάλλον, νοιώθουν αβεβαιότητα και ανασφάλεια για την παταγώδη αποτυχία της Κυβέρνησης να εφαρμόσει την αναπτυξιακή διάσταση της νέας Κ.Α.Π.. 
      Μέχρι σήμερα κανένα κέντρο αγροτικής ανάπτυξης δεν έχει ιδρυθεί από την Κυβέρνηση. Το σύστημα γεωργικών συμβουλών που έπρεπε να λειτουργεί από το Γενάρη του 2006, είναι μόνο στα χαρτιά. Καλά ακούσατε, λοιπόν, κύριε Πολύδωρα, οι αγρότες, πράγματι, βρίσκονται σε αβεβαιότητα και ανασφάλεια ως αποτέλεσμα όμως της κυβερνητικής πολιτικής. Νοιώθουν όμως και αγανάκτηση για την αθέτηση των προεκλογικών υποσχέσεων και κυρίως για τις απίθανες δικαιολογίες που εκστομίζετε. 
      Ο κ. Καραμανλής προχθές στη Λάρισα δεν είπε κουβέντα για την απραξία και τις συνεχείς αποτυχίες της Κυβέρνησης. Και αντί να ζητήσει συγγνώμη γιατί  τριάμισι χρόνια ήταν χαμένα για τους αγρότες, προσπάθησε να μεταθέσει τις ευθύνες αλλού. Βαδίζουμε ήδη στο μέσον του τέταρτου χρόνου με Κυβέρνηση Νέας Δημοκρατίας και πρέπει να απολογηθείτε -πότε θα το κάνετε;- γιατί όλοι οι αγρότες σήμερα ζουν χειρότερα, απ’ ό,τι ζούσαν πριν τέσσερα χρόνια. 
      Κυρίες και κύριοι συνάδελφοι, η Κυβέρνηση στην προσπάθειά της να αποσυνδέσει την επανασύσταση του Σώματος Αγροφυλακής και την κομματική επανίδρυση του κράτους -και φυσικά από τους συνειρμούς που αναγκαστικά έρχονται στο μυαλό όλων των πολιτών-  διανθίζει τις αρμοδιότητες του σώματος, προσπαθώντας να προκαλέσει σύγχυση για τις κυβερνητικές σκοπιμότητες.
      (Στο σημείο αυτό την Προεδρική Έδρα  καταλαμβάνει ο  Α’ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Κυρίες και κύριοι συνάδελφοι, το αίτημα των αγροτών για ενίσχυση της αγροτικής ασφάλειας, ιδιαίτερα σε ορισμένες ευαίσθητες περιοχές, είναι υπαρκτό, υπαρκτότατο. 
      Θα σας καταθέσω δυο ερωτήσεις –τη μία την έχω καταθέσει εγώ  προσωπικά και την άλλη είκοσι επτά Βουλευτές του ΠΑ.ΣΟ.Κ.- για να απαντήσω και στον κ. Τζαμτζή, με τις οποίες ζητούμε τη στελέχωση των νομαρχιακών υπηρεσιών αγροτικής ασφάλειας, τις υπηρεσίες της αυτοδιοίκησης που αυτές είναι αρμόδιες και αγρόν ηγοράσατε για τριάμισι χρόνια. Οι αγρότες λένε «ναι» στην ενίσχυση της ασφάλειας της υπαίθρου. Λένε όμως ένα βροντερό «όχι» στα αναποτελεσματικά και κοστοβόρα σώματα που θα εδρεύουν στο Κολωνάκι, που έλεγε ο κ. Μαρκογιαννάκης.
      (Χειροκροτήματα από την πτέρυγα του ΠΑ.ΣΟ.Κ.) 
      Λένε «όχι» στη δημιουργία στρατιωτικού τύπου μηχανισμών για τη χειραγώγηση των ανθρώπων της υπαίθρου. 
      Η Κυβέρνηση τριάμισι χρόνια τώρα δεν έπραξε τίποτα για τη στελέχωση των υπηρεσιών ασφαλείας των Νομαρχιακών Αυτοδιοικήσεων. 
      Γιατί δεν προσλάβατε, κύριε Πολύδωρα –να απολογηθείτε γι’ αυτό- τριάμισι χρόνια τώρα αυτούς τους ανθρώπους και  να τους στείλετε στις Νομαρχιακές Αυτοδιοικήσεις, στις υπηρεσίες της Αγροφυλακής; Δεν μπορούσατε με μία απλή τροπολογία να το έχετε κάνει, όπως έχετε προσλάβει και τόσους άλλους; Γιατί δεν τους προσλαμβάνατε; Γιατί έρχεστε, σήμερα, μετά από τριάμισι χρόνια προεκλογικά να τους κρατήσετε ομήρους και δεν τους εξασφαλίζετε; Στον αέρα τους έχετε βάλει για να τους εκμεταλλευτείτε για άλλη μια φορά.
	Έτσι, λοιπόν, προχωράτε στην ίδρυση ενός κοστοβόρου ένοπλου σώματος με την αθηνοκεντρική ιεραρχία στρατηγούς, ταξιάρχους, συνταγματάρχες, λοιπούς αξιωματούχους, που θα πληρώνει ο λαός μας 100.000.000 το χρόνο. Αυτή είναι η πολιτική σας. Ένα κοστοβόρο Σώμα που θα έχει εορτές, τελετές, ημέρες αργιών, δαπάνες δημοσίων σχέσεων, θα καταθέτουν στεφάνια. 
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Στους Μεσαρίτες.
     ΒΑΣΙΛΕΙΟΣ ΚΕΓΚΕΡΟΓΛΟΥ: Στους Μεσαρίτες λέω, ότι τριάμισι χρόνια τώρα η Κυβέρνηση της Νέας Δημοκρατίας δεν έχει προσλάβει και δεν έχει εγκρίνει κανένα αίτημα Νομαρχιακής Αυτοδιοίκησης σε όλη την Ελλάδα. Έχουν ζητήσει από το 2004, τον Φεβρουάριο, πενήντα ΔΕ Αγροφύλακες και δεν τους έχει εγκρίνει. 
     Υπάρχει συγκεκριμένη υπηρεσία και το ξέρετε πολύ καλά, στο Ηράκλειο έχει οργανωθεί με επτά τζιπ και κάνει τη δουλειά της στο βαθμό που μπορεί με τη στελέχωση, αλλά αν είχε εγκρίνει η Κυβέρνηση αυτούς τους πενήντα, θα ήταν σωστά στελεχωμένη. 
     Έτσι, λοιπόν, σήμερα εκτός από το ότι κοροϊδεύετε για άλλη μία φορά μετά από τριάμισι χρόνια τους χίλιους αυτούς περίπου ανθρώπους, φτιάχνετε και κρυφές κομματικές λίστες. 
     Προσέξτε, κύριε Υπουργέ, γιατί κυκλοφορεί ήδη ότι βρέθηκαν μέσα στις λίστες αγροφυλάκων και άνθρωποι που το 1993 ήταν δεκαπέντε χρονών. Δεν έχουν εμφανιστεί ακόμα. Ελέγξτε το. 
     Γιατί, όμως, κύριε Υπουργέ, δεν δείχνετε και την ίδια ευαισθησία, όπως είπε ο κ. Κουβέλης, για τους ανθρώπους τους διαγωνισμού του 1998 του Α.Σ.Ε.Π.; 
     Θα σας καταθέσω μία δήλωση δική σας που είναι δελτίο Τύπου της Νέας Δημοκρατίας του 2002, που δεσμεύεστε για την αποκατάστασή τους. Πρέπει να προχωρήσετε και να το πράξετε. Πολύδωρας Βύρων 2002, ως συντονιστής της Ομάδας Διοίκησης της Δημόσιας Τάξης και Δικαιοσύνης. 
     Γιατί δύο μέτρα και δύο σταθμά; Γιατί κοροϊδέψατε και αυτούς τους ανθρώπους; Θα μου πείτε, καλά αυτό σας πείραξε; Εδώ εμπαίχτηκε όλος ο ελληνικός λαός! Αυτές τις δύο κατηγορίες βρήκατε;
     Τα νοσοκομεία αφέθηκαν χωρίς γιατρούς και χωρίς νοσηλευτικό  προσωπικό. Τα σχολεία συνεχίζουν να λειτουργούν με εκπαιδευτικά κενά. Η Πυροσβεστική με τη μειωμένη δύναμη έχει λιγότερες δυνατότητες να αντιμετωπίσει τις πυρκαγιές, τώρα το καλοκαίρι. Η περίφημη αναδιοργάνωση των αστυνομικών υπηρεσιών έχει καταντήσει ανέκδοτο και χιλιάδες οργανικές θέσεις στην Αστυνομία μένουν κενές. Που είναι η υπόσχεση για στελέχωση της Αστυνομίας; Την Πέμπτη έχουμε νέα ένστολη διαμαρτυρία των αστυνομικών στο Ηράκλειο. Προκαλείτε φαινόμενα που δεν αρέσουν στους πολίτες και που δεν τους κάνουν να νιώθουν ασφάλεια. Παραλάβατε μία αξιόπιστη και αποτελεσματική Ελληνική Αστυνομία, την αποδιοργανώσατε, την αποσαρθρώσατε, την απαξιώσατε και βγαίνετε και από πάνω λέγοντας ότι είναι «για τα μπάζα». Όμως, «για τα μπάζα» δεν είναι οι άνθρωποι της Ελληνικής Αστυνομίας, αλλά είναι η πολιτική σας, αυτή που οδηγεί στην απαξίωση την Αστυνομία. 
     Επίσης «για τα μπάζα» είναι όλα αυτά τα Σώματα και τα μορφώματα που φτιάχνετε και τα οποία όχι μόνο εμείς καταψηφίζουμε, αλλά θα τα καταψηφίσουν και οι ‘Έλληνες πολίτες στις ερχόμενες εκλογές.
     Καταθέτω για τα Πρακτικά τα προαναφερθέντα έγγραφα. 
      (Στο σημείο αυτό ο Βουλευτής κ. Βασίλειος Κεγκέρογλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
    ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Να μιλήσετε, κύριε Υπουργέ δωδεκάμισι λεπτά.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Θα το ρυθμίσω με αυτοέλεγχο. Έχω δεσμευθεί ότι θα παραχωρήσω το μισό του συνολικού χρόνου μου υπέρ των συναδέλφων. 
    ΠΡΟΕΔΡΕΥΩΝ (Σωτήρης Χατζηγάκης): Πόσο να σας δώσω, κύριε Υπουργέ. Δικαιούσθε είκοσι πέντε λεπτά.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Δέκα τρία λεπτά, κύριε Πρόεδρε. 
      Θα είμαι σύντομος. Θέλω να εκφράσω τη συμπάθειά μου για τον Αλέκο Παπαδόπουλο και να δώσω τις ευχές μου για ταχεία ανάρρωση. Είναι ο συντονιστής από πλευράς του ΠΑ.ΣΟ.Κ. στην Επιτροπή Δημόσιας Τάξης, Δικαιοσύνης και Δημόσιας Διοίκησης. 
      Δεύτερον, θέλω να «κάνω το χατίρι» του κ. Βλατή, γιατί θα πάθει τίποτα. 
      ΙΩΑΝΝΗΣ ΒΛΑΤΗΣ: Δεν παθαίνω τίποτα. Τα κουνέλια δεν «πετάνε», κύριε Υπουργέ!
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Θα πάθει τίποτα με την εμμονή του σε ένα ατυχές χιουμοριστικό σημείο. Βέβαια, του το κάνω επιθετικά, για να μην έχει με τι να ειρωνευτεί και να αντιμετωπίσει την πραγματικότητα, να δει το νομοσχέδιο στη σοβαρότητά του, στη βαρύτητά του, στην ενίσχυση που κάνει στην ύπαιθρο χώρα και θα είναι σε δυσχερέστερη θέση όταν θα πάει στους συμπολίτες τους και με αυτήν την απόλυτη θέση, που δεν ξέρω αν είναι τόσο απόλυτη θέση όσο προχθές, να απολογηθεί. 
      Διορθώνω λοιπόν στο άρθρο 2, παράγραφος 3, σημείο γ’ «οικόσιτα όπως τα κουνέλια, οι κότες, οι πάπιες, τα περιστέρια, και άλλα», για να μην προκύπτει συντακτικό πρόβλημα με το τι διακόπτει το «,» κλπ. Πάει αυτό. 
      Δεύτερον, θέλω να διαμαρτυρηθώ προς τους συναδέλφους που έλαβαν το λόγο και να πω ότι δεν είναι διαλεκτικά πειθαρχημένοι. Μιλάμε για ένα νέο Σώμα, του οποίου η αποστολή και οι αρμοδιότητες ορίζονται στα άρθρα 2 και 3 και εκεί θα φωτίζονταν απολύτως. Δεν μιλάμε για την αγροτική οικονομία, ούτε για την κατάσταση της ασφάλειας, γενικά. Μιλάμε για αποστολή που είναι το περιβάλλον, η αγροτική οικονομία, η περιουσία, η οικολογία. Πρόκειται για αστυνομία της οικολογίας. Και είμαστε υπερήφανοι γι’ αυτό. Το είπε και ο Πρωθυπουργός στη Λάρισα. Και αυτό θα γίνει. Στην πλήρη ανάπτυξη θα είναι η σοβαρότερη προσφορά στην ύπαιθρο χώρα. Σοβαρότατη προσφορά μέσω, όπως το είπα, των λεγομένων «εργατών του πεδίου». Έχουμε διδάκτορες, έχουμε στο Ε.Φ.Ε.Τ., έχουμε στην πολεοδομία, έχουμε στους δήμους, στη Τοπική Αυτοδιοίκηση, στη Νομαρχία, έχουμε στο Υπουργείο Γεωργικής Ανάπτυξης, αλλά δεν έχουμε «εργάτες πεδίου», δεν έχουμε επόπτες.  
      Να σας πω με το πιο εντυπωσιακό για μένα παράδειγμα από την αλληλογραφία που έχω στο Υπουργείο. 
      Σε δύο τραυματισμένες περιοχές της χώρας, κύριοι συνάδελφοι, από πυρκαγιές του 2004, το 2005, όταν ήταν στη διαδικασία της αναδάσωσης δια της αυτοφύησης, έπεσαν μέσα ποίμνια αιγοπροβάτων και βοσκούσαν στη χλωρίδα την πιο ευαίσθητη και την πιο αποτελεσματική χλωρίδα, τη μικρή χλωρίδα των αυτοφυών δενδρυλλίων και κατέστρεφαν. Και αυτό δεν θεραπεύεται ποτέ, λένε οι ειδικοί. 
Και γι’ αυτό προληπτικά δεν υπήρχε όργανο του κράτους να παρέμβει και ζητούσαν στην αλληλογραφία που έχω τι γίνεται με την Αγροφυλακή. Με την εμπειρία και τη σοφία σας βάλτε με του νου σας όλα τα όργανα που έχει παρατάξει η πολιτεία στη Νομαρχία, στην περιφέρεια, στον καποδιστριακό δήμο της επαρχίας, της περιφέρειας. Δεν θα βρείτε το όργανο, δεν θα βρείτε εκείνο το όργανο γιατί ούτε αστυνόμος δεν είναι αρμόδιος να αποτρέψει το ποίμνιο να μπει μέσα στο κεκαυμένο, δηλαδή να μη φάει την πολύ ευαίσθητη χλωρίδα του πεύκου που φυτρώνει ή του πρίνου που φυτρώνει την επόμενη χρονιά. Αστυνομία της οικολογίας, ναι! Εργάτης του πεδίου για την αγροτική προστασία, για τη φύλαξη του περιβάλλοντος. 
      Σας είπα την εποπτεία, την αρχή της εποπτείας που ξεκινάει από τον Όμηρο και καταλήγει στα τελευταία, στα πιο σύγχρονα στοιχεία και σημεία του σύγχρονου management που λέει ότι «του επόπτη ή του αφέντη η ματιά –έλεγε η ομηρική διατύπωση- λιπαίνει το χωράφι». Είναι στοιχείο υπαρξιακό. 
      Θέλω να δείτε την αξία της πρόληψης, τον ειρηνοποιό ρόλο του αγροφύλακα, του αστυνόμου της οικολογίας. Δεν εκτραχύνεται η κατάσταση σε έριδες και φιλονικίες και εντάσεις. Παρεμβαίνει και παρεμβαίνει με πολλούς τρόπους ή με την παρατήρηση ή εν τέλει με το παλαιό πρωτόκολλο αναφοράς για το Πταισματοδικείο. Είναι πολύ σοβαρή αρμοδιότητα και θέλουμε να σημειώσετε στις αρμοδιότητες την έννοια της συνδρομής. Συνδράμει την Αστυνομία. Του λέει «όταν θα δείτε τα έντυπα που θα φτιάξουμε», αναφορά, καταγγελία του αγροφύλακα, του υπεύθυνου ότι στην περιπολία μου, εκεί που έκανα επιτήρηση, είδα φυτεία δενδρυλλίων ινδικής καννάβεως και το είδε και ο τάδε μάρτυρας και το στέλνει στην Αστυνομία και στην περιφέρειά του και τότε βαράει ένας μικρός συναγερμός. Είναι ο οίστρος, η «αλογόμυγα» αυτός ο υπάλληλος, ο υπεύθυνος. Είναι τεράστιο έργο!
	Σας είπα την άλλη φορά και κοροϊδεύατε ότι θα δει ότι «το νερό κόβει το δρόμο». Δεν ξέρω ποιος θα το αναφέρει αυτό, αν είναι ο δημοτικός αστυνόμος που δεν είναι αρμόδιος και πότε θα περάσει το συνεργείο της υπηρεσίας οδών και οδοστρωμάτων ή ο δημοτικός αστυνόμος ή ο Ε.Φ.Ε.Τ. ή όποιος άλλος από τα όργανα που μπορούμε να παρατάξουμε. Θα περάσει ο αγροφύλακας με τις ειδικές οδηγίες και θα το αναφέρει.
	Θέλω να σας πω και μία μεγάλη αρετή, την εντοπιότητα, να μην είναι εκεί ο άνθρωπος, να είναι εκεί και να μείνει εκεί. Μη λέτε για τις εναλλακτικές προτεραιότητες γιατί το αγροτικό ζήτημα εμείς το αντιμετωπίσαμε και είμαστε υπερήφανοι γι’ αυτό. Η αναδιάρθρωση των καλλιεργειών από μας γίνεται. Εσείς το είχατε στη λησμοσύνη, εσείς, ενώ βλέπατε ότι αλλάζει η Κοινή Αγροτική Πολιτική, επιδεικνύατε μόνο ένα πείσμα μόνο για τις επιδοτήσεις. 
      Εμείς φέρνουμε τις επιδοτήσεις τόσο γρήγορα όπως και τις αποζημιώσεις. Εμείς έχουμε δεκαπλασιασμό των εξαγωγών στα επώνυμα αγροτικά προϊόντα σ’ αυτήν την τριετία και δεκαπλασιασμό του κονδυλίου εξαγωγών στο ισοζύγιο των αγροτικών προϊόντων. Εμείς κάνουμε την αύξηση των αγροτικών συντάξεων τηρούντες και τα υπεσχημένα. Εμείς απελευθερώνουμε τον αγρότη από τον ασφυκτικό τραπεζικό δανεισμό. Ακούσατε τις προτάσεις του κ. Μηλιάκου. Εμείς εφαρμόζουμε τη μεγάλη πολιτική του ελαιολάδου όπου για πρώτη φορά παρατηρείται το φαινόμενο η παραγωγή να μη ανταποκρίνεται στη ζήτηση διεθνώς, περιλαμβανομένης και της Κίνας που ήμουν προχθές. Εμείς προβαίνουμε στην έγκαιρη καταβολή των συντάξεων, αλλά δεν είναι της παρούσης.
	Θέλουμε στηρικτικά σε συναρμοδιότητες λαμπρές να βοηθήσουμε τον αγρότη και με την εντοπιότητα και με την εποπτεία και με τη συναρμοδιότητα με τους άλλους οργανισμούς, περιλαμβανομένης και της Αστυνομίας και του Πυροσβεστικού και του Δασικού και του Ε.Φ.Ε.Τ. και όλων των υπηρεσιών οι οποίες έχουν περισσότερο υπηρεσίες γραφείου. Καταργήσατε την Αγροφυλακή; Δεν νομίζω ότι καταργήσατε την Αγροφυλακή. Βροντήξατε πόρτα στους χίλιους διακόσιους ανθρώπους με μισαλλοδοξία. Ξέρετε γιατί δεν την καταργήσατε; Διότι τη βάλατε σε σχολάζουσα και χειμαζόμενη λειτουργία στις νομαρχίες. 
	Τώρα που μιλάμε υπάρχουν στις νομαρχίες άνθρωποι, περισσότεροι από πεντακόσιους, οι οποίοι είναι –και έχουν και διεύθυνση- Ελληνική Αγροφυλακή. Δεν θα λογοδοτήσετε γι’ αυτό; Τι είδους πολιτική είναι αυτή; Πού είναι η συνέχεια του κράτους; 
	Είπατε ότι θα καταργήσετε και τη σημερινή Αγροφυλακή. Δεν θα προλάβετε. Πότε θα γίνει αυτό; Μετά από δέκα χρόνια, Κύριος οίδε; Θα τολμήσετε να την καταργήσετε; Δεν θα τολμήσετε. Ύστερα θα πρέπει να λογοδοτήσετε και στους πολίτες της υπαίθρου γιατί με το αξιοκρατικό σύστημα νέων προσλήψεων που θα κάνουμε τους αποκλείετε εσείς την ελπίδα με το να λέτε ότι «ξέρετε, αφήστε τους ανθρώπους να στελεχώσουν ένα Σώμα».
	ΑΠΟΣΤΟΛΟΣ ΚΑΚΛΑΜΑΝΗΣ: Η συνέντευξη θα είναι το αξιοκρατικό σύστημα, η συνέντευξη που θα τα καταργεί όλα;
	ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Όχι, η πολυτεκνία θα είναι το αξιοκρατικό στοιχείο και η συνέντευξη για να δούμε αν κάνει. Μην το αμφισβητείτε. Το ίδιο γίνεται και στην Πυροσβεστική, το ίδιο γίνεται και στους διευθυντές με τον παλιό, δικό σας νόμο.
      Εγώ δεν θέλω να αντιδικήσω. Σας ζητώ να συναισθανθείτε την κατάσταση στην ύπαιθρο χώρα. Η Αστυνομία της οικολογίας είναι η καινούργια ελπίδα και βεβαίως έχουμε λόγους ηθικής και νομικής και πολιτικής τάξεως για τους χίλιους διακόσιους ανθρώπους. Δεν το κρύψαμε ποτέ. Στο πρόγραμμά μας –εμείς κυβερνάμε, επιτρέψτε μας- έχουμε προβλέψει και έχουμε δεσμευτεί ρητά για την επανίδρυση της Αγροφυλακής και φυσικά αυτό πράττουμε. 
	Όσον αφορά τη λειτουργία αυτού του Σώματος, θα είναι με την ελάχιστη δυνατή δαπάνη μία λειτουργία αποτελέσματος, όχι αργόσχολων ανθρώπων. Σε ποιο μέρος να πάμε; Στα Δωδεκάνησα. Κύριε Καραμάριε, εν σχέσει με την τροπολογία σας γράφει ο νόμος ότι θα έχουμε ένα αγρονομικό τμήμα τουλάχιστον σε κάθε νομό. Το βλέπουμε στην πλήρη ανάπτυξη για τα Επαρχεία. 
	ΑΝΑΣΤΑΣΙΟΣ ΚΑΡΑΜΑΡΙΟΣ: Αγορανομικό συμβούλιο πώς θα γίνει; Είναι δύο νομοί.
	ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Προσέξτε τη διατύπωση. Είναι τουλάχιστον σε κάθε νομό και αυτό μπορεί στην πλήρη ανάπτυξη να είναι σε κάθε Καποδιστριακό Δήμο. Φανταστείτε τη λειτουργία αυτή: Θα κάνει το περίπολο της επιτήρησης στην ορεινή Ολυμπία που μου είπε ο κ. Κουτσούκος και θα τα δει όλα. Αντιλαμβάνεστε ότι θα τα αναφέρει όλα και θα είναι πολύτιμη βοήθεια. Σχετικά με τα εξήντα επτά καινούργια ποιμνιοστάσια που φτιάξαμε στην ορεινή Ολυμπία, γιατί δεν τα φτιάχνατε εσείς; Για του κ. Γκαγκαρέλα την ένσταση γιατί δεν ενισχύσαμε στους νομούς, γιατί δεν τους ενισχύσατε εσείς μέχρι το 2003; Γιατί δεν τους ενισχύσατε και τους αφήσατε σε σχολάζουσα κατάσταση εκεί πέρα; 
	Σας ζητώ όχι μόνο να υποστηρίξετε, αλλά να εμπνευστείτε από το νομοσχέδιο που φέρνουμε προς συζήτηση και ψήφιση γιατί η έμπνευσή σας και το όραμά μας άμα είναι κοινά θα είναι αφιερωμένα στην ύπαιθρο χώρα. 
      Ο κ. Σκοπελίτης εξέφρασε μία πολύ συγκινητική και ενδιαφέρουσα θλίψη για την ερημωμένη χώρα. Την αστυφιλία δεν μπορείς να την καταπολεμήσεις κατά μέτωπο, θα την πλαγιοκοπήσεις ενισχύοντας την αγροτική οικονομία και μην αφήνοντας την αταξία της ανομίας –ή έστω της παραβατικότητας- στο μικρό ή μεγάλο βαθμό της να κυριαρχεί.
      Πρέπει να είναι ζωντανή και σε εγρήγορση η ύπαιθρος χώρα με αρωγό, με βοηθό εκπληρώσεως, μ’ ένα συνδρομητή στο μάτι του νόμου, μ’ έναν που συντρέχει, που συνδράμει στην ευνομία για να έχουμε καλές λειτουργικές, αγροτικές, αγροτουριστικές και λοιπές παραγωγικές σχέσεις και διαδικασίες. Γι’ αυτό αξίζει να εμπνευστούμε και να στηρίξουμε αυτό το νομοσχέδιο της Αγροφυλακής, απαλλασσόμενοι από όλες τις προκαταλήψεις και απελευθερώνοντας τη σκέψη μας προς την κατεύθυνση ότι είτε Rangers είτε Countrymen είτε gendarmerie των αγρών, σε όλες τις χώρες της Ευρώπης και της Δύσης υπάρχει με μιας μορφής αγροφυλακή, επιτήρησης του αγροτικού τοπίου. 
      Αυτό κάνουμε. Εκσυγχρονισμός είναι και αυτό. Βεβαίως, εμπεριέχει και τις ηθικές, τις νομικές, τις συνταγματικές διαστάσεις από το 1993, αλλά ουσιαστικά επιτηρούμε την ύπαιθρο χώρα για καλά αποτελέσματα. Ζωή στην ύπαιθρο, ζωή στην περιφέρεια. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κράτησα και το λόγο μου. 
      ΠΡΟΕΔΡΕΥΩΝ (Σωτήρης Χατζηγάκης): Ναι, τον κρατήσατε. 
      ΑΠΟΣΤΟΛΟΣ ΚΑΚΛΑΜΑΝΗΣ: Παρά τρία λεπτά. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο του τον κράτησε παρά ένα λεπτό. 
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Χάρης Καστανίδης. 
      Κύριε Καστανίδη, θα πάρετε όλο σας το χρόνο ή θα τον δωρίσετε στους Βουλευτές; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα κάνω ό,τι μπορώ για να χρησιμοποιήσω το μικρότερο δυνατό χρόνο. 
      ΠΡΟΕΔΡΕΥΩΝ (Σωτήρης Χατζηγάκης): Καλώς! Εγώ εφαρμόζω τον Κανονισμό και σας δίνω δεκαπέντε λεπτά. 
      Ορίστε, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, επιθυμώ να ακολουθήσω την προτροπή του Υπουργού Δημόσιας Τάξης να εμπνευστούμε από τη νομοθετική πρωτοβουλία της Κυβέρνησης. Συνεπώς δικαιούμαι να αναζητήσω το υλικό των ονείρων, το υλικό της έμπνευσης, για να δούμε εάν δικαιολογείται και η προτροπή του κ. Πολύδωρα. 
      Μετά από πολλά χρόνια επανιδρύεται η Αγροφυλακή. Ήμουν έτοιμος να διατυπώσω το ερώτημα ποια είναι η εμπειρία μας από τις υπόλοιπες ευρωπαϊκές χώρες, είτε από τον πυρήνα των παλαιών δεκαπέντε χωρών της Ευρωπαϊκής Ένωσης είτε από την εμπειρία των δέκα νεοτέρων μελών που προσετέθησαν στην Ευρωπαϊκή Ένωση, αλλά φρόντισε να «ξεδιαλύνει» τα πράγματα ο κ. Πολύδωρας, ισχυριζόμενος ότι υπάρχει πάντοτε μια αστυνομία του αγροτικού τοπίου σε όλες τις χώρες, ακόμη και στις Ηνωμένες Πολιτείες. 
      Σας διαβεβαιώνω, κύριε Υπουργέ, και είμαι σίγουρος ότι εάν ανατρέξετε στις σχετικές πηγές θα επιβεβαιωθεί ότι καμμία σχέση με τη διάρθρωση και το είδος της αποστολής της Αγροφυλακής που ορίζετε εσείς στο νομοσχέδιό σας δεν έχουν αυτές οι υπηρεσίες. Οι Rangers δεν είναι κάτι διαφορετικό από το ενιαίο Αστυνομικό Σώμα των Ηνωμένων Πολιτειών και δεν αφορά η δραστηριότητά τους τις δραστηριότητες που εσείς περιγράφετε και που δεν είναι άλλες από αυτές που ασκούν ήδη προβλεπόμενα, από το νόμο άλλα όργανα και υπηρεσίες. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Δεν αντιγράφω. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ακούστε, κυρίες και κύριοι συνάδελφοι. Θα προσπαθήσω να διατυπώσω συλλογισμούς που αφορούν τις αρμοδιότητες στα άρθρα 2 και 3, για να δούμε τι ακριβώς επιχειρεί η Κυβέρνηση. 
      Ορίζει, λοιπόν, με τη νομοθετική της πρωτοβουλία η Κυβέρνηση στο άρθρο 3 ότι η Ελληνική Αγροφυλακή είναι αρμόδια για την πρόληψη και καταστολή των αξιόποινων πράξεων που αφορούν στο αγροτικό περιβάλλον, στα αγροτικά κτήματα, στα αρδευτικά ύδατα και στην περιουσία του δημοσίου, των Οργανισμών Τοπικής Αυτοδιοίκησης και των Οργανισμών Κοινής Ωφέλειας που βρίσκονται στο αγροτικό περιβάλλον. 
      Πείτε μου σας παρακαλώ πολύ, κυρίες και κύριοι συνάδελφοι, τι απ’ όλα αυτά δεν μπορεί να διεκπεραιώσει είτε η Αστυνομία με τη σημερινή της δομή είτε η Συνοριοφυλακή είτε η Δημοτική Αστυνομία, η οποία προβλέπεται ότι πρέπει να δημιουργηθεί στους Καποδιστριακούς Δήμους. Η Δημοτική Αστυνομία σε έναν Καποδιστριακό Δήμο ποιες άλλες αρμοδιότητες και καθήκοντα θα είχε εκτός από αυτά που αναφέρονται ήδη στην προτεινόμενη περίπτωση α΄ της παραγράφου 1 του άρθρου 3;
      Άλλη περίπτωση. Η Ελληνική Αγροφυλακή ασκεί στις αγροτικές εκτάσεις και αρμοδιότητες αστυνόμευσης για την εφαρμογή διατάξεων που αφορούν στην πρόληψη των πυρκαγιών και στη λήψη των κατάλληλων προληπτικών μέτρων για την αποτροπή τους. Η πρόληψη σε  οποιαδήποτε έκταση (δάσος, δασική ή αγροτική) δεν πρέπει να είναι σύμφωνα με τις κατανεμημένες αρμοδιότητες, αρμοδιότητα της Πυροσβεστικής Υπηρεσίας ή των Δασικών Υπηρεσιών; Εάν η σκέψη μας είναι ότι θα έπρεπε να ενισχύσουμε το Σώμα της Πυροσβεστικής, για να μπορεί να εκπληρώνει καλύτερα τα καθήκοντά του, τότε βεβαίως να αποφασίσουμε αύξηση των στελεχών της Πυροσβεστικής μας Υπηρεσίας.
      Περίπτωση δεύτερη στην ίδια δεύτερη παράγραφο του άρθρου 3, για τις αρμοδιότητες της Ελληνικής Αγροφυλακής. Μεταξύ άλλων, αυτό που κάνει είναι να βοηθά στην προστασία από τη μόλυνση και ρύπανση του εδάφους και των επιφανειακών και υπόγειων υδάτων, στη διάθεση επικίνδυνων και μη αποβλήτων, καθώς και στη βιώσιμη χρήση των υδάτινων πόρων. 
      Σας ερωτώ: Το Γενικό Χημείο του Κράτους ή οι αντίστοιχες υπηρεσίες του Υ.ΠΕ.ΧΩ.ΔΕ και των νομαρχιών που σχετίζονται με την περιβαλλοντική προστασία και την ανάδειξη των οικολογικών προβλημάτων, δεν πρέπει σύμφωνα με τις κατανεμημένες αρμοδιότητες να δρουν; Εάν και πάλι το πρόβλημα είναι πρόβλημα επαρκούς στελέχωσης, καμμία αντίρρηση να δούμε πώς οι Διευθύνσεις Περιβάλλοντος και Χωροταξίας στις νομαρχίες ή πώς το στελεχικό δυναμικό του Γενικού Χημείου του Κράτους, που σχετίζεται βεβαίως με την ποιότητα, για παράδειγμα των υδάτων, θα μπορούσε να ενισχυθεί, προκειμένου να κάνει πιο παραγωγική τη δουλειά του. 
      Περίπτωση τρίτη για τις αρμοδιότητες: Στην υλοτόμηση βοηθά η Αγροφυλακή, στην εκχέρσωση και στην κατάτμηση των αγροτικών εκτάσεων, στη βόσκηση, στις περιφράξεις και την αυθαίρετη δόμηση, στα αγροτικά κτήματα και στην άσκηση δραστηριοτήτων εντός αγροτικών εκτάσεων. 
      Το ερώτημά μου είναι το εξής: Στα θέματα υλοτόμησης ή εκχέρσωσης οι δασικές υπηρεσίες, οι αντίστοιχες υπηρεσίες των νομαρχιών της χώρας δεν θα μπορούσαν να επιτύχουν τα οφειλόμενα και προσδοκώμενα; Και εάν το πρόβλημά μας είναι πρόβλημα υποστελέχωσης, δεν θα μπορούσαμε να αποφασίσουμε να ενισχύσουμε τις υπηρεσίες αυτές για να κάνουν όσα οφείλουν κατά νόμο να κάνουν; Θα μπορούσε να συνεχιστεί, σας διαβεβαιώνω, η μακρά μου αναφορά στις περιπτώσεις που περιλαμβάνονται στο άρθρο 3 και υποδεικνύουν τις αρμοδιότητες της υπό σύσταση Αγροφυλακής. Θα μπορούσε να είναι μακρύς ο κατάλογος της αναφοράς μου. 
      Θέτω, λοιπόν, το ερώτημα γιατί άραγε θα μπορούσαμε να επιλέξουμε τρεισήμισι χιλιάδες στελέχη της Αγροφυλακής και δεν θα μπορούσαμε με τους ίδιους πόρους να ενισχύσουμε το στελεχικό δυναμικό των αρμοδίων σήμερα υπηρεσιών, προκειμένου να είναι πιο αποτελεσματικές οι δράσεις τους;
      Άρα, λοιπόν, το δεύτερο ερώτημα που προκύπτει από αυτή τη μικρή μου περιοδολόγηση στο άρθρο 3, είναι ποια χρεία έχουμε να διοργανώσουμε ένα Σώμα εξ αρχής, με δεδομένο μάλιστα ότι έχει μεσολαβήσει πολύς χρόνος από την κατάργησή του, όταν οι υφιστάμενες υπηρεσίες με την κατάλληλη ενίσχυσή τους, πρώτα απ’ όλα την ενίσχυση σε εξοπλισμό, δεύτερον σε ανθρώπινο δυναμικό, θα μπορούσαν να κάνουν αυτά που επιθυμεί ο αγροτικός πληθυσμός, αλλά και ο ημιαστικός πληθυσμός. 
      Κυρίες και κύριοι συνάδελφοι, εάν πρέπει να αναζητήσει κάποιος έναν άλλο δικαιολογητικό λόγο, την ratio αυτού του νομοθετήματος, θα έπρεπε να ανατρέξει στις μεταβατικές διατάξεις. Από τη μία πλευρά είναι γνωστό ότι με τις μεταβατικές διατάξεις προβλέπεται ότι δεκατέσσερα χρόνια μετά το 1993 ένας αριθμός ανθρώπων που βρίσκονταν τότε στους πίνακες επιτυχόντων θα προσληφθεί. Δεν ξέρω εάν οι άνθρωποι αυτοί επί δεκατέσσερα χρόνια δεν ασχολήθηκαν με άλλες επαγγελματικές ασχολίες -το πρόβλημα δεν είναι δικό τους- αλλά εν πάση περιπτώσει, είναι σαφές ότι η έναρξη στη στελέχωση της υπό ίδρυση Αγροφυλακής ξεκινά από τον τότε πίνακα επιτυχόντων. Και προστίθενται και ορισμένα άλλα ενδιαφέροντα πράγματα.
      Ήδη ο τέως Πρόεδρος της Βουλής κάποια στιγμή ερώτησε τον αγορεύοντα Υπουργό Δημόσιας Τάξης: «Τι σκέφτεσαι να κάνεις με τη συνέντευξη; Ποιο θα είναι το βάρος της συνέντευξης στη συνολική επιμέτρηση των κριτηρίων και των βαθμών;». Η απάντηση του κ. Πολύδωρα ήταν ασαφής. Άλλωστε, δεν περιγράφεται η συμβολή της συνέντευξης στην τελική βαθμολόγηση, δεν περιγράφεται στο νόμο. Και θα ήταν καλό για τη Βουλή των Ελλήνων να γνωρίζουν οι Έλληνες Βουλευτές, όπως έχει συμβεί σε άλλες περιπτώσεις, έστω και αν υπήρχε δική μας καθολική διαφωνία, πόσο τοις εκατό συμμετοχή στην τελική βαθμολογία θα έχει η συνέντευξη. Διότι ξέρετε πάρα πολύ καλά ότι μία συνέντευξη, εάν πάρει τα χαρακτηριστικά που έχουν πάρει μέχρι τώρα πολλές συνεντεύξεις που εφαρμόστηκαν σε προσλήψεις τα τελευταία χρόνια μετά από το 2004, θα φθάσουμε σε καρικατούρες.
      Ξέρουμε, λοιπόν, ότι μία συνέντευξη εξ ορισμού είναι υποκειμενικό στοιχείο. Εγώ σας λέγω ότι επιλέγετε τους καλύτερους κριτές. Πάντοτε, όμως, η συνέντευξη είναι ένα απολύτως υποκειμενικό στοιχείο. Ο αξιολογητής δεν ελέγχεται από κανέναν. Πόσο, λοιπόν, συμμετέχει στο τελικό προϊόν, στην επιμέτρηση των κριτηρίων; Δεν μας το λέει αυτό ο Υπουργός Δημόσιας Τάξης και αυτό μας ανησυχεί.
      Επίσης, έχει πολύ μεγάλο ενδιαφέρον, κυρίες και κύριοι συνάδελφοι, να δείτε τι γίνεται με αυτούς που καταλαμβάνουν τις υψηλές θέσεις ιεραρχίας στο υπό σύσταση Σώμα της Αγροφυλακής. Ποιες είναι οι προϋποθέσεις, για να καταλάβουν αυτές τις θέσεις.
      Σας παραπέμπω, λοιπόν, στις σχετικές διατάξεις και σας παρακαλώ να αναζητήσουμε μαζί ένα λόγο, για τον οποίο τίθενται συγκεκριμένα χρόνια προϋπηρεσίας ως προϋπόθεση, προκειμένου κυρίως αυτοί της παραγράφου 3 και 4 του άρθρου 53, που μετατάσσονται και μετακινούνται στην αγροφυλακή, να καταλαμβάνουν τις θέσεις του αγρονομικού διευθυντή ή υποδιευθυντή. Σε άλλες περιπτώσεις, δηλαδή στο Δημοσιοϋπαλληλικό Κώδικα, συνήθως προβλέπεται συρροή κριτηρίων και πάντως όχι τόσα πολλά χρόνια, προκειμένου κάποιος υπάλληλος να καταλάβει θέση ευθύνης, θέση προϊσταμένου. Κατά περίεργο τρόπο, ο Υπουργός Δημόσιας Τάξης νομοθετεί με την παράγραφο 5 του άρθρου 53 ότι σε ό,τι αφορά το προσωπικό Π.Ε., προκειμένου να καταληφθούν θέσεις αγρονομικού διευθυντή, πρέπει να έχει τουλάχιστον προϋπηρεσία είκοσι επτά ετών και όταν πρόκειται για αγρονομικό υποδιευθυντή, τουλάχιστον είκοσι πέντε ετών. Κάντε τις χρονικές αναγωγές της προϋπηρεσίας, για να ανατρέξετε με τις αναγωγές αυτές ποιοι προσελήφθησαν, πότε προσελήφθησαν και πώς ήταν αρθρωμένο το Σώμα τότε. Διότι μου κάνει εντύπωση ότι δεν σκέφτεται, παραδείγματος χάριν, ο Υπουργός της Δημόσιας Τάξης ότι ένας υπάλληλος μετατασσόμενος με είκοσι χρόνια, θα μπορούσε και αυτός να έχει τα ίδια προσόντα και την ανάλογη διοικητική εμπειρία, για να καταλάβει τη θέση του αγρονομικού διευθυντή ή υποδιευθυντή. Ω, του θαύματος, όμως, προβλέπεται συγκεκριμένα να είναι είκοσι επτά τα χρόνια ή είκοσι πέντε για τους διευθυντές και τους υποδιευθυντές αντίστοιχα. Χάρισμά σας! Νομίζω ότι μπορούμε με τις τρεις αυτές παρατηρήσεις να κατανοήσουμε ποιος είναι ο λόγος, η λογική, η αιτία, η ratio για τη διαμόρφωση του Σώματος της Αγροφυλακής.
      Κυρίες και κύριοι συνάδελφοι, όπως ξέρετε, ο σκηνοθέτης της «Εαρινής Σύναξης των Αγροφυλάκων» ήταν ο Αβδελιώδης, ο σκηνοθέτης του σημερινού έργου είναι ο ιλιγγιώδης, σε ό,τι αφορά τις μελλοντικές του δεσμεύσεις, κ. Καραμανλής, συνοδευόμενος από τον κ . Πολύδωρα, προς το μέλλον.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Καστανίδη.
      Το λόγο έχει ο Κοινοβουλευτικής Εκπρόσωπος της Νέας Δημοκρατίας κ. Κωνσταντίνος Τασούλας.
      Σε εσάς, κύριε Τασούλα, θα αφήσω το χρόνο στα δεκαπέντε λεπτά; 
      ΚΩΝΣΤΑΝΤΙΝΟΣ ΤΑΣΟΥΛΑΣ: Δέκα λεπτά, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Βλέπω ότι υπάρχει γαλαντομία απέναντι στους Βουλευτάς, σήμερα.
      Ορίστε, κύριε Τασούλα, έχετε το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, συζητούμε σήμερα το νομοσχέδιο για την αγροτική ασφάλεια και την εκ νέου σύσταση της Αγροφυλακής. Ακούσαμε στην Ολομέλεια σήμερα, ομολογουμένως σε πολύ πιο ήπιους τόνους απ’ ό,τι στη Αρμόδια Διαρκή Κοινοβουλευτική Επιτροπή της Βουλής, ότι αυτή η ενέργεια της Κυβερνήσεως να επανασυστήσει το Σώμα της Αγροφυλακής συνιστά κομματική επέμβαση και ότι η αποκατάσταση των χιλίων διακοσίων επιτυχόντων του διαγωνισμού του ‘93 συνιστά μία απόπειρα –μάλιστα, κάποιος συνάδελφος την είπε και απρόσφορη, για να ενσπείρει ανησυχίες– επαναφοράς «γαλάζιων παιδιών» ή κομματικών φίλων της Κυβερνήσεως.
      Θα απαντήσω στον τόνο που επικρατεί σήμερα στην Ολομέλεια ότι, εκτός από όλα αυτά τα επιχειρήματα, στο Δημόσιο Δίκαιο και στη δημόσια συμπεριφορά μας υπάρχουν ορισμένες αξιώσεις και ορισμένα αξιώματα, τα οποία είναι πολύ πιο ισχυρά από τις κομματικές μας τοποθετήσεις. Υπάρχει, ας πούμε, η εύλογη αξίωση του διοικουμένου, του πολίτη, το κράτος απέναντί του να είναι εντάξει. Αυτή η εύλογη αξίωση του πολίτη να είναι το κράτος απέναντί του εντάξει είναι πολύ πιο ισχυρή από οποιαδήποτε κομματική δική μας εμπάθεια. 
      Τι σημαίνει αυτό το αξίωμα; Αυτό το αξίωμα είναι τόσο ισχυρό που, όπως γνωρίζουν οι συνάδελφοι εδώ που είναι νομικοί, ενίοτε, αυτό το αξίωμα, επιβάλλει και νομιμοποιεί ακόμη και έκτροπες συμπεριφορές της διοικήσεως, επειδή αυτές οι συμπεριφορές έχουν αντίκρυσμα σε κάποια εύλογη αξίωση του πολίτη, πόσω μάλλον που εδώ δεν υπάρχει αυτό και πόσω μάλλον που εδώ η επαναφορά αυτών των χιλίων διακόσιων συμπολιτών μας έχει να κάνει με την τήρηση της νομιμότητος με τόση καθυστέρηση και έχει να κάνει, επίσης, και με το γεγονός ότι, έστω και με ένα άλμα δεκαετιών, το κράτος πρέπει να έχει συνέχεια. Και ελπίζουμε ότι η συνέχεια του κράτους από εδώ και πέρα δεν θα έχει αυτά τα χάσματα δεκαετιών, αλλά θα είναι αδιάπτωτη και χωρίς καμμία διακοπή. 
      Κανένας άλλος λόγος δεν υπαγορεύει την επιστροφή των επιτυχόντων του διαγωνισμού του 1993, παρά μόνο η δίκαιη αξίωση που έχουν αυτοί οι πολίτες από το κράτος να τηρεί το λόγο του και επιπλέον το γεγονός ότι στην Ελλάδα το 1993 δεν συνέβη κάποια επανάσταση, κάποιο πραξικόπημα, δεν έγινε κάποιο κίνημα, απλώς ένα κόμμα διαφορετικό πήρε περισσότερες ψήφους από το προηγούμενο κόμμα που κυβερνούσε τη χώρα. Και αυτό το γεγονός σημαίνει ότι όφειλε η νέα περίοδος μετά το ’93 να σεβαστεί την υπογραφή του ιδίου του κράτους. Γιατί δεν είχαμε ανατροπή του κράτους, είχαμε ανατροπή της βουλευτικής, της κοινοβουλευτικής πλειοψηφίας. 
      Το νομοσχέδιο, που συζητούμε σήμερα, δεν είναι αποκαταστατικό. Το προνόμιο, το αποτακτικό και αποκαταστατικό, μέχρι τώρα το έχει αποκλειστικά το ΠΑ.ΣΟ.Κ.. Εσείς διώχνετε, εσείς αποκαθιστάτε κόσμο σωρηδόν, χιλιάδες.
      Κι εδώ εξήγησα προηγουμένως ποια αξιώματα, ποιες παραδοχές ενός πολιτισμένου κράτους επιβάλλουν την επιστροφή των χιλίων διακοσίων.
      Το νομοσχέδιο συνεπώς δεν είναι αποκαταστατικό, γιατί αν ήταν αποκαταστατικό δεν θα είχε αραχνιάσει περιμένοντας τη σειρά του από τον Αύγουστο του 2006 μέχρι σήμερα. Αν θέλαμε να κάνουμε κομματική πολιτική με αυτό το νομοσχέδιο, θα είχε ψηφιστεί την Άνοιξη του 2004, όπως το Δεκέμβριο του ’81 ψηφίσατε το νομοσχέδιο με το οποίο καταργήσατε τις γενικές διευθύνσεις και φέρατε τη παραλυσία στη Δημόσια Διοίκηση. Εάν ήμασταν εξίσου έτοιμοι με εσάς να κάνουμε το κομματικό κράτος δεν θα περιμέναμε τρεισήμισι με τέσσερα χρόνια για να αντιμετωπίσουμε αυτό το πρόβλημα. Αυτό το πρόβλημα αντιμετωπίζεται σήμερα γιατί κληρονομήσαμε ένα συνωστισμό προβλημάτων και αυτός ο συνωστισμός προβλημάτων πρέπει να βρει ένα συνωστισμό λύσεων και μέσα στο συνωστισμό αυτών των λύσεων ήρθε και η σειρά της αγροτικής ασφάλειας, ήρθε η σειρά της προστασίας της υπαίθρου. Αυτό είναι το νόημα αυτού του νομοσχεδίου και τίποτε άλλο.
       Και επαναλαμβάνω, εάν είχαμε παρόμοιες βλέψεις με αυτές που με επάρκεια υπηρετήσατε επί είκοσι χρόνια, αυτό το νομοσχέδιο θα ήταν το πρώτο νομοσχέδιο που θα φέρναμε και κανείς από σας δεν μας εμπόδισε να το κάνουμε την Άνοιξη του 2004. Ήρθε η ώρα να προστατευθεί η ύπαιθρος, ήρθε η ώρα να προσθέσουμε στο θεσμικό οπλοστάσιο το ανεπαρκές προστασίας της υπαίθρου, προστασίας του περιβάλλοντος, αυτό το νομοσχέδιο και όχι τόσο αυτό το νομοσχέδιο, όσο την εφαρμογή του αργότερα, την άμεση και πλήρη εφαρμογή του, η οποία και θα οδηγήσει εις το να νιώθει ο κόσμος της επαρχίας, ο κόσμος της περιφέρειας, ο κόσμος των παραμεθορίων περιοχών ασφαλής με τη ζωή του, με την περιουσία του και με τους καρπούς της δουλειάς του. 
      Η Νέα Δημοκρατία φέρνοντας αυτό το νομοσχέδιο δεν σχεδιάζει να αποκαταστήσει το θεσμό του 1954. Σχεδιάζει να δημιουργήσει ένα νέο θεσμό, ο οποίος θα είναι εγγυητής, όχι μόνο της ασφάλειας του σήμερα στην ύπαιθρο χώρα και στην περιφέρεια, αλλά θα είναι εγγυητής και της επιστροφής που όλοι πρέπει να φιλοδοξήσουμε και όλοι πρέπει να βοηθήσουμε, ώστε να επιτευχθεί αυτή μέσα από μέτρα άλλων Υπουργείων. Η επιστροφή των Ελλήνων στην επαρχία και στην περιφέρεια θα γίνει με κίνητρα. Θα γίνει με μέτρα, θα γίνει με πολιτικές. Αλλά δεν θα γίνει επιστροφή σε μία λεηλατημένη επαρχία. Δεν θα γίνει επιστροφή σε μία δηωμένη και εγκαταλελειμμένη περιουσία του καθενός. Σήμερα, ξέρουν όλοι οι Βουλευτές της ελληνικής περιφέρειας ότι όταν το Πάσχα, τα Χριστούγεννα ή το Δεκαπενταύγουστο γεμίζουν τα χωριά προσωρινά και παίρνουν αυτήν την εικόνα της επιστροφής προσωρινά και τη γεύονται αυτοί που παραμένουν εκεί μόνιμα και χαίρονται αυτήν την επιστροφή, όσοι αναχωρούν εν συνεχεία για τις μεγάλες πόλεις φοβούνται μήπως επιστρέφοντας και πάλι στα χωριά τους είτε για να ψηφίσουν είτε για να γιορτάσουν κάτι, βρουν το σπίτι τους λεηλατημένο. Αυτή η έγνοια με αυτό το νομοσχέδιο ανατίθεται στη νέα Αγροφυλακή. Το ίδιο έχει να κάνει και με την προστασία του περιβάλλοντος. Το ίδιο έχει να κάνει με την προστασία της περιουσίας των αγροτών και των κτηνοτρόφων. Η εφαρμογή αυτού του νομοσχεδίου θα τα εξασφαλίσει όλα αυτά και εξασφαλίζει αυτό το νομοσχέδιο επίσης, και κάτι άλλο. Τα άρθρα 37 έως 51 έχουν δικονομικές και ποινικές διατάξεις που αφορούν τα παραπτώματα γύρω από την αγροτική ζωή και ρυθμίζουν την εκδίκαση αυτών των παραπτωμάτων με τρόπο ο οποίος θα απαλλάσσει τα δικαστήρια από ένα φορτίο και με τρόπο ο οποίος κατοχυρώνει την κοινωνική ειρήνη στην ελληνική περιφέρεια. 
      Ψηφίζοντας συνεπώς αυτό το νομοσχέδιο σήμερα δεν κάνουμε καμμία κομματική πράξη. Κατοχυρώνουμε, έστω και με χάσμα πολλών ετών, την έννοια της συνέχειας του κράτους, δικαιώνοντας χίλιους διακόσιους Έλληνες πολίτες που είχαν μία εύλογη αξίωση από το κράτος να σεβαστεί τον εαυτό του και το κατοχυρώνουμε αυτό και για λογαριασμό μας και για λογαριασμό σας και κυρίως κατοχυρώνουμε την προστασία της ελληνικής περιφέρειας, την προστασία του περιβάλλοντος, την προστασία της περιουσίας και των καρπών των Ελλήνων αγροτών.  Είναι μία πτυχή μιας γενικότερης πολιτικής, η οποία έχει στόχο να πετύχει μακροπρόθεσμα την επιστροφή στα χωριά, την επιστροφή στην ελληνική περιφέρεια και αυτήν την επιστροφή το νομοσχέδιο του κ. Πολύδωρα την κάνει επιστροφή εν ασφαλεία.
      Γι’ αυτή σας τη συμβολή, κύριε Υπουργέ, για αυτή τη συμβολή της Κυβερνήσεως συνολικά, ως Βουλευτής παραμεθορίου νομού, του Νομού Ιωαννίνων, θα ήθελα να σας ευχαριστήσω και θα ήθελα να πω ότι οφείλουμε όλοι να συμπληρώσουμε το χρέος που εσείς σήμερα επιτελείτε στον τομέα σας και να το συμπληρώσουμε με κίνητρα, με μέτρα και πολιτικές, ακόμη περισσότεροι, που θα εξασφαλίσουν την οικονομική, την κοινωνική και τη ψυχολογική, αν θέλετε, επιβεβαίωση της ανάγκης για επιστροφή του κόσμου στην επαρχία, ιδίως τώρα που χάρη στο νομοσχέδιο σας και κυρίως στην εφαρμογή του, αυτή η επιστροφή θα έχει εξασφαλίσει την παράμετρο της ασφαλείας.
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε 	Τασούλα. 
      Το λόγο έχει ο Πρόεδρος κ. Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ:  Κύριε Πρόεδρε, δεν έχω τίποτε με τους συμπαθείς υποψηφίους Αγροφύλακες του 1993. Εις τας δυσμάς του βίου της τότε κυβερνήσεως του κ. Μητσοτάκη ανέκυψε αυτό το ζήτημα. Η ίδια η κυβέρνηση με το σχετικό προεδρικό διάταγμα, όπως ορίζεται σε όλες αυτές τις διαδικασίες άλλωστε, όρισε και τη διάρκεια του πίνακα των διοριστέων σε ένα χρόνο. Παρήλθε ο χρόνος αυτός, καλώς ή κακώς δεν διορίστηκαν οι εν λόγω υποψήφιοι Αγροφύλακες. Από εκεί και πέρα τόσα χρόνια υπάρχει αυτή η δέσμευση προφανώς, της Νέας Δημοκρατίας ή η δέσμευση του Προέδρου σήμερα της Κυβερνήσεως προς τον κ. Μητσοτάκη.
       Αυτά είναι κοινώς γνωστά. Αλλά πραγματικά δεν αντιλαμβάνομαι γιατί πρέπει και το Κοινοβούλιο και όλοι εμείς εδώ και εσείς, κύριε Υπουργέ, και οι άλλοι δώδεκα συνάδελφοί σας που ασχοληθήκατε με την κατάρτιση αυτού του νομοσχεδίου και γιατί ο κρατικός προϋπολογισμός θα πρέπει να επιβαρυνθεί με τη συγκρότηση ολόκληρου αυτού του οικοδομήματος της Ελληνικής Αγροφυλακής. Διαβάζω, χωριστό αρχηγείο της αγροφυλακής, συμβούλια διαχείρισης κρίσεων, κεντρικές και περιφερειακές υπηρεσίες, διευθύνσεις αγροφυλακής, τμήματα προφανώς και ειλικρινά δεν καταλαβαίνω, έχετε προσλάβει σε αυτά τα τρία χρόνια εκατοντάδες χιλιάδων προσωπικού στο δημόσιο και τον ευρύτερο δημόσιο τομέα. Ας βρίσκατε κάποιον τρόπο, ώστε να μην απαξιώνεται το Κοινοβούλιο, το κύρος του Κοινοβουλίου, αν θέλετε και το δικό σας κύρος, το κύρος, όσο έχει απομείνει, από μία Κυβέρνηση που αποδείχθηκε πραγματικά κατώτερη των περιστάσεων.
      Αυτή είναι η μόνη δέσμευση που είχατε αναλάβει προεκλογικώς; Και προφανώς, όπως συνέβη και με την Κυβέρνηση του κ. Μητσοτάκη, έτσι και με την Κυβέρνηση του κ. Καραμανλή, προς το τέλος της θητείας της έρχεται αυτό το περίφημο νομοσχέδιο για να ικανοποιηθεί ένα αίτημα, για το οποίο λυπάμαι πραγματικά. Όλοι αυτοί οι άνθρωποι περίμεναν χρόνια... Διαβάζαμε στον Τύπο για αλλεπάλληλες υποσχέσεις των κυβερνητικών παραγόντων, του εκάστοτε Υπουργού Δημοσίας Τάξης –του παρόντος, του προηγουμένου- για να φθάσουμε τώρα να συζητούμε για τι, κύριε Υπουργέ;  Για την αστυνομία της οικολογίας; 
      Γνωρίζετε –και τους λόγους τους γνωρίζετε- τη συμπάθεια που τρέφω για το πρόσωπό σας. Δεν καταλαβαίνω, πραγματικά, τι είναι εκείνο που οδήγησε τον Πρωθυπουργό να σας τοποθετήσει στο Υπουργείο Δημοσίας Τάξεως και από εκεί και πέρα και από μέσα –λογικά και απ’ έξω- να πυροβολείστε και εσείς να επιμένετε.
      Δεν θα χρησιμοποιήσω κάποιες φράσεις σας, διότι κάπου σας αδίκησε η χρησιμοποίηση φράσεων που εδώ μέσα διατυπώσατε, στο γνωστό ύφος του λόγου σας, το οποίο γνωρίζουμε και όλοι το εκτιμούμε και είναι και συμπαθές, όπως και εσείς. Όμως πραγματικά, δεν καταλαβαίνω. Να μιλήσω για απωθημένα, να αναφερθώ στην εποχή που θέλατε και εσείς να γίνετε Αρχηγός της Νέας Δημοκρατίας; 
      Αλλά αυτό το στήσιμο στον τοίχο; Για το τι γίνεται στα Πανεπιστήμια «ο Πολύδωρας φταίει», για τη διάλυση της Αστυνομίας «ο Πολύδωρας φταίει», για όλα φταίει ο Πολύδωρας! Αλλά και ο Πολύδωρας αποδέχεται αυτό το ρόλο και η κορωνίδα της αποδοχής αυτής είναι και αυτό το νομοσχέδιο.
      Εγώ σας λέγω –και θα κλείσω, κύριε Πρόεδρε, για να μην πάρω άλλο χρόνο, είναι λίγος ο χρόνος με τη διαδικασία αυτή- ότι και εσείς, αγαπητέ Βύρωνα Πολύδωρα και ο φίλος μου ο κ. Σιούφας και ο φίλτατός μου κ. Παυλόπουλος και όλοι οι εν συνεχεία συνάδελφοι, όλοι οι Βουλευτές της Νέας Δημοκρατίας, στην προηγούμενη περίοδο αυτής της Βουλής είχατε δεσμευθεί σ’ αυτούς τους ταλαίπωρους, τους επιλαχόντες του ΑΣΕΠ, που δεν είναι ενός διαγωνισμού που σε ένα χρόνο έληγε η ισχύς του πίνακα. Είχατε δεσμευθεί επανειλημμένως όλοι!
      ΚΩΝΣΤΑΝΤΙΝΟΣ ΚΙΛΤΙΔΗΣ: Δεν είναι ταλαίπωροι, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Μα, ταλαίπωροι φυσικά είναι, όταν επί δέκα και πλέον χρόνια ζητούν τη δικαίωσή τους, για την οποία, αγαπητοί συνάδελφοι, όλοι –πλην των νέων παρόντων σε αυτή την περίοδο- είχατε δεσμευθεί. 
      Και όμως, γιατί; Μήπως –ευθέως σας λέω, κύριε Υπουργέ- γιατί εκείνοι ήσαν πράγματι επιτυχόντες σε έναν αδιάβλητο διαγωνισμό του Α.Σ.Ε.Π; Αυτό είναι που τους βαρύνει; Διότι, κατά τα άλλα, το γνωρίζετε πάρα πολύ καλά, άλλωστε δεν θα το υποστηρίζατε επιμόνως με τροπολογίες, με ερωτήσεις, με επερωτήσεις, με αγορεύσεις επί τόσα χρόνια.
      Αυτοί οι άνθρωποι σας περιμένουν στην έξοδο του Κοινοβουλίου. Θα τους πείτε ότι εδώ συζητάμε στο πρώτο δέκατο –κοντεύει να τελειώσει- του 21ου αιώνα για την Αγροφυλακή του 1833; Όμως αυτοί θα πρέπει να τιμωρηθούν, διότι δικαιώθηκαν μεν από το Συμβούλιο της Επικρατείας, αλλά η παρούσα Κυβέρνηση, που δεσμεύθηκε να αποκαταστήσει όλες τις αδικίες της προηγουμένης, κωφεύει.
      Κύριε Υπουργέ, εγώ πιστεύω ότι και μ' αυτό το νομοσχέδιο αδικείτε μεν τον εαυτό σας αλλά δίνετε την πραγματική εικόνα ενός κόμματος που κυβερνά τον τόπο, όχι για να τον πάει πιο μπροστά, αλλά για να τον επιστρέψει στις δεκαετίες του ’50 και του ’60. Και εδώ οι περισσότεροι από χωριά είμαστε –οι νεώτεροι δεν τα έζησαν, κάποιοι εδώ τα ζήσαμε- αλλά δεν είμαστε σε εκείνη την εποχή. 
      Διαβάζω εδώ για τα ποινικά παραπτώματα που διώκονται αυτεπαγγέλτως, όπως για τη φθορά αγροτικής ιδιοκτησίας μέχρι 300 ευρώ!... Είναι σοβαρά πράγματα αυτά; Και θα υπάρξει ολόκληρος μηχανισμός, ο αγροφύλακας που θα καταγγείλει, ο αγρονόμος που θα επιβάλει την ποινή, η δυνατότητα του δράστη να πάει να ζητήσει συγγνώμη, να εξηγήσει. Αν δεν γίνουν δεκτές οι αντιρρήσεις θα πάει τελικά στο Πταισματοδικείο, θα τιμωρηθεί ενδεχομένως με τρεις μήνες κράτηση. 
      Άλλα χρειάζεται η ύπαιθρος, κύριε Υπουργέ και όχι να τη διχάσουμε για άλλη μια φορά. Και να το θυμάστε ότι αυτό το Σώμα, εάν τελικώς λειτουργήσει, θα είναι ένα διχαστικό Σώμα και θα φέρετε και εσείς και ιστορικά -ως Υπουργός που εισηγείται το νομοσχέδιο αυτό- και οι συνάδελφοι που θα το ψηφίσουν την ευθύνη. 
      (Στο σημείο αυτό ο Βουλευτής κ. Απόστολος Κακλαμάνης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ τον Πρόεδρο, κ. Κακλαμάνη. 
      Ο κύριος Υπουργός έχει ζητήσει το λόγο. Για μια μικρή παρέμβαση, κύριε Υπουργέ;
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Μια μόνο λέξη, κύριε Πρόεδρε, για τον αγαπητό, για να μην πω σεβαστό για να μην προκληθεί σύγχυση δηλαδή -αλλά και σεβαστό- τέως Πρόεδρο της Βουλής. 
      ΑΠΟΣΤΟΛΟΣ ΚΑΚΛΑΜΑΝΗΣ:  Προτιμώ το πρώτο. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Εγώ θέλω να πω ότι ήλπιζα, επειδή ξέρει από τη Λευκάδα, ξέρει από ύπαιθρο χώρα, να δώσει την κατανόησή του για το τι επιχειρούμε. 
      Επιχειρούμε να βάλουμε ένα συντελεστή ζωής, αναζωογόνησης της υπαίθρου, με το να είναι ειρηνοποιός ο αγροφύλακας, με το να προσέχει το περιβάλλον, με το να αποτρέπει εντάσεις μεταξύ των πολιτών της υπαίθρου που οι περισσότεροι είναι επισκέπτες του καλοκαιριού και έχουν χάσει το χωράφι τους κατά τη διάρκεια της απουσίας τους, δηλαδή να είναι συντελεστής αναζωογόνησης. Θα ήθελα να βλέπατε αυτή την οπτική γωνία. Διαμαρτύρομαι διότι δεν το είδατε εσείς, ο πολύπειρος. 
      Δεύτερο –και αυτό ήταν το κύριο- για το διαγωνισμό του 1998, σας λέω πολιτικά, επειδή ετέθη από άλλον, ότι από το 1998 μέχρι το 2004 είναι έξι χρόνια. Γιατί δεν το θεραπεύατε εσείς του ΠΑ.ΣΟ.Κ; 
      ΑΠΟΣΤΟΛΟΣ ΚΑΚΛΑΜΑΝΗΣ: Εσείς το δεσμευθήκατε. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Εμείς το θεραπεύσαμε στο μέτρο που μπορούσαμε. 
      ΑΠΟΣΤΟΛΟΣ ΚΑΚΛΑΜΑΝΗΣ: Τίνι  τρόπω; 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Δηλαδή η μέγιστη διασταλτική ερμηνεία του νόμου του Παυλόπουλου εγένετο δια τους επιτυχόντες και το μέγιστο μέρος των επιτυχόντων του διαγωνισμού του 1998 προσελήφθησαν ήδη. Έμεινε κάποιο το οποίο εξέφευγε –έτσι ήταν οι μετρήσεις- από το πλαίσιο του νόμου του Παυλόπουλου που ήταν θεραπευτικός και ρυθμιστικός, στον οποίο ηττήθησαν και δεν υπήχθησαν. Τίποτα άλλο. Δεν παρέχεται έδαφος ούτε για αιτίαση, ούτε για εκμετάλλευση. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Ο κ. Λυκουρέντζος έχει το λόγο. 
      ΑΝΔΡΕΑΣ ΛΥΚΟΥΡΕΝΤΖΟΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, δεν καταβάλλουμε μόνο οικονομικό κόστος, δεν υποχρεωνόμαστε σε δαπάνες επί του προϋπολογισμού, σε καταβολή τεραστίων κονδυλίων για την εξόφληση του μεγάλου χρέους το οποίο άφησε το ΠΑ.ΣΟ.Κ στην ελληνική οικονομία. Δεν κάνουμε μόνο  αυτό. Καταβάλλουμε και ένα τεράστιο κόστος, οικονομικό και πολιτικό, για να καλύψουμε τον κομματισμό του ΠΑ.ΣΟ.Κ, όπως ανεδείχθη στις δεκαετίες που κυβέρνησε τον τόπο. 
      Δεν θα βρισκόμασταν σήμερα εδώ, κυρίες και κύριοι συνάδελφοι, αν η περίπτωση της Αγροφυλακής δεν αποτελούσε μνημείο κομματικής εμπάθειας. Αυτή είναι η αφορμή, δηλαδή ότι σταθήκατε απέναντι στους αγροφύλακες εκδηλώνοντας το μένος, το πάθος το κομματικό, απέναντι σε ανθρώπους οι οποίοι με βάση τους νόμους της συντεταγμένης ελληνικής πολιτείας πέτυχαν σε μία διαδικασία, αξιολογήθηκαν, για να καταταγούν στην Ελληνική Αγροφυλακή .
      Αλλά η υπόθεση αυτή θα σημειώσω, κύριε Υπουργέ, χρειάζεται προσοχή και εκ μέρους μας, διότι ακούγονται από ορισμένες πλευρές απόψεις και πλειοδοσίες, οι οποίες βλάπτουν την υπόθεση και το πολιτικό εγχείρημα το οποίο η κυβέρνηση Καραμανλή, υλοποιεί με το σημερινό νομοσχέδιο. 
      Είμαι μέλος της Επιτροπής Δημόσιας Διοίκησης. Δεν τηλεφώνησα ούτε σε έναν εξ αυτών που θα προσληφθούν στην εκλογική μου περιφέρεια. Αρνούμαι κατηγορηματικά αυτήν την πρακτική –απ’ όπου και αν εκδηλώθηκε- των κατόπιν ενεργειών. Ή θα πάμε την Ελλάδα μπροστά ή θα την γυρίζουμε πίσω, όπως μας διδάσκουν οι συνάδελφοι του ΠΑ.ΣΟ.Κ,.. Και οφείλουμε όλοι εμείς να προστατεύσουμε αυτήν την κυβερνητική πρωτοβουλία ως μία πρωτοβουλία ενότητας, ομοψυχίας, στήριξης της κυβερνητικής πολιτικής.
      Θα επανέλθω τώρα στην υπόθεση της Αγροφυλακής το 1993. Τι συνέβαινε τότε; Έδιωχναν από τη μια μεριά, προσλάμβαναν από την άλλη. Το ν. 2190, τον επικαλούνται τόσο πολύ στις μέρες μας. Αφήστε που άφησαν να εφαρμοστεί τρία χρόνια αργότερα, αφού έγιναν όλα όσα έπρεπε να γίνουν για να τακτοποιηθεί και το τελευταίο στέλεχος, το τελευταίο μέλος του ΠΑ.ΣΟ.Κ., στον ευρύτερο δημόσιο τομέα. Έδιωχναν από τον Ο.Α.Ε.Δ., προσλάμβαναν στον Ο.Α.Ε.Δ. αυτούς τους οποίους είχε επικαλεστεί ο τότε Πρωθυπουργός σε προεκλογική του ομιλία στην Καβάλα. Και είχε νομιμοποιήσει δια προεκλογικής συγκεντρώσεως την επαναπρόσληψή τους. 
      Τα είπαμε αυτά προχθές με την ευκαιρία πρότασης νόμου του ΠΑ.ΣΟ.Κ.. Αναφερθήκαμε εκτενώς στα άρθρα 25, 26, 27 του ν. 2190 για τη σωρεία των χαριστικών διατάξεων. 
      Και αυτό χαρακτηριζόταν τότε προοδευτική πολιτική. Και αυτό δήθεν δίνει το ηθικό και πολιτικό δικαίωμα στην Αξιωματική Αντιπολίτευση να μας ελέγχει εμάς για προσπάθεια επιβολής κόμματος στο δημόσιο βίο της χώρας. Αφήστε που εμείς σήμερα πληρώνουμε, καταβάλλουμε κομματικό κόστος ως Νέα Δημοκρατία. Διότι τι κάναμε; Μονιμοποιήσαμε στον ευρύτερο δημόσιο τομέα τους συμβασιούχους εκτός διαδικασιών Α.Σ.Ε.Π., με το προεδρικό διάταγμα 164 επί Υπουργού Παυλόπουλου. Σιγή επ’ αυτού! 
      Όμως, είναι τόσο δηλωτικά τα αποτελέσματα στους διάφορους χώρους του δημόσιου τομέα! Πήρατε 95% στην Ε.Ρ.Τ. στις τελευταίες εκλογές. Περιποιεί τιμή στο ΠΑ.ΣΟ.Κ. αυτό το αποτέλεσμα των εργαζομένων στην Ε.Ρ.Τ.; Απαντήστε! Διότι έρχεστε σήμερα και κατηγορείτε με βαρύτατες εκφράσεις που δεν περίμενα να τις ακούσω από συναδέλφους μου Βουλευτές, τους υποψηφίους που θα προσληφθούν στην Αγροφυλακή. Δεν θέλω να καταφύγω στα Πρακτικά της Επιτροπής για να σας δείξω ότι φθάσατε να τους κατηγορείτε μέχρι και για παρακράτος. 
      Επιτέλους, βάλτε φρένο, βάλτε μια τελεία, κάντε μία στάση. Οδηγείτε τη δημόσια ζωή της χώρας σε έναν πολιτικό κατήφορο. 
      Βέβαια, τις τελευταίες ημέρες, τις τελευταίες εβδομάδες έχετε ταυτιστεί με την οξύτητα, με την ένταση, με την απόπειρα σπίλωσης της Νέας Δημοκρατίας. Και κάνετε λάθος. Είμαι σίγουρος ότι θα μετανιώσει ειλικρινώς ο κομματικός σας εκπρόσωπος στα Μέσα Ενημέρωσης για το χαρακτηρισμό που χρησιμοποίησε σήμερα για τον Πρωθυπουργό της χώρας. Στη Δημοκρατία που συμπληρώνει τριάντα τρία έτη ζωής, στη Δημοκρατία όπου κυριαρχεί η εθνική ομοψυχία και η πολιτική ομαλότητα, δεν υπάρχουν τέτοιοι επιθετικοί προσδιορισμοί, τέτοιοι χαρακτηρισμοί. Δεν μπορεί το κομματικό σας πάθος να σας καθοδηγεί. Δεν μπορεί να φθάνετε σ’ αυτές τις ακραίες συμπεριφορές, για να καλύψετε αυτό που με μία κουβέντα χαρακτηρίζεται «πολιτική ένδεια». Το ξέρουν οι Έλληνες, το ξέρουμε και εμείς. 
      Δεν έχετε πολιτική πρόταση και βιώνετε το ίδιο δράμα που βιώνει η σοσιαλιστική παράταξη, η πανευρωπαϊκή Αριστερά σε κάθε χώρα, όπου γίνονται εκλογές. Ήρθαν τα μηνύματα από τη Γαλλία, ήρθαν από το Βέλγιο. Αυτή είναι η τύχη σας. Δεν έχετε πολιτική πρόταση. Δεν μπορείτε να διαφοροποιηθείτε από τη σημερινή διακυβέρνηση. Σε ορισμένες περιπτώσεις, σε ζητήματα που μας λέτε εμάς σκληρούς, θα ήσασταν πιο σκληροί, όπως το αποδείξατε και στο παρελθόν. Εσείς υποδεχθήκατε στο Μέγαρο Μαξίμου τους συνταξιούχους με τα Μ.Α.Τ., όχι εμείς!
      Λησμονείτε λοιπόν ή θέλετε να λησμονήσετε το παρελθόν σας. Είναι αδύνατον να διαφοροποιηθείτε. Είναι αδύνατον να συγκροτήσετε μια πολιτική πρόταση και καταφεύγετε στους βερμπαλισμούς. Καταφεύγετε στους βερμπαλισμούς για να δικαιολογήσετε την παρουσία σας στο δημόσιο βίο της χώρας. Και ζητάτε εκλογές. Και ζητάτε να κυβερνήσετε ξανά. Για να κάνετε τι; Για να μας αποδείξετε ότι είστε ικανοί στο να οικοδομείτε κομματικό κράτος; Αυτό είναι το όνειρό σας, αυτή είναι η φιλοδοξία σας! 
      Εμείς ασκούμε σήμερα τη διακυβέρνηση αρνούμενοι τον κομματισμό. Και αντί να μας επαινείτε, αντί να μας στηρίζετε, αντί να μας παρακολουθείτε στη νηφαλιότητα με την οποία συνδιαλεγόμαστε, επιστρατεύετε αναχρονιστικά επιχειρήματα. Πότε η Δεξιά, πότε το παρακράτος, πότε το κομματικό κράτος! Πού τα είδατε όλα αυτά; Συνομιλείτε στο κενό και δεν σας παρακολουθεί κανείς. Για τη νέα γενιά της πατρίδας, όλα αυτά είναι «ξένη γλώσσα» που δεν συγκινεί κανέναν. 
      Εμείς σας ζητάμε να μας ανταγωνιστείτε, σ’ αυτά τα οποία καλούμαστε να κάνουμε για τον τόπο, να προσφέρουμε στην πατρίδα. Απ’ αυτό θα κριθούμε. 
      Και εκλεκτέ και αγαπητέ κύριε συνάδελφε, εισηγητή της Αξιωματικής Αντιπολίτευσης, μας ρωτάτε αν τολμάμε να συγκριθούμε. Βεβαίως και τολμάμε! Γι’ αυτό είμαστε υπερήφανοι. Γιατί διαφέρουμε από εσάς και το ξέρουν οι Έλληνες. Δεν είναι το ίδιο η συγκάλυψη με την αποκάλυψη. Δεν είναι το ίδιο οι σχέσεις διαπλοκής με τη μετωπική σύγκρουση, με τη διαπλοκή. Και ξέρετε ότι αυτό ο Καραμανλής το πληρώνει. Και είμαστε υπερήφανοι γι’ αυτό. 
      Τα εξωθεσμικά κέντρα που θέλουν να επιβάλουν τις δικές τους αποφάσεις πολεμούν την Κυβέρνηση Καραμανλή και σ' αυτό είμαστε ενωμένοι και αποφασισμένοι. Και θα έπρεπε και εσείς να στηρίζετε αυτή τη γενναία μας στάση, για να είναι οι πολιτικοί και τα κόμματα πρωταγωνιστές στη δημόσια ζωή της χώρας και όχι κάποιοι άλλοι. 
      Και είπατε για μεγάλα έργα. Δηλαδή, τι έπρεπε να κάνετε τόσα χρόνια; Να κάθεστε; Να μην εργάζεστε; Να μην αξιοποιείτε τις ευκαιρίες της εντάξεως της χώρας στην Ευρωπαϊκή Ένωση; Η δική μας παράταξη έβαλε την Ελλάδα στην Ευρώπη, όταν μας προτείνατε τον τρίτο δρόμο, δηλαδή το «Ε.Ο.Κ. και ΝΑΤΟ, το ίδιο συνδικάτο». 
      Σας φέραμε πλούτο, σας φέραμε ευκαιρίες για όλους τους Έλληνες και σπεύσατε και τις αξιοποιήσατε. Και σας συγχαίρουμε γι’ αυτό που κάνατε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Όμως, τι μας λέτε; Βάλαμε την Ελλάδα στην Ευρώπη, δημιουργήσαμε πλούτο και έρχεστε και μας μιλάτε για φαυλότητα και αθλιότητα. Χρησιμοποιήσατε εκφράσεις, για τις οποίες νομίζω ότι και εσείς αύριο θα μετανιώσετε για όλα αυτά. 
      ΙΩΑΝΝΗΣ ΒΛΑΤΗΣ: Εσείς θα μετανιώσετε που ο κ. Καραμανλής αποκαλούσε τον Πρωθυπουργό «της διαπλοκής..».
      ΑΝΔΡΕΑΣ ΛΥΚΟΥΡΕΝΤΖΟΣ: Αυτή τη στιγμή κρινόμαστε. Η κάθε παράταξη κρίνεται από τη συμπεριφορά της. 
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε Λυκουρέντζο. 
      ΑΝΔΡΕΑΣ ΛΥΚΟΥΡΕΝΤΖΟΣ: Κλείνω με μια φράση, κύριε Πρόεδρε. 
      Σας βεβαιώνω ότι στις προσεχείς εκλογές οι Έλληνες με νηφαλιότητα και υπευθυνότητα θα κρίνουν ποια παράταξη θα εμπιστευθούν. Εμείς είμαστε σίγουροι για το εκλογικό αποτέλεσμα. Εσείς δεν είστε! 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Λυκουρέντζο. 
      Το λόγο έχει η κ. Χριστιάνα Καλογήρου. 
      ΧΡΙΣΤΙΑΝΑ ΚΑΛΟΓΗΡΟΥ: Κυρίες και κύριοι συνάδελφοι, κίνητρο της απόφασής μου να μιλήσω στο σημερινό νομοσχέδιο δεν είναι απλά να υποστηρίξω την αναγκαιότητα της υπερψήφισής του και πολύ περισσότερο, δεν είναι να επικαλεσθώ επιστημονικά ή άλλα τεχνοκρατικά επιχειρήματα. 
      Βασικό κίνητρο της σημερινής μου παρέμβασης είναι η συμβολή στη διαμόρφωση του πολιτικού πλαισίου εντός του οποίου θα κινηθούν οι αρμοδιότητες, οι εκτελεστικές και διοικητικές ευθύνες του νέου Σώματος της Ελληνικής Αγροφυλακής. 
      Και εάν θέλετε, ακόμα και υπό τον τύπο μιας μορφής διαμαρτυρίας μιας Βουλευτού της Περιφέρειας προερχόμενης από το Νομό Λέσβου –δηλαδή ένα Νομό με βασικό πλαίσιο αναφοράς των οικονομικών και κοινωνικών δραστηριοτήτων των κατοίκων του την αγροτική οικονομία- το παρόν νομοσχέδιο αντιμετωπίστηκε από την αρχή με την επιφύλαξη των αντανακλαστικών μιας αστικής νοοτροπίας διαχείρισης των δημόσιων υποθέσεων. 
      Στη δημόσια συζήτηση που εξ αρχής και εξ αφορμής του υπό συζήτηση νομοσχεδίου έγινε, καταγράφηκε μια πλανόμενη επιφύλαξη για τους λόγους ίδρυσης της Αγροφυλακής, με βασική επιχειρηματολογία θέματα που ανάγονται στη δημοκρατικότητα –και επιτρέψτε μου τη χρήση αυτής της λέξης- του νέου Σώματος. Ενός Σώματος –θυμίζω- το οποίο θα ανήκει, ως γνωστό, στην ευθύνη του Υπουργείου Δημόσιας Τάξης. Και αυτή η θεματολογία, ή αν θέλετε η προσέγγιση στα προφανή καινούργια ζητήματα ασφάλειας που έχουν ανακύψει στην ελληνική ύπαιθρο και στο πλαίσιο των δραστηριοτήτων της αγροτικής δραστηριότητας, αδικούν τους σκοπούς που έχει το σχέδιο νόμου που εξετάζουμε. Και αδικεί τους σκοπούς για δύο λόγους. 
      Πρώτον, διότι η Ελλάδα ανήκει πλέον, εδώ και δεκαετίας, στις χώρες της δημοκρατικής ωριμότητας για να μην τεκμηριώνονται πλέον τέτοιες υπόνοιες προθέσεων εκτροπής από τους όρους λειτουργίας του δημοκρατικού μας συστήματος. 
      Και δεύτερον, το αδικεί, γιατί καμμία διάταξη στο παρόν σχέδιο νόμου δεν αιτιολογεί, και πολύ περισσότερο δεν δικαιολογεί βάσιμες ανησυχίες για το ρόλο, τις αρμοδιότητες και το έργο της Ελληνικής Αγροφυλακής. 
     Αντιθέτως είναι προφανές ότι οι νέες συνθήκες από τις οποίες ασκούνται οι αγροτικές δραστηριότητες στην ελληνική επικράτεια, επιβάλλουν τη λήψη μέτρων διασφάλισης της περιουσίας των αγροτών μας και της εσοδείας εκάστου. Και όλα αυτά σε συνδυασμό με την προστασία του φυσικού περιβάλλοντος από τις νέου τύπου απειλές που η αγροτική οικονομία του 21ου αιώνα επισείει σε βάρος της φύσης. 
     Το θέμα υπάρχει και ανεξάρτητα από τις όποιες αποφάσεις διεθνών οργανισμών, είναι αυτονόητο ότι καμμία απόφαση και κανένα όργανο λήψης αποφάσεων δεν μπορεί να υποκαταστήσει την ευθύνη της κάθε χώρας να μεριμνά για το περιβάλλον. Στη συγκεκριμένη περίσταση μάλιστα όχι επειδή το παρόν σχέδιο νόμου θέτει ζήτημα προστασίας της φύσης, αλλά επειδή θεσμοθετεί μηχανισμούς του δημόσιου με προφανή τη θετική επίδραση στις διαδικασίες εποπτείας του φυσικού περιβάλλοντος και αποτροπής εν τη γενέσει τους ενεργειών και πράξεων που το θίγουν.
     Άρα, η επιφύλαξη και γιατί όχι -το είδαμε και αυτό- η ειρωνεία ορισμένων για τις εποπτικές αρμοδιότητες της Αγροφυλακής σε ό,τι αφορά την προστασία του περιβάλλοντος, δείχνει άγνοια του θέματος. Πολύ περισσότερο όταν στη διεθνή πρακτική εντοπίζονται ανάλογες ρυθμίσεις σε άλλες χώρες, συχνά μάλιστα με αυξημένες ευθύνες στον τομέα αυτό σε σύγκριση με ό,τι αναθέτει το παρόν σχέδιο νόμου στην Ελληνική Αγροφυλακή.
     Υπογραμμίζω ότι το υπό σύσταση νέο Σώμα δεν είναι ένα όργανο επιστημονικής καταγραφής του περιβαλλοντικού ζητήματος, αλλά είναι μια υπηρεσία αποτροπής κακών συμπεριφορών σε βάρος του αγροτικού τομέα και της φύσης γενικότερα. Είναι, δηλαδή, μια υπηρεσία προληπτικής αποτροπής προβλημάτων. Και η αποτελεσματικότητα ενός Σώματος που ανήκει στις αρμοδιότητες του Υπουργείου Δημόσιας Τάξης είναι αναγκαία απλούστατα γιατί και οι ανάγκες της φύσης επείγουν. Χρειάζεται με λίγα λόγια αμεσότητα έργων και άμεση ανταποδοτικότητα για να είμαστε πιο παραγωγική ως χώρα στην τρέχουσα ευθύνη μας να προασπίσουμε το περιβάλλον από τις επιβουλές της ανεξέλεγκτης οικονομικής ανάπτυξης.
     Αυτός είναι ο σκοπός του σχεδίου νόμου που συζητάμε σήμερα και τίποτα περισσότερο ή λιγότερο απ’ αυτό. Γι’ αυτό θεωρώ ότι πρέπει επιτέλους να σταματήσει η άγονη, προεκλογικών σκοπιμοτήτων, αντιπαράθεση.
     Γνωρίζουμε, επίσης, όλοι ότι νέες μορφές οικονομικού εγκλήματος έχουν εμφανιστεί στην ελληνική περιφέρεια και σε συνάρτηση με τις δραστηριότητες του αγροτικού τομέα. Παραδείγματος χάριν, υπάρχει το θέμα της ζωοκλοπής, η οποία καθίσταται μια πραγματική μάστιγα για τους κτηνοτρόφους. Να θυμίσω τις ληστείες ολόκληρων κλωβών με τόνους ζωντανών ψαριών από απομονωμένα ιχθυοτροφεία. Ακόμη, ποιος ξεχνάει τις αντιπαραθέσεις ανάμεσα σε καλλιεργητές για τη γη ή τις διαθέσιμες προσβάσεις στα ποτιστικά φρεάτια.
     Όλα αυτά αποδεικνύουν το αυτονόητο: Ότι είναι πια απολύτως αναγκαία η ύπαρξη ενός ειδικά οργανωμένου και με αποκλειστικά καθήκοντα υπηρεσιακού Σώματος με σκοπό την αντιμετώπιση αυτών των προβλημάτων. Αλλιώς η Αστυνομία θα έπρεπε να μοιράζει τις ήδη αυξημένες ευθύνες της για την προστασία των αστικών δομών με την εποπτεία των εκτεταμένων περιοχών της υπαίθρου και με συνέπειες που όλοι σε αυτή την Αίθουσα νομίζω μπορούμε να αντιληφθούμε. 
     Εδώ βρίσκεται το δεύτερο σημείο του πολιτικού πλαισίου, που κατά τη γνώμη μου, σκιαγραφεί την αναγκαιότητα της συγκρότησης της νέας Αγροφυλακής. Ένα πεδίο όπου επίσης καμιά υπόνοια άλλων κινήτρων δεν ανιχνεύεται, για να μην αμφιβάλλει κανένας σοβαρά για τις επιδιώξεις του παρόντος νομοσχεδίου. Ενός νομοσχεδίου το οποίο βασίζεται σε ένα τρίπτυχο αναγκαιότητας: για τη στήριξη της ελληνικής αγροτιάς, για τη στήριξη της ελληνικής υπαίθρου, για τη στήριξη των παραμεθορίων περιοχών, για τη στήριξη της περιφέρειας. 
     Με τούτες τις σκέψεις, κυρίες και κύριοι συνάδελφοι, υποστηρίζω το νομοσχέδιο με τη βεβαιότητα ότι θα συμβάλει αποτελεσματικά και άμεσα στη βελτίωση της ποιότητας ζωής και θα συντρέξει για τη νέα πραγματικότητα της αγροτικής μας οικονομίας, που έχουν ανάγκη οι αγρότες μας. 
     Και τελειώνοντας θα ήθελα να επισημάνω και την άρση της αδικίας, η οποία έχει γίνει στους χίλιους και πλέον αγροφύλακες του διαγωνισμού του 1993. 
     Με αυτές τις σκέψεις εισηγούμαι και εγώ την υπερψήφιση του παρόντος νομοσχεδίου.
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ την κ. Καλογήρου.
     Το λόγο έχει ο κ. Μιχαήλ Μπεκίρης.
      ΜΙΧΑΗΛ ΜΠΕΚΙΡΗΣ: Κυρίες και κύριοι συνάδελφοι, μια ακόμη προγραμματική δέσμευση της Νέας Δημοκρατίας γίνεται πράξη. Τηρούμε τα υπεσχημένα και αποδεικνύουμε καθημερινά την αξιοπιστία μας απέναντι σε εκείνους που μας εμπιστεύτηκαν, απέναντι στην ελληνική κοινωνία. Κοιτάζουμε στα μάτια τον αγρότη, κοιτάζουμε στα μάτια τον κτηνοτρόφο, κοιτάζουμε στα μάτια τους πολίτες της υπαίθρου και τους λέμε ότι η εποχή της αδιαφορίας και της μιζέριας ανήκει οριστικά στο παρελθόν. 
      Είμαι ιδιαίτερα ικανοποιημένος και χαρούμενος που ένα πάγιο αίτημα των αγροτών, αλλά και όλων των κατοίκων της υπαίθρου, γίνεται πλέον πραγματικότητα. Δεν υπάρχει χωριό στην Αχαΐα, αλλά και σε ολόκληρη την ελληνική περιφέρεια που να μην απαιτούσε την επανασύσταση της Αγροφυλακής ή, αλλιώς, της Αστυνομίας της Οικολογίας, όπως θα ονομάζεται.
      Εκείνο βέβαια που δεν μπορώ να καταλάβω είναι η στάση του ΠΑ.ΣΟ.Κ.. Πραγματικά πίστευα ότι το υπό συζήτηση νομοσχέδιο θα ψηφιζόταν ομόφωνα. Όπως εγώ πηγαίνω σε κάθε χωριό της περιφέρειάς μου, έτσι φαντάζομαι ότι το ίδιο κάνουν και οι συνάδελφοί μου του ΠΑ.ΣΟ.Κ.. Συνεπώς, θεωρούσα ότι το αίτημα της επανασύστασης της Αγροφυλακής θα είχε μεταφερθεί και στους ίδιους. Η μόνη εξήγηση που μπορώ να δώσω είναι ότι η πολιτική της Αξιωματικής Αντιπολίτευσης διαμορφώνεται εξ ολοκλήρου στην  Αθήνα και πιθανόν να μην ακούγονται ως εδώ οι φωνές των αγροτών. Όπως, επί είκοσι και πλέον χρόνια ξεχάσατε, κύριοι του ΠΑ.ΣΟ.Κ., την ύπαιθρο, ξεχάσατε την περιφερειακή ανάπτυξη, καταφέρατε μέσα στις δέκα φτωχότερες περιφέρειες της Ευρώπης, οι πέντε να είναι ελληνικές, μειώσατε το κατά κεφαλήν αγροτικό εισόδημα, συρρικνώσατε τον αγροτικό πληθυσμό, έτσι και σήμερα η μόνη σας έννοια είναι το κράτος της Αθήνας. Το μόνο που μπορώ να σας αναγνωρίσω στο συγκεκριμένο σημείο είναι η συνέπεια των έργων και των λόγων σας. Είναι ξεκάθαρο ότι είστε εναντίον των αγροτών, εναντίον των κατοίκων της υπαίθρου. Αυτή είναι η πολιτική σας επιλογή. Για όλους εμάς τους Βουλευτάς της Συμπολίτευσης η στάση σας μας προσφέρει πάρα πολλά επιχειρήματα. Είναι ενδεικτική ως προς το τι επιφυλάσσετε για το μέλλον των αγροτών μας, αν κάποτε και όποτε σας ξαναεμπιστευτεί ο ελληνικός λαός. 
      Εγώ θα χαρώ πολύ αν οι Βουλευτές του ΠΑ.ΣΟ.Κ. στην Αχαΐα πάνε στα καφενεία και δηλώνουν με το ίδιο πάθος και με την ίδια ένταση την άρνηση του ΠΑ.ΣΟ.Κ. για την επανασύσταση της Αγροφυλακής. Και τους καλώ ακόμη, σε κάθε χωριό που θα πηγαίνουν, να μοιράζουν και τη δήλωση του υπεύθυνου του ΠΑ.ΣΟ.Κ. ότι μόλις, και αν, γίνεται κυβέρνηση, θα καταργήσετε αμέσως την Αγροφυλακή. Τα επιχειρήματα που προβάλλει το ΠΑ.ΣΟ.Κ. είναι ενδεικτικά της πολιτικής σκέψης και συμπεριφοράς του. Μέμφεται την Κυβέρνηση γιατί, όπως λέει, ψηφίζει ένα νομοσχέδιο μόνο και μόνο επειδή το είχε υποσχεθεί. ‘Όπως γνωρίζετε ήταν προγραμματική μας δέσμευση. Ο ελληνικός λαός υπερψήφισε το πρόγραμμά μας και εμείς σήμερα ακόμη σε ένα σημείο αποδεικνύουμε την αξιοπιστία μας. Εάν δεν το κάναμε, θα λέγατε ότι είμαστε ασυνεπείς και ότι προεκλογικά μοιράζαμε υποσχέσεις που δεν μπορούμε να τις τηρήσουμε. Τελικά, τι από τα δύο επιθυμείτε; Να τηρούμε ή να μην τηρούμε τις δεσμεύσεις μας; Λοιδορείτε ένα Σώμα που το απαιτεί η περιφέρεια. Μιλήσατε απαξιωτικά για τους αγροφύλακες, τους ειρωνευτήκατε, χαρακτηρίζοντάς τους με διάφορες λέξεις. ‘Όμως να ξέρετε ότι έρχεστε σε πλήρη αντίθεση με την κοινωνία και όλα όσα λέτε σήμερα και είπατε και στην επιτροπή, ασφαλώς και καταγράφονται. 
      Ένα ακόμη επιχείρημα που χρησιμοποιείτε είναι ότι η προηγούμενη διοίκηση της ΚΕ.Δ.Κ.Ε. δεν ήθελε την επανασύσταση της Αγροφυλακής. Ποια ΚΕ.Δ.Κ.Ε. όμως; Η κομματικοποιημένη ΚΕ.Δ.Κ.Ε.; Τόσα ψηφίσματα από καποδιστριακούς δήμους σε όλη την Ελλάδα δεν σας αρκούν; Σας φτάνει μόνον τι έλεγε η ΚΕ.Δ.Κ.Ε. πριν από καιρό, γιατί μόνον αυτό σας συμφέρει; Μιλάτε εσείς για κομματισμό! Το μεγάλο σας πρόβλημα είναι να μη διοριστούν χίλια διακόσια άτομα που είχαν διοριστεί κανονικά το 1993. Κι εσείς, δείχνοντας ακόμη για μια φορά το χειρότερο εαυτό σας και την κομματική σας εμπάθεια, τους πετάξατε στο δρόμο. Αυτοί δεν είναι ‘Ελληνες πολίτες; Αυτοί δεν έχουν δικαιώματα; Δυστυχώς για εσάς, ‘Ελληνες πολίτες ήσαν μόνον όσοι ήσαν γραμμένοι στις κλαδικές του ΠΑ.ΣΟ.Κ.. Χωρίσατε στο παρελθόν την Ελλάδα στα δύο και σήμερα επιχειρείτε πάλι το ίδιο προς χάριν της κομματικής συσπείρωσης. Η πόλωση, η όξυνση και ο ρεβανσισμός ανήκουν σε εσάς και στο νοσηρό παρελθόν που εκφράζετε. 
      Το ζητούμενο δεν είναι να δημιουργήσουμε μια Αγροφυλακή με τους όρους του παρελθόντος, το ζητούμενο είναι να δώσουμε απαντήσεις στα σύγχρονα προβλήματα, στις σύγχρονες ανάγκες των αγροτών και των κτηνοτρόφων, να απαντήσουμε πειστικά στην ερήμωση της υπαίθρου, να προστατέψουμε το περιβάλλον.
      Γνωρίζουμε όλοι τα προβλήματα που υπάρχουν στην περιφέρεια. Γνωρίζουμε ότι υπάρχουν παράνομες χωματερές που ρυπαίνουν το περιβάλλον και τον υδροφόρο ορίζοντα, υπάρχουν προβλήματα με την υγιεινή των τροφίμων από τη χρήση των φυτοφαρμάκων. Καθημερινά δημιουργούνται προβλήματα μεταξύ των αγροτών και των κτηνοτρόφων, γιατί ο ένας είτε εκούσια είτε ακούσια καταπατά την περιουσία του άλλου, προβλήματα που οδηγούν τους ανθρώπους στα άκρα και που δυστυχώς άμεσα κανείς δεν είναι εκεί για να τους τα επιλύσει.
       Κύρια αρμοδιότητα της Αγροφυλακής ορίζεται η φρούρηση των αγροτικών κτημάτων και η αστυνόμευση των αρδευτικών υδάτων, η πρόληψη και η καταστολή των αξιόποινων πράξεων που αφορούν το αγροτικό περιβάλλον και τα αγροτικά κτήματα. 
      Επιπρόσθετα, η Αγροφυλακή δεν σχεδιάστηκε μόνο για την περιφρούρηση της αγροτικής σας ασφάλειας, θα είναι ταυτόχρονα και οικολογικός επόπτης και φύλακας του περιβάλλοντος. Γι’ αυτό και ο Υπουργός την αποκαλεί «Αστυνομία της οικολογίας». Η δράση αυτή προκύπτει εμφανώς από την αποστολή και τις αρμοδιότητες του νέου Σώματος. 
      Μία ακόμα αποστολή που ανατίθεται στη νέα Αγροφυλακή είναι η αστυνόμευση για την τήρηση των διατάξεων που αφορούν την πρόληψη των πυρκαγιών, στην προστασία του εδάφους και των υδάτων από την ρύπανση, την υλοτόμηση, τη διατήρηση των ειδών αυτοφυούς χλωρίδας και άγριας πανίδας και την αναδιάρθρωση των καλλιεργειών. 
      Τέλος, η Ελληνική Αγροφυλακή θα συμμετέχει ενεργά και στην εφαρμογή της νέας κοινής αγροτικής πολιτικής και ειδικότερα στην τήρηση των διατάξεων για το Κτηματολόγιο, το ελαιοκομικό μητρώο, το αμπελουργικό και κτηνοτροφικό μητρώο και την ενημέρωση των αγροτών. 
      Κυρίες και κύριοι συνάδελφοι, μεταφέροντας τις αγωνίες και τους προβληματισμούς των αγροτών της Αχαΐας, ενστερνιζόμενος τις ανησυχίες των κατοίκων της υπαίθρου ολόκληρης της χώρας και πεπεισμένος για την αναγκαιότητα της ίδρυσης της νέας Αγροφυλακής, σας καλώ όλους να υπερψηφίσετε το υπό συζήτηση νομοσχέδιο. Η περιφρούρηση της αγροτικής περιουσίας, η διαφύλαξη της υγιεινής και της ποιότητας των αγροτικών προϊόντων, η προστασία του περιβάλλοντος, αποτελούν τρεις καθοριστικούς λόγους που επιβάλλουν την επανίδρυση της Ακτοφυλακής. 
      Ευχαριστώ.
    ΠΡΟΕΔΡΕΥΩΝ (Σωτήρης Χατζηγάκης): Ο κ. Τζίμας έχει το λόγο. 
    ΜΑΡΓΑΡΙΤΗΣ ΤΖΙΜΑΣ: Κυρίες και κύριοι συνάδελφοι, σήμερα ως ‘Έλληνας πολίτης διαβάζοντας ένα δελτίο τύπου που εξέδωσε το Υπουργείο Αγροτικής Ανάπτυξης ένιωσα μεγάλη απογοήτευση. Συγκράτησα και θέλω να σας μεταφέρω δύο σημεία της ανακοίνωσης του Υπουργείου Αγροτικής Ανάπτυξης: 
    Ο ενεργός αγροτικός πληθυσμός της χώρας μειώθηκε κατά 33,8% από το 1994 έως το 2004, δηλαδή την τελευταία δεκαετία που κυβερνήθηκε η χώρα μας από το ΠΑ.ΣΟ.Κ. μειώθηκε ο ενεργός αγροτικός πληθυσμός σχεδόν κατά 35%. 
    Δεύτερον, πρόστιμα ύψους 860.000.000 ευρώ έχουν καταλογιστεί στη χώρα μας από την Ευρωπαϊκή Ένωση για λάθη, παραλήψεις, παρατυπίες και ατελείς ελέγχους κατά τη διακυβέρνηση του ΠΑ.ΣΟ.Κ., τα οποία πληρώνει τώρα η Κυβέρνηση Καραμανλή.
     Κι έρχεστε εδώ, κύριοι συνάδελφοι του ΠΑ.ΣΟ.Κ., και ρίχνετε κροκοδείλια δάκρυα, λέγοντας, μας συστήνετε μια αγροφυλακή που θα κοστίσει 60, 70, ή 100 εκατομμύρια ευρώ το χρόνο και δεν μιλάτε για τα 860.000.000 ευρώ που πληρώνει η Κυβέρνηση Καραμανλή για παραλείψεις δικές σας μόνο στον αγροτικό τομέα; 
    Δεν μιλάτε για το εθνικό Κτηματολόγιο, που πληρώνουμε 25.000.000.000 ευρώ για παραλείψεις δικές σας, που πήρατε λεφτά για να κάνετε εθνικό Κτηματολόγιο κι έρχεστε εδώ τώρα και μας λέτε ότι είναι οικονομικό το πρόβλημα σύστασης και λειτουργίας της Αγροφυλακής; 
    Και που είναι η οικολογική ευαισθησία ενός κόμματος δημοκρατικού, όπως αποκαλείστε, το κόμμα της οικολογίας;
     Εδώ ακούμε ότι διοργανώνετε συνέδρια, ο αδελφός του Πρωθυπουργού σας επισκέφθηκε χθες τον Πρωθυπουργό της χώρας και τον προσκάλεσε ως Πρωθυπουργό στις αρχές του Οκτώβρη να μιλήσει στο μεγάλο παγκόσμιο συνέδριο για την Οικολογία.
Εσείς δεν παρακολουθείτε αυτές τις εξελίξεις να πείτε: «Ο κύριος Υπουργός μας προτείνει ορισμένες αρμοδιότητες. Είναι καμιά πενηνταριά αρμοδιότητες»; Εσείς δηλαδή ως ΠΑ.ΣΟ.Κ. δεν έχετε ορισμένες προτάσεις να υπερβείτε τον Υπουργό; Έχετε κυκλοφορήσει στην περιφέρεια, κυρίες και κύριοι συνάδελφοι του ΠΑ.ΣΟ.Κ.; 
	Εγώ, κύριε Υπουργέ, πήρα το λόγο για να σας μεταφέρω τις ευχαριστίες των σαράντα πέντε χιλιάδων Δραμινών που είναι ξενιτεμένοι από τη Δράμα. Ζουν στην Αθήνα καμμιά εικοσαριά χιλιάδες, στη Θεσσαλονίκη καμιά δεκαπενταριά χιλιάδες, περίπου δεκαπέντε-είκοσι χιλιάδες στη Στουτγκάρδη της Γερμανίας και απανταχού της οικουμένης. Με το νομοσχέδιο αυτό –προσέξτε, θέλει δουλειά η υλοποίησή του και εδώ πρέπει να συμβάλουμε όλοι μας- δημιουργείται σε μένα, τον κάτοικο της Αυστραλίας, της Αθήνας, της Θεσσαλονίκης το αίσθημα της ασφάλειας για την περιουσία που έχω αφήσει στη Δράμα, στο Κιλκίς, στις Σέρρες ή στην Ξάνθη. 
	(Στο σημείο αυτό την Προεδρική Έδρα καταλαμβάνει ο  Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
	Υπάρχουν χιλιάδες Δραμινοί, κύριε Υπουργέ, οι οποίοι έχουν εξοχικές κατοικίες σε παραθαλάσσια μέρη στην Καβάλα, στη Χαλκιδική κ.λπ.. Μόλις τελειώνει το καλοκαίρι σηκώνονται και φεύγουν. Οι άνθρωποι αναγκάζονται να πηγαίνουν κάθε δέκα-δεκαπέντε μέρες να βλέπουν μήπως τους έσπασε κανείς το τζάμι, μήπως τους λήστεψαν και τώρα με το νομοσχέδιο αυτό -που επαναλαμβάνω ότι θέλει πολλή δουλειά για να γίνει πράξη και εδώ πρέπει να συμβάλει το ελληνικό Κοινοβούλιο- θα έχουν ένα αίσθημα ασφάλειας για την περιουσία που οικοδόμησαν με πολύ κόπο, με πολύ αγώνα. Γι’ αυτό λοιπόν ένα μεγάλο «ευχαριστώ» για τους ανθρώπους της Δράμας που ζουν εκτός του Νομού της Δράμας.
	Όμως οι κάτοικοι του Νομού Δράμας σας ευχαριστούν διπλά διότι σ’ αυτήν την περιοχή, όπως και σε ολόκληρη την Ελλάδα, υπάρχουν αρχαιολογικοί θησαυροί, υπάρχουν θρησκευτικοί θησαυροί, υπάρχουν τουριστικά, φυσικά αξιοθέατα. Το ξέρετε πολύ καλά κι εσείς και πολλοί συνάδελφοι. Είναι το δάσος της Ελατιάς, το χιονοδρομικό κέντρο του Φαλακρού, τα στενά του Νέστου, ο κάμπος της Δράμας. Ένας πρόσθετος μηχανισμός που είναι η υπηρεσία περιβάλλοντος και ενσαρκώνεται από την Αγροφυλακή έρχεται να ενισχύσει το αίσθημα ασφάλειας αυτών των χώρων, είτε αποτελούν χώρους πολιτιστικής και θρησκευτικής κληρονομιάς, είτε διατήρησης του φυσικού μας περιβάλλοντος.
	Για μένα, κύριε Υπουργέ, δευτερεύον είναι το ζήτημα της αποκατάστασης των χιλίων διακοσίων αγροφυλάκων που πέρασαν το 1993 και είναι δευτερεύον διότι γνωρίζω την ευαισθησία αυτής της Κυβέρνησης και αυτού του Υπουργού, δηλαδή δεν θα μπορούσαν να κάνουν κάτι διαφορετικό η Κυβέρνηση Καραμανλή και ο κ. Πολύδωρας διότι εκλεγήκαμε με «σημαία» την αποκατάσταση των αδικιών που κάνατε όλα αυτά τα χρόνια που κυβερνούσατε τη χώρα.
	Το μείζον λοιπόν που πρέπει να εκτιμηθεί και από την ελληνική Βουλή αλλά και από το σύνολο της ελληνικής κοινωνίας είναι ότι δημιουργείται ένας ακόμη μηχανισμός που ενισχύει το αίσθημα ασφάλειας των κατοίκων της ελληνικής υπαίθρου. 
      Δεν είναι τυχαίο το γεγονός ότι από τους σαράντα τέσσερις ομιλητές που έχουμε δηλώσει να μιλήσουμε σήμερα μόνο δύο κατάγονται από το λεκανοπέδιο Αττικής. Οι υπόλοιποι σαράντα δύο είμαστε από την ελληνική περιφέρεια. Όλοι εκφράζουμε την αγωνία μας, το ΠΑ.ΣΟ.Κ. εκφράζει το μηδενισμό του. Άλλωστε το ξέρουμε. Χύνει κροκοδείλια δάκρυα για τους αγρότες. Όταν εμείς ψηφίζαμε την αύξηση των αγροτικών συντάξεων στα 330 ευρώ, δεν την ψήφισε αλλά σηκώθηκε και έφυγε από τη Βουλή. Όταν αυξήσαμε το Ε.Κ.Α.Σ. από τα 130 ευρώ στα 240 σηκωθήκατε και φύγατε από τη Βουλή. Όταν ψηφίζαμε το νέο αναπτυξιακό νόμο που τονώνει την ελληνική περιφέρεια δίνοντας 60% επιδοτήσεις στον επιχειρηματία για να ζωντανέψουμε την ελληνική ύπαιθρο, ο Αρχηγός σας σας πήρε και φύγατε από την ελληνική Βουλή. Σε κάθε βήμα μεταρρύθμισης αυτής της Κυβέρνησης είστε απόντες, δεν μπορούσατε να κάνετε κάτι διαφορετικό. 
	Λέτε να συγκριθούμε. Να συγκριθούμε με τι; Αναφέρατε πέντε σημεία συγκρίσεως. Γιατί δεν μιλήσατε για το Χρηματιστήριο; Γιατί δεν φέρνετε πίσω τα κλεμμένα λεφτά του Παντείου Πανεπιστημίου που βγήκαν οι λαλίστατοι δικοί σας εκπρόσωποι στα κανάλια και στα μέσα ενημέρωσης και είπαν «άδικες οι ποινές»; Τι λέτε; Οκτώ εκατομμύρια ευρώ καταχράστηκαν πανεπιστημιακοί και είστε σε θέση να κρίνετε αν η ποινή ήταν δίκαιη ή άδικη; Φέρτε πίσω τα κλεμμένα λοιπόν ή εκβιάστε τους ανθρώπους που τα έκλεψαν να τα επιστρέψουν στο πανεπιστήμιο και να δουν μία καλύτερη μέρα οι φοιτητές. Και έρχεστε και επαγγέλεστε άτοκα δάνεια, όταν έχουμε ψηφίσει νόμο εδώ, όπου η Κυβέρνηση Καραμανλή δίνει άτοκα δάνεια. Είστε ένα κόμμα το οποίο δεν έχει προσανατολισμό, δεν έχει πολιτικό υπόβαθρο. Δεν αντιλαμβάνεσθε την σκοπιμότητα ορισμένων κινήσεων της Κυβέρνησης Καραμανλή και ιδίως την αναγκαιότητα αυτών των ρυθμίσεων. 
      Πρέπει να σας πληροφορήσω, κυρίες και κύριοι συνάδελφοι, ότι το νομοσχέδιο αυτό προετοιμάζει την ύπαιθρο του 2010 και πρέπει να γνωρίζουμε όλοι μας ότι το Δ’ Κοινοτικό Πλαίσιο Στήριξης οδεύει κατά 82% προς την ελληνική περιφέρεια. Η περιφέρεια που μας παραδώσατε, δεν έχει καμμία σχέση με την περιφέρεια που οικοδομούμε. Ζωντανεύει η ελληνική ύπαιθρος και θέλει όσο το δυνατόν περισσότερους μηχανισμούς ασφάλειας, που να ενισχύουν το αίσθημα ασφάλειας και δύναμης των Ελλήνων πολιτών.
      Για το λόγο αυτό υπερψηφίζω όλες τις διατάξεις του νομοσχεδίου και συγχαίρω τον Υπουργό για την πρωτοβουλία του.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε συνάδελφε.
      Ο συνάδελφος κ. Κουσελάς έχει το λόγο.
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, εκπροσωπώντας έναν κατ’ εξοχήν αγροτικό νομό, γνωρίζω πολύ καλά την ιστορία της Αγροφυλακής και στις καλές και στις κακές της στιγμές, και το θετικό ρόλο που έπαιξε προπολεμικά και τον άσχημο ρόλο που έπαιξε μετά τον εμφύλιο πόλεμο. 
      Ακούγοντας πολύ προσεκτικά τους συναδέλφους της Συμπολίτευσης, αναρωτήθηκα το εξής: Σήμερα, κυρίες και κύριοι συνάδελφοι, με τις σημαντικές αλλαγές στην κοινωνική, αλλά και στην οικονομική μορφολογία της υπαίθρου, με τις εξελίξεις που έχουμε στο κοινοτικό δίκαιο, στην κατοχύρωση των δικαιωμάτων και στην καταγραφή των ιδιοκτησιών, για ποιο λόγο χρειαζόμαστε τη λειτουργία ενός ξεχωριστού Σώματος Αγροφυλακής, ενός Σώματος που οι επικουρικές του αρμοδιότητες επικαλύπτονται με εκείνες πλήθους άλλων υπηρεσιών και Σωμάτων αστυνόμευσης; Δεν απαντήσατε σε αυτό το ερώτημα. 
      Μήπως, λόγου χάρη, ο αγροφύλακας θα εντοπίζει πιο εύκολα από την ΕΛ.ΑΣ. τις παράνομες καλλιέργειες και δεν το έχουμε καταλάβει; Θα είναι ο κατά τόπους πληροφοριοδότης της ή μήπως λόγω της προαπαιτούμενης εντοπιότητας θα κάνει και λίγο ή επιλεκτικά τα «στραβά μάτια»; 
      Να δεχθούμε, κυρίες και κύριοι συνάδελφοι, ότι μας λείπει η αστυνόμευση των περιβαλλοντολογικών πρακτικών στην παραγωγική, καλλιεργητική διαδικασία; Ναι, είναι μια έλλειψη. Γιατί τότε δεν προσλαμβάνουμε περιβαλλοντολόγους και γεωτεχνικούς, ως επιθεωρητές του περιβάλλοντος; 
      Δεύτερο ερώτημα, πολύ σημαντικό, στο οποίο δεν απαντήσατε. Σήμερα, που η αγροτική ιδιοκτησία έχει καταγραφεί, είναι αναγνωρίσιμη και ελέγχεται από κοινοτικές υπηρεσίες με τη χρήση αεροφωτογραφιών, και ορθοφωτογραφήσεων, σε τι χρειαζόμαστε οριοθέτηση των χωραφιών και βοσκοτόπων από τους αγροφύλακες;
      Όλα αυτά, κύριε Υπουργέ, τα περί οικολογίας και ικανοποίησης του αιτήματος των αγροτών για καλύτερη αστυνόμευση της κινητής και της ακίνητης περιουσίας τους, είναι στην πραγματικότητα -και το γνωρίζετε πολύ καλά- ένα επικοινωνιακό περιτύλιγμα ενός και μοναδικού στόχου που έχει η Κυβέρνηση, να τακτοποιηθούν προεκλογικά οι χίλιοι διακόσιοι επιτυχόντες του 1993. Γι’ αυτούς του χίλιους διακόσιους γίνεται όλη η ιστορία. Γι’ αυτούς ανακαλείτε από το χρονοντούλαπο ένα ολόκληρο Σώμα, που ό,τι είχε να δώσει κάτω από άλλες συνθήκες, το έχει δώσει.
      Όμως, αν θέλατε αυτούς τους ανθρώπους να μην τους κρατάγατε σε πολιτική ομηρία, όπως τους κρατάτε μέχρι σήμερα, είχατε τρόπους, αφού θέλατε να τους δικαιώσετε, να τους δικαιώσετε με άλλο τρόπο και όχι με αυτόν. Γνωρίζετε πολύ καλά ότι σήμερα έχουμε διαβεί το κατώφλι του 21ου αιώνα.
      Αυτή η αναχρονιστική και πελατειακή προεκλογική τακτοποίηση των αγροφυλάκων δεν αποτελεί μεταρρύθμιση. Το ξέρετε πολύ καλά, όπως ξέρετε ότι δεν θα προσφέρει τίποτα ουσιαστικό στην ύπαιθρο. Δεν προσφέρει κάτι που δεν θα μπορούσαν να το παρέχουν ήδη οι υπηρεσίες ασφαλείας που υπάρχουν, ιδιαίτερα εάν αυτές τις υπηρεσίες ασφαλείας τις στηρίζατε και με οικονομικούς πόρους και με το απαραίτητο προσωπικό, προκειμένου να είναι σε θέση να εκπληρώσουν την αποστολή τους. 
      Αφήστε που, όπως λέει ο λαός μας, «όπου λαλούν πολλοί κοκκόροι αργεί να ξημερώσει». Και ακριβώς αυτό που θα προκύψει –και σας το επισημαίνουμε- με τις πολλαπλές επικαλύψεις αρμοδιοτήτων που υπάρχουν σε αυτό το νομοσχέδιο, είναι ένα απέραντο «αλαλούμ» που θα υπάρξει στο επόμενο χρονικό διάστημα, εκτός και εάν η μόνη υπηρεσία, η μόνη ευκαιρία απασχόλησης που εσείς σαν Κυβέρνηση μετά από τρεισήμισι χρόνια μπορείτε να βρείτε σε κάθε νέο στον τόπο του, είναι όλη και όλη μία θέση αγροφύλακα! Εάν αυτή είναι η υπηρεσία που μπορείτε να προσφέρετε στους νέους ανθρώπους, μπράβο σας, συγχαρητήρια!
      Σε ό,τι αφορά στην εγκληματικότητα, κύριοι της Κυβέρνησης, φαίνεται ότι τώρα ανακαλύψατε την εγκληματικότητα και την ανασφάλεια στην ύπαιθρο. Τώρα χύνετε κροκοδείλια δάκρυα για την εγκληματικότητα που έχει πάρει εκρηκτικές διαστάσεις, όταν επί τρία ολόκληρα χρόνια κωφεύετε και σε ερωτήσεις και σε αναφορές που υπάρχουν από την Αντιπολίτευση, σχετικά με αυτό το ζήτημα. Μόνο εγώ προσωπικά, σχετικά με τη Μεσσηνία, έχω υποβάλλει μέχρι σήμερα δέκα τουλάχιστον ερωτήσεις και αναφορές για ισάριθμες περιοχές, για ισάριθμους δήμους που έχουν πελώριο πρόβλημα. Δεν κάνατε, όμως, τίποτα. 
      Πάνω από εβδομήντα είναι οι ελλείψεις των αστυνομικών στη Μεσσηνία. Μήπως συνειδητά, κύριε Υπουργέ, αφήνετε την ΕΛ.ΑΣ. και την Πυροσβεστική με ελλείψεις και σοβαρά κενά στην ύπαιθρο, για να αγανακτήσει ο κόσμος και να φανεί έτσι ότι είναι επίτευγμα η νεκρανάσταση της Αγροφυλακής; Και μη μας πείτε ότι καταγράψατε τις ανάγκες κατά περιοχή και ότι αυτές οι ανάγκες συμπίπτουν με τις εντοπιότητες των επιτυχόντων του 1993. Θα πρόκειται για φοβερή σύμπτωση, και δεν το έχουμε αντιληφθεί!
      Επίσης, είναι αξιοθαύμαστο πώς η Κυβέρνηση, κυρίες και κύριοι συνάδελφοι, κατάφερε να βρει τα αναγκαία χρήματα –και είναι αρκετές εκατοντάδες εκατομμύρια, χωρίς να συνυπολογίσουμε τα πρόσθετα έξοδα που θα χρειαστούν πέρα από αυτές τις προσλήψεις για την Ακαδημία της Αγροφυλακής και άλλα- για να συγκροτήσει ένα ολόκληρο καινούργιο Σώμα. Μιλάμε για σεβαστά ποσά που μέχρι πρότινος, βέβαια, δεν υπήρχαν ούτε για να δοθούν οι αυξήσεις στους καθηγητές και στους δασκάλους, ούτε για την παιδεία και γίνονταν απεργίες για τόσο μεγάλο χρονικό διάστημα ούτε βέβαια για να προσληφθούν πάνω από τρεις χιλιάδες νοσηλευτές και ιατρικό προσωπικό που λείπουν από ολόκληρη τη χώρα. 
      Πάνω από τριακόσιες είναι οι ανάγκες σε νοσηλευτικό και ιατρικό προσωπικό που αφορούν τη δική μου εκλογική περιφέρεια, τη Μεσσηνία. Η μονάδα εντατικής θεραπείας λειτούργησε για επικοινωνιακούς και μόνο λόγους. Την εγκαινίασε ο Υπουργός Υγείας για δύο μήνες, με αποσπασμένους γιατρούς και το πρόβλημα είναι τεράστιο. 
      Βέβαια, δεν υπάρχουν χρήματα ούτε για τους πέντε χιλιάδες εποχιακούς πυροσβέστες, οι οποίοι ταλαιπωρούνται ακόμα και σήμερα.
      Εμείς, κυρίες και κύριοι συνάδελφοι, το λέμε ξεκάθαρα. Η Κυβέρνηση σπαταλά πόρους του δημοσίου, προκειμένου να εξυπηρετήσει κομματικές προεκλογικές σκοπιμότητες. Εάν την ενδιέφερε πραγματικά η ύπαιθρος, θα στήριζε το εισόδημα του αγρότη και του παραγωγού που όχι μόνο δεν το στήριξε, αλλά το μείωσε και μάλιστα συνειδητά, θα ενίσχυε τις Διευθύνσεις Γεωργίας και σε ό,τι αφορά την αγροτική ασφάλεια, θα στήριζε το δυναμικό των υπηρεσιών και των σωμάτων που έχει ανάγκη πραγματικά η ύπαιθρος.
      Για όλους αυτούς τους λόγους, λοιπόν, καταψηφίζουμε αυτό το νομοσχέδιο, το οποίο είναι προσχηματικό, αναχρονιστικό και ψευδεπίγραφο.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Η συνάδελφος κ. Κανελλοπούλου έχει το λόγο.
      Είμαι αυστηρός στο χρόνο διότι είναι εγγεγραμμένοι αρκετοί συνάδελφοι. Έχουμε λήξη χρόνου στις 12.10’ ακριβώς, επομένως αντιλαμβάνεστε ότι πρέπει να μιλήσουν όσο το δυνατόν περισσότεροι συνάδελφοι. 
      Ορίστε, κυρία Κανελλοπούλου, έχετε το λόγο.
      ΚΡΙΝΙΩ ΚΑΝΕΛΛΟΠΟΥΛΟΥ: Ευχαριστώ κύριε Πρόεδρε. 
      Κύριε Πρόεδρε, κυρίες και κύριοι συνάδελφοι, θα είμαι ιδιαίτερα σύντομη. Άλλωστε νομίζω ότι δεν χρειάζεται να προσθέσω πια και πάρα πολλά επιχειρήματα για την ανάγκη επανίδρυσης της Αγροφυλακής. Νομίζω τα επιχειρήματα περίσσεψαν σήμερα στην Αίθουσα αυτή. 
      Θα ήθελα όμως και εγώ να τονίσω πάρα πολύ γρήγορα την ανάγκη αυτής της επανίδρυσης. Την ανάγκη όμως της επανίδρυσης μιας Αγροφυλακής που ανταποκρίνεται πια στις απαιτήσεις της σημερινής εποχής, μιας νέας εποχής. Είναι βέβαιο ότι η επανίδρυση αυτής της Αγροφυλακής είναι σήμερα απαραίτητη. Και είναι κατ’ αρχάς απαραίτητη για την εποπτεία της υπαίθρου. Αυτό νομίζω ότι είναι βέβαιο για όλους. Και ταυτόχρονα αποτελεί και ένα καθολικό αίτημα των αγροτικών περιοχών. Επιτρέψτε μου να το ξέρω, προέρχομαι και εγώ από τέτοια αγροτική περιοχή. 
      Είναι όμως και απαραίτητη για να ανταποκριθούμε πλέον στις προϋποθέσεις αυτής της εποχής, στις καινούργιες σύγχρονες προϋποθέσεις για μια νέα αγροτική πολιτική. Και αναφέρομαι συγκεκριμένα στις νέες προϋποθέσεις της Ευρωπαϊκής Ένωσης, στους όρους της ευρωπαϊκής νομοθεσίας, στην αειφόρο ανάπτυξη, στις βιολογικές καλλιέργειες, στην υγιεινή των τροφίμων στα προβλήματα που σήμερα δεν καλύπτονται από πουθενά. Δεν καλύπτονται ούτε από τη Νομαρχιακή Αυτοδιοίκηση, ούτε από τη δημοτική αστυνομία. Έπειτα θεωρώ και νομίζω ότι το θεωρούμε όλοι, ότι η οικολογική συνείδηση είναι πλέον μια πραγματικότητα, είναι μια πραγματικότητα σε όλους και αναπτύσσεται πλέον όλο και περισσότερο η ανάγκη διαφύλαξης τους περιβάλλοντος, ανάγκη διαφύλαξης του φυσικού περιβάλλοντος, της χλωρίδας, της πανίδας των υδάτινων πόρων των απόβλητων. 
      Θεωρώ, λοιπόν, ότι είναι επιτακτική η ανάγκη να υπάρξει ένας ενιαίος φορέας που να έχει ως στόχο την πρόληψη και την καταστολή σε τέτοια σημαντικά θέματα προστασίας του περιβάλλοντος. Νομίζω όμως ακόμα ότι είναι και θέμα πλέον βιώσιμης αγροτικής ανάπτυξης. Και αν θέλουμε να υπάρχει στο μέλλον αγροτικός τομέας –και νομίζω ότι όλοι θέλουμε, γιατί νομίζω ότι η Ελλάδα έχει κάθε δικαίωμα να βλέπει ένα μέλλον στον αγροτικό τομέα- νομίζω ότι πρέπει να εκσυγχρονίσουμε τον αγροτικό τομέα και πρέπει βεβαίως να επενδύσουμε στην ποιότητα του αγροτικού προϊόντος, την οποία οφείλουμε να διασφαλίσουμε και την ποιότητα και την προέλευση.
      Είναι, λοιπόν, βέβαιο ότι με τις καινούργιες συνθήκες που δημιουργούνται, η ίδρυση της Αγροφυλακής με τον τρόπο που δημιουργείται, δηλαδή ως επόπτης του περιβάλλοντος, ως αστυνομία της οικολογίας, είναι πλέον απαραίτητη. Εναρμονίζεται άλλωστε πλήρως με τους στόχους της Κυβέρνησης για ανάπτυξη της περιφέρειας. Άλλωστε, το είπε προηγουμένως και ο κύριος Υπουργός, τέτοια σώματα υπάρχουν και σε άλλα κράτη. Είναι γεγονός ότι υπάρχουν και στις ΗΠΑ  και στην Ιταλία, και στην Γαλλία, και βρίσκονται όλα υπό τη εποπτεία του Υπουργείου Αγροτικής Ανάπτυξης. 
      Είναι όμως και κάτι ακόμη. Με την ίδρυση της αγροφυλακής, ανταποκρινόμαστε και σε μια προεκλογική δέσμευση της Νέας Δημοκρατίας. Και δε νομίζω ότι αυτό είναι το ελάχιστο. Γιατί θεωρώ ότι η αξιοπιστία μιας Κυβέρνησης είναι και υποχρέωση και καθήκον. Άλλωστε, αν ψηφίστηκε αυτή η Κυβέρνηση, ψηφίστηκε για να κρατήσει τις υποσχέσεις που έδωσε στον ελληνικό λαό. Ψηφίστηκε να εφαρμόζει το πρόγραμμά της. Και αυτό κάνουμε σήμερα. Άλλωστε το έλλειμμα ασφάλειας που υπήρχε στον αγροτικό τομέα και που έχει μεγαλώσει στις μέρες μας, μετά από τη μετακίνηση όλων των υπηρεσιών στο κεντρικό κράτος, νομίζω ότι έχει ως αποτέλεσμα να αισθάνονται στην ύπαιθρο σήμερα όλο και μεγαλύτερη εγκατάλειψη. 
      Είναι, λοιπόν, βέβαιο ότι, τα θέματα αυτά δεν μπορεί και δεν πρέπει να αντιμετωπιστούν αποσπασματικά αλλά πρέπει να συγκροτηθεί ένας ενιαίος φορέας, που να είναι οργανωμένος. Πρέπει να υπάρξει κεντρικός σχεδιασμός και θεωρώ ότι σε όλα αυτά έρχεται να απαντήσει το παρόν σχέδιο νόμου. Το να το βλέπει κανείς από την πλευρά μιας πελατειακής σχέσης, θεωρώ ότι είναι τουλάχιστον κακόπιστο και μεμψίμοιρο. Αντίθετα θεωρώ ότι ήταν κομματική αλλά και παράνομη η συμπεριφορά της κυβέρνησης, τότε, του ΠΑ.ΣΟ.Κ., όταν αρνήθηκε τον διορισμό χιλίων διακοσίων επιτυχόντων στο διαγωνισμό του 1993 και αγνόησε έτσι κάθε αρχή συνέχειας του κράτους, κάτι που θεωρώ ότι οφείλουμε στον πολίτη. 
      Δεν θέλω να μπω σε λεπτομέρειες του νομοσχεδίου. Άλλωστε, όπως είπα και πριν, ειπώθηκαν αρκετά εδώ σήμερα.
      Κύριε Υπουργέ, πήρα το λόγο εδώ σήμερα, γιατί αισθάνομαι υποχρεωμένη να στηρίξω ανεπιφύλακτα την πρότασή σας για τη ίδρυση Σχολής Αγροφυλακής στην περιοχή της ορεινής Ολυμπίας, στην περιοχή της Ανδρίτσαινας, δηλαδή στην περιοχή μας, κάτι που θεωρώ ότι θα βοηθήσει πολύ την περιοχή αυτή με την τεράστια ιστορία, την τεράστια παράδοση που σήμερα δυστυχώς ερημώνει και χρειάζεται να κάνουμε κάποια κίνηση, για να επιβιώσει και να αναπτυχθεί. Θέλω και να σας ευχαριστήσω και να σας συγχαρώ και βεβαίως και να συνηγορήσω να γίνει όσο το δυνατόν πιο γρήγορα πραγματικότητα. 
      Αναφέρθηκε και ο κ. Κουτσούκος προηγουμένως στην περιοχή αυτή της ορεινής Ολυμπίας, αλλά, ενώ ανήκουμε στην ίδια περιοχή, φαίνεται ότι δεν θα πηγαίνουμε στα ίδια χωριά. Γιατί εγώ σε όλα αυτά τα χωριά, όπου πηγαίνω πολύ συχνά, κύριε Υπουργέ, ακούω το αντίθετο, ακούω ότι ο κόσμος και τη Σχολή Αγροφυλακής θέλει, αλλά και την ανάγκη της Αγροφυλακής τη νιώθει ως επιτακτική. Νομίζω άλλωστε –και αυτό θα ήθελα να το πω και στον κ. Κουτσούκο- ότι το να γίνει η Σχολή Αγροφυλακής δεν εμποδίζει σε τίποτα να αναπτυχθεί παράλληλα αυτή η περιοχή. Και βεβαίως, έχει ανάγκες τρομερές, όπως ξέρουμε όλοι. Έχει ανάγκες και σφαγείων και κτηνιατρείων και, όπως αναφέρθηκε, και από αγροτικής πλευράς χρειάζεται μεγαλύτερη ανάπτυξη, αλλά το ένα δεν εμποδίζει το άλλο. 
      Θεωρώ λοιπόν ότι η ίδρυση της Αγροφυλακής είναι επιτακτική ανάγκη για την προστασία της υπαίθρου, αλλά είναι και καθήκον μας, για να ανταποκριθούμε στις προκλήσεις μιας καινούργιας εποχής, προκειμένου να στηρίξουμε αυτήν την ύπαιθρο που τόσο πολύ το έχει ανάγκη. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Ο συνάδελφος κ. Κιλτίδης έχει το λόγο.
      ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε Υπουργέ, αγαπητοί συνάδελφοι, πιστεύω ότι ο αντιπολιτευτικός τόνος της Αξιωματικής Αντιπολιτεύσεως σηματοδοτεί και αναδεικνύει το ωφέλιμον του νομοσχεδίου. Ειδάλλως, η Αξιωματική Αντιπολίτευση δεν μας έχει συνηθίσει, όταν καταγγέλλει περιεχόμενο νομοθετήματος από την Κυβέρνηση, σε τέτοιου είδους ήπια συμπεριφορά. Άρα, στο υποσυνείδητό σας γνωρίζετε καλύτερα από εμάς την αναγκαιότητα αναδιοργάνωσης της Αγροφυλακής με όποιο όνομα και αν έχει αυτή, αλλά δεν τολμάτε να το ομολογήσετε. Και αν μας κατηγορείτε για την επαναπρόσληψη ή για μας για την κατά συνέχεια του κράτους υλοποίηση μιας πρόσληψης που δεν έγινε, τότε αναδεικνύεται ότι μάλλον μικρόψυχα εσείς αρνείσθε την αναγκαιότητα ύπαρξης φύλαξης στην ύπαιθρο και στους γεωργοκτηνοτρόφους από αυτήν την εμπάθειά σας. 
      Και να είμαι ξεκάθαρος, γιατί νομίζω ότι τύχη έλαχε ο συγκεκριμένος Υπουργός, ασχέτως και αν πολιτεύεται στη Β΄ Αθηνών, να μην ξεχνά τον πυρήνα της πολιτικής και των ιδεών που πρεσβεύει κάποιος πάντοτε μέσα στο ελληνικό Κοινοβούλιο και πήρε την πρωτοβουλία αυτή, για να φέρει το παρόν νομοσχέδιο που θα ωφελήσει τα μέγιστα την ύπαιθρο. Και ξεκαθαρίζω. Αργήσαμε να δικαιώσουμε τους ανθρώπους που πράγματι από το 1993 εσείς διασύρατε και κάποιοι τους αποκαλέσατε και ταλαίπωρους. Εσείς τους καταστήσατε έτσι. Εμείς αργήσαμε.
      Και αν θέλαμε να τους επαναπροσλάβουμε ή, όπως σας είπα, κατά τη συνέχεια του κράτους να τους δικαιώσουμε, θα μπορούσαμε να το έχουμε κάνει, όπως μας το υποδεικνύετε κιόλας. Συνοριοφύλακες έγιναν, Ειδικοί Φρουροί συνεστήθησαν ως Σώμα, θα μπορούσαν κάπου να προσκολληθούν. Νομοθετική πρωτοβουλία παίρνουμε, τη δεδηλωμένη πλειοψηφία του ελληνικού λαού κατά το Σύνταγμα έχουμε, δεν μας εμπόδιζε τίποτα.
      Εμείς όμως, αγαπητοί συνάδελφοι του ΠΑ.ΣΟ.Κ., στο πρόγραμμά μας μιλήσαμε για επανασύσταση της Αγροφυλακής και δεν τολμάτε να το ομολογήσετε. Δεν μιλήσαμε μόνο για πρόσληψη των ανθρώπων που αδικήθηκαν. Γι’ αυτό και ολοκληρωμένα έρχεται η Κυβέρνηση και με τον παρόντα Υπουργό να φέρει αυτό το ολοκληρωμένο νομοθέτημα. 
      Μια μικρή αναδρομή όμως τη χρωστάμε μέσα σ’ αυτήν την  Αίθουσα, ασχέτως και, αν κατέθεσα τις απόψεις μου στην επιτροπή, όπου έγινε εκτεταμένη συζήτηση. Αλλά νομίζω ότι η κατάθεση μέσα στην Oλομέλεια έχει τη δική της κοινοβουλευτική αξία. 
    Μία μικρή αναδρομή, αγαπητοί συνάδελφοι του ΠΑ.ΣΟ.Κ., τι ισχύει στη φύλαξη για τη χώρα και τους πολίτες της. To 1949, Ελληνική Χωροφυλακή, μετέπειτα και Αστυνομία Πόλεων. Το 1981 έρχεται το ΠΑ.ΣΟ.Κ. Θεωρεί σκόπιμο τότε, πάλι από εμπάθεια, να ενοποιήσει δύο ανόμοια σώματα φύλαξης, που το ένα είχε τον αστικό ιστό και το άλλο ήταν κατ’ εξοχήν το της υπαίθρου. Κοιτάξτε, εμείς τις αναγκαιότητες των καιρών τις ομογενοποιούμε και τις καλυτερεύουμε -αν το θέλετε- και μεγιστοποιούμε το όφελος από τέτοιους είδους πρωτοβουλίες, αλλά χρειάζεται η ιστορική αναδρομή, γιατί μόνο έτσι μπορούμε να βγάλουμε συμπεράσματα τα οποία θα ωφελήσουν και εμάς, αλλά προ πάντων τον ελληνικό λαό και ιδιαίτερα τους πολίτες της υπαίθρου. 
    Μετέπειτα, Δημοτική Αστυνομία. Ήταν αναγκαιότητα βλέπετε. «Στερνή μου γνώση να σ’ είχα πρώτα». Αντιλαμβάνεστε ότι ο αστικός ιστός έχει άλλου είδους αναγκαιότητες, οι δήμοι όπως αναπτύσσονται. Επανέρχεστε και οπισθοχωρείτε. Δημιουργείτε Δημοτική Αστυνομία, κάτι που υπήρχε στο παρελθόν. Ειδικοί φρουροί, ιδιαιτερότητα. Θα ομολογήσω και εγώ πιθανόν μαζί με εσάς ότι είναι μια αναγκαιότητα για τη φύλαξη των πολιτών στα αστικά κέντρα.
    Συνοριοφύλακες. Μετά από πόσα χρόνια, αφού επικράτησε οκτώ χρόνια ό,τι πιο άναρχο έζησε μετά το Β΄ Παγκόσμιο Πόλεμο και το 1949 η πατρίδα μας, έρχεστε -μετά από οκτώ χρόνια- να συστήσετε το Σώμα των Συνοριοφυλάκων. Και τι κάνετε; Προχωράτε κατά τη δική σας λογική και -γιατί όχι; να σας το αναγνωρίσω- δική σας σύλληψη ιδεολογική τα πολυδύναμα αστυνομικά τμήματα. Εμείς διακηρύξαμε ότι στον πυρήνα των ιδεών μας στη σύγχρονη κεντροδεξιά είναι ο νόμος και η τάξη, αλλά ο νόμος και η τάξη που προστρέχει προς τον πολίτη κατά τις επιταγές της συγχρόνου φυλάξεως και υπηρεσίας γενικώς προς τον πολίτη. Εσείς κάνατε τα πολυδύναμα. Κατόπιν πάλι οπισθοδρομείτε και αναγνωρίζετε το σφάλμα σας. 
    ΘΕΟΧΑΡΗΣ ΤΣΙΟΚΑΣ: Για άλλη χώρα μιλάτε. 
    ΚΩΝΣΤΑΝΤΙΝΟΣ ΚΙΛΤΙΔΗΣ: Αγαπητοί συνάδελφοι του ΠΑ.ΣΟ.Κ. και απευθύνομαι και προς όλο το Σώμα, προς τους συναδέλφους τους αγαπητούς, ειλικρινά επειδή κάποιοι πολιτικοί -και δεν είναι ούτε βερμπαλισμός ούτε υπερβολή και θα ήθελα να προέρχεται και να υπάρχει τέτοιου είδους σύλληψη και αντίληψη σε όλα τα κόμματα, εγώ όμως ομιλώ για τον εαυτό μου και για το κόμμα στο οποίο υπηρετώ- έχουμε στον πυρήνα των ιδεών μας αδιαπραγμάτευτη μία παρακαταθήκη ότι δεν υφίσταται πατρίδα χωρίς ύπαιθρο και σύνορα, επομένως  δεν διαπραγματεύομαι προσωπικά και δεν διαπραγματεύεται και το Υπουργείο αυτήν τη στιγμή και η παράταξή μου το αφύλακτο της υπαίθρου και των πολιτών της. 
    Έτσι, θα σας θυμίσω ότι κάποιοι, χωρίς να είναι λάθος ως προσανατολισμός και σύλληψη πολιτική δική σας, νομίσατε ότι με τις συνενώσεις διοικητικού χαρακτήρα επί χάρτου, με τις συνενώσεις τύπου Καποδίστρια, έπαψαν ξαφνικά να υπάρχουν χωριά, έπαψαν να υπάρχουν οικισμοί, λέτε και όλη η Ελλάδα έγινε αστικός ιστός. Το πληρώνουμε το τίμημα αυτό, όχι μόνο για τη φύλαξη, αλλά και για όλες τις άλλες υπηρεσίες που πάλαι ποτέ είχαν οι γεωργοκτηνοτρόφοι και έχασαν τώρα γιατί ο προσανατολισμός δόθηκε προς άλλες κατευθύνσεις. Οι ανταποκριτές του ΟΓΑ δεν προστρέχουν για ενημέρωση, Αγροφυλακή δεν υπάρχει και πολλά άλλα τα οποία εγένοντο στο παρελθόν, ο γεωπόνος και ο κτηνίατρος που ήταν κοντά στον αγρότη, η σύγχρονη Ελλάδα του πλούτου τα αποστέρησε από την ύπαιθρο και από τους γεωργοκτηνοτρόφους. Εκτός και αν είστε ικανοποιημένοι με την ερήμωση της υπαίθρου, την οποία όλοι ομολογούμε, χύνουμε και τα αντίστοιχα δάκρυα -υποκριτικά ή μη- και κατόπιν νομίζουμε ότι έχουμε κάνει το καθήκον μας. 
    Η ύπαιθρος, αγαπητοί συνάδελφοι και κλείνω, και οι πολίτες που  υπηρετούν την ύπαιθρο και έχουν βιοποριστικό επάγγελμα σ’ αυτήν -όποιο και αν είναι αυτό, όχι μόνο οι γεωργοκτηνοτρόφοι- είναι η μοναδική κατηγορία γεωγραφικής περιοχής και πολιτών που δεν έχει ειδική διασπορά φύλαξης.
      Αυτό το αυτονόητο υπηρετεί το νομοσχέδιο. Αυτονοήτως το στηρίζουμε και νομίζω αυτονοήτως θα εισπράξουμε και την επικρότηση από τους ανθρώπους αυτούς που θέλει να  υπηρετήσει η Αγροφυλακή.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Η κ.  Μακρή έχει το λόγο.
      ΖΕΤΤΑ ΜΑΚΡΗ: Ευχαριστώ, κύριε Πρόεδρε. Εγώ θα μιμηθώ τον Υπουργό μου και θα χρησιμοποιήσω το μισό χρόνο.
      Κύριε Υπουργέ, κυρίες και κύριοι συνάδελφοι, στην εξαντλητική συζήτηση του νομοσχεδίου στην αρμόδια Επιτροπή της Βουλής ο εισηγητής μας κ. Μπούγας είπε πως δίνει «μία σύγχρονη και αποτελεσματική απάντηση στο επιτακτικό αίτημα εποπτείας της υπαίθρου». 
      Αυτή τη διαπίστωση κανένας από τους ομιλητές δεν τόλμησε να την αμφισβητήσει. Όλοι, μηδενός εξαιρουμένου και μηδεμιάς αναγνώρισαν ότι έχουν προκύψει νέα ζητήματα και οι περισσότεροι παραδέχτηκαν ότι τα προβλήματα που υπήρχαν στο παρελθόν, σε πολλές περιοχές υπάρχουν ακόμη και σήμερα. 
      Με εντυπωσίασαν, λοιπόν, οι τοποθετήσεις των Βουλευτών της Αντιπολίτευσης που, καίτοι παραδέχονταν την ύπαρξη προβλήματος, καίτοι αναγνωρίζουν ότι οι υπάρχουσες υπηρεσίες δεν αρκούν και δεν επαρκούν, αρνούνται να συνεργαστούν για την επίλυσή του. Ειδικότερα οι Βουλευτές της Αξιωματικής Αντιπολίτευσης που ξερίζωσαν, εκδίωξαν, κυνήγησαν τους  αγροφύλακες, δεν νιώθουν ακόμα και σήμερα την ανάγκη να ζητήσουν συγνώμη ή έστω να επανορθώσουν με την ψήφο τους.
      Τα επίχειρα της κατάργησης αυτής της υπηρεσίας, της Αγροφυλακής, τα πλήρωσε και εξακολουθεί να τα πληρώνει η ελληνική περιφέρεια. Ο στόχος του ΠΑ.ΣΟ.Κ. ήταν να διώξει κάποιους δημόσιους λειτουργούς, το αποτέλεσμα, όμως, ήταν η ερήμωση και η λεηλασία της υπαίθρου.
      Είναι πιστεύω εξαιρετικά δυσάρεστο το ότι οι συνάδελφοι του ΠΑ.ΣΟ.Κ. μας κατηγορούν για τήρηση προεκλογικών υποσχέσεων. Μάλιστα ένας καλός συνάδελφος μας ειρωνεύτηκε, λέγοντας πως αυτή δεν είναι και η μοναδική μας δέσμευση. Πράγματι, δεν είναι η μοναδική, όμως, επειδή αφορά στην περιφέρεια, για μας είναι πολύ σημαντική. 
      Δηλώνουμε, λοιπόν, κυρίες και κύριοι συνάδελφοι ένοχοι και αποδεχόμαστε την κατηγορία της τήρησης της υπόσχεσής μας. Την υποχρέωσή μας αυτή να επανορθώσουμε την αδικία έναντι των ανθρώπων την εκπληρώνουμε, έναντι των ανθρώπων αυτών που εσείς αποπέμψατε και προκλητικά απομακρύνατε. 
      «Ζήτημα νομικής αξιοπιστίας, πολιτικής συνέπειας και πραγματολογικής ανάγκης» χαρακτήρισε ο Υπουργός την κατάθεση, συζήτηση και υπερψήφιση του νομοσχεδίου, γιατί δεν υπάρχει άλλος αποτελεσματικός τρόπος να αντιμετωπισθούν τα σοβαρά προβλήματα της αγροτικής ασφάλειας και της προστασίας του περιβάλλοντος. Σ’ αυτή τη διαπίστωσή μου είμαι κατηγορηματική, γιατί πιστεύω πως η νέα αυτή αυτοτελής υπηρεσία του Υπουργείου Δημόσιας Τάξης θα διαδραματίσει σημαντικό ρόλο.
      Εγώ, κυρίες και κύριοι συνάδελφοι, ζω και πολιτεύομαι στην περιφέρεια. Σε αντίθεση με τον πρώην Πρόεδρο της Βουλής, κ. Κακλαμάνη, που κατάγεται από χωριό, εγώ ζω ακόμα σε χωριό. Ακούω σχεδόν καθημερινά τους κατοίκους των μη αστικών περιοχών του Νομού Μαγνησίας να αξιώνουν την περιφρούρηση της αγροτικής τους περιουσίας, την προστασία του περιβάλλοντος, την επανασύσταση της Αγροφυλακής.
       Και επειδή είμαι βέβαιη ότι ανάλογη διάθεση έχουν και οι ψηφοφόροι του ΠΑ.ΣΟ.Κ., εξεπλάγην δυσάρεστα όταν άκουσα τον αρμόδιο τομεάρχη, κ. Παπαδόπουλο να προειδοποιεί, να απειλεί ορθότερα με δεύτερη κατάργηση της Αγροφυλακής. Τίποτε δεν διδαχθήκατε, τίποτα δεν αντιληφθήκατε και δυστυχώς αυτή μου η παρατήρηση δεν αφορά μόνο στην Αγροφυλακή. 
      Είναι βέβαιο ότι η ύπαρξη του Σώματος της Αγροφυλακής θεωρείται απαραίτητη από τους κατοίκους της υπαίθρου και χρήσιμη από όλους τους Έλληνες πολίτες. Οι ενστάσεις και οι φόβοι για κομματικές προσλήψεις και τακτοποίηση ημετέρων αποκαλύπτουν για άλλη μία φορά τον τρόπο που πολιτεύτηκε το ΠΑ.ΣΟ.Κ., αλλά και εξοργίζουν τους πολίτες που παρακολουθούν αμήχανοι τον πολιτικό λόγο του και την απειλή του ότι θα ξανακαταργήσει την Αγροφυλακή, μια Αγροφυλακή που δεν είναι η αντίστοιχη του παρελθόντος, την Αγροφυλακή που το ΠΑ.ΣΟ.Κ. εξαφάνισε, την Αγροφυλακή που λείπει από την ελληνική ύπαιθρο αυτή τη στιγμή. 
      Οι πολιτικοί που χώρισαν την Ελλάδα στα δύο, που καθιέρωσαν τις δίμηνες συμβάσεις και τους ενοικιαζόμενους εργαζόμενους, που καθιέρωσαν τους εργαζόμενους με μερική απασχόληση, που κατήργησαν την αξιοκρατία, κατηγορούν και δεν ψηφίζουν την ολοκληρωμένη και άρτια πρόταση που ο Υπουργός κ. Πολύδωρας κατέθεσε.
      Πολιτεύεστε, κύριοι συνάδελφοι, αναχρονιστικά και υποκριτικά, πολιτεύεστε επικίνδυνα. Ακούστηκαν ανακρίβειες, συκοφαντίες από εκείνους που χρησιμοποίησαν το δημόσιο τομέα για την εξυπηρέτηση μικροπολιτικών συμφερόντων και ρουσφετολογικών προσλήψεων. 
      Η μόνη ξεκάθαρη τοποθέτηση των συναδέλφων του ΠΑ.ΣΟ.Κ., η μόνη συγκεκριμένη δέσμευση, που εγώ τουλάχιστον έχω ακούσει μετά την ανακοίνωση του προγράμματός του, ήταν η κατηγορηματική διαβεβαίωση για την κατάργηση της Αγροφυλακής.
      Για άλλη μια φορά ευτελίζεται ο δημόσιος βίος και αποδεικνύετε εσείς ότι παραμένετε θιασώτες του συστήματος της αποδόμησης. Εμείς πάλι  δεν θα αδικήσουμε αυτούς που εσείς αποκλείσατε. Δεν θα αφήσουμε την ύπαιθρο να πεθάνει. Θα στηρίζουμε και θα συμπαρασταθούμε στους κατοίκους της. Θα επιληφθούμε των προβλημάτων τους και θα τα λύσουμε. Και στο θέμα αυτό θα πολιτευθούμε με νηφαλιότητα,  με υπευθυνότητα, με συνέπεια. 
      Σας μεταφέρω, κύριε Υπουργέ, την ικανοποίηση των πολιτών για το νομοσχέδιο. Σας συγχαίρω για την αρτιότητά του και να είστε βέβαιος ότι για την Κυβέρνηση Καραμανλή και για εσάς τον ίδιο, μόνον έπαινοι αξίζουν και επιδοκιμασίες. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πάρα πολύ, κυρία συνάδελφε, το είπατε και το κάνατε.
      Ο συνάδελφος κ. Μανωλάκης έχει το λόγο.
      ΑΓΓΕΛΟΣ ΜΑΝΩΛΑΚΗΣ: Ευχαριστώ, κύριε Πρόεδρε.
      Με το σημερινό νομοσχέδιο, κύριε Υπουργέ -τα είπαμε και στην επιτροπή- με την πρόσληψη των αγροφυλάκων, τουλάχιστον των χιλίων διακοσίων στην αρχή, με τη νεκρανάσταση εγώ θα έλεγα της Αγροφυλακής, συμπληρώνεται εν πολλοίς το πάζλ της λεγόμενης επανίδρυσης του κράτους. Ενός κράτους πελατειακού, ρουσφετολογικού, κομματικού κράτους που δυστυχώς είναι στην υπηρεσία του κατεστημένου, προκειμένου να κάνει τους πλούσιους πλουσιότερους και τους φτωχούς φτωχότερους. Θύματα αυτής της συντηρητικής δομής και προσέγγισης είναι και οι αγροφύλακες και οι αστυνομικοί για τους οποίους έχουμε μιλήσει πολλές φορές που με ένα μικρό μεροκάματο προσπαθούν να φυλάξουν αυτό το σύστημα. 
      Ποια είναι η αναγκαιότητα, κύριε Υπουργέ, για την σύσταση της Αγροφυλακής; Τονίστηκε εδώ σ’ αυτή την Αίθουσα, όπως και στην επιτροπή ότι κάνατε λάθος που το 1993, το ΠΑ.ΣΟ.Κ. εννοώ, δεν πήρε αυτούς τους επιτυχόντες και πρέπει να τους πάρουμε. Να τους πάρετε.  Δεν έχει σημασία τι είδους διαγωνισμός ήταν, αν ήσαν «γαλάζια» ή οτιδήποτε παιδιά. Τυχαίνει να είναι «γαλάζια», δεν έχει καμία σημασία. Ελληνόπουλα είναι και αυτά, θύματα είναι και αυτά της όλης υπόθεσης. Να τους πάρετε. Να τους βάλετε, όμως, σε ένα Σώμα που θα προσφέρει. Εδώ είχαμε Αγροφυλακή, στη συνέχεια το 1993 άλλαξε, οι εναπομείναντες αγροφύλακες είναι στη Νομαρχιακή Αυτοδιοίκηση. Τι κάνουν; Ίσως να μην ξέρετε τι κάνουν. Εγώ ξέρω τι κάνουν, τα είπαμε και στην επιτροπή. Ποια η αναγκαιότητα και για τη σημερινή, όπως τη λέτε εσείς, Αγροφυλακή που αρμοδιότητες αυτής της Αγροφυλακής καλύπτονται. Έφυγε ο Υφυπουργός, κ. Κοντός από τα Κέντρα Αγροτικής Ανάπτυξης. Οι ίδιες αρμοδιότητες μέσα από τη Δημοτική Αστυνομία. Ξεφτιλίζουμε το θεσμό της Αυτοδιοίκησης.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Εργάτες πεδίου, προσέξτε.
      ΑΓΓΕΛΟΣ ΜΑΝΩΛΑΚΗΣ: Τις αλογόμυγες που μας είπατε προηγουμένως, ότι ο αγροφύλακας θα λειτουργεί, ως αλογόμυγα. 
      ΠΡΟΕΔΡΕΥΩΝ (Ιωάννης Τραγάκης): Τι είναι αυτό, αλογόμυγα; 
      ΑΓΓΕΛΟΣ ΜΑΝΩΛΑΚΗΣ: Η λέξη που είπε ο κύριος Υπουργός, κύριε Πρόεδρε. Δεν την είπατε, κύριε Υπουργέ; 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Οίστρος. 
      ΑΓΓΕΛΟΣ ΜΑΝΩΛΑΚΗΣ: Οίστρος και στη συνέχεια είπατε αλογόμυγα. 
      ΒΑΣΙΛΕΙΟΣ ΧΡΥΣΗΣ: Έτσι είπε.
      ΑΓΓΕΛΟΣ ΜΑΝΩΛΑΚΗΣ: Ε, τι να κάνω εγώ να μην την πω; Είπε αλογόμυγα. Να, ο κ. Χρύσης επιδοκιμάζει. 
      ΠΡΟΕΔΡΕΥΩΝ (Ιωάννης Τραγάκης): Καλά δεν είναι κακό.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ήταν ο Σωκράτης στην αγορά αυτοαποκαλούμενος έτσι. 
      ΑΓΓΕΛΟΣ ΜΑΝΩΛΑΚΗΣ: Εγώ δεν είπα τίποτα για τη λέξη αλογόμυγα, στο χωριό μου έτσι τη λένε. Αλλά αυτή η αλογόμυγα θα βρει το πρόβλημα στο οποίο αναφερθήκατε και λίγο πριν, κύριε Υπουργέ, της Μαλακάσας και του Νερού και της Γράνας; 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Εργάτες πεδίου, σκεφθείτε καμμία φορά. 
      ΑΓΓΕΛΟΣ ΜΑΝΩΛΑΚΗΣ: Εδώ ειδικοί επιστήμονες, μηχανικοί δεν μπορούν να λύσουν αυτά τα προβλήματα. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Δεν είναι για το χωράφι, δεν είναι για την επιτήρηση στο δρόμο.
      ΑΓΓΕΛΟΣ ΜΑΝΩΛΑΚΗΣ: Τι θα φυλάξουν; 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Καταλάβετε καμμία φορά. Δεν γίνεται επιτήρηση από το γραφείο! 
      ΘΕΟΧΑΡΗΣ ΤΣΙΟΚΑΣ: Να τους εκπαιδεύσουμε.
      ΠΡΟΕΔΡΕΥΩΝ (Ιωάννης Τραγάκης): Ήρεμα, ήρεμα. 
      ΑΓΓΕΛΟΣ ΜΑΝΩΛΑΚΗΣ: Μα σήμερα υπάρχουν αγροφύλακες στη Νομαρχιακή Αυτοδιοίκηση και δεν καλύπτουν …
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Στο νομό μου δεν τους βλέπω.
      ΑΓΓΕΛΟΣ ΜΑΝΩΛΑΚΗΣ: Γιατί, πού τους βλέπει κανείς; Γιατί; Θα βλέπετε τους άλλους; 
      ΓΕΩΡΓΙΟΣ ΓΑΡΟΥΦΑΛΙΑΣ: Πώς θα δουλέψουν οι άνθρωποι; 
      ΑΓΓΕΛΟΣ ΜΑΝΩΛΑΚΗΣ: Εγώ σας είπα.
      Ανέφερε ο κ. Κιλτίδης –έφυγε τώρα- ότι έχουμε ήπιους τόνους. Ήπιους τόνους γιατί το νομοσχέδιο, αν και σας εκτιμώ, είναι για γέλια τουλάχιστον. Υπάρχει κάτι πιο σκληρό απ’ αυτό που δεσμευθήκαμε και στην επιτροπή και σήμερα εδώ, ότι εμείς θα καταργήσουμε το Σώμα της Αγροφυλακής γιατί δεν χρειάζεται; 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Μην το πολυλέτε. 
      ΑΓΓΕΛΟΣ ΜΑΝΩΛΑΚΗΣ: Το είπαμε και το ξαναλέμε. Δεν θα την πληρώσουν βέβαια αυτοί οι άνθρωποι εδώ. 
      ΓΕΩΡΓΙΟΣ ΓΑΡΟΥΦΑΛΙΑΣ: Να το πείτε πολλές φορές για να το ακούσει και η κοινωνία. 
      ΑΓΓΕΛΟΣ ΜΑΝΩΛΑΚΗΣ: Φυσικά το λέω. Και ξέρετε ότι εγώ, όπως κι εσείς αγαπητέ κύριε Γαρουφαλιά, ζω καθημερινά…
      ΠΡΟΕΔΡΕΥΩΝ (Ιωάννης Τραγάκης): Ωραία συζήτηση γίνεται! Ωραία παρέα γίναμε τελικά. 
      ΑΓΓΕΛΟΣ ΜΑΝΩΛΑΚΗΣ: Ζω στο χωριό και ξέρω τι σημαίνει αγροφύλακας, ξέρω τι σημαίνει δραγάτης και όλα αυτά. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Νομίζω ότι μεταβάλατε γνώμη.
      ΠΡΟΕΔΡΕΥΩΝ (Ιωάννης Τραγάκης): Τι γνώμη μετέβαλε; Μη διακόπτετε, αλλά τι γνώμη μετέβαλε;
      ΑΓΓΕΛΟΣ ΜΑΝΩΛΑΚΗΣ: Όχι, δεν πειράζει.
      ΠΡΟΕΔΡΕΥΩΝ (Ιωάννης Τραγάκης): Δεν σας ενοχλεί; Εντάξει τότε. 
      ΙΩΑΝΝΗΣ ΒΛΑΤΗΣ: Ό,τι γνώμη και να μεταβάλουμε το νομοσχέδιό σας δεν είναι σοβαρό, κύριε Υπουργέ. 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, θα κάνετε παρέμβαση; Λέει ότι δεν ενοχλείται. Για να σταματήσω το χρόνο του.
      Ορίστε, έχετε το λόγο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Δεν νομίζω, κύριε Πρόεδρε, ότι επιμένουν στην κατάργηση της Αγροφυλακής εκ νέου. Πρέπει να έχουν μεταβάλει γνώμη. Το κάνανε δήλωση στην επιτροπή, αλλά σήμερα άλλη ήταν η εικόνα που δώσαμε. Και θέλω να προφυλάξω τον κ. Μανωλάκη και να του πω το εξής: Μην προτρέχετε, γιατί το κόμμα σας μάλλον έχει μεταβάλει γνώμη. 
      ΑΓΓΕΛΟΣ ΜΑΝΩΛΑΚΗΣ: Όχι. Ειπώθηκε κι εδώ και ως αρμόδιος εισηγητής το ξαναλέω. 
      ΠΡΟΕΔΡΕΥΩΝ (Ιωάννης Τραγάκης): Είναι αυθεντική η ερμηνεία. Εντάξει. Είναι αρμόδιος εισηγητής. 
      ΑΓΓΕΛΟΣ ΜΑΝΩΛΑΚΗΣ: Αν μεταβάλλουν τα επόμενα χρόνια…Πάμε προς τα εμπρός, κύριε Υπουργέ.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Δεν ξέρω.
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, βάζω το χρόνο σας πάλι.
      ΑΓΓΕΛΟΣ ΜΑΝΩΛΑΚΗΣ: Αυτή η μεταρρύθμιση είναι δυστυχώς μια μεταρρύθμιση προς τα πίσω. Ακούσαμε εδώ λίγο πριν από τη συνάδελφο κ. Κανελλοπούλου -και νομίζω ότι το προσέξατε και το καταλάβατε κι εσείς- ότι πιθανόν να υπάρχει ένα είδος Αγροφυλακής σε άλλα κράτη, αλλά είπε –και φαίνεται κι από τα Πρακτικά- ότι ανήκουν στο Υπουργείο Αγροτικής Ανάπτυξης. Επειδή το προσέξατε, σας το υπενθυμίζω. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Οι ρέιντζερς.
      ΑΓΓΕΛΟΣ ΜΑΝΩΛΑΚΗΣ: Σώμα ασφάλειας, δηλαδή σχεδόν στρατιωτικό Σώμα, για την προστασία του περιβάλλοντος; Έχουμε επιθεωρητές του Υ.ΠΕ.ΧΩ.Δ.Ε. γι’ αυτή τη δουλειά. Σας είπα ότι έχουμε τη Δημοτική Αστυνομία. Χρειαζόμαστε γεωπόνους, χρειαζόμαστε πυροσβέστες.  Σας είπα, κύριε Υπουργέ: Γιατί δεν δίνετε αυτά τα λεφτά για να πάρουμε τους τέσσερις χιλιάδες πυροσβέστες που χρειάζεται η χώρα, να πάρετε αυτούς που μπορείτε με αυτά τα χρήματα; Θα καούμε. Τι θα φυλάνε; 
      Υπάρχουν μεγάλα προβλήματα στην ύπαιθρο, αλλά προβλήματα ανάπτυξης. Φύλαξης γιατί; Να φυλάξουμε τι; Τα πορτοκάλια και τα λεμόνια, που χρειάζεσαι ένα τελάρο πορτοκάλια για να πιεις έναν καφέ; Ποιος ασχολείται να κλέψει σήμερα; Τι να κλέψει; 
      ΓΕΩΡΓΙΟΣ ΓΑΡΟΥΦΑΛΙΑΣ: Τα κατσίκια. 
      ΑΓΓΕΛΟΣ ΜΑΝΩΛΑΚΗΣ: Πάρτε μερικούς για τα κατσίκια εκεί κάτω, αν θέλετε. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ούτε μπουγάδα δεν τολμάνε να απλώσουν. Και τις μπουγάδες τις κλέβουν.
      ΑΓΓΕΛΟΣ ΜΑΝΩΛΑΚΗΣ: Σας είπα ότι όπως πάμε, δυστυχώς, –το είπε και ο εισηγητής μας κι ο Κοινοβουλευτικός Εκπρόσωπος- δεν θα έχουμε αγρότες σε λίγα χρόνια με αυτή την αγροτική πολιτική που ακολουθείτε. Να μου πείτε ότι θα πληρώσει η πολιτεία τα έξοδα για την πιστοποίηση, για το ένα, για το άλλο, να το καταλάβω. Να πληρώνει αγροφύλακες να κάνουν τι;
      ΓΕΩΡΓΙΟΣ ΓΑΡΟΥΦΑΛΙΑΣ: Να φυλάνε τις αποθήκες και τα σπίτια.
      ΑΓΓΕΛΟΣ ΜΑΝΩΛΑΚΗΣ: Ποια σπίτια; Για τα σπίτια έχουμε την Αστυνομία. Έχει πρόβλημα η ύπαιθρος. Έχει πρόβλημα ασφάλειας. Το είπε και η κ. Κανελλοπούλου, ότι κάθε βράδυ ανοίγονται τα σπίτια γιατί η Αστυνομία έχει αυτά τα προβλήματα. Να τα συζητήσουμε. 
      Επειδή, κύριε Υπουργέ, χρωστάω και μια απάντηση σε μια πρόκληση που δέχθηκα στην επιτροπή, στην οποία δεν κάνατε καμία αναφορά σήμερα, θα σας θυμίσω πως είχατε πει ότι κανένα αστυνομικό τμήμα δεν έχει λιγότερους άνδρες και γυναίκες σήμερα από το 2004. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε. 
      Έχω μια κατάσταση, που θα καταθέσω, με τα τμήματα τα οποία είχα ξεκινήσει να σας λέω στην επιτροπή.
      Αναφέρω ένα-δύο ενδεικτικά: Το Αστυνομικό Τμήμα Αγίας Παρασκευής το 2004 είχε εξήντα πέντε...
      ΠΡΟΕΔΡΕΥΩΝ (Ιωάννης Τραγάκης): Καλά, αυτό τώρα έχει σχέση με την Αγροφυλακή; 
      ΑΓΓΕΛΟΣ ΜΑΝΩΛΑΚΗΣ: Έχει σχέση με τη φύλαξη και την ασφάλεια. Αν θέλετε να μην απαντήσω, κύριε Υπουργέ,...
      ΠΡΟΕΔΡΕΥΩΝ (Ιωάννης Τραγάκης): Όχι, όχι καταθέστε τα στα Πρακτικά και είναι το ίδιο.
      ΑΓΓΕΛΟΣ ΜΑΝΩΛΑΚΗΣ: Επειδή κοίταξα και τα τμήματα ασφαλείας και αυτά σήμερα έχουν λιγότερο προσωπικό από ό,τι τότε, γιατί λέγατε πράγματα που σας έχουν πληροφορήσει. 
      (Στο σημείο αυτό ο Βουλευτής κ. Άγγελος Μανωλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Ωραία, ευχαριστούμε.
      ΑΓΓΕΛΟΣ ΜΑΝΩΛΑΚΗΣ: Και κάτι για την τροπολογία, κύριε Υπουργέ, αν έχετε την καλοσύνη –μισό λεπτό και τελειώνω-...
      ΠΡΟΕΔΡΕΥΩΝ (Ιωάννης Τραγάκης): Τρώτε λεπτά από συναδέλφους που δεν θα μιλήσουν, κύριε Μανωλάκη.
      ΑΓΓΕΛΟΣ ΜΑΝΩΛΑΚΗΣ: Όσον αφορά την τροπολογία και την παράγραφο για την ανάθεση από τον Υπουργό της συγγραφής βιβλίων και σε ιδιώτες και όχι από το επιστημονικό συμβούλιο της σχολής, είναι κάτι που νομίζω ότι πρέπει να το δείτε, γιατί με αυτήν τουλάχιστον την παράγραφο δεν συμφωνούμε καθόλου.
      (Χειροκροτήματα από την πτέρυγα του ΠΑ.ΣΟ.Κ. )
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ανοίγω την διαδικασία. 
      ΠΡΟΕΔΡΕΥΩΝ (Ιωάννης Τραγάκης): Το λόγο έχει η συνάδελφος, κ. Περλεπέ–Σηφουνάκη.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, συζητάμε σήμερα το σχέδιο νόμου του Υπουργείου Δημόσιας Τάξης για την προστασία του περιβάλλοντος και την ασφάλεια των αγροτών, ένα σχέδιο νόμου που δυστυχώς πάει την Ελλάδα πίσω αρκετές δεκαετίες. 
      Αναβιώνει ένα θεσμό, την Αγροφυλακή, που δημιουργήθηκε το 1833 και μεγαλούργησε τις δεκαετίες του ’50 και του ’60 –οι παλιοί θυμούνται πάρα πολύ καλά τους δραγάτες, που το μόνο που έκαναν είναι να ελέγχουν το κοινωνικό φρόνημα των αγροτών και τίποτε άλλο- έναν θεσμό που συνδέθηκε δυστυχώς με την παλιά Δεξιά και που φαίνεται ότι το νήμα της κρατάει ακόμα. 
      Αυτό που θέλω να επισημάνω είναι ότι δεν δέχθηκε ο κύριος Υπουργός ακρόαση φορέων στη Διαρκή Επιτροπή και βέβαια προφανώς δεν δέχθηκε γιατί ήξερε τις αντιδράσεις και την ομόφωνη απόφαση της Κ.Ε.Δ.Κ.Ε. που ήταν αρνητική βέβαια. 
      Φέρνουν, λοιπόν, ένα νομοσχέδιο για τους αγροφύλακες, οι οποίοι δεν θα κάνουν τίποτε άλλο, αλλά θα επικαλύπτουν αρμοδιότητες άλλων Σωμάτων, όπως είναι της Ελληνικής Αστυνομίας, της Δημοτικής Αστυνομίας, της Πυροσβεστικής, της Πολιτικής Προστασίας και δεν βλέπουμε τι θα μπορούσαν να προσφέρουν επιπλέον από τη στιγμή που υπάρχουν όλα αυτά τα Σώματα.
      Υποτίθεται ότι στόχος αυτού του σχεδίου νόμου είναι η αναβίωση της Αγροφυλακής για την ασφάλεια και την τάξη στον αγροτικό χώρο. Κι εγώ σας ρωτώ, κύριε Υπουργέ: Στον αστικό χώρο, στις πόλεις, έχετε εξασφαλίσει αυτήν την ασφάλεια; Γιατί υπάρχουν χιλιάδες κενά σε όλη την Ελλάδα. 
      Εγώ για το Νομό μου, το Νομό Ευβοίας, σας έχω κάνει πάρα πολλές ερωτήσεις και αναφορές από τους ίδιους τους αστυνομικούς, από τα ίδια τα συνδικαλιστικά τους όργανα, για τις ελλείψεις που υπάρχουν. Δεν μας έχετε δώσει αστυνομικούς. Οι πολίτες βιώνουν καθημερινά την ανασφάλεια και τις κλοπές στα σπίτια τους. Και έρχεστε σήμερα να αναβιώσετε το θεσμό της Αγροφυλακής, όταν για την φύλαξη των πόλεων και την ενίσχυση της αστυνομικής δύναμης δεν έχετε κάνει τίποτε από τότε που έχετε αναλάβει.
      Με βάση λοιπόν τις ρυθμίσεις αυτού του σχεδίου νόμου, προβλέπονται δύο χρόνια εκπαίδευσης αυτών των αγροφυλάκων. Μέσα σε δύο χρόνια, δηλαδή, αυτοί θα γίνουν παντογνώστες, θα είναι πανεπιστήμονες, θα μπορούν να αντιμετωπίζουν τα πάντα στην ύπαιθρο. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Όχι, δεν είναι έτσι. Αυτά τα δύο χρόνια είναι ...
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Αυτό γράφετε, κύριε Υπουργέ. Λέτε ότι θα μάθουν τα πάντα, δηλαδή ...
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Αυτά τα δύο χρόνια είναι η δοκιμασία. 
      ΠΡΟΕΔΡΕΥΩΝ (Ιωάννης Τραγάκης): Τι γίνεται εδώ; Ζητήσατε έγκριση;
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Δηλαδή, τι εννοείτε; Ότι θα παίρνετε δόκιμους αγροφύλακες...
      ΠΡΟΕΔΡΕΥΩΝ (Ιωάννης Τραγάκης): Ένα λεπτό! Επιτρέπετε τη διακοπή; 
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Μου εξηγεί τι εννοεί ως δοκιμασία.
      ΠΡΟΕΔΡΕΥΩΝ (Ιωάννης Τραγάκης): Οπότε, επιτρέπετε την διακοπή. Ορίστε, σταματώ το χρόνο σας.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Δηλαδή, τι εννοείτε «δοκιμασία»; Θα τους έχετε δόκιμους αν μπορούν να ανταπεξέλθουν στα καθήκοντά τους σαν αγροφύλακες και θα τους διώξετε μετά; Τι εννοείτε «δοκιμασία»; 
      ΠΡΟΕΔΡΕΥΩΝ (Ιωάννης Τραγάκης): Ωραία, θα μας απαντήσει. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Όλοι οι δημόσιοι υπάλληλοι, σύμφωνα με το βασικό νόμο των δημοσίων υπαλλήλων, περνούν δύο χρόνια δοκιμασίας. 
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Το ξέρω.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ευχαριστώ. 
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ήμουν κι εγώ γιατρός στο Ε.Σ.Υ. και ξέρω για αυτά τα δύο χρόνια.  
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Τώρα, όσον αφορά τα εκπαιδευτικά προγράμματα, σας πληροφορώ ότι οι προβλέψεις στο σχετικό κεφάλαιο του νόμου είναι σχεδόν διά βίου εκπαίδευση.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Άρα, τότε, στα δύο χρόνια που λέτε ότι θα τους εκπαιδεύσετε και θα μάθουν τα πάντα, θα είναι δόκιμοι και...
      ΠΡΟΕΔΡΕΥΩΝ (Ιωάννης Τραγάκης): Σχεδόν διά βίου εκπαίδευση;
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Σχεδόν διά βίου εκπαίδευση! 
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ή θα παραμείνουν...
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Προσέξτε το κεφάλαιο της εκπαίδευσης. 
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Το έχω διαβάσει, κύριε Υπουργέ, και φαίνεται ότι θα δημιουργήσετε πανεπιστήμονες. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Είμαστε υπερήφανοι για το σύστημα της ανακύκλωσης.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Εγώ εδώ θέλω να αναφερθώ στη Μεγάλη Βρετανία, που εκεί δεν υπάρχει Αγροφυλακή βέβαια, αλλά υπάρχουν ειδικοί επιστήμονες, υπάρχουν γεωπόνοι, υπάρχουν περιβαλλοντολόγοι και παρ’ όλα αυτά τη νόσο των τρελών αγελάδων δεν μπόρεσαν να την αποτρέψουν. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Άλλο θέμα αυτό. 
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Σε μας εδώ θα αποτρέψουν τα πάντα οι αγροφύλακες που θα διορίσετε. Ό,τι δεν μπορεί δηλαδή να κάνει το Υ.ΠΕ.ΧΩ.ΔΕ, το Υπουργείο Αγροτικής Ανάπτυξης, ειδικές υπηρεσίες, ο Ε.Φ.Ε.Τ. κ.λπ., θα μας τα κάνει όλα το Σώμα Αγροφυλάκων που θέλετε να συστήσετε με αυτό το νομοσχέδιο.
      Αντί, λοιπόν, η Κυβέρνηση να ασχολείται με τις καταστροφές της σοδειάς, με τις αποζημιώσεις που πρέπει να πάρουν οι αγρότες, προσπαθεί να πιάσει τους κλεφτοκοτάδες. 
      Με συγχωρείτε, κύριοι συνάδελφοι, αλλά αυτό προσπαθεί να κάνει η Κυβέρνηση. Αντί να κτυπηθεί η αισχροκέρδεια και οι μεσάζοντες, αντί να μειωθεί η ψαλίδα μεταξύ των τιμών των προϊόντων -που φθάνει η τιμή στον καταναλωτή με τεράστια διαφορά η τιμή απ’ ό,τι είναι στον παραγωγό- βάζετε χωροφύλακες στους κάμπους και στα λαγκάδια, μ’ ένα νομοσχέδιο που θα έλεγα ότι θυμίζει λίγο βουκολική παρωδία. Το μόνο που σας ενδιαφέρει είναι να βολέψετε τέσσερις χιλιάδες «γαλάζια» παιδιά. Και βέβαια και τους μισθούς για τη σύσταση αυτού του καινούργιου Σώματος θα τους πληρώνουμε από τη φορολογία που θα υφίστανται και οι αγρότες. 
      Μας είπατε ότι θέλετε να προλάβετε τις φωτιές στην ύπαιθρο, γι’ αυτό και συστήνετε αυτό το Σώμα και δεν καταφέρατε να προλάβετε το black-out  στο «ΜΕΤΑΞΑ» από έλλειψη προσωπικού, από έναν μηχανικό που δεν είχατε προσλάβει για να μπορούν να κάνουν τη συντήρηση στο νοσοκομείο. 
      Κόπτεσθε τόσο πολύ, λοιπόν, για την πρόσληψη των πυρκαγιών, που στείλατε εγκύκλιο, ώστε οι δασοπυροσβέστες που δεν είναι μόνιμοι, που είναι εποχικοί, που έχουν όμως εμπειρία, γιατί είναι αρκετά χρόνια που κάνουν τους εποχικούς, να μη φυλάσσουν τα δάση τις Κυριακές για να εξοικονομήσετε κονδύλια. Δηλαδή από τη μία μας λέτε ότι κόπτεσθε και από την άλλη αφαιρείτε το δικαίωμα από μια μερίδα ανθρώπων που τρέχουν και νοιάζονται για να μη μπουν πυρκαγιές στα δάση, να δουλεύουν και την Κυριακή για να εξοικονομήσετε κονδύλια. Με αυτά, λοιπόν, που μας λέτε, φάσκετε και αντιφάσκετε. 
      Βλέπουμε ότι σήμερα κινδυνεύουν καθημερινά άνθρωποι στα νοσοκομεία από έλλειψη προσωπικού, από έλλειψη γιατρών, από έλλειψη νοσηλευτών, από έλλειψη παραϊατρικού προσωπικού. Δεν κάνουμε τίποτα, λοιπόν, για όλα αυτά και το μόνο που κάνουμε σήμερα είναι να προσλαμβάνουμε μια ολόκληρη στρατιά από αγροφύλακες για να προφυλάξουμε τα ζαρζαβατικά. Γιατί τελικά αυτό βγαίνει από την όλη ιστορία. 
      Και για να παραφράσω λίγο και τα λόγια ενός παλιού πολιτικού, θα πω, κύριε Υπουργέ, ότι οι άνθρωποι δεν είναι ραπανάκια. 
      Μοναδικός σκοπός, λοιπόν, του σχεδίου νόμου που έρχεται σήμερα είναι το άρθρο 53 και η πρόσληψη των επιτυχόντων του 1993 που τελικά είναι και αντισυνταγματική. Αυτό που σας ενδιαφέρει είναι να έχετε σε ομηρία τρεις-τέσσερις χιλιάδες άτομα μέχρι τις εκλογές, τάζοντάς τους ότι θα τους προσλάβετε. Οι κομματάρχες σας και οι πολιτευτές σας σε όλη την επικράτεια τάζουν πολλαπλάσιες θέσεις απ’ αυτούς που τελικά θα χρειαστεί να προσλάβετε. 
      Ο αντικειμενικός σας σκοπός είναι μόνο αυτός και τίποτα άλλο. Γι’ αυτό το λόγο αναβιώνετε και αυτό το Σώμα. Και βέβαια εμείς θα καταργήσουμε το νόμο αυτό, όταν θα γίνουμε κυβέρνηση. Εγώ καταψηφίζω αυτό το σχέδιο νόμου, που θεωρώ ότι τίποτα δεν έχει να προσφέρει στην ελληνική ύπαιθρο.  
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Ο συνάδελφος κ. Χρύσης έχει το λόγο. 
      ΒΑΣΙΛΕΙΟΣ ΧΡΥΣΗΣ: Ευχαριστώ, κύριε Πρόεδρε.
      Πριν εισέλθω στην τοποθέτησή μου επί της αρχής του νομοσχεδίου, θεωρώ χρέος μου να μεταφέρω στην Αίθουσα του Κοινοβουλίου την ικανοποίηση και την ανακούφιση που αισθάνθηκαν οι κάτοικοι των απομεμακρυσμένων περιοχών της χώρας μας, με την κατάθεση από το Υπουργείο Δημοσίας Τάξεως στη Βουλή του νομοσχεδίου: «Προστασία του περιβάλλοντος, αγροτική ασφάλεια και άλλες διατάξεις».
      Ο κάτοικος της Κάσου, της Καρπάθου, της Νισύρου, της Κω, των δημοτικών διαμερισμάτων της Ρόδου ζητούσε επίμονα την επαναφορά της αγροφυλακής, γιατί ένιωθε περισσότερο την εγκατάλειψη και την καταστροφή του φυσικού περιβάλλοντος από την ανεξέλεγκτη βοσκή των αιγοπροβάτων και την έλλειψη προστασίας της αγροτικής παραγωγής.
      Εκτός όλων αυτών, η απειλή της μόλυνσης του εδάφους και των υδάτων έπαιρνε ανησυχητικές διαστάσεις. Για μία ακόμα φορά, η Κυβέρνηση, συνεπής προς τις εξαγγελίες της, έφερε αυτό το νομοσχέδιο στην Εθνική Αντιπροσωπεία για συζήτηση και ψήφιση για να ζωντανέψει ξανά η ελληνική ύπαιθρος και τα νησιά και να εμπεδωθεί το αίσθημα ασφαλείας στους κατοίκους τους. 
      Το Σώμα της Ελληνικής Αγροφυλακής από της συστάσεώς του με το βασιλικό διάταγμα του 1833 και μέχρι της καταργήσεώς του διά της υπαγωγής των αρμοδιοτήτων και του προσωπικού του στο αστυνομικό σύστημα της χώρας με το ν. 1481/1984 περί Οργανισμού του Υπουργείου Δημοσίας Τάξης, υπέστη πολλές μεταβολές και συμπληρώσεις που δεν είναι σήμερα επαρκείς για να ανταποκριθούν πλέον στη σύγχρονη αποστολή της Ελληνικής Αστυνομίας.
      Γι’ αυτό το λόγο, με το ν. 1892/1990 επιχειρήθηκε η ανασύσταση της Αγροφυλακής, χωρίς όμως να ολοκληρωθεί. Επακολούθησε η μεταφορά αρμοδιοτήτων με το π.δ. 410/95 σε συνδυασμό με το ν. 2819/2000 στις υπηρεσίες της Δημοτικής Αστυνομίας. Παρ’ όλα αυτά, η αναγκαιότητα δημιουργίας ενός νέου Σώματος της Αγροφυλακής με διευρυμένες αρμοδιότητες καθίστατο ολοένα και περισσότερο επιτακτική. 
      Κυρίες και κύριοι συνάδελφοι, στο πρώτο κεφάλαιο του νομοσχεδίου που έχουμε σήμερα για συζήτηση και ψήφιση περιλαμβάνεται μεταξύ άλλων η ίδρυση, η αποστολή της Ελληνικής Αγροφυλακής και οι αρμοδιότητες τις οποίες συμπυκνωμένα θα αναφέρουμε ιδιαιτέρως. 
      Οι αρμοδιότητες αυτές ταξινομούνται σε τρεις ενότητες. Στην πρώτη γίνεται επαναδιατύπωση των αρμοδιοτήτων του νομοθετικού διατάγματος 3030/1954 που ισχύουν και σήμερα και προστατεύουν τα αγροκτήματα από κλοπές, φθορές και άλλα αδικήματα, ενώ παράλληλα περιφρουρούνται τα ύδατα. 
      Στη δεύτερη ενότητα των αρμοδιοτήτων της Ελληνικής Αγροφυλακής διευρύνεται το πεδίο εποπτείας και δράσης σε νέους τομείς. Η προστασία από τη μόλυνση και ρύπανση του εδάφους και των επιφανειακών και υπόγειων υδάτων εμπεριέχονται σε αυτήν την ενότητα.
      Τέλος, στην τρίτη ενότητα των αρμοδιοτήτων του νέου Σώματος περιλαμβάνεται σειρά νέων διατάξεων που αναφέρονται στη δίωξη της λαθρομετανάστευσης. Με απασχολεί εμένα ως Βουλευτή της περιοχής της Δωδεκανήσου, γιατί εκεί πράγματι υπάρχει αυτό το πρόβλημα και είναι έντονο και οξύ.
      Επίσης, η τρίτη ενότητα αναφέρεται στη διακίνηση και εμπορία ναρκωτικών και στην προστασία αρχαιολογικών, εκκλησιαστικών και μοναστηριακών θησαυρών.
      Κυρίες και κύριοι συνάδελφοι, η Ελληνική Αγροφυλακή θα αποτελεί αυτοτελή υπηρεσία του Υπουργείου Δημοσίας Τάξης και θα βρίσκεται με το προσωπικό της σε διαρκή ετοιμότητα για να συνδράμει σε κάθε έκτακτη ανάγκη. 
      Αναλυτικά, στο δεύτερο κεφάλαιο του νομοσχεδίου γίνεται αναφορά στη σύσταση του Αρχηγείου της Ελληνικής Αγροφυλακής, το οποίο θα διαρθρώνεται σε δύο διευθύνσεις. Πρώτον, στη Διεύθυνση Προστασίας του Αγροτικού Περιβάλλοντος, των Φυσικών Πόρων και της Αγροτικής Ασφάλειας και, δεύτερον, στη Διεύθυνση Διοικητικού και Οικονομοτεχνικών Μέσων. 
      Η σύσταση του Συμβουλίου Διαχείρισης Κρίσεων και Επιτελικού Σχεδιασμού εξυπηρετεί πολλαπλές σκοπιμότητες και αποβλέπει στην καλύτερη οργάνωση και καταγραφή στόχων, για να ανταποκριθεί η Αγροφυλακή στην αποστολή της. 
      Το προσωπικό της Αγροφυλακής διακρίνεται σε αγρονομικό και διοικητικό, πολιτικό δηλαδή. Τη διοίκηση της Αγροφυλακής θα έχει ο Αρχηγός που θα είναι υπεύθυνος για την άσκηση των καθηκόντων του έναντι του Υπουργού Δημόσιας Τάξης. Ο Αρχηγός θα επιλέγεται από το ΚΥ.Σ.Ε.Α. και θα απολύεται απ’ αυτό με πρόταση του Υπουργού Δημοσίας Τάξης.
      Κυρίες και κύριοι συνάδελφοι, προϋπόθεση κατάταξης των Δοκίμων Αγροφυλάκων είναι η κατοχή απολυτηρίου Λυκείου, η συμπλήρωση του 21ου έτους της ηλικίας τους και η μη υπέρβαση του 35ου έτους της ηλικίας τους. Όσον αφορά αυτό το σημείο, εγώ θα συμφωνήσω με τον εισηγητή της Νέας Δημοκρατίας, το συνάδελφο κ. Ιωάννη Μπούγα, να ανέλθει στο 38ο έτος της ηλικίας.
      Επιπρόσθετα, δίδεται βαρύνουσα σημασία στην εντοπιότητα για ευνόητους λόγους, αφού απαιτείται οι υποψήφιοι να κατοικούν την τελευταία πενταετία ή να κατοικούσαν από γεννήσεώς τους μέχρι τη συμπλήρωση του 18ου έτους της ηλικίας τους στο νομό όπου υπάρχουν οι υπηρεσίες, στις οποίες επιθυμεί να προσφέρει ο υποψήφιος τις υπηρεσίες του.
Η επιλογή τους γίνεται φυσικά με το σύστημα των αντικειμενικών κριτηρίων και γιατί όχι και με τη συνέντευξη. 
      Για την εκπαίδευση του αγρονομικού προσωπικού της Ελληνικής Αγροφυλακής, προβλέπεται στο νομοσχέδιο σύσταση Αγρονομικής Ακαδημίας που περιλαμβάνει τη Σχολή Αγροφυλάκων και τη Σχολή Μετεκπαίδευσης και Επιμόρφωσης. 
      Εκτός των ανωτέρων, πρέπει να επισημάνω ότι στις τελικές διατάξεις του νομοσχεδίου προβλέπεται με απόφαση του Υπουργείου Δημοσίας Τάξης, που θα δημοσιεύεται στην Εφημερίδα της Κυβέρνησης, η πρόσληψη των επιτυχόντων αγροφυλάκων στον διαγωνισμό του έτους 1993, που προκηρύχθηκε με την υπ’ αριθμόν 4925/92 απόφαση του τότε Υπουργού Δημοσίας Τάξης.
      Προϋπόθεση πρόσληψης είναι η υποβολή αίτησης του ενδιαφερομένου εντός είκοσι ημερών από τη δημοσίευση του υπό ψήφιση νόμου, η ύπαρξη ψυχοσωματικής υγείας και να μην υπάρχει κώλυμα διορισμού στο δημόσιο από άποψη ποινική.
      Οι αρχές του κράτους δικαίου, της χρηστής διοίκησης και της δικαιολογημένης εμπιστοσύνης του πολίτη στη διοίκηση επέβαλαν αυτήν τη διάταξη που δεν έχει ιδιαίτερο προνομιακό χαρακτήρα, αλλά αποτελεί πράξη δικαίου. 
      Κυρίες και κύριοι συνάδελφοι, αυτό το νομοσχέδιο καλύπτει πολλές ανάγκες της άλλης Ελλάδας, που χρειάζεται το κράτος πιο κοντά στο ξεχασμένο από τις κυβερνήσεις του χθες κάτοικο της υπαίθρου.
      Παράλληλα, η αποτροπή της λαθρομετανάστευσης, η συνδρομή στη δίωξη και διακίνηση και εμπορία ναρκωτικών και η προστασία του περιβάλλοντος γενικότερα τελούν υπό την εποπτεία και μέριμνα του Σώματος της Αγροφυλακής που επίμονα –επαναλαμβάνω- ζητούσαν οι κάτοικοι των νησιών και των δημοτικών διαμερισμάτων. 
      Κυρίες και κύριοι συνάδελφοι, η Κυβέρνηση του Κώστα Καραμανλή, συνεχίζοντας με συνέπεια την υλοποίηση του κυβερνητικού της προγράμματος, έφερε προς ψήφιση αυτό το νομοσχέδιο και καλούμεθα με ανάλογη ευαισθησία να το υπερψηφίσουμε για να σταματήσει η εγκατάλειψη των ανθρώπων που μοχθούν και παράγουν κάτω από διαφορετικές συνθήκες έξω από τα αστικά κέντρα. Ας χαμηλώσει, λοιπόν, τους αντιδραστικούς τόνους η Αξιωματική Αντιπολίτευση γιατί εκτίθεται στον ελληνικό λαό. 
      Εμείς ψηφίζουμε επί της αρχής και επί των άρθρων το παρόν νομοσχέδιο και σας καλούμε να το ψηφίσετε, αν θέλετε να προσφέρετε από τη θέση της Αξιωματικής Αντιπολίτευσης θετικές υπηρεσίες στην ελληνική ύπαιθρο.
      Ευχαριστώ.
      (Χειροκροτήματα από την πτέρυγα της Νέας Δημοκρατίας )
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα ήθελα το λόγο. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Καστανίδη, έχετε το λόγο για δύο λεπτά για μία παρέμβαση.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, δεν θα τοποθετηθώ. Θέλω απλώς να διατυπώσω ένα ερώτημα στον Υπουργό Δημοσίας Τάξεως.
      Κύριε Υπουργέ, επειδή απεχθάνομαι την υποκρισία και επειδή επί ώρα τώρα ακούω ότι η νομοθετική σας πρωτοβουλία –το ισχυρίζεστε και εσείς και οι συνάδελφοι που μιλούν- είναι αποτέλεσμα της πίστεώς σας στην αρχή της συνέχειας του κράτους και στην αποκατάσταση αδικιών, θα ήθελα να σας θέσω το εξής ερώτημα: Μια από τις πρώτες αποφάσεις του προκατόχου σας Υπουργού Δημοσίας Τάξεως κ. Βουλγαράκη ήταν να καταργήσει τον διαγωνισμό και τις συνέπειές του για διακόσια πενήντα στελέχη στην Πυροσβεστική Υπηρεσία. Σας ερωτώ, λοιπόν: Στο όνομα της ίδιας αρχής, θα αποκαταστήσετε το διαγωνισμό και τις συνέπειές του;
      ΑΝΑΣΤΑΣΙΟΣ ΚΑΡΑΜΑΡΙΟΣ: Έγινε ο διαγωνισμός; 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, έχετε το λόγο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Εξέπεσε ο διαγωνισμός, όπως ξέρετε. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Τι θα πει αυτό; 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ο διαγωνισμός εξέπεσε, όπως ξέρετε, αφ’ εαυτού με πλαστά δικαιολογητικά, με ατέλειες στη διαδικασία και με έκνομες πράξεις οι οποίες υπεβλήθησαν σε ενστάσεις, σε προσφυγές και στο Συμβούλιο της Επικρατείας. 
      Ο διαγωνισμός είχε εκπέσει αφ’ εαυτού. Και ο προκάτοχός μου Υπουργός απλά σεβάστηκε την αρχή της νομιμότητας για ένα μετέωρο διαγωνισμό, όπως είναι και άλλοι που έκανε το ΠΑ.ΣΟ.Κ., σύμφωνα με τους οποίους προσήρχοντο εκατό υποψήφιοι και είχαν και οι εκατό άριστα «20» και προσελαμβάνοντο από δικό σας διαγωνισμό μ’ αυτές τις αρχές, μ’ αυτές τις αναμνήσεις και μ’ αυτές τις πιστοποιήσεις από δικαστήρια. 
      Απεχθάνομαι όντως την υποκρισία και τη θρασύτητά σας. 
      (Χειροκροτήματα από την πτέρυγα της Νέας Δημοκρατίας )
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα ήθελα το λόγο. 
      ΠΡΟΕΔΡΕΥΩΝ (Ιωάννης Τραγάκης): Κύριε Καστανίδη, θα κάνετε πάλι παρέμβαση;
      ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ορίστε, έχετε το λόγο. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κατ’ αρχήν, κύριε Υπουργέ, έχω τη δυνατότητα να χρησιμοποιήσω βαρύτερες εκφράσεις αυτής την οποία χρησιμοποιήσατε εσείς.
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Δεν σας είμαι ευγνώμων.
     ΧΑΡΑΛΑΜΠΟΣ ΚΑΣΤΑΝΙΔΗΣ: Και τα περί θρασύτητάς σας τα επιστρέφω, διότι τα ημαρτημένα μπορείτε κάλλιστα να τα διορθώσετε. 
     Το δεύτερο που σας υπενθυμίζω είναι ότι ελπίζω να έχετε συνείδηση ότι κατηγορείτε με όσα είπατε προηγουμένως τον κ. Φούρλα. 
     Γνωρίζετε επίσης, ότι οι νόμιμες διαδικασίες αποκαθίστανται και τηρούνται. Αν υπάρχουν ημαρτημένα δεν καταργείται ένας διαγωνισμός και τα αποτελέσματά του, διορθώνεται.
     Σας λέω, λοιπόν, να αφήσετε αυτά που ξέρετε περί συνέχειας του κράτους και εφαρμόζονται για ημετέρους, αλλά δεν θυμόμαστε την ίδια αρχή όταν πρόκειται πράγματι να εφαρμοσθεί για τους άλλους.
     ΠΡΟΕΔΡΕΥΩΝ (Ιωάννης Τραγάκης): Ωραία τα είπατε.
     ΧΑΡΑΛΑΜΠΟΣ ΚΑΣΤΑΝΙΔΗΣ: Αυτά για τα περί θρασύτητας των δηλώσεών  μου. Και να προσέχετε πώς μιλάτε.
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο.
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Όχι, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Δεν επιθυμείτε να απαντήσετε σ’ αυτά.
     ΑΝΑΣΤΑΣΙΟΣ ΚΑΡΑΜΑΡΙΟΣ: Η σιωπή προς απάντηση.
     ΠΡΟΕΔΡΕΥΩΝ (Ιωάννης Τραγάκης): Η σιωπή προς απάντηση.
     Ο συνάδελφος κ. Έξαρχος έχει το λόγο.
     ΒΑΣΙΛΕΙΟΣ ΕΞΑΡΧΟΣ: Κυρίες και κύριοι συνάδελφοι, είναι αλήθεια ότι ο αγροτικός πληθυσμός βρίσκεται σε πολύ δύσκολη κατάσταση κι αυτό το ομολόγησαν και οι συνάδελφοι της Συμπολίτευσης.
     Είναι επίσης αλήθεια ότι η ύπαιθρος οδηγείται στην εγκατάλειψη. Και βεβαίως, προσθέτουμε εμείς, δεν μπορεί να τη σώσει η Αγροφυλακή. Εσείς έχετε άλλη άποψη και είναι δικαίωμά σας.
     Γι’ αυτό δεν είναι τυχαίο ότι προχθές, ο κύριος Πρωθυπουργός, ύστερα από σαράντα μήνες Κυβέρνησης της Νέας Δημοκρατίας, δεν είχε πολλά πράγματα να πει στη Λάρισα, δεν είχε πολλά πράγματα να πει στους αγρότες. Ήταν ένας απολογισμός πολύ φτωχός σε έργα και πολύ πλούσιος σε νέες υποσχέσεις, τις οποίες θα κάνει πράξη η Νέα Δημοκρατία στην επερχόμενη τετραετία.
     Έχω πει και άλλες φορές στην Αίθουσα ότι τις προεκλογικές υποσχέσεις που το Μάρτη του 2004 ο κ. Καραμανλής έδωσε στη Λάρισα, ύστερα από σαράντα μήνες επιβεβαιώνεται ότι τις πήρε της Λαρίσης το ποτάμι.
     Τι να πρωτοθυμηθεί κάποιος; Την υπόσχεση για μείωση του Φ.Π.Α. από 18% στο 8% για τα γεωργικά εργαλεία, που από 18% έγινε 19%;
     ΜΑΞΙΜΟΣ ΧΑΡΑΚΟΠΟΥΛΟΣ: Θα το ξαναθέσουμε στην Ευρωπαϊκή Ένωση.
     ΒΑΣΙΛΕΙΟΣ ΕΞΑΡΧΟΣ: Ναι, θα το ξαναθέσετε στην Ευρωπαϊκή Ένωση τώρα, ενώ άλλα λέγατε το Μάρτη του 2004.
     Την υπόσχεση για φθηνότερα καύσιμα, που αποτελεί μακρινή ανάμνηση; Την υπόσχεση για ρύθμιση των πανωτοκίων που ίσχυσε για πολύ λίγους;
     ΓΕΩΡΓΙΟΣ ΓΑΡΟΥΦΑΛΙΑΣ: Εξήντα τέσσερις χιλιάδες οικογένειες είναι λίγες;
     ΠΡΟΕΔΡΕΥΩΝ (Ιωάννης Τραγάκης): Παρακαλώ.
     ΒΑΣΙΛΕΙΟΣ ΕΞΑΡΧΟΣ: Την υπόσχεση για αύξηση των συντάξεων στα 330 ευρώ, που θα γίνει την επόμενη τετραετία;
     Την υπόσχεση, κυρίες και κύριοι συνάδελφοι, από αγροτικές περιοχές ότι οι επιδοτήσεις θα δοθούν πριν τα Χριστούγεννα; Πέρασε το Πάσχα και πάμε για το Δεκαπενταύγουστο και ακόμη δεν έχουν πάρει τις επιδοτήσεις.
     Πηγαίνετε να τα πείτε στη Λάρισα και στην Πέλλα αυτά.
     ΓΕΩΡΓΙΟΣ ΓΑΡΟΥΦΑΛΙΑΣ: Τα λέμε.
     ΒΑΣΙΛΕΙΟΣ ΕΞΑΡΧΟΣ: Την υπόσχεση για αναδιάρθρωση των καλλιεργειών που οδήγησαν στη διαγραφή του καπνού από τον παραγωγικό χάρτη της χώρας; Τη διάλυση της Ελληνικής Βιομηχανίας της Ζάχαρης, κύριε Γαρουφαλιά;
     ΓΕΩΡΓΙΟΣ ΓΑΡΟΥΦΑΛΙΑΣ: Το 2003 ήταν…
     ΠΡΟΕΔΡΕΥΩΝ (Ιωάννης Τραγάκης): Κύριε Γαρουφαλιά, μη διακόπτετε.
     ΒΑΣΙΛΕΙΟΣ ΕΞΑΡΧΟΣ: Τι θα πείτε στους αγρότες της Θεσσαλίας και της Λάρισας και στους εργάτες της Βιομηχανίας της Ζάχαρης; Ότι θα κάνει την αναδιάρθρωση η Αγροφυλακή; Αυτό θα τους πείτε, διότι αυτό λέτε στο νομοσχέδιο. Εύγε! Μπράβο! Προχωρήστε. Είστε στο σωστό δρόμο.
     Βεβαίως την υπόσχεση για την Αγροφυλακή την τηρεί η Νέα Δημοκρατία. Αυτό που μετρά είναι το συμφέρον της παράταξης, δεν είναι το συμφέρον των αγροτών. Γι’ αυτό άρον-άρον να περάσουμε το νομοσχέδιο σε μία συνεδρίαση, όταν υπάρχει τόσο μεγάλο ενδιαφέρον στην ελληνική κοινωνία, κατά τα λεγόμενα των συναδέλφων.
     Κύριε Υπουργέ, γιατί δεν δώσατε τη δυνατότητα στους συναδέλφους από την επαρχία, τη συμπολίτευση να σας πουν πόσο πολύ ζητάει αυτό το θεσμό ο αγροτικός πληθυσμός. Και ολοκληρώνεται η συζήτηση σε μία συνεδρίαση;
     .Γιατί στην επιτροπή δεν αφήσατε να έλθουν οι εκπρόσωποι των αγροτών, της ΠΑ.Σ.Ε.ΓΕ.Σ.; Διότι αν ερχόντουσαν οι εκπρόσωποι της ΠΑ.Σ.Ε.ΓΕ.Σ. θα σας έλεγαν ότι για να επιβιώσει η ύπαιθρος χρειάζεται να διασφαλιστεί εισόδημα για τους αγρότες, να μειωθεί το κόστος παραγωγής, να καταβάλλονται γρήγορα οι επιδοτήσεις, να γίνουν σύγχρονα έργα για την άρδευση, να αλλάξει η λειτουργία της Αγροτικής Τράπεζας, να σταματήσει η ταλαιπωρία των αγροτών από τον Ο.Π.Ε.Κ.Ε.Π.Ε. και τον ΕΛ.Γ.Α.. Θα σας έλεγαν ότι οι αγρότες θέλουν γεωπόνους και κτηνιάτρους δίπλα τους. Θα σας έλεγαν ότι η ύπαιθρος χρειάζεται άλλη πολιτική,  δεν χρειάζεται Αγροφυλακή, κύριε Υπουργέ.
      Αν συμφωνούσατε στην Επιτροπή –και δεν  το κάνατε- να έλθει η Κ.Ε.Δ.Κ.Ε.,  θα σας έλεγε: «Κύριοι, έχουμε ομόφωνη απόφαση της Κ.Ε.Δ.Κ.Ε. που λέει ότι δεν συμφωνούμε με αυτό τον αναχρονιστικό θεσμό».  Θέλετε να προσλάβετε τους αγροφύλακες; Διορίστε τους στη Δημοτική Αστυνομία –δεν το κάνετε- σε μία υπηρεσία που θα έχει σαφείς αρμοδιότητες, θα έχουν σαφή ρόλο, θα εποπτεύονται από το δήμαρχο. Και περιμένει ο συνάδελφος στην Κάλυμνο να δει αγροφύλακα; Θα έχει ένα τμήμα στην έδρα του νομού -αυτό λέει το νομοσχέδιο, δεν το λέω εγώ- και αυτό το τμήμα στην έδρα του νομού  -τεσσερεισήμισι χιλιάδες, κύριε Υπουργέ, έχω κάνει το λογαριασμό- θα προλαβαίνει να γυρίζει όλα τα νησιά και θα είναι superman, θα είναι υπηρεσίες superman!
      ΓΕΩΡΓΙΟΣ  ΓΑΡΟΥΦΑΛΛΙΑΣ:  Δηλαδή στην Κάσο δεν χρειάζεται αγροφύλακας;
      ΠΡΟΕΔΡΕΥΩΝ ( Ιωάννης Τραγάκης):  Παρακαλώ μη διακόπτετε.
      ΒΑΣΙΛΕΙΟΣ ΕΞΑΡΧΟΣ:  Βλέπω ότι ο κ. Γαρουφαλλιάς έχει μία έμφαση…
      ΠΡΟΕΔΡΕΥΩΝ ( Ιωάννης Τραγάκης):  Είσαστε από την ίδια περιφέρεια.
      ΒΑΣΙΛΕΙΟΣ ΕΞΑΡΧΟΣ:  Αφήστε να πούμε τίποτα και στη Λάρισα, κύριε Γαρουφαλλιά,  δεν θα τα πούμε όλα εδώ στη Βουλή. Μπορούμε να αντιδικήσουμε στα τοπικά κανάλια όσο θέλετε.
      Τι λέτε στο νομοσχέδιο; Λέτε «Αστυνομία της Οικολογίας με ανάθεση αρμοδιοτήτων στην Αγροφυλακή» που ασκούνται ήδη από άλλες υπηρεσίες. Διαβάζω επί λέξει από το νομοσχέδιο: «Η Αγροφυλακή στις αγροτικές εκτάσεις ασκεί αρμοδιότητες για την αναδιάρθρωση των καλλιεργειών και την αναβάθμιση της δενδρώδους καλλιέργειας». Παρά πολύ ωραία!  Ό,τι δεν έκαναν οι διευθύνσεις γεωργίας  θα το κάνει η Αγροφυλακή! «Ασκεί αρμοδιότητες για την πρόληψη των φυτικών και ζωικών ασθενειών. Ασκεί επικουρικές αρμοδιότητες στην αποτροπή της υποβάθμισης της βιοποικιλότητας, στην έκδοση βεβαιώσεων ποσοτικών στοιχείων και χαρακτηριστικών φυτικού και ζωικού κεφαλαίου». Δηλαδή, το Ο.Σ.Δ.Ε., η ψηφιακή καταγραφή που γίνεται τώρα, δεν επαρκεί για τη Νέα Δημοκρατία, όπου με βάση αυτά απολογούμαστε στην Ευρωπαϊκή  Ένωση για τις επιδοτήσεις και θα έλθει η Αγροφυλακή να ασκήσει επικουρικές αρμοδιότητες! Δεν χρειάζονται στην Ελλάδα του 2007 αυτά, γίνονται από άλλες υπηρεσίες. Και βλέπω και κάτι άλλο στο νομοσχέδιο. Λέει: «επικουρικές αρμοδιότητες στον έλεγχο της τήρησης των προβλεπόμενων από το νόμο όρων και προϋποθέσεων για την απόκτηση της ιδιότητας του νέου αγρότη». Πάρα πολύ ωραία! Κάνει τριάμισι, τέσσερα χρόνια τώρα ο αγρότης να πάρει τις επιδοτήσεις, θα χρειάζεται, πέρα από τη γραφειοκρατία που  υπάρχει και που δεν γίνεται τίποτα για να μειωθεί, και μία βεβαίωση από την αγροφύλακα. Θαυμάσια! Τότε, αυτή την Αστυνομία της Οικολογίας πρέπει να την πείτε «Αστυνομία της επιπλέον ταλαιπωρίας του αγρότη». Αυτός θα ήταν ο πραγματικός όρος, αν ασκηθούν –γιατί εγώ πιστεύω ότι δεν μπορούν να ασκηθούν στην πράξη, γιατί οι άνθρωποι δεν είναι superman- αυτές οι αρμοδιότητες που βάλατε στα χαρτιά, στο νόμο, για να δημιουργήσετε μία εικόνα με τεχνάσματα ότι δεν θα επανασυστήσετε την Αγροφυλακή του 53, θα κάνετε κάτι που δεν έχει σχέση, ή έχει ελάχιστη σχέση με την Αγροφυλακή του παρελθόντος. 
      Τέθηκε και ένα θέμα ασφάλειας στην ύπαιθρο: Εκπλήσσομαι με αυτά που ακούω. Δεν μπορεί η αστυνομία να φυλάξει τα σπίτια στα χωριά και θα έλθει η Αγροφυλακή, πέρα απ’ όλα αυτά που λέει το νομοσχέδιο με τις αρμοδιότητες και σας είπα εν περιλήψει, γατί είναι πάρα πολλές, να φυλάει και τα σπίτια! Σας παρακαλώ πάρα πολύ, όλοι από χωριά είμαστε και ζούμε σε χωριά. Μην εκτίθεστε. Δημιουργείτε ένα Σώμα που δεν χρειάζεται. Θέλατε να προσλάβετε αυτούς του διαγωνισμού; Μπορούσατε να επιλέξετε άλλες λύσεις, που θα ήταν και καλύτερες για το σύστημα ασφάλειας στη χώρα, καλύτερες και για τους ίδιους θα ήταν οι συνθήκες εργασίες τους και θα είχαν να προσφέρουν κάτι. Γιατί τώρα, με αυτό τον αναχρονιστικό θεσμό, δεν προστίθεται τίποτε ούτε στην εμπέδωση της ασφάλειας στην ύπαιθρο, ούτε στην αναβάθμιση των παρεχόμενων υπηρεσιών προς τον αγρότη. Άλλα έχει ανάγκη ο αγρότης και δυστυχώς σε αυτήν την κατεύθυνση δεν κινείται η Κυβέρνηση με την πολιτική της.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ ( Ιωάννης Τραγάκης):  Ευχαριστούμε τον κ. Έξαρχο.
      Ο κ. Τσιόκας έχει το λόγο.
      ΘΕΟΧΑΡΗΣ ΤΣΙΟΚΑΣ: Κυρίες και κύριοι συνάδελφοι, όπως θα καταλάβατε στο τέλος του πολιτικού χρόνου της Νέας  Δημοκρατίας υπάρχει ένας πανικός. Η Νέα Δημοκρατία αφού κυβέρνησε για τους λίγους, για τα καρτέλ, για τους «ημέτερους», τώρα τρέχει να τακτοποιήσει τους κομματικούς της στρατούς, μπας και σώσει την παρτίδα των εκλογών. Δεν θα μπορέσει.
      Ο λαός είναι θυμωμένος, είναι εξαγριωμένος από αυτήν την πολιτική..  Δείτε τι κάνει η Νέα Δημοκρατία αυτό τον καιρό στα διόδια. Προσλήψεις σωρηδόν. Δείτε τι κάνει με τις προσλήψεις μέσω Ο.Α.Ε.Δ. Δείτε πώς απαξιώνει  την Αστυνομία, δείτε πώς «ιδρύει» ένα άσχετο Σώμα, την Αγροφυλακή. Πρόκειται για μία αγχώδη προσπάθεια της Νέας Δημοκρατίας, μήπως με συγκεκριμένες πολιτικές μπορέσει να ποδηγετήσει τον κομματικό της στρατό και να τον «διατάξει» στην εκλογική αναμέτρηση. Αλλά η Νέα Δημοκρατία το μόνο που θα καταγράψει σε αυτήν την πολιτική της διαδρομή, σε αυτήν την θλιβερή παρένθεση της διακυβέρνησής της, θα είναι ότι έφτιαξε ένα Υπουργείο Δημόσιας Τάξης «παντός καιρού». Αφού «κυβέρνησε» η Νέα Δημοκρατία για ένα χρόνο τώρα με το Υπουργείο Δημόσιας Τάξης, το Υπουργείο Παιδείας, ήλθε η ώρα να «κυβερνήσει» και το Υπουργείο Εσωτερικών και το Υπουργείο Αγροτικής Ανάπτυξης. Αυτό κάνει!
      Ντρέπεται η Νέα Δημοκρατία να πει τι έκανε στους αγρότες για τις επιδοτήσεις και τα δικαιώματα. Ντρέπεται η Νέα Δημοκρατία να πει γιατί δεν διαπραγματεύτηκε ο Πρωθυπουργός της χώρας με την Ε.Ε. για τον καπνό. Ντρέπεται η Νέα Δημοκρατία να  πει γιατί αύξησε το Φ.Π.Α.. Ντρέπεται η Νέα Δημοκρατία να πει για την ανασφάλεια στο εισόδημα των αγροτών. Ντρέπεται η Νέα Δημοκρατία να πει γιατί δεν προσέλαβε ούτε έναν γιατρό από το 2004 μέχρι σήμερα στα δημόσια νοσοκομεία. ‘Ηθελε βέβαια να κάνει δώρο το δημόσιο σύστημα υγείας στις υποχρεώσεις της, στην ιδιωτικοποίηση  μέσω της εμπορευματοποίησης της δημόσιας υγείας.
       Τώρα κύριε Υπουργέ, σας συνιστώ και κάτι άλλο, μετά την Αγροφυλακή κάντε ακόμα μία security πάλι με «ημέτερους» για να φυλάτε τα κουφάρια των νοσοκομείων, γιατί δεν έχετε προσλάβει γιατρό. Σας θυμίζω τρισήμισι χρόνια τώρα, για κάθε συνταξιούχο γιατρό του δημοσίου δεν υπάρχει ούτε ένας αντικαταστάτης μόνιμος γιατρός και στο νοσηλευτικό προσωπικό τα πράγματα είναι ακόμα χειρότερα. Κάθε μέρα οι καταγραφές γίνονται θλιβερές σε βάρος των πολιτών. Κάθε μέρα τα δημόσια νοσοκομεία αδειάζουν από αυτές τις πολιτικές. Γι’ αυτούς δεν είχατε λεφτά, αλλά για τους «αγροφύλακες» βρήκατε!
       Και όχι μόνο αυτό αλλά και η ανασφάλεια μεγαλώνει στον πολίτη. Να σας πω ένα παράδειγμα στο νομό μου; Υπάρχουν πάνω από οκτακόσιες ελλείψεις αστυνομικών στα νέα κέντρα που δημιουργήσατε, στα νέα αστυνομικά τμήματα. Υπάρχει ναι ή όχι, ένα μόνο περιπολικό σε κάθε τμήμα;  Σε ορισμένες περιπτώσεις δεν συμβαίνει αυτό!
      Να σας πω ένα παράδειγμα:  Χαριλάου – Τούμπα, Τούμπα – Τριανδρία,  ένα περιπολικό μόνο βγαίνει το βράδυ βάρδια κοινό! Θα σας πω για το Δήμο Εχέδωρου, πόσους αστυνομικούς έχετε; Πόσα περιπολικά διαθέτετε; Γι’ αυτούς δεν είχατε πόρους ώστε να διασφαλίσετε την ασφάλεια των πολιτών, αλλά για τους αγροφύλακες έχετε. Και ξέρετε κυρίες και κύριοι συνάδελφοι, τι «αγροφύλακες» προσλαμβάνει η Νέα Δημοκρατία; 
      Παράδειγμα: Σας διαβάζω:  «Εφημερίδα της Κυβέρνησης της Ελληνικής Δημοκρατίας» 8 Σεπτέμβρη ’93 πρόσκληση διαγωνισμού, πίνακας επιτυχόντων διοριστέων αγροφυλάκων κατά νόμο για πλήρωση θέσεων του κλάδου Υ.Ε. αγροφυλάκων! Αυτούς λοιπόν ισχυρίζεται, ο κύριος Υπουργός, ότι  θα κάνει «σύγχρονους αγροφύλακες μέσω της «διά βίου εκπαίδευσης», οι οποίοι θα ασχοληθούν κατά τα λεγόμενα του κυρίου Υπουργού με τη «διασφάλιση της βιώσιμης αγροτικής ανάπτυξης», με τα νησιά που είπε κάποιος συνάδελφος. Μήπως, κύριε Υπουργέ, πρέπει να τους κάνουμε και βατραχανθρώπους, να φυλάνε τα «σφουγγάρια»; Έλεος! 
      Αυτά είναι παράλογα πράγματα, είναι μεσαιωνικά. Δεν υπάρχει καμμία δομή αστυνόμευσης, σε καμμία προηγμένη χώρα του κόσμου που να έχει τέτοια χαρακτηριστικά. Όλες οι αστυνομεύσεις στον κόσμο γίνονται με συγκεκριμένα χαρακτηριστικά και απλές δομές. Στην Ελλάδα δημιουργείται παγκόσμια πατέντα! Είναι «πατέντα ημετερισμού» της Νέας Δημοκρατίας. Και όχι μόνο αυτό, το χειρότερο από όλα είναι ότι η Νέα Δημοκρατία γράφει στα παλιά της τα παπούτσια και το Σύνταγμα και τον Κώδικα που η ίδια ψήφισε για τους δήμους και τις κοινότητες. Λέει, λοιπόν, ο Κώδικας ότι «οι τοπικές υποθέσεις με πόρους και αρμοδιότητες ανατίθενται στην Τοπική Αυτοδιοίκηση». Δεν τους πειράζει, όμως, ότι ο  Υπουργός Δημόσιας Τάξης υποκαθιστά τον Υπουργό Εσωτερικών. Καμμία ενδοκυβερνητική αντίρρηση. Αρκεί να τακτοποιηθούν τα «γαλάζια παιδιά». Αυτό ήταν το πρόβλημα. Αυτή είναι ουσία. Και ας είναι Υ.Ε.! Αυτοί οι «νέου τύπου» αγροφύλακες θα εξασφαλίσουν τη «βιώσιμη ανάπτυξη» και παράλληλα «θα προλαμβάνουν και θα καταστέλλουν τα περιβαλλοντικά αδικήματα», διότι θα γίνουν και περιβαλλοντολόγοι και οικολόγοι κ.λπ..
      Πρόκειται για μία τεράστια παρόδια και καλείται η Εθνική Αντιπροσωπεία να συζητήσει γι’ αυτόν το νόμο που αποτελεί προσβολή για την εποχή που ζούμε. 
      Καμμία αντίρρηση, λοιπόν, κύριε Υπουργέ. Εάν θέλατε να μπούμε και σε αυτήν τη λογική  τη δική – σας προκάλεσε ο Κοινοβουλευτικός μας Εκπρόσωπος- καμμία αντίρρηση. Εάν θέλετε, λοιπόν, να εφαρμόσετε τη «δήθεν συνέχεια του κράτους», εφαρμόστε τη συνέχεια δίκαια για όλους. Δεν ξέρω με  ποια κριτήρια έγινε ο διαγωνισμός στην Αγροφυλακή το ‘93, ξέρω, όμως, ότι για το διαγωνισμό που έγινε πριν λίγα χρόνια για τους δασοπυροσβέστες, η προκήρυξη γινόταν με αντικειμενικά κριτήρια, με Α.Σ.Ε.Π. και αυτόν τον ακυρώσατε! 
	Εσείς τι μας απαντήσατε σήμερα; Ότι ο «δικός σας» κ. Φούρλας ήταν ανίκανος να ελέγξει ποιες αιτήσεις ήταν παράτυπες, και γι’ αυτόν το λόγο ακυρώσαμε το διαγωνισμό και δείξατε στους νέους της χώρας ότι στη θέση της αξιοκρατίας προτιμάτε τα «κονέ». Σας βολεύει αυτό. Η πραγματική αιτία της ίδρυσης της Αγροφυλακής είναι ότι θέλετε να βολέψετε μόνο τους «ημέτερους» γιατί δεν θέλετε να αποδώσετε δικαιοσύνη συνέχειας στο Κράτος κατά τα λεγόμενά σας, δικαιοσύνη στην ελληνική κοινωνία. Δεν σας ενδιαφέρει η ελληνική κοινωνία, δεν σας ενδιαφέρουν οι νέοι, σας ενδιαφέρουν μόνο τα «γαλάζια» παιδιά και πάνω σ’ αυτό «κυβερνάτε»! Γι’ αυτό έχει δίκιο ο Πρόεδρος Γ. Παπανδρέου που λέει ότι κυβερνήσατε για τους λίγους, για τα καρτέλ, για τους «ημέτερους», για τα «ομόλογα» και το δε κράτος το αντιμετωπίσατε ως λάφυρο. Λαφυραγωγείτε το κράτος! 
	Θέλετε να σας πω άλλο παράδειγμα ρουσφετιών για την O.T.E. PLUS; Ρωτήστε πόσους έχουν πάρει και πόσους «νοικιάζουν» στον Ο.Τ.Ε.. Είναι χιλιάδες. Το κάνετε λοιπόν παντού, είναι σύστημά σας, είναι η τελική σας επιδίωξη στο τέλος του πολιτικού σας χρόνου. Αυτό δεν σας το αναγνωρίζει η ελληνική κοινωνία, δεν το αποδέχεται. Για το ΠΑ.ΣΟ.Κ., η πρόταση για τη λειτουργία της Αστυνομίας είναι απλή!
      Η δομή πρέπει να είναι ξεκάθαρη και η πρότασή μας είναι πάρα πολύ καθαρή. Η αστυνόμευση της υπαίθρου, τα περιβαλλοντικά ζητήματα της υπαίθρου αντιμετωπίζονται με επιστημονικό προσωπικό, με Δημοτική Αστυνομία και η υπόλοιπη Αστυνομία πρέπει να μπει στον πραγματικό ρόλο της, να ασχοληθεί με την ασφάλεια των πολιτών. Επιτέλους κάντε το! 
      Δυστυχώς κάνατε το αντίθετο!
      Εγκαταλείψατε τη βόρεια Ελλάδα, εγκαταλείψατε την επαρχία, εγκαταλείψατε όλη την Ελλάδα. Δεν ασχολείστε με τα προβλήματα των πολιτών. Ασχολείστε ελλείψει πολιτικής με την υποκατάσταση των άλλων Υπουργείων και αυτό θα σας το καταλογίσει η ελληνική κοινωνία και της Νέας Δημοκρατίας στις εκλογές που έρχονται.
	Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Ιωάννης Τραγάκης): Το λόγο έχει η συνάδελφος κ. Τζάκρη.
	ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, η Νέα Δημοκρατία πιστή στις προεκλογικές της εξαγγελίες προχώρησε στην κατάθεση του νομοσχεδίου για την επανασύσταση της Αγροφυλακής. Νομίζω ότι φαντάζεται ότι έτσι κλείνει το μεγαλεπήβολο μεταρρυθμιστικό της έργο για την επανίδρυση του κράτους, ενός κράτους που μας γυρίζει στη δεκαετία του ΄50 αδιαφορώντας παντελώς για την πραγματική μεταρρύθμιση της Δημόσιας Διοίκησης και για την αναβάθμιση του δημοσίου τομέα που προεκλογικά εξήγγειλε η Νέα Δημοκρατία. Η πολιτική σκοπιμότητα για άλλη μία φορά έκαμψε τη νομιμότητα και τις ανάγκες για χρηστή διοίκηση. 
      Εν έτει 2007 και για να παρακολουθήσει και να ανταποκριθεί στις αυξημένες απαιτήσεις της σύγχρονης παγκοσμιοποιημένης οικονομίας και τεχνολογίας, η Νέα Δημοκρατία αναβιώνει μία υπηρεσία που πρωτοϊδρύθηκε στη χώρα μας το 1833, που έδρασε με τους γνωστούς όρους, τρόπους και με τις γνωστές μεθόδους στις δεκαετίες του ΄50 και του ΄60 και καταργήθηκε στη δεκαετία του ΄90. Έκτοτε κανένα μα κανένα πρόβλημα δεν δημιουργήθηκε από την κατάργησή της ούτε κανείς στην ελληνική ύπαιθρο αισθάνθηκε βαριά και ασήκωτη την έλλειψή της. Το αντίθετο μάλιστα, θα έλεγα, εκτός από τη Νέα Δημοκρατία που είναι νοσταλγός της παλιάς αστυνομοκρατούμενης Δεξιάς.
	Την πρόσληψη αστυφυλάκων μέσω των πανελληνίων εξετάσεων με κριτήρια αξιοκρατικά και όχι κομματικά φαίνεται πως δεν την αντέχει η Νέα Δημοκρατία. Ένα Σώμα απόλυτα ελεγχόμενο από τον κομματικό μηχανισμό, έτσι προφανώς η Νέα Δημοκρατία ονειρεύεται την Αγροφυλακή, έχοντας επικεφαλής απόστρατους και συνταξιούχους, πάντως κομματικά της στελέχη. Αυτό είναι ό,τι ταιριάζει καλύτερα στην ιδεολογία της. Πώς αλλιώς να εξηγήσει κάποιος το ότι σε μία εποχή που στην Ευρώπη το θέμα της περιβαλλοντικής προστασίας αλλά και της υγιεινής των τροφίμων αντιμετωπίζεται με τόση σοβαρότητα και με τόσους ειδικούς επιστήμονες όπως γεωπόνους, περιβαλλοντολόγους, οικονομολόγους, ειδικούς επιστήμονες ελέγχου της παραγωγικής και ποιοτικής διαδικασίας, η Νέα Δημοκρατία ευελπιστεί να λύσει το πρόβλημα στη χώρα μας και να συμβάλει στην παγκόσμια προσπάθεια για φύλαξη του περιβάλλοντος με τους αγροφύλακες και με διετή εκπαίδευσή τους εφ’ όλης της ύλης και όλης της γκάμας των επιστημών; Προφανώς μιλάμε για ανθρώπους-φαινόμενα, αφού οι άνθρωποι αυτοί με διετή εκπαίδευση στην Αγρονομική Ακαδημία θα διδάσκονται από γενικές αρχές αστικού, ποινικού και εμπραγμάτου δικαίου μέχρι μαθήματα φυτολογίας, γεωγραφίας, ζωολογίας, οικολογίας, ιστορίας, αρχαιολογίας, υδρονομίας, ακόμη και μαθήματα προανάκρισης. Στη συνέχεια έχοντας αποκτήσει όλες αυτές τις γνώσεις θα ελέγχουν τις γράνες μην τυχόν έχουμε διαρροές και χαλάσει κάποια άσφαλτος, όπως μας είπε και ο Υπουργός, κατά τη συζήτηση στην αρμόδια επιτροπή, προσπαθώντας και ο ίδιος επιχειρηματολογώντας να αιτιολογήσει την ανάγκη σύστασης αυτού του Σώματος. 
	Όλα αυτά σε μία ευρωπαϊκή χώρα μόνο ως ανέκδοτο θα μπορούσαν να λέγονται. Με τέτοια όμως νομοσχέδια η Νέα Δημοκρατία δυστυχώς αποκαλύπτεται πραγματικά γιατί, κύριοι της Κυβέρνησης, απ’ ό,τι φαίνεται, έχετε μία ιδιότυπη αίσθηση της ελληνικής πραγματικότητας, έχετε μία συγκεκριμένη αντίληψη για τη νοημοσύνη των Ελλήνων πολιτών και για τη συγκρότηση της ελληνικής κοινωνίας. 
      Την ώρα που τα νοσοκομεία της χώρας μας χαροπαλεύουν, απαξιώνονται και υπολειτουργούν από την τεράστια έλλειψη προσωπικού, την ώρα που νεογέννητα πεθαίνουν λίγες ώρες μετά την γέννησή τους στην Ελλάδα του 2007 από έλλειψη προσωπικού και εξοπλισμού, την ώρα που στα περισσότερα χωριά του Νομού Πέλλας, όπως ο Αρχάγγελος, η Περίκλεια, το Βορεινό, όλα χωριά της Ελληνικής μεθορίου, δεν υπάρχει ένας αγροτικός γιατρός για να καλύψει στοιχειωδώς τις ανάγκες των ηλικιωμένων κατοίκων, οι οποίοι αναγκάζονται να κάνουν χιλιόμετρα μέχρι την κοντινότερη πόλη για να πάνε στα νοσοκομεία της Έδεσσας και των Γιαννιτσών και στα πέντε Κέντρα Υγείας που δημιούργησε το ΠΑ.ΣΟ.Κ. στο νομό, για να βρουν εκεί πάλι το μεγάλο πρόβλημα της έλλειψης προσωπικού, ένας παθολόγος στο Κέντρο Υγείας της Αλμωπίας για τριάντα δύο χιλιάδες κατοίκους, την ώρα που οι γιατροί των νοσοκομείων αυτών έχουν να πληρωθούν τις εφημερίες τους εδώ και μήνες, η Κυβέρνησή σας θεωρεί αναγκαίο να προσλάβει αγροφύλακες. Για την Κυβέρνηση δεν είναι απαραίτητο να προσληφθούν εκπαιδευτικοί. Δεν είναι αναγκαίοι οι κοινωνικοί λειτουργοί. Δεν υπάρχει ένας κοινωνικός λειτουργός στην Νομαρχιακή Αυτοδιοίκηση Πέλλας. Δεν είναι επιστήμονες για να καθοδηγούν τους αγρότες, αλλά είναι κομματικοί εγκάθετοι της Νέας Δημοκρατίας για την επαρχία. 
      Αλήθεια, μπήκε κάποιος στον κόπο από εσάς να ρωτήσει τους κατοίκους της υπαίθρου πόσο χρήσιμους και πόσο απαραίτητους για την ανάπτυξη και την ασφάλεια της υπαίθρου θεωρούν οι αγρότες μας τους αγροφύλακες; Αντί να έχετε εκπονήσει ένα πρόγραμμα για τη βιώσιμη και ολοκληρωμένη ανάπτυξη της υπαίθρου, οικονομικά, κοινωνικά και οικολογικά, αντί να έχετε πρόγραμμα και όραμα για την ελληνική γεωργία και την προώθηση στη χώρα μας ενός ισχυρού αγροδιατροφικού τομέα, πρωτοπόρου στην εθνική μας οικονομία και ανταγωνιστικού στην εγχώρια αγορά, στα Βαλκάνια, στην Ευρώπη, σε όλο τον κόσμο, το μόνο που κάνετε καθ’ όλη τη διάρκεια της κυβερνητικής σας θητείας, είναι να διαχειρίζεστε τα δικαιώματα και μάλιστα με τρόπο αδιαφανή και προβληματικό, με εκατοντάδες αγρότες τον Ιούνιο μήνα να παραμένουν απλήρωτοι από τις επιδοτήσεις, φορτώνοντας επιπλέον τον αγρότη με βάρη, τα οποία είναι υποχρεωμένο να αναλάβει το κράτος. Τώρα αποφασίσατε να του εγκαταστήσετε στο σβέρκο και τον αγροφύλακα, όπως θα εκφραζόταν παραστατικά και ο λαός μας.
      Δεν βλέπετε, κύριοι της Κυβέρνησης, ότι με τις άστοχες πολιτικές σας τα τελευταία χρόνια στον αγροτικό τομέα η ύπαιθρος εγκαταλείπεται και οι καλλιέργειες συρρικνώνονται; Αναρωτηθήκατε άραγε σε τι θα χρησιμεύσει η Αγροφυλακή και ο αγροφύλακας, όταν με τις πολιτικές σας οι καλλιέργειες θα είναι ελάχιστες και οι αγρότες ακόμη λιγότεροι; 
      Δυστυχώς, δεν μπορείτε ούτε στοιχειωδώς να διαχειριστείτε τα θέματα της γεωργίας. Δεν έχετε πρόγραμμα και όραμα για το μέλλον της γεωργίας και της ελληνικής υπαίθρου, ή μάλλον έχετε συγκεκριμένο όραμα δεκαετίας του ’50, το όραμα που απέχει μακριά από το όραμα μιας σύγχρονης ευρωπαϊκής χώρας, το οποίο σας αφήνει παντελώς αδιάφορους, εάν και εφόσον δεν εξυπηρετεί τους μικροπολιτικούς και ρουσφετολογικούς σας σκοπούς. 
      Κύριοι της Κυβέρνησης, από ό,τι φαίνεται δεν έχετε αντιληφθεί ότι το σύστημα επιδοτήσεων στην Ελλάδα, όπως και στις άλλες ευρωπαϊκές χώρες, έχει αλλάξει εκ θεμελίων. Δεν έχετε αντιληφθεί ότι οι επιδοτήσεις δίνονται ανεξαρτήτως καλλιεργειών, ότι οι αγρότες μας χρειάζονται άλλα πράγματα από την φύλαξη των αγρών τους τύπου δεκαετίας του ’50.
      Για τη λήψη της επιδότησης βάσει δικαιωμάτων, απαραίτητη προϋπόθεση αποτελεί πράγματι η τήρηση περιβαλλοντολογικών όρων, η τήρηση των όρων της λεγόμενης πολλαπλής συμμόρφωσης. Ακόμα και οι γεωπόνοι του Υπουργείου Αγροτικής Ανάπτυξης δεν έχουν δεχθεί τη σωστή εκπαίδευση για τον έλεγχο της τήρησης των όρων αυτών και θέλετε να μας πείσετε, κύριοι Υπουργοί, ότι θα το κάνουν αυτό οι αγροφύλακες. Οργανώστε τις υπάρχουσες υπηρεσίες. Ενισχύστε τους οργανισμούς που είναι αρμόδιοι για το περιβάλλον, τη γεωργία, την κτηνοτροφία, την ασφάλεια της υπαίθρου και των τροφίμων με επιστήμονες και εξειδικευμένο προσωπικό. Έχουμε, δόξα τω Θεώ, αρκετό από αυτό, που δυστυχώς παραμένει άνεργο. Προσλάβετε κόσμο με αξιοκρατικά κριτήρια και διαφάνεια και πάψτε να ονειρεύεστε ένα κράτος συντήρησης και αστυνόμευσης, χωρίς όραμα προόδου και χωρίς προοπτική εκσυγχρονισμού και ανάπτυξης.
      Η αντιμετώπιση των σύγχρονων προβλημάτων της υπαίθρου, τα οποία είναι αναμφισβήτητα διαφορετικά από τις προηγούμενες δεκαετίες, χρειάζεται σίγουρα και σύγχρονες λύσεις και νέες μεθόδους. Ένα Σώμα Ασφαλείας είναι σήμερα αστείο να ισχυριστούμε ότι θα λύσει τα σύγχρονα προβλήματα στην ύπαιθρο, ότι θα βοηθήσει τη γεωργία και την κτηνοτροφία, ότι θα εξασφαλίσει την ποιότητα των τροφίμων και θα προστατέψει το περιβάλλον. 
      Την ώρα που η ύπαιθρος και κυρίως η παραμεθόριος χρειάζεται ενίσχυση και συντονισμό της Αστυνομίας, της Δημοτικής Αστυνομίας και των συνοριακών φρουρών, δημιουργείται ένα επιπλέον όργανο που θα περιπλέξει τα όρια της μεταξύ τους αρμοδιότητας και θα δημιουργήσει, αντί να λύσει επιπλέον προβλήματα. Εάν η ύπαιθρος χρειάζεται ασφάλεια και αστυνόμευση, ενισχύστε τα Σώματα Ασφαλείας. Δημιουργήστε τη Δημοτική Αστυνομία στους καποδιστριακούς δήμους και πάρτε εκεί τους χίλιους μη προσλαμβανόμενους του 1993, εάν θέλετε να τους κάνετε κάτι. 
      Εάν χρειάζεται το αγροτικό περιβάλλον προστασία, προσλάβετε γεωπόνους, περιβαλλοντολόγους, ειδικούς επιστήμονες. Εάν επιθυμείτε να διασφαλίσουμε την ποιότητα των αγροτικών προϊόντων, ενισχύστε και συντονίστε τις αρμόδιες υπηρεσίες του Υπουργείου Αγροτικής Ανάπτυξης και του Υπουργείου Ανάπτυξης. 
      Εάν επιθυμείτε να διασφαλίσετε τη βιώσιμη αγροτική ανάπτυξη, δώστε κατευθείαν στους αγρότες. Οργανώστε φορείς ενημέρωσης των αγροτών. Εκπαιδεύστε και καθοδηγείστε τους αγρότες, έτσι ώστε ν’ ανταποκριθούν στις απαιτήσεις της σύγχρονης αγοράς. Εάν έχετε πρόγραμμα για την αντιμετώπιση των έκτακτων καταστροφών, καθώς και για την καταστολή των αγροτικών και περιβαλλοντικών ατυχημάτων, ενισχύστε τις αρμόδιες υπηρεσίες που ήδη λειτουργούν στη χώρα μας. 
      Μόνο έτσι θα βοηθήσετε πραγματικά την ελληνική ύπαιθρο και τον Έλληνα αγρότη. Μόνο έτσι θα αποδείξετε ότι πραγματικά ενδιαφέρεστε για το καλό του και όχι για εφήμερα και περιστασιακά ρουσφετολογικά οφέλη.
	Σας ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Το λόγο έχει ο συνάδελφος, κ. Θεόφιλος Βασιλείου.
      ΘΕΟΦΙΛΟΣ ΒΑΣΙΛΕΙΟΥ: Κυρίες και κύριοι συνάδελφοι, μετά την αγόρευση των τριών τελευταίων ομιλητών της Αξιωματικής Αντιπολίτευσης, πιστέψτε με και τέτοια  ώρα που είναι, αισθάνομαι ότι δεν ζω σε χώρα πολιτισμένη κράτος-μέλος της Ευρωπαϊκής Ένωσης, δεν ζω σε χώρα ανεπτυγμένη, όπως είναι η Ελλάδα, δεν ζω σε μια χώρα πολιτισμού, αλλά ζω σε μια χώρα ρημαδιό, ρημαγμένη από την πολιτική των τριών τελευταίων ετών, ενώ ζούσαμε ένα παράδεισο και υπό αυτήν την έννοια δεχόμαστε, κατά τη λογική των συναδέλφων του ΠΑ.ΣΟ.Κ., ότι αυτόν τον παράδεισο απεμπόλησαν οι Έλληνες πολίτες το 2004 και επεζήτησαν την καταστροφή τους, η οποία τώρα επιβεβαιώνεται.
      Μπράβο σας! Ωραία πίστη στη δημοκρατία, ωραία πίστη στην πολιτική δύναμη που είναι κυρίαρχη στον τόπο, στη Νέα Δημοκρατία, γιατί σε αυτόν τον χώρο και σε αυτόν τον τόπο που ζούμε, αν μη τι άλλο τουλάχιστον, η κοινωνία μας αναμένει, από τις πολιτικές δυνάμεις του τόπου, ένα modus vivendi επικοινωνίας, ένα modus vivendi συνεργασίας και μια ενιαία εθνική στρατηγική συμπεριφορά. Είναι ντροπή να ακούγονται τέτοιες κουβέντες εδώ σ’ αυτήν την Αίθουσα και δυστυχώς και έξω στην κοινωνία της λογικής του απόλυτου μηδενισμού, της λογικής  της εγκληματικής καθ’ υμάς συμπεριφοράς αυτής της Κυβέρνησης σε αυτόν τον τόπο. Έλεος πλέον η φιλοπατρία σας, αγαπητοί συνάδελφοι και λυπάμαι ειλικρινά για τη μη αναγνώριση της δικής μας φιλοπατρίας. Είναι ντροπή για τη δημοκρατία.
      Κύριε Υπουργέ, αισθάνομαι ευτυχής γιατί υπερασπίζομαι αυτό το νομοσχέδιο. Και αισθάνομαι ευτυχής, διότι από τη μια αποτελεί δέσμευση της Κυβέρνησής μας, την οποία και υλοποιείτε και σας συγχαίρω γι' αυτό και βεβαίως γιατί αυτή η αρτιότητα, η πληρότητα, η νομοτεχνική τελειότητα μπορώ να πω του νομοσχεδίου, εντυπωσιάζει. Και σε σας και στις υπηρεσίες σας ανήκουν συγχαρητήρια. 
      Ήθελα να ρωτήσω, μιας και οι προηγούμενες αγορεύσεις ήταν λαύρες, οξύτατες, να μου απαντηθεί από τους επόμενους ομιλητές του ΠΑ.ΣΟ.Κ., ποιος από τη Δημοτική Αστυνομία, ποιος από το αστυνομικό Σώμα και ποιος από τη διεύθυνση αγροτικής ασφάλειας των νομαρχιών επιχειρεί σήμερα να καλύψει ανάγκες, όπως: Πρόληψη και καταστολή αξιοποίνων πράξεων που αφορούν το αγροτικό περιβάλλον, τα κτήματα, τα αρδευτικά ύδατα, την περιουσία του δημοσίου και των οργανισμών αυτοδιοίκησης που βρίσκονται στο αγροτικό περιβάλλον. Τις εκτιμήσεις των αγροζημιών, τη συμβιβαστική επίλυση των διαφορών, την άσκηση αστυνόμευσης για εφαρμογή διατάξεων που αφορούν προλήψεις πυρκαγιών, μολύνσεις, ρυπάνσεις εδάφους, διάθεση αποβλήτων και την παροχή συνδρομής σε άλλες διωκτικές αρχές για τη δίωξη της καλλιέργειας της διακίνησης και της εμπορίας των ναρκωτικών. Τη δίωξη της λαθρομετανάστευσης και την αντιμετώπιση της υποβάθμισης της βιοποικιλότητας. Ποιος, ποιος; Επιτέλους ας δοθεί μια απάντηση εδώ και όχι βερμπαλιστικές αναφορές του τύπου μπορεί να αντιμετωπιστεί η ασφάλεια στην ύπαιθρο από τις υπάρχουσες δυνάμεις. Τα αποτελέσματα δεν αναφέρθησαν.  
      Ήθελα να ρωτήσω την Αντιπολίτευση, γιατί τόσο μίσος και γιατί τόση ειρωνεία απέναντι σε μια  δέσμευση, την οποία έχει ψηφίσει ο ελληνικός λαός. Αυτό δεν το σέβεστε; Πότε μας κατηγορείτε ότι δεν τηρούμε τις δεσμεύσεις και όταν τις τηρούμε μας κατηγορείτε γιατί τις τηρούμε. Έλλειψη δημοκρατικής ευαισθησίας. Εγώ το σημειώνω, η δημοκρατία δεν είναι ταμπέλα. 
      Κατάργηση της αγροφυλακής ν.1481/84. Γιατί έγινε; Εγώ κάνω προσωπικές εκτιμήσεις, υποκειμενικές πολιτικού χαρακτήρα. Πρώτον, έγινε γιατί επιχειρήθηκε ασυδοσία στο κράτος και στην περιφέρεια. Έγινε γιατί υπήρξε σαφής και συγκεκριμένη ιδεοληπτική αντίθεση για οτιδήποτε ένστολο σε αυτόν τον τόπο τότε. 
      Και εγώ εκτιμώ πως έγινε και για την άναρχη και ανεξέλεγκτη καταβολή των επιδοτήσεων της Ευρωπαϊκής Ένωσης, που εδίδοντο υπό την μορφή παροχών και ψηφοσυλλεκτικής συμπεριφοράς.
      Αλήθεια, ποιος μπορεί να μου απαντήσει; Εκτός από τις επιδοτήσεις για την αγροτική περιφέρεια, που τώρα κόπτεστε και χύνετε κροκοδείλια δάκρυα που δεν χύνατε μέχρι το 2004, τι κάνατε; Πείτε μου μία αναδιάρθρωση καλλιέργειας που πετύχατε, πείτε μου ένα στόχο που βάλατε με βάση τις δυνατότητες της Ευρωπαϊκής Ένωσης και τον υλοποιήσατε εδώ στην Ελλάδα. Δεν θα βρείτε.
      Μας κατηγορείτε για τις αγροτικές επιδοτήσεις και τις καθυστερήσεις τους; Εφαρμογή της απόφασης του 2003 με πρόταση της Κυβέρνησης Σημίτη στη Σύνοδο Κορυφής της Θεσσαλονίκης. Αυτός ο Κανονισμός ψηφίστηκε και αυτός τηρείται σήμερα. Και εσείς να ήσασταν, τον ίδιο Κανονισμό θα εφαρμόζατε.
      ΑΝΤΩΝΙΟΣ ΦΟΥΣΑΣ: Και Υπουργός Εξωτερικών ο κ. Παπανδρέου.
      ΘΕΟΦΙΛΟΣ ΒΑΣΙΛΕΙΟΥ: Και Υπουργός των Εξωτερικών ο κ. Παπανδρέου, δεν υπάρχει καμμία αμφιβολία γι’ αυτό.
      Όσον αφορά την αποκατάσταση των χιλίων διακοσίων, θα ήθελα να πω, κυρίες και κύριοι συνάδελφοι, ότι πολλοί εκ των χιλίων διακοσίων παρακολουθούν αυτήν τη συζήτηση έντονα από τα θεωρεία της Εθνικής Αντιπροσωπείας και τριάμισι χρόνια τώρα παρακολουθούσαν και παρακολουθούν με αγωνία αυτήν την πορεία. Δεν ήλπιζαν τίποτα από εσάς, όταν χάθηκε η Κυβέρνηση της Νέας Δημοκρατίας το 1993. Ανέμεναν την καρατόμησή τους και εσείς την επιβεβαιώσατε αυτήν την καρατόμηση με το ν.2190, που τον ονομάσατε δημοκρατικό νόμο του Πεπονή, κατά το ήμισυ. Γιατί από το άρθρο 25 και επέκεινα έχουμε να μιλήσουμε για ένα νόμο που κομματικοποίησε επισήμως το ελληνικό κράτος. Εσείς ξέρετε, όταν μιλάτε για «γαλάζια» παιδιά. Δεν είναι ντροπή; Στη δημοκρατία τα όποια παιδιά, «κόκκινα», «κίτρινα», «μπλε», «γαλάζια», δεν έχουν θέση; Ποιοι είστε εσείς που τους αποκλείετε το δικαίωμα να καταλαμβάνουν θέσεις στο δημόσιο; Ποιοι είστε εσείς που παίρνετε και την ταμπέλα της δημοκρατίας και δεν επιτρέπετε νομοθετικές ρυθμίσεις προς αυτήν την κατεύθυνση; Είναι ντροπή να χωρίζετε τα παιδιά της ελληνικής νεολαίας σε «πράσινα» και «γαλάζια». 
      Όμως, πρέπει να υπενθυμίσω στο Βήμα της Εθνικής Αντιπροσωπείας ότι, δυστυχώς, οι μισοί Έλληνες έμειναν απέξω από το κράτος για είκοσι χρόνια τώρα. Αυτήν την αδικία δεν ζητήσατε ποτέ να αρθεί, για να αποκαταστήσουμε τουλάχιστον τη δημοκρατία σε αυτόν τον τόπο.
      Παραλληλίζετε με τις ελλείψεις σε νοσηλευτικό προσωπικό. Όμως, θέλω να ρωτήσω και να μου απαντήσει κάποιος το εξής: Πείτε μου, σας παρακαλώ, λέτε να μη διαμορφώσουμε και να μη δημιουργήσουμε την Αγροφυλακή, γιατί έχουμε ελλείψεις σε νοσηλευτικό προσωπικό. Μάλιστα. Γιατί έχουμε ελλείψεις; 
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Γιατί τρία χρόνια τώρα δεν έχετε κάνει ούτε μία πρόσληψη. Έχουν συνταξιοδοτηθεί, αλλά δεν έχουν αναπληρωθεί.
      ΠΡΟΕΔΡΕΥΩΝ (Ιωάννης Τραγάκης):  Παρακαλώ πολύ!
      ΘΕΟΦΙΛΟΣ ΒΑΣΙΛΕΙΟΥ: Τώρα έγιναν αυτές οι ελλείψεις; Γιατί το 2004 είχαμε πληρότητα; 
      ΠΡΟΕΔΡΕΥΩΝ (Ιωάννης Τραγάκης): Καμμία διακοπή παρακαλώ.
      ΘΕΟΦΙΛΟΣ ΒΑΣΙΛΕΙΟΥ: Θέλω να ρωτήσω και κάτι άλλο. Είπατε ότι δεν λειτουργήσαμε προς την κατεύθυνση να πάρουμε αστυνομικό προσωπικό, να έχουμε περισσότερους αστυνομικούς. Θαυμάσια. Και το νοσηλευτικό προσωπικό ήδη βρίσκεται σε εξέλιξη και ο Υπουργός έχει ζητήσει αύξηση της αστυνομικής δύναμης. Θέλω, όμως, να ρωτήσω το εξής: Όταν καταργήθηκε η Χωροφυλακή και συνεχωνεύθη η Αστυνομία Πόλεων με τη Χωροφυλακή, στο Νομό Αχαΐας υπήρχαν χίλιες πεντακόσιες οργανικές θέσεις και σήμερα υπάρχουν οκτακόσιες. Δεν είναι όλες αυτές κατειλημμένες, αλλά τότε γιατί καταργήθηκαν;
      Θέλω να ευχαριστήσω θερμά το ΠΑ.ΣΟ.Κ. και τον Πρόεδρό του που ειδικά σ' αυτό το θέμα και σε όλα τα υπόλοιπα φροντίζουν να έχει όσο το δυνατόν άνετη νίκη ο Καραμανλής τις επόμενες εκλογές. Θέλω να ευχαριστήσω θερμά τον Πρόεδρο του ΠΑ.ΣΟ.Κ. και εσάς που χειριστήκατε αυτό το ζήτημα με αυτόν το σεβασμό στην αγροτική περιφέρεια και να σας πω ότι όσες κραυγές και αν βγάζετε, ο κόσμος γνωρίζει και οι πολίτες εκτιμούν και τις προσπάθειες και τα αποτελέσματα. Για εσάς, έχω να πω ότι μωραίνει Κύριος ον βούλεται απολέσαι. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Κατσιφάρας.
      ΑΠΟΣΤΟΛΟΣ ΚΑΤΣΙΦΑΡΑΣ: Αγαπητέ Αχαιέ συνάδελφε, το ΠΑ.ΣΟ.Κ., όπως έκανε τη μεγάλη ανατροπή το 1993, όταν σας άφησε μία μικρή παρένθεση στη χώρα, θα την κάνει και σήμερα με το Γιώργο τον Παπανδρέου. Και πάλι Παπανδρέου θα σας φέρει στο ίδιο επίπεδο, να είστε μια νέα παρένθεση. 
      ΙΩΑΝΝΗΣ ΜΠΟΥΓΑΣ: (Δεν ακούστηκε)
      ΑΠΟΣΤΟΛΟΣ ΚΑΤΣΙΦΑΡΑΣ: Κάνετε λάθος. Πηγαίνετε στην ιστορική μνήμη. Από Παπανδρέου μείνατε ιστορική παρένθεση, από το νέο Παπανδρέου θα είστε μία νέα παρένθεση.
      ΘΕΟΦΙΛΟΣ ΒΑΣΙΛΕΙΟΥ: Καραμανλής και Παπανδρέου…
      ΑΠΟΣΤΟΛΟΣ ΚΑΤΣΙΦΑΡΑΣ: Εμείς, αγαπητέ Βασιλείου, δεν αμφισβητήσαμε τη φιλοπατρία σας. Δεν το κάναμε ποτέ. Εμείς αυτό που κάνουμε σήμερα είναι να υπενθυμίσουμε τη βαθιά συντηρητική σας πολιτική. Εμείς αυτό που λέμε είναι ότι το νομοσχέδιο που έχετε φέρει είναι βαθιά συντηρητικό, είναι ρουσφετολογικό, είναι πελατειακό, είναι ξεπερασμένο, μακριά από τις ανάγκες της κοινωνίας, της παραγωγικής διαδικασίας της χώρας και της υπαίθρου. Είναι ένα νομοσχέδιο παρωδία και λυπάμαι που από το Βήμα της Βουλής θα πω ότι προσβάλλει τη νοημοσύνη του ελληνικού λαού. 
      (Στο σημείο αυτό την Προεδρική Έδρα καταλαμβάνει ο Β’ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ).
      Αλήθεια, εσείς οι οπαδοί του μικρού κράτους, κύριε Υπουργέ, πώς αντιλαμβάνεστε αυτήν την αντίληψη με πέντε, έξι χιλιάδες νέους δημόσιους υπαλλήλους που δεν θα προσφέρουν αυτά που πραγματικά έχει ανάγκη η ύπαιθρος; Πού θα πάτε αυτό το κόστος; Στον ελεύθερο επαγγελματία, στο συνταξιούχο; Θα το μεταφέρετε στον εργαζόμενο; Αντιλαμβάνεστε ότι είναι πολύ μεγάλο κόστος για μια υπηρεσία που δεν χρειάζεται, προκειμένου να υπηρετήσετε, όπως είπαν πολλοί συνάδελφοι από τη Νέα Δημοκρατία, το βασικό αξιακό πυρήνα της παράταξής σας. 
       Πράγματι, κύριε Υπουργέ, χώρα χωρίς ύπαιθρο δεν υπάρχει.  Τo δυστύχημα είναι ότι εσείς υπενθυμίζετε ότι δεξιά παράταξη χωρίς δραγάτη στα χωριά δεν μπορεί να υπάρχει. Δεξιά παράταξη χωρίς έμμισθο κομματάρχη δεν μπορεί να  υπάρχει. Αυτά υπενθυμίζετε. Και όλα αυτά θα τα μεταφέρετε στον τακτικό προϋπολογισμό, δηλαδή το μάρμαρο και το κόστος στον Έλληνα πολίτη. 
      Κύριε Υπουργέ, όταν μεταφέρετε την εξουσία –και εδώ είναι η βασική μας ιδεολογική και πολιτική διαφορά - σε κατασταλτικούς μηχανισμούς, μάχεστε. Όταν εμείς μεταφέραμε την εξουσία στο λαό μέσα από την αποκέντρωση με τον Α’ και Β’ βαθμό Τοπικής Αυτοδιοίκησης, εσείς καταψηφίσατε και υπονομεύατε. Αυτές είναι οι διαφορές μας. Όπου ενισχύαμε το λαό και τη λαϊκή βούληση και δύναμη, εσείς το υπονομεύατε. Όπου θέλετε μηχανισμό χειραγώγησης, εσείς τον ενισχύετε. Αυτές είναι βαθιές διαφορές μας ως παρατάξεις. 
      Υπάρχουν πράγματι προβλήματα σήμερα στην ύπαιθρο και μάλιστα μεγάλα. Υπάρχουν προβλήματα ανασφάλειας. Γιατί όμως υπάρχει ανασφάλεια; Έχουν δοθεί οι επιδοτήσεις Ιούνιο μήνα, που σε δέκα μέρες ολοκληρώνεται όλη η διαδικασία; Θα υπάρχει ανασφάλεια. Ξέρουν σήμερα οι Έλληνες αγρότες πώς θα κατανεμηθούν τα ατομικά δικαιώματα που είναι δική τους περιουσία; Γνωρίζει κάποιος Έλληνας αγρότης σήμερα πώς θα γίνει αυτή η κατανομή; Όχι. γνωρίζει επίσης σήμερα ο αγροτικός πληθυσμός ότι το εισόδημά του έχει μειωθεί κάθετα τα τελευταία χρόνια και βεβαίως υπάρχει ανασφάλεια. Έχουν αυξηθεί τα αγροτοεφόδια. Το Φ.Π.Α. -δόξα τω Θεώ- τον ανεβάσατε. Άλλα υποσχόσασταν. Γιατί δε τηρήσατε αυτήν την υπόσχεση; 
      Απλά, κύριοι Βουλευτές της Νέας Δημοκρατίας και κύριε Υπουργέ, χάνετε τις εκλογές. Το βλέπετε και τρέχετε να μπαλώσετε βολεύοντας ακόμα κάποιους «ημέτερους». Αυτό ακριβώς κάνετε. 
      Επίσης, υπάρχει πρόβλημα ασφάλειας στην ύπαιθρο. Εσείς όμως είστε Υπουργός Δημόσιας Τάξης.  Γιατί δεν ενισχύετε τα αστυνομικά τμήματα; Άλλος έχει την ευθύνη; Εσείς την έχετε και δεν κάνετε τίποτα. Εγώ γνωρίζω στην Αχαΐα ότι δέκα φορές έχουμε κάνει ερωτήσεις και επερωτήσεις όχι μόνο εγώ αλλά και οι συνάδελφοι από τη Νέα Δημοκρατία.       
Προβλέπεται 50% κάτω από τη σύνθεση. Σε όλα τα χωριά υπάρχει πρόβλημα ασφάλειας. Θα έρθει ο αγροφύλακας να λύσει το πρόβλημα της ασφάλειας; Σοβαρολογούμε; Θα πάνε δύο αγροφύλακες σε κάθε καποδιστριακό δήμο, ο ένας θα είναι φρουρά μέσα και ο άλλος θα κάνει μία βόλτα σε ένα-δύο χωριά και θα λύσει το πρόβλημα της ασφάλειας; Νομίζετε ότι αυτά που λέτε τα πιστεύει ο κόσμος της υπαίθρου και ο ελληνικός λαός; 
      Υπάρχει και θέμα αβεβαιότητας. Γιατί υπάρχει θέμα αβεβαιότητας; Γιατί δεν μπορεί να χτίσετε μια νέα πολιτική στην ύπαιθρο και στα χωριά με την Αγροφυλακή. Δεν μπορείτε δηλαδή να χτίσετε ένα νέο παραγωγικό προσανατολισμό στο γεωργικό τομέα με μηχανισμούς καταστολής, είναι αντιφατικό. 
      Θέλετε μηχανισμούς ελέγχου και εποπτείας; Βεβαίως. Και υπάρχουν μηχανισμοί, κύριε Υπουργέ. Υπάρχει πρόβλημα σήμερα σε ό,τι αφορά το σεβασμό στο περιβάλλον; Βεβαίως υπάρχει. Αν θέλουμε να έχουμε μια ποιοτική γεωργία, πρέπει να προστατεύσουμε το περιβάλλον μας. Το περιβάλλον το προστατεύεις με πολιτικές -όχι με κατασταλτικό μηχανισμό, αυτή είναι ξεπερασμένη αντίληψη- ή όταν θα έχεις φιλικό τον πολίτη στο περιβάλλον, όταν θα είναι μέρος της οικονομικής διαδικασίας, όταν θα έχεις εργαλεία με επιστημονική προσέγγιση. Μα, με συγχωρείτε, με ποιο εξοπλισμό θα πάει να κάνει ανάλυση ο αγροφύλακας; Συμπαθέστατος, εγώ δεν έχω πρόβλημα με τα παιδιά, κανένα. Και θα μπορούσε να υπάρχει και οποιαδήποτε άλλη λύση, να είναι σήμερα στη Δημοτική Αστυνομία όλοι. Αλήθεια, πιστεύει κάποιος ότι θα προστατεύσει το περιβάλλον με μηχανισμό καταστολής; 
      Εγώ νομίζω, κύριε Πρόεδρε, ότι η πολιτική σας είναι πολιτική μικρών οριζόντων, αντικειμενικά. Χάνεται μια μεγάλη ευκαιρία. Θα πετύχετε να έχετε έναν κομματάρχη σε κάθε καποδιστριακό δήμο, θα τον χάσετε μετά από την ταξικότητα της κοινωνίας, γιατί έχετε μια δεύτερη πολιτική που μονίμως περιορίζετε τις οικονομικές δυνατότητες από την κοινωνία και ταυτόχρονα θα έχετε υπονομεύσει τις πραγματικές ανάγκες στην ύπαιθρο. Λέμε ότι ο κόσμος στην ύπαιθρο είναι και γερασμένος. Το «Βοήθεια στο Σπίτι» πώς το αντιμετωπίζετε; Ποια είναι η ευαισθησία σας; Και εννοώ η ευαισθησία της Κυβέρνησης. 
      ΠΑΡΘΕΝΑ ΦΟΥΝΤΟΥΚΙΔΟΥ: ...(Δεν ακούστηκε)
      ΑΠΟΣΤΟΛΟΣ ΚΑΤΣΙΦΑΡΑΣ: Είναι στους δρόμους και απλήρωτοι οκτώ μήνες, συναδέλφισσα, εδώ και οκτώ μήνες απλήρωτοι, όπως και οι αγροτικές επιδοτήσεις. Αυτή είναι η πραγματικότητα. Μην ενοχλείστε.  Αυτή είναι η πραγματικότητα. Αλήθεια, ποια είναι η ευαισθησία σας για τους παιδικούς σταθμούς στην ύπαιθρο; Ποια είναι η ευαισθησία σας; Έχετε κανέναν προγραμματισμό; 
      Δυστυχώς, κύριε Πρόεδρε, το νομοσχέδιο είναι κατώτερο των αναγκών της χώρας, ξεπερασμένο, μεσαιωνικό μπορώ να το χαρακτηρίσω, δεν έχει να προσθέσει τίποτα, απλά να βολέψει ο κάθε Βουλευτής της Νέας Δημοκρατίας πέντε με επτά άτομα για να κάνει εκλογές. Αυτό, όμως, είναι έγκλημα το 2007 και το πληρώνει ο ελληνικός λαός. Είναι έγκλημα. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κατσιφάρα. 
      Το λόγο έχει ο κ. Τσαντούλας. 
      ΔΗΜΗΤΡΙΟΣ ΤΣΑΝΤΟΥΛΑΣ: Κύριε Πρόεδρε, κυρίες και κύριοι, κύριε Υπουργέ, δεν ξέρω εάν πρέπει να ανησυχώ που δεν αισθάνομαι τη νοημοσύνη μου προσβεβλημένη από το νομοσχέδιο αυτό, από αυτό το μεσαιωνικό, νομίζω το είπε ο προηγούμενος ομιλητής, κάτι που αισθάνεται ο προλαλήσας συνάδελφος.
      Βέβαια, αναφορές σ' αυτό το νομοσχέδιο έχουν γίνει σ’ αυτήν την Αίθουσα πάρα πολλές φορές, τουλάχιστον κάθε φορά που συζητάμε θέματα υγείας. Και κανείς, βέβαια, εδώ μέσα δεν είναι δυνατόν να αρνηθεί την αναγκαιότητα πρόσληψης νοσηλευτικού προσωπικού. Σήμερα ακούσαμε και για γιατρούς, που δεν είναι τόσο απαραίτητοι. 
      Αλλά σήμερα συζητάμε ένα νομοσχέδιο του Υπουργείου Δημοσίας Τάξεως, που θα πρέπει να το προσεγγίσουμε από τη θετική του πλευρά και να απαντήσουμε σε ορισμένα πρακτικά ερωτήματα, όπως: Είναι χρήσιμος και αποτελεσματικός ο αγροφύλακας, όπου ακόμα υπάρχει; Υπάρχουν σήμερα διάφορα κενά, που δεν καλύπτονται από τις αστυνομικές ή άλλες αρχές; Λύνονται εύκολα κάποια καθημερινά -όχι πολύ σοβαρά στην αρχή - προβλήματα του αγροτικού πληθυσμού; Και το σπουδαιότερο, νιώθει ο αγρότης ότι δεν είναι μόνος; Νιώθει ασφάλεια για την περιουσία του, αλλά και για την οικογένειά του; 
      Ελπίζω ότι ο καθένας από εμάς έχει κάνει, πριν μιλήσει εδώ, αυτό που θα έπρεπε, δηλαδή να κουβεντιάσει με αγρότες, της περιοχής του κατά προτίμηση, αλλά και με υπάρχοντες αγροφύλακες. Η δική μου εμπειρία από αυτήν την επαφή είναι ότι ο αγρότης αναζητά τον «παλιό αστυνόμο» της υπαίθρου, τον παλιό αγροφύλακα, το μέλος της μοναδικής δημόσιας υπηρεσίας που είναι διασκορπισμένη στην ύπαιθρο, αυτόν που συχνά είναι σε θέση, γνωρίζοντας τόπους, ανθρώπους, μεθόδους, τακτικές και συνήθειες, να δώσει λύσεις σε συνηθισμένα προβλήματα, καθημερινά πολλές φορές, που συχνά συνδέονται ιδιαίτερα με κάποιες περιοχές. 
      Ενδεικτικά θα αναφέρω τις ζωοκλοπές, παρ΄ ότι σήμερα έχουν υποβαθμιστεί στη συζήτηση, στην Κρήτη, όπου υπάρχουν μεγάλα κενά στην Αγροφυλακή και όπου ομαδικές διαμαρτυρίες των κατοίκων για την έλλειψή της έχουν συχνά γίνει πρωτοσέλιδο θέμα, κυρίως επί κυβερνήσεων του κ. Σημίτη. Ξέρουμε ότι οι ιδιωτικές μηνύσεις συνήθως δεν πείθουν. Στις αγροτικές περιοχές η Αστυνομία δεν έχει συγκεκριμένη αρμοδιότητα και έτσι είναι δύσκολο στον αγρότη να καταλάβει και να ξέρει πού να απευθυνθεί για κάποιο θέμα του. Και τα συνηθισμένα απλά προβλήματα, όπως η μετακίνηση οροσήμων σήμερα, που η γη έχει πάρει μεγάλη αξία, έγιναν πολύ σοβαρά, αφού και μικρή μετακίνηση ενός οροσήμου αντιπροσωπεύει πολλές φορές σημαντικό οικονομικό μέγεθος. 
      Ακόμη, τα τελευταία χρόνια έχουμε όλοι συνειδητοποιήσει τη μεγάλη σημασία της προστασίας του περιβάλλοντος, αλλά και της συνεχώς αυξανόμενης μετακίνησης οικονομικών δραστηριοτήτων προς την περιφέρεια. Επακόλουθο αυτών είναι να αυξάνεται συνεχώς το ενδιαφέρον των κατοίκων των αστικών περιοχών για την ύπαιθρο, κάτι που είναι διεθνές φαινόμενο, συμβαίνει και για ατομικούς λόγους, αλλά και σε σχέση με τον τουρισμό και σε σχέση με το θεσμό της παραθεριστικής κατοικίας. 
      Το νομοσχέδιο που συζητάμε, έρχεται σαν λογικό επακόλουθο, για να αντιμετωπίσει και ανάγκες που αφορούν στην ασφάλεια της περιουσίας και των δικαιωμάτων των πολιτών της υπαίθρου. Αλλά επιπλέον, κάτι που θεωρώ σημαντικότερο, έρχεται να ορίσει αρμοδιότητες για την προστασία του περιβάλλοντος, για τη διατήρηση των χαρακτηριστικών του και ιδιαίτερα για την πρόληψη της ρύπανσης, της μόλυνσης και της καταστροφής του. Δηλαδή, στοχεύει κυρίως στη διατήρηση των περιβαλλοντικών συνθηκών που επιδρούν στην υγεία και στην υγιεινή διαβίωση, όχι μόνον των κατοίκων της υπαίθρου, αλλά κατ’ επέκταση και των κατοίκων των πόλεων, όπως υποδεικνύουν διατάξεις που σχετίζονται με τη μόλυνση του εδάφους, με τη ρύπανση, με τα απόβλητα, με τη χρήση φυτοφαρμάκων, με τη χρονική απόσταση μεταξύ ραντίσματος και συλλογής και άλλα. 
      Και η Αγροφυλακή είναι κυρίως προληπτικός και όχι κατασταλτικός μηχανισμός, όπως υπεστήριξε ο εισηγητής του Κομμουνιστικού Κόμματος. Πολύ σωστά το νομοσχέδιο περιλαμβάνει και αρμοδιότητες για την υποβοήθηση άλλων Σωμάτων Ασφαλείας και κρατικών αρχών για την προστασία των αρχαιολογικών θησαυρών και μνημείων, για τη δίωξη της αρχαιοκαπηλείας, της λαθρομετανάστευσης, της εμπορίας ναρκωτικών και, επίσης, όλα τα αναγκαία για τη διατήρηση της ιστορικής και εθνικής κληρονομιάς, αλλά και για την προστασία της κοινωνικής ελευθερίας και της δημόσιας υγείας.
      Πριν τελειώσω, θα ήθελα να τονίσω, πρώτον, τη σημασία της ύπαρξης εντοπιότητας στην πρόσληψη του προσωπικού. Θα ενισχύσει την τοπική κοινωνία και με την αξιοποίηση νέων, που θα έχουν τη δυνατότητα να ασχοληθούν με έργο σημαντικό και στην περιοχή τους. 
      Δεύτερον, την αποκατάσταση της σοβαρής αδικίας από την κυβέρνηση του ΠΑ.ΣΟ.Κ. με την πρόσληψη των επιτυχόντων του διαγωνισμού του 1993. 
      Τρίτον, την αύξηση του ορίου ηλικίας από τα τριάντα πέντε στα τριάντα οκτώ, κάτι που ήθελα να προτείνω, πριν ακούσω ότι ο κύριος Υπουργός το έκανε δεκτό. Και ακόμη, θα ήθελα να προτείνω, κύριε Υπουργέ, την αξιοποίηση ως διευθυντών και της περιφέρειας των αγρονομικών διευθυντών, που προκύπτουν από το νομοσχέδιο, των οποίων οι γνώσεις είναι επαρκείς αφού είναι κάτοχοι πανεπιστημιακών πτυχίων.
      Κυρίες και κύριοι συνάδελφοι, πιστεύω ότι το νομοσχέδιο που συζητάμε, προάγει την ομαλή, εύρυθμη και ασφαλή διαβίωση στις αγροτικές περιοχές και μπορεί να ενταχθεί στις γενικότερες ενέργειες της Κυβέρνησης για τη στήριξη της ελληνικής περιφέρειας. Γι’ αυτόν το λόγο το υπερψηφίζω.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσαντούλα.
      Ήθελα να σας παρακαλέσω, για να μιλήσουν …
      ΠΑΡΘΕΝΑ ΦΟΥΝΤΟΥΚΙΔΟΥ: Επί της διαδικασίας, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ένα λεπτό, κυρία συνάδελφε. 
      Για να μιλήσουν ακόμα ο κ. Κοντογιάννης, η κ. Κόρκα-Κώνστα, ο κ. Φούσας, ο κ. Αμπαζιώτης και ο κ. Σγουρίδης –αυτοί δηλαδή που είναι μέσα στην Αίθουσα, οι άλλοι προφανώς δεν είναι εδώ- θα παρακαλούσα …
      ΜΑΞΙΜΟΣ ΧΑΡΑΚΟΠΟΥΛΟΣ: Είμαστε και άλλοι εδώ.
      ΠΡΟΕΔΡΕΥΩΝ (Γεώργιος Σούρλας): Δεν προτείνω να πάρουμε απόφαση. Απλά, προτείνω αυτοπεριορισμό, αν μπορείτε δηλαδή να μιλήσετε λιγότερο από οκτώ λεπτά. 
      ΠΑΡΘΕΝΑ ΦΟΥΝΤΟΥΚΙΔΟΥ: Κύριε Πρόεδρε, όλοι-όλοι είμαστε εφτά Βουλευτές παρόντες μέσα στην Αίθουσα. Νομίζω ότι με μία μικρή παράταση του χρόνου, θα μπορούσαμε να μιλήσουμε όλοι.
      ΠΡΟΕΔΡΕΥΩΝ (Γεώργιος Σούρλας): Δεν υπάρχει καμμία περίπτωση γι’ αυτό.
      ΠΑΡΘΕΝΑ ΦΟΥΝΤΟΥΚΙΔΟΥ: Ούτως ή άλλως, η δωδεκάτη βραδινή θα ξεπεραστεί. 
      ΠΡΟΕΔΡΕΥΩΝ (Γεώργιος Σούρλας): Κυρία Φουντουκίδου, είστε στον κατάλογο μετά από δέκα συναδέλφους. 
      ΠΑΡΘΕΝΑ ΦΟΥΝΤΟΥΚΙΔΟΥ: Λείπουν, κύριε Πρόεδρε. Άλλωστε δεν μιλώ μόνο για τον εαυτό μου. Είναι εφτά Βουλευτές παρόντες.
      ΠΡΟΕΔΡΕΥΩΝ (Γεώργιος Σούρλας): Δεν  πρέπει να υπερβούμε τον προβλεπόμενο χρόνο.
      ΠΑΡΘΕΝΑ ΦΟΥΝΤΟΥΚΙΔΟΥ: Αφού υπερβαίνουμε τη δωδεκάτη…
      ΠΡΟΕΔΡΕΥΩΝ (Γεώργιος Σούρλας): Ας μη χάνουμε χρόνο. 
      Το άρθρο 108 προβλέπει εξάωρη συζήτηση. Δεν μπορεί κανένα προεδρείο και καμμία απόφαση της Ολομέλειας να το παραβιάσει. Σε άλλες διαδικασίες μπορούμε να έχουμε παράταση του χρόνου. Παράκληση αυτοπεριορισμού, ώστε να μιλήσουν και οι πέντε συνάδελφοι.
      Κύριε Κοντογιάννη, έχετε το λόγο.
      ΓΕΩΡΓΙΟΣ ΚΟΝΤΟΓΙΑΝΝΗΣ: Η ανάγκη επανασύστασης της Αγροφυλακής είναι ένα ζήτημα ζωτικής σημασίας για την ελληνική ύπαιθρο και αυτό, με δεδομένο το ότι είμαστε μια χώρα με πλούσιους φυσικούς πόρους, αγροτική και τουριστική οικονομία, που δυστυχώς, όμως, στον τομέα της περιβαλλοντικής προστασίας υπολείπεται των Ευρωπαίων εταίρων της, με όλες τις οικονομικές και πολιτικές επιπτώσεις που αυτό συνεπάγεται.
      Νέα δεδομένα εισάγονται στην αγροτική καλλιέργεια και την αγροτική πραγματικότητα, όπως η βιολογική γεωργία και κτηνοτροφία, οι ανανεώσιμες πηγές ενέργειες, η σοβαρή ανάγκη αστυνόμευσης των αρδευτικών υδάτων, αλλά και η διαφύλαξη της αγροτικής περιουσίας, η αλόγιστη χρήση λιπασμάτων και απαγορευμένων φυτοφαρμάκων, η μόλυνση και ρύπανση του αγροτικού περιβάλλοντος, η χρήση γενετικώς τροποποιημένων οργανισμών, η καλλιέργεια διαφόρων φυτών, όπως η ινδική κάνναβις. 
      Με όλες αυτές τις δραστηριότητες που προανέφερα, ασφαλώς δεν ασχολείται η Αστυνομία ή για να ασχοληθεί, πρέπει να υπάρξει καταγγελία. Και όλοι γνωρίζουμε ότι το κόστος αντιμετώπισης όλων των παραπάνω φαινομένων παθογένειας είναι πολλαπλάσιο της πρόληψής των, ενώ οι δυσμενείς επιπτώσεις τους δεν μπορούν να αποτιμηθούν σε χρηματικές μονάδες ή να αποζημιωθούν υλικά. 
      Φυσικά περιττεύει να αναφέρω τις παράνομες ρίψεις αποβλήτων στα ποτάμια και τις θάλασσες της πατρίδας μας, όπως και την παράνομη απόληψη αδρανών υλικών, με καταστροφικές συνέπειες για το οικοσύστημα και τον άνθρωπο, που είναι άμεσος αποδέκτης των συνεπειών.
      Με την ίδρυση του νέου Σώματος, στόχος μας είναι να τεθεί ένα τέλος στην ασυδοσία και τη γενικευμένη ατιμωρησία που επικρατεί στην ελληνική ύπαιθρο. Οι αστυνόμοι του περιβάλλοντος, σε συνεργασία με τον τοπικό πληθυσμό, θα προφυλάσσουν τον τόπο τους, που θα είναι άλλωστε και ο τόπος καταγωγής και διαμονής τους, ο τόπος που θα ζουν οι ίδιοι και τα παιδιά τους, ο τόπος που γεννήθηκαν, αγαπούν και είναι υποχρεωμένοι να παραδώσουν άθικτο στις επόμενες γενιές.
      Κύριε Πρόεδρε, πέρα από κυβερνητικά προγράμματα και κυβερνητικές προθέσεις, πολλές φορές τις πολιτικές αποφάσεις τις καθορίζει η ίδια η ζωή και σήμερα η ζωή επιβάλλει τη δημιουργία της Αγροφυλακής. 
      Μη μένετε, κύριοι συνάδελφοι του ΠΑ.ΣΟ.Κ., στις λέξεις και μη διακατέχεστε από πολιτικά κόμπλεξ που πηγάζουν από το παρελθόν. Δεν είναι δυνατόν ένα κόμμα, που θεωρείται δημοκρατικό, να δηλώνει ότι θα καταργήσει το Σώμα της Αγροφυλακής, όταν έλθει στην εξουσία.
      Μην κάνετε και πάλι το ίδιο λάθος. Στις δημοκρατίες υπάρχει συνέχεια του κράτους. Μόνο ολοκληρωτικά καθεστώτα και κόμματα έρχονται να καταργήσουν και να ανατρέψουν ριζικά αποφάσεις δημοκρατικά εκλεγμένων κυβερνήσεων. Θεωρείτε τους εαυτούς σας εκπροσώπους τέτοιου κόμματος; Πιστεύω πως όχι.
      Η πραγματικότητα είναι αυτή που επιβάλλει, κυρίες και κύριοι συνάδελφοι, τη δημιουργία του Σώματος της Αγροφυλακής. Το ζητούν οι κάτοικοι της υπαίθρου. Το απαιτούν οι ανάγκες της σύγχρονης κοινωνίας, που επιβάλλουν την καλύτερη αστυνόμευση της περιφέρειας και την προστασία του περιβάλλοντος. Αν έχετε προτάσεις για βελτίωση του Σώματος, να τις καταθέσετε.
          Η στείρα άρνηση όμως, από την οποία διακατέχεσθε, το μόνο που δημιουργεί στους πολίτες, είναι το συναίσθημα του φόβου για το τι τελικά πρεσβεύετε και για το τι θα πράξετε, εάν κάποια στιγμή έρθετε στην εξουσία. Εύχομαι, όταν έρθει αυτή η ώρα –γιατί στις δημοκρατίες τα κόμματα εναλλάσσονται στην εξουσία- να επικρατήσουν ωριμότερες σκέψεις και περισσότερο δημοκρατικές. Γιατί, επαναλαμβάνω, την επανασύσταση του Σώματος της Αγροφυλακής την επιβάλλουν οι ανάγκες της ζωής στην ύπαιθρο. Και τις ανάγκες αυτές, ένα κόμμα που βρίσκεται κοντά στην κοινωνία, δεν μπορεί να τις παραβλέπει.
       Όλοι ξέρουμε ότι το 1994 το ΠΑ.ΣΟ.Κ. με συνοπτικές διαδικασίες διέλυσε την Αγροφυλακή, παραβλέποντας μάλιστα το ότι είχε δημοσιευθεί στην Εφημερίδα της Κυβερνήσεως ο κατάλογος με τους χίλιους διακόσιους επιτυχόντες. Το ποιοι ήταν οι λόγοι που οδήγησαν το ΠΑ.ΣΟ.Κ. στη διάλυση της Αγροφυλακής, δεν είναι της παρούσης να το αναλύσουμε, αν και πλέον έχει αποδειχθεί ότι αν υπήρχε η Αγροφυλακή και μέλη της μετείχαν στις επιτροπές επιτοπίων ελέγχων για τα προγράμματα της Ευρωπαϊκής Ένωσης, δεν θα ήταν δυνατόν σε πολλούς φίλους της προηγούμενης κυβερνήσεως να δηλώνουν ό,τι ήθελαν και να παίρνουν επιδοτήσεις για ανύπαρκτες καλλιέργειες. Χαρακτηριστικό παράδειγμα είναι το χάος, που δυστυχώς εξακολουθεί να επικρατεί στο Ελαιοκομικό Μητρώο. 
      Κύριε Πρόεδρε, η ανάπτυξη της περιφέρειας, που όλοι επιδιώκουμε, φέρνει και προβλήματα και η αστυνόμευση αποτελεί αδήριτη ανάγκη. Γι’ αυτό πιστεύω ότι αντιπροσωπεύω όλη την Ηλεία, κύριε Υπουργέ, όταν απευθύνομαι σ’ εσάς και σας επαναφέρω την πρόταση που από το φθινόπωρο του 2005 είχαμε συζητήσει και από το Φεβρουάριο του 2006 σας έχω καταθέσει, ότι η Αγρονομική Ακαδημία, που προβλέπει το νομοσχέδιο, πρέπει να λειτουργήσει σε μια περιοχή, η οποία θα παρέχει στους εκπαιδευόμενους την ευκαιρία να αποκτήσουν πλήρεις γνώσεις για τις ιδιαιτερότητες και τα προβλήματα του χώρου που θα κληθούν να υπηρετήσουν, μια περιοχή όπως είναι ο Νομός Ηλείας, του οποίου η αγροτική παραγωγή αποτελεί το σημαντικότερο μοχλό της οικονομίας του.
      ΠΑΡΘΕΝΑ ΦΟΥΝΤΟΥΚΙΔΟΥ: Όχι περισσότερο από την Πέλλα. 
      ΓΕΩΡΓΙΟΣ ΚΟΝΤΟΓΙΑΝΝΗΣ: Συγκεκριμένα, η ίδρυση της Ακαδημίας πρέπει να γίνει στην Ανδρίτσαινα, η περιοχή της οποίας είναι ιδανική για την ανάπτυξη τέτοιου είδους δραστηριοτήτων, αφού και σε ορεινό όγκο βρίσκεται, αλλά και εύκολη πρόσβαση στην πεδινή Ηλεία έχει.
      Επιπλέον, η εγκατάσταση σπουδαστών στην περιοχή θα ενισχύσει την τοπική οικονομία και θα δώσει κίνητρα για τη συγκράτηση του τοπικού πληθυσμού στις εστίες του. Η πεδιάδα της Ηλείας είναι η μεγαλύτερη σε έκταση στην Πελοπόννησο και είναι πλούσια σε υδάτινους πόρους. Οι υδροβιότοποι του Καϊάφα και του Κοτυχίου Στροφιλιάς, τα μοναδικής ομορφιάς δάση της περιοχής και ιδιαίτερα της Φολόης, της Κάπελης, απειλούνται. Η επιλογή της Ηλείας, λοιπόν, μπορεί να δώσει την ευκαιρία στους σπουδαστές να αποκτήσουν πολύτιμη εμπειρία σε κάθε επίπεδο, συντελώντας ταυτόχρονα στην προστασία των οικοσυστημάτων. 
      Παράλληλα, όπως και κάθε άλλη αγροτική περιοχή, έτσι και η Ηλεία, αντιμετωπίζει σημαντικά προβλήματα που αφορούν στη μόλυνση των αρδευτικών υδάτων από λιπάσματα και απαγορευμένα φυτοφάρμακα, στις καταπατήσεις της αγροτικής περιουσίας και στις παράνομες καλλιέργειες. 
      Κύριε Πρόεδρε, με την ελπίδα ότι η πρόταση για την ίδρυση Ακαδημίας Αγροφυλακής στην Ανδρίτσαινα θα γίνει αποδεκτή από τον κύριο Υπουργό, θέλω να τον ευχαριστήσω εκ των προτέρων και να  του εκφράσω την ικανοποίηση της ελληνικής υπαίθρου για την υλοποίηση της προεκλογικής μας δέσμευσης.
      Κλείνω, επισημαίνοντας ότι η υπερψήφιση του νομοσχεδίου που συζητούμε, αποτελεί καθήκον για κάθε εκπρόσωπο του λαού, που πάνω από μικροκομματικά συμφέροντα και σκοπιμότητες θέτει το συμφέρον εκείνων που έχει ταχθεί να υπηρετεί: των πολιτών.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κοντογιάννη. Εγώ σπεύδω να σημειώσω την αντίδραση της κ. Φουντουκίδου και του κ. Καρασμάνη, που φαίνεται ότι διεκδικούν και για το νομό τους την Ακαδημία
      ΠΑΡΘΕΝΑ ΦΟΥΝΤΟΥΚΙΔΟΥ: Εγγράφως και επιμόνως!
      ΙΩΑΝΝΗΣ ΜΠΟΥΓΑΣ: Κύριε Πρόεδρε, προλάβαμε. Τι να κάνουμε; 
      ΠΡΟΕΔΡΕΥΩΝ (Γεώργιος Σούρλας): Το λέω αυτό, γιατί δεν θα μπορέσουν να μιλήσουν απόψε. Οι άλλοι, έχετε τη δυνατότητα να εκφράσετε την επιθυμία σας ή την έχετε διατυπώσει.
	Η κ. Κόρκα-Κώνστα έχει το λόγο.
	ΑΘΗΝΑ ΚΟΡΚΑ-ΚΩΝΣΤΑ: Ευχαριστώ, κύριε Πρόεδρε.
      Κυρία και κύριοι συνάδελφοι, όντως συζητάμε ένα σημαντικότατο σχέδιο νόμου του Υπουργείου Δημοσίας Τάξεως σε σχέση με την προστασία του περιβάλλοντος και την ταυτόχρονη μέριμνα για την αγροτική ασφάλεια και την εποπτεία της περιφέρειας. Δεν νομίζω ότι υπάρχει κανείς που να μην αναγνωρίζει την ανάγκη ασφάλειας στην περιφέρεια. Και αυτοί, δεν είναι μόνο οι κάτοικοι της υπαίθρου. Δεν είναι μόνο οι αγρότες, είναι και αυτοί που ζουν σε αστικά κέντρα, σε πόλεις, αλλά ζουν οι γονείς τους στο χωριό και έχουν την περιουσία τους στο χωριό και στην ύπαιθρο. 
      Eίναι κοινή παραδοχή ότι από την εποχή που καταργήθηκε η ελληνική Αγροφυλακή και οι αρμοδιότητες αστυνόμευσης υπαίθρου υπήχθησαν σε άλλους φορείς  και στα αστυνομικά τμήματα, δημιουργήθηκαν προβλήματα στο χώρο της αγροτικής ασφάλειας. 
      Γνωρίζουμε ότι υπήρχαν φθορές αγροτικής περιουσίας, κλοπές καρπών, εμπρησμοί καλλιεργειών, καταπατήσεις εκτάσεων, αυθαίρετες διελεύσεις από εκτάσεις, ανεξέλεγκτη χρήση των υδάτινων πόρων και των φυτοφαρμάκων και αυτό είχε σαν συνέπεια την υποβάθμιση και την καταστροφή του περιβάλλοντος.
      Θα πρέπει να θυμηθούμε εδώ ότι το 1990 έγινε μια σοβαρή προσπάθεια ανασύστασης της Αγροφυλακής, αλλά αυτή δεν ολοκληρώθηκε, διότι καταργήθηκε από την επόμενη κυβέρνηση το 1993 –την κυβέρνηση του ΠΑ.ΣΟ.Κ.- με μεταφορά αρμοδιοτήτων σε άλλες υπηρεσίες. Αποτέλεσμα; Η δημιουργία του αισθήματος εγκατάλειψης της υπαίθρου, το οποίο είναι έντονο. 
      Αντιλαμβανόμαστε όλοι ότι η ασφάλεια του πολίτη της υπαίθρου είναι ένα αγαθό, το οποίο έχουμε υποχρέωση να του προσφέρουμε. Εκεί στερούνται της φύλαξης. Ενώ μιλάμε για όλη την προσπάθεια που κάνουν τα αστυνομικά τμήματα που είναι εγκατεστημένα στα μεγάλα αστικά κέντρα, στερείται η ύπαιθρος. Άρα, εκεί μιλάμε για μία ανισότητα. Μιλάμε για πολίτες δύο διαφορετικών ταχυτήτων, όπου υπάρχει ανασφάλεια και μη ενημέρωση για τόσα ζητήματα. 
      Ταυτόχρονα, εμείς είμαστε και εδώ, μέσα στο Κοινοβούλιο, πρεσβεύουμε και μιλάμε για αναγέννηση και για ανασυγκρότηση της υπαίθρου. Αυτά τα δύο δεν ταιριάζουν και δεν μπορούν να συνυπάρξουν. Πρέπει, λοιπόν, να βοηθηθεί η ύπαιθρος. Τα σοβαρά προβλήματα της αγροτικής ασφάλειας δεν είναι δυνατόν να αντιμετωπίζονται αποτελεσματικά εκ του μακρόθεν. 
      Παραδείγματα έχουμε όλοι οι συνάδελφοι, γιατί όλοι προερχόμαστε από περιφερειακούς νομούς. Και ο Νομός Κορινθίας –νομός με αγροτικές περιοχές- μας δίνει αντίστοιχα παραδείγματα περιοχών. Και εγώ η ίδια προέρχομαι από αγροτική οικογένεια. Πάντοτε ο αγροφύλακας ήταν ο συμπαραστάτης, ο γνώστης και ο άνθρωπος που βρισκόταν μπροστά σε όλα τα προβλήματα.
      Η νέα διακυβέρνηση, κυρία και κύριοι συνάδελφοι, της Νέας Δημοκρατίας είχε υποχρέωση, όπως ακριβώς εξήγγειλε και προεκλογικά ο Πρόεδρος και Πρωθυπουργός κ. Κώστας Καραμανλής, να καλύψει αυτό το μεγάλο κενό. Γι’ αυτό και συμπεριέλαβε στο πρόγραμμά της και ανταποκρίνεται σ’ αυτήν την υποχρέωση της ίδρυσης της Αγροφυλακής, που είναι και υποχρέωση και καθήκον όλων μας απέναντι στην ύπαιθρο. 
      Αυτό το κενό, λοιπόν, καλύπτει το συζητούμενο σήμερα σχέδιο νόμου. Πρόκειται για μια συγκροτημένη υπηρεσία, μ’ έναν κεντρικό σχεδιασμό, με πολλές αρμοδιότητες διευρυμένες και με αποστολή που περιγράφεται μέσα στο σχέδιο νόμου αναλυτικά και όσον αφορά την αστυνόμευση και εφαρμογή των κανόνων για την αγροτική ασφάλεια, αλλά ταυτόχρονα και όσον αφορά την πρόληψη και καταστολή αγροτικών και περιβαλλοντολογικών αδικημάτων, τη συμμετοχή επίσης και τη συμπαράσταση σε έκτακτες ανάγκες και σε προβλήματα που δημιουργούνται, την αποτροπή καλλιέργειας φυτών παραγωγής ναρκωτικών ουσιών, τη συμμετοχή ταυτόχρονα, την ενθάρρυνση και την ενημέρωση του αγρότη για ενδεδειγμένες μεθόδους καλλιέργειας.
      Ένα βασικό χαρακτηριστικό, το οποίο αναφέρθηκε, είναι το θέμα της πρόσληψης του προσωπικού. Στην πρόσληψη του προσωπικού αναφέρεται η εντοπιότητα. Είναι πάρα πολύ βασικό, γιατί έγινε κριτική γι’ αυτό. Αυτή προσφέρει το πλεονέκτημα της γνώσης από τους κατοίκους της κάθε μιας περιοχής. Ξέρει, εκείνος που έχει γεννηθεί και έχει ζήσει πολλά χρόνια σε μια περιοχή, έχει «χαρτογραφήσει» την περιοχή, μπορεί να βοηθήσει σε μια δυσκολία, γνωρίζει περισσότερο, όπως γνώριζε και παλιά ο αγροφύλακας, ποιοι είναι οι ιδιοκτήτες του καθενός κομματιού και στα τμήματα της υπαίθρου, είναι γνώστης και μπορεί να προστατεύσει αποτελεσματικά την ύπαιθρο.
      Κύριοι συνάδελφοι, θα ήθελα να σταθώ σε κάποια σημεία που αναφέρθηκαν κυρίως από συναδέλφους του ΠΑ.ΣΟ.Κ. κατά τη διάρκεια της συζήτησης και στην επιτροπή, αλλά και εδώ, στην Αίθουσα του Κοινοβουλίου. Ούτε λίγο ούτε πολύ ειπώθηκε ότι η Κυβέρνηση προχώρησε στην ίδρυση της Αγροφυλακής, προκειμένου μόνο και μόνο να ικανοποιήσει το θέμα της πρόσληψης των χιλίων περίπου αγροφυλάκων που εκκρεμούσε από το 1993. 
      Είναι πραγματικό ζήτημα, όντως. Νομίμως έπρεπε να είχαν προσληφθεί, γιατί η πρόσληψή τους είχε δημοσιευτεί και στην Εφημερίδα της Κυβερνήσεως. Εσείς, όμως, τότε που γίνατε κυβέρνηση, κύριοι συνάδελφοι του ΠΑ.ΣΟ.Κ., δεν καταργήσατε το Σώμα. Μεταβιβάσατε αρμοδιότητες και έπρεπε αυτούς τους ανθρώπους να τους είχατε προσλάβει και να τους χρησιμοποιήσετε σε άλλους τομείς. Αυτό δεν έγινε τότε. Για μένα, αυτό ονομάζεται απαράδεκτη, κομματική, εμπαθής συμπεριφορά. 
      Σήμερα η Κυβέρνηση μπορεί να ικανοποιήσει το δικαιότατο αίτημα αυτών των πολιτών, αλλά δεν μπορούμε να αφορίζουμε και να απαξιώνουμε την ίδρυση και τη λειτουργία του Σώματος της Αγροφυλακής με τόση προσφορά, μόνο και μόνο γι’ αυτόν το σκοπό. Δεν είναι έτσι. Απαραίτητη είναι η Αγροφυλακή στην ύπαιθρο και πολύ σωστά πρέπει να προσληφθούν αυτοί οι άνθρωποι, οι οποίοι είχαν αδικηθεί το 1993.
      Θέλω να σταθώ και σ΄ ένα άλλο θέμα, στο θέμα της συνέντευξης. Η επιλογή γίνεται με αντικειμενικά κριτήρια, όπως ειπώθηκε. Το ανέφεραν και οι συνάδελφοι και ο εισηγητής μας ο κ. Μπούγας και ο κύριος Υπουργός. Δεν μπορεί, όμως, να μην υπάρχει και η συνέντευξη, γιατί εκεί εκτιμάται ο κάθε ένας υποψήφιος. Και πόσω μάλλον, όταν είναι αυτός που η πολιτεία θα του εμπιστευτεί την ασφάλεια του πολίτη της υπαίθρου. Και πάρα πολλοί από αυτούς, κατά τον κανονισμό, είναι ένοπλοι. 
      Εσείς, όμως –και είναι εντυπωσιακό- κύριοι συνάδελφοι του ΠΑ.ΣΟ.Κ., είστε εντελώς αρνητικοί. Είναι αυτό που λέμε «όχι σε όλα». Αρνείστε την επανασύσταση μιας απόλυτα αναγκαίας υπηρεσίας.
      Επίσης, λυπάμαι ιδιαίτερα που ακούστηκαν εδώ απαξιωτικά λόγια από συναδέλφους του ΠΑ.ΣΟ.Κ. για τους αγροφύλακες, όχι μόνο γι’ αυτούς που θα προσληφθούν μελλοντικά, αλλά και για εκείνους που υπηρετούσαν κατά το παρελθόν επί σειρά δεκαετιών και βρίσκονταν κοντά στο πλευρό του πολίτη της υπαίθρου, που τους εμπιστευόταν και ο αγρότης και ο κτηνοτρόφος και ο υλοτόμος και ο μελισσοκόμος.
      Εν κατακλείδι, η ανασύσταση της Αγροφυλακής με τη σύγχρονη μορφή και τις σύγχρονες αρμοδιότητες, είναι αναγκαία και απαιτείται. Το απαιτεί η σύγχρονη εποχή, το απαιτεί η προστασία του περιβάλλοντος, το οποίο το δανειστήκαμε από τα παιδιά μας. 
      Λυπάμαι ιδιαίτερα, γιατί ακούστηκε ότι όταν γίνει κυβέρνηση το ΠΑ.ΣΟ.Κ., θα καταργήσει την Αγροφυλακή. Ο ελληνικός λαός το αντιλαμβάνεται αυτό το θέμα και σας πληροφορώ, κύριοι συνάδελφοι, ότι θα αργήσει πάρα πολλές τετραετίες να κρίνει έτσι.
      Κλείνοντας, θέλω να υπενθυμίσω κάτι. Οι περισσότεροι είμαστε πολιτικοί της περιφέρειας και θα βρεθούμε στα χωριά του νομού μας. Αναρωτηθείτε τι θα πείτε στους αγρότες συμπολίτες σας για την προστασία της περιουσίας τους και για την ασφάλειά τους, όταν διατείνεστε ότι θα καταργήσετε το Σώμα της Αγροφυλακής.
      Ανεξάρτητα, λοιπόν, από την ενάντια θέση που μπορεί να έχετε, η ελληνική περιφέρεια θέλει αυτό το Σώμα, η ελληνική περιφέρεια το περιμένει εναγωνίως. Το έδειξαν και τα ψηφίσματα από τα δημοτικά και νομαρχιακά συμβούλια. Γι’ αυτό, φυσικά, υπερψηφίζω το σχέδιο νόμου για την επανίδρυση της Αγροφυλακής.
       Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε την κ. Κόρκα.
      Ο κύριος Υπουργός έχει το λόγο για μια σύντομη παρέμβαση τριών λεπτών.
      ΙΩΑΝΝΗΣ ΒΛΑΤΗΣ: Κύριε Πρόεδρε,…
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης):  Να μην κλείσω τη συνεδρίαση, κύριε συνάδελφε;
      ΙΩΑΝΝΗΣ ΒΛΑΤΗΣ:  Αν είναι να κλείσει ο Υπουργός τη συνεδρίαση, θα παρακαλούσα να μιλήσω για ένα μόνο λεπτό, μια και στερηθήκαμε το δικαίωμα της δευτερολογίας. 
      ΠΡΟΕΔΡΕΥΩΝ (Γεώργιος Σούρλας):  Δεν είναι δυνατόν να λέτε ότι σας στέρησε το Προεδρείο τη δυνατότητα. Το Προεδρείο δεν κάνει τίποτα άλλο, παρά εφαρμόζει τον Κανονισμό. Σας παρακαλώ πάρα πολύ. Και ανοχή υπάρχει να μιλήσουν ακόμα τρεις, που κανονικά δεν πρέπει να μιλήσουν. Ο Κοινοβουλευτικός σας Εκπρόσωπος προκάλεσε το πρόβλημα. Να περιορίσουμε το χρόνο και να μιλήσετε. Ζητάτε ευθύνες από το Προεδρείο; Σας παρακαλώ πολύ! 
      ΙΩΑΝΝΗΣ ΒΛΑΤΗΣ:  Εγώ δεν ζήτησα κάτι παράλογο. Ζήτησα για ένα λεπτό το λόγο, πριν κλείσει ο Υπουργός.
      ΠΡΟΕΔΡΕΥΩΝ (Γεώργιος Σούρλας):  Θα έχετε για ένα λεπτό το λόγο, μην απευθύνετε όμως κατηγορία στο Προεδρείο. Να την απευθύνετε στον Κοινοβουλευτικό σας Εκπρόσωπο.
      ΙΩΑΝΝΗΣ ΒΛΑΤΗΣ: Δεν κατηγόρησα κανένα. Σας ζήτησα, αν είναι να κλείσει η συζήτηση με τον Υπουργό, για ένα μόνο λεπτό το λόγο, πριν να μιλήσει ο Υπουργός. 
      ΠΡΟΕΔΡΕΥΩΝ (Γεώργιος Σούρλας):  Εντάξει. Τώρα, μιλάτε σωστά.
      ΙΩΑΝΝΗΣ ΒΛΑΤΗΣ:  Ούτε σας κατηγόρησα ούτε είπα τίποτα άλλο. 
      ΠΡΟΕΔΡΕΥΩΝ (Γεώργιος Σούρλας):  Μην κάνετε, όμως, κριτική στο Προεδρείο ότι καταστρατηγεί τη λειτουργία του Κοινοβουλίου.
      Κύριε Υπουργέ, ακούστε. Στις 00.10’ τελειώνει η συνεδρίαση. Επειδή, όμως, είναι εδώ στην Αίθουσα πολλές ώρες οι συνάδελφοι, είπα και προηγουμένως, να μιλήσει ο κ. Φούσας, ο κ. Σαμπαζιώτης και ο κ. Σγουρίδης. 
      ΠΑΡΘΕΝΑ ΦΟΥΝΤΟΥΚΙΔΟΥ: Αν υπάρχει παράταση, τότε να μιλήσουμε και εμείς.
      ΠΡΟΕΔΡΕΥΩΝ (Γεώργιος Σούρλας): Όχι, κυρία Φουντουκίδου, δεν θα μιλήσετε όλοι. Θέλετε να κλείσουμε στις 00.10΄ ή να μιλήσουν ακόμα τρεις; Δεν υπάρχουν άλλα περιθώρια.
      ΠΑΡΘΕΝΑ ΦΟΥΝΤΟΥΚΙΔΟΥ:  Μα, με συγχωρείτε, κύριε Πρόεδρε….
      ΠΡΟΕΔΡΕΥΩΝ (Γεώργιος Σούρλας): Κυρία Φουντουκίδου, σας παρακαλώ. Δεν είστε μόνο εσείς εδώ. Πριν από σας είναι ο κ. Καρασμάνης, δίπλα ο κ. Χαρακόπουλος.
      ΠΑΡΘΕΝΑ ΦΟΥΝΤΟΥΚΙΔΟΥ: Να μιλήσουμε όλοι. 
      ΠΡΟΕΔΡΕΥΩΝ (Γεώργιος Σούρλας): Δεν γίνεται. Όχι. Σας παρακαλώ, πάρα πολύ. Αν παραταθεί ο χρόνος, θα κλείσει η συνεδρίαση στις 00.10΄ . 
      ΠΑΡΘΕΝΑ ΦΟΥΝΤΟΥΚΙΔΟΥ: Αν παραβιάσετε τον Κανονισμό, να τον παραβιάσετε για όλους. 
      ΠΡΟΕΔΡΕΥΩΝ (Γεώργιος Σούρλας):  Δεν παραβιάζουμε κανένα Κανονισμό. 
      Κυρία Φουντουκίδου, δείξτε επιτέλους κατανόηση.
      ΠΑΡΘΕΝΑ ΦΟΥΝΤΟΥΚΙΔΟΥ:  Κατανόηση δείχνω. 
      ΠΡΟΕΔΡΕΥΩΝ (Γεώργιος Σούρλας): Δείξτε κατανόηση. Δηλαδή, αν μιλήσετε εσείς, δεν θα μιλήσει ο κ. Καρασμάνης ή ο κ. Χαρακόπουλος που είναι εδώ;
      ΠΑΡΘΕΝΑ ΦΟΥΝΤΟΥΚΙΔΟΥ: Όλοι να μιλήσουμε. 
      ΠΡΟΕΔΡΕΥΩΝ (Γεώργιος Σούρλας): Όλοι; Αυτό δεν μπορεί να γίνει.
      ΠΑΡΘΕΝΑ ΦΟΥΝΤΟΥΚΙΔΟΥ:  Μα, είμαστε πέντε.
      ΠΡΟΕΔΡΕΥΩΝ (Γεώργιος Σούρλας): Μα, σας παρακαλώ. Είναι συζήτηση αυτή που κάνουμε;
      Κύριε Υπουργέ, θα περιμένετε να μιλήσουν οι τρεις ομιλητές;
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Όπως κρίνετε, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας):  Θα παρακαλέσω να μιλήσουν από ένα πεντάλεπτο. Δείχνει ανοχή το Προεδρείο, κατανόηση και δεν το σέβεστε και αυτό; Σας παρακαλώ πάρα πολύ.
      Ο κ. Φούσας έχει το λόγο.
    ΑΝΤΩΝΙΟΣ ΦΟΥΣΑΣ: Ευχαριστώ πολύ, κύριε Πρόεδρε.
    Είμαι υποχρεωμένος να θυμηθώ ότι το 1994,  ως νέος τότε Βουλευτής, με μεγάλη έκπληξη έβλεπα και άκουγα ότι η τότε κυβέρνηση είχε αποφασίσει, αφ’ ενός μεν να καταργήσει το Σώμα της Αγροφυλακής, αφ’ ετέρου δε χίλια διακόσια Ελληνόπουλα, που είχαν πετύχει στο διαγωνισμό, θα έπρεπε να βρεθούν εκτός του Σώματος της Ελληνικής Αγροφυλακής. 
    Μου έκανε, πράγματι, μεγάλη εντύπωση και ως νομικού και ως νέου Βουλευτή, αλλά και ως ανθρώπου, το πώς είναι δυνατόν σε μία οργανωμένη κοινωνία, σε μία δημοκρατική κοινωνία, να έρχεται μία νέα κυβέρνηση και να λέει σε Ελληνόπουλα, που κανονικά έλαβαν μέρος σ’ ένα διαγωνισμό, που πέτυχαν με νόμιμες διαδικασίες, «Καταργώ την Αγροφυλακή και δεν προσλαμβάνω αυτούς τους επιτυχόντες». 
    Πρέπει να σας πω ότι τότε εξοργίστηκα πολύ, ως Έλληνας πολίτης και ως Βουλευτής και έκανα ό,τι μπορούσα προς την πλευρά της ηγεσίας του κόμματός μου τότε και μετά, ώστε να δεσμευτούμε ως Νέα Δημοκρατία, όταν γίνουμε Κυβέρνηση, ότι θα επανιδρύσουμε την Ελληνική Αγροφυλακή, γιατί τη θεωρούμε απολύτως απαραίτητη για την ελληνική περιφέρεια, αλλά, επιπλέον, θα ενεργοποιήσουμε –όχι θα επαναπροσλάβουμε- αυτόν το διαγωνισμό που διενεργήθηκε το 1993. 
    Βεβαίως, είχα τη χαρά να συμμετέχω και σε όλες τις δίκες εκείνες. Και ξέρετε πολύ καλά ότι δικαιώθηκαν από τα ελληνικά δικαστήρια. Και εσείς επί δέκα τρία χρόνια, προκλητικά, με κομματική εμπάθεια, δεν θέλατε να τους προσλάβετε. Και δεν θέλατε, έστω να τους προσλάβετε στο Σώμα της Ελληνικής Αγροφυλακής, γιατί τάχα κρίνατε πως ότι δεν είναι απαραίτητοι στην ελληνική περιφέρεια. Όμως, δεν είχατε την ευαισθησία, αφού πέτυχαν σ’ ένα νόμιμο διαγωνισμό, να τους χρησιμοποιήσετε σε μια άλλη υπηρεσία; 
    Από αυτό φαίνεται, λοιπόν, ότι και τότε και τώρα έχετε κομματική εμπάθεια. Και πού το βρήκατε εσείς; Πού ξέρετε τι είναι αυτοί οι νέοι άνθρωποι; Πού ξέρετε πράγματι τι πίστευαν και τι ψήφιζαν τότε; Απλώς, επειδή ο διαγωνισμός έγινε επί Νέας Δημοκρατίας, επειδή πέτυχαν επί Νέας Δημοκρατίας, κρίνατε ότι δεν έπρεπε να γίνουν δημόσιοι υπάλληλοι. 
    Αυτό που κάνατε, ήταν τραγικό, αντιδημοκρατικό, ανελεύθερο, απαράδεκτο. Η Νέα Δημοκρατία ως Κυβέρνηση σήμερα, συνεπής προς τις τότε υποσχέσεις της –και σας αξίζουν συγχαρητήρια, κύριε Υπουργέ- από τη μία πλευρά επανιδρύει την Ελληνική Αγροφυλακή με νέες προϋποθέσεις, με νέα δεδομένα, εκσυγχρονισμένη απολύτως, γιατί την έχει ανάγκη η ελληνική περιφέρεια και από την άλλη πλευρά ασφαλώς αποκαθίσταται –και ορθώς- μια μεγάλη και πρωτοφανής αδικία που έγινε το 1994. 
    Πρέπει να σας πω, κυρίες και κύριοι συνάδελφοι, πως Ελλάδα δεν είναι μόνο η Πλατεία Συντάγματος. Ελλάδα δεν είναι μόνο η Ομόνοια. Ελλάδα είναι και η ελληνική περιφέρεια. Ελλάδα είναι και οι κάμποι της πατρίδας μας. Ελλάδα είναι και τα βουνά της πατρίδας μας, που έχουν ανάγκη από αγροτική αστυνόμευση, που έχουν ανάγκη την Ελληνική Αγροφυλακή. 
    Άκουσα πράγματι τον εισηγητή σας να λέει ότι «εμείς δεν έχουμε τίποτα με τα παιδιά αυτά». Ασφαλώς δεν έχετε τίποτα εσείς με τα παιδιά αυτά. Αυτοί έχουν μαζί σας. Και έχουν μαζί σας, διότι εσείς τους απολύσατε τότε και εσείς τους καταδικάσατε τότε στην ανεργία. Και εσείς πράγματι φερθήκατε κατά τον πλέον απαράδεκτο τρόπο. 
    Θέλω να σας πω ακόμη το εξής: Πού το βρήκατε εσείς ότι δεν χρειάζεται η ελληνική περιφέρεια Αγροφυλακή; Ασφαλώς είναι απολύτως απαραίτητη. Είναι σωστό αυτό το οποίο σας ελέχθη. Πηγαίνετε στα ελληνικά χωριά να πείτε πως δεν χρειάζεται η Αγροφυλακή. 
    Εμείς, όμως, έχουμε τη μεγάλη, την υψίστη τιμή να καταγόμαστε από την ελληνική περιφέρεια. Γνωρίζουμε ότι είναι απολύτως απαραίτητη η Ελληνική Αγροφυλακή, ασφαλώς με τις προϋποθέσεις που δημιουργείται σήμερα αυτό το καινούργιο Σώμα ή καλύτερα που επανιδρύεται αυτό το Σώμα. 
    Σας αξίζουν συγχαρητήρια, κύριε Υπουργέ και σε σας και στην Κυβέρνησή μας, διότι πήραμε τη μεγάλη απόφαση και να επανιδρύσουμε την Ελληνική Αγροφυλακή, αλλά και να προσλάβουμε αυτούς τους τότε επιτυχόντες. 
    Πρέπει, επίσης, να σας συγχαρώ, γιατί είχατε την καλοσύνη εσείς και οι συνεργάτες σας να δεχθείτε δύο προτάσεις μας και ιδιαίτερα κάποιες δικές μου προτάσεις. Είναι δίκαιο αυτό που κάνατε για τους ασκούντες σήμερα αγρονομικά καθήκοντα, αν είναι δηλαδή κάτω των είκοσι ετών να γίνονται αρχιφύλακες και αν είναι άνω των είκοσι ετών να γίνονται αγρονόμοι. 
Και διευκρινίζω ότι ασφαλώς εννοείται όχι ως συνεχής υπηρεσία ως αγρονόμοι, αλλά ως υπηρεσία συνολικά. Xαίρομαι που συμφωνείτε σ’ αυτό.
      (Στο σημείο αυτό Κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας):  Κύριε Φούσα, ολοκληρώστε, σας παρακαλώ. 
      ΑΝΤΩΝΙΟΣ ΦΟΥΣΑΣ: Κύριε Πρόεδρε, τελειώνω σε μισό λεπτό. 
      Και μια δεύτερη παρατήρηση. 
      Επίσης, υπάρχει ένα ζήτημα με τους σήμερα διευθυντές της Αγροφυλακής. Έχετε τη διάταξη, βάσει της οποίας θα μπορούμε να προσλάβουμε και αστυνομικούς συνταξιούχους και ορθώς. Και ορθώς, επαναλαμβάνω! Όμως, πρέπει να προηγηθούν στις κρίσεις οι σημερινοί αγρονομικοί διευθυντές. Και χαίρομαι, διότι ήδη πήρα τη σύμφωνη γνώμη ότι θα γίνει αυτό. Και είναι ανάγκη να γίνει αυτό και τους αξίζει να γίνει αυτό. Επί τόσα χρόνια κράτησαν την ελληνική Αγροφυλακή και ευτυχώς θα την κρατήσουν και τώρα που θα γίνει ένα σύγχρονο Σώμα.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Φούσα.
      Το λόγο έχει ο κ. Σαμπαζιώτης.
      ΔΗΜΗΤΡΙΟΣ ΣΑΜΠΑΖΙΩΤΗΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, το ότι υπάρχει ένα τεράστιο έλλειμα στην ύπαιθρο από πλευράς ασφάλειας, το οποίο έχει σηματοδοτήσει μια έκρηξη εγκληματικότητας, έχει επισημανθεί από όλους.
      Το εναρκτήριο λάκτισμα δόθηκε το 1984, όταν το ΠΑ.ΣΟ.Κ. με μια εντελώς εσφαλμένη και δογματική απόφαση κατήργησε την Αγροφυλακή. Από τότε και για είκοσι τρία χρόνια, γίνονται προσπάθειες μήπως τα όργανα της Νομαρχιακής Αυτοδιοίκησης ή και της δημοτικής αστυνομίας επιτύχουν την επαναφορά της τάξης και της ασφάλειας στην περιφέρεια. Δυστυχώς, όμως, οι προσπάθειες αυτές δεν τελεσφόρησαν ποτέ.
      Σήμερα, με την επανίδρυση της Αγροφυλακής, καλύπτουμε μία αδήριτη ανάγκη, την ανάγκη ύπαρξης ασφάλειας στις μη αστικές περιοχές. Και δεν μιλάμε βέβαια για την παραδοσιακή δράση της παλαιάς Αγροφυλακής, που ξέραμε όλοι όσοι είμαστε από επαρχία. 
      Στόχος μας είναι να αντιμετωπίσουμε μία νέα μορφή εγκληματικότητας, η οποία σχετίζεται με περιβαλλοντικά ζητήματα, με ζητήματα που έχουν σχέση με νέες μορφές εγκλήματος, που αφορούν τις δασοκαλλιέργειες, με την πρόληψη και καταστολή όλων των μορφών παραβατικότητας που απειλούν το περιβάλλον και την ύπαιθρο, με την προστασία του Έλληνα πολίτη και καταναλωτή από αμφιβόλου ποιότητας αγροτικά προϊόντα. 
      Το νέο υπό σύσταση Σώμα δεν είναι η ανασυγκρότηση της παλιάς Αγροφυλακής, αλλά θα είναι ένα σύγχρονο Σώμα με πάνω από εννιάμισι  χιλιάδες αγροφύλακες, αγρονόμους και επιστημονικό προσωπικό.
      Πρόκειται για μια προεκλογική δέσμευση της Νέας Δημοκρατίας που τώρα υλοποιείται. Είναι μια προσφορά προς τον αγροτικό πληθυσμό της χώρας, μια προσφορά προς τον ελληνικό λαό και η ικανοποίηση ενός καθολικού αιτήματος της υπαίθρου.
      Είναι τουλάχιστον μικρόψυχο να ακούει κανείς την Αντιπολίτευση να λέει ότι προχωρούμε στην επανασύσταση της Αγροφυλακής, για να προσλάβουμε τους αδικηθέντες χίλιους διακόσιους του 1993, αυτούς που ενώ είχαν επιτύχει και είχαν θεμελιώσει πολιτικό και ατομικό δικαίωμα έναντι του κράτους, οι κυβερνήσεις του ΠΑ.ΣΟ.Κ. δεν τους σεβάστηκαν και δεν ολοκλήρωσαν τη διαδικασία πρόσληψής τους, χωρίς βεβαίως να δώσουν καμία εξήγηση γι’ αυτό. 
      Όπως εξήγηση δεν έδωσαν και αργότερα, κύριοι συνάδελφοι, το 1995, όταν αυτοί οι άνθρωποι προσέφυγαν στο Διοικητικό Εφετείο Αθηνών και δικαιώθηκαν. Και πάλι, όμως, το ΠΑ.ΣΟ.Κ. αρνήθηκε να συμμορφωθεί προς τις δικαστικές αποφάσεις. Γράψατε, κύριοι συνάδελφοι του ΠΑ.ΣΟ.Κ., στα παλαιά σας υποδήματα τους νόμους και το νόμιμο δικαίωμα στο δίκαιο αυτών των ανθρώπων. 
      Και αφού τότε διαπράξατε αυτήν την αδικία, έρχεστε σήμερα και μιλάτε για κομματισμό στη Δημόσια Διοίκηση. Ποιοί; Εσείς, που επί είκοσι χρόνια λεηλατήσατε το δημόσιο; Εσείς που διορίζατε καθαρίστριες σε γραφεία Τύπου και πρεσβείες και ανθρώπους του δημοτικού σε θέσεις προϊσταμένων διευθυντών; Εσείς, που παράνομα και χωρίς καμμία αξιοκρατική διαδικασία, αλλά με μόνο προσόν την πράσινη κάρτα διορίσατε πάνω από ένα εκατομμύριο διακόσιες χιλιάδες «πράσινα παιδιά», όλους τους αφισοκολλητές, στον ευρύτερο δημόσιο τομέα; Δεν ξεχνάμε τόσο εύκολα, κύριοι συνάδελφοι του ΠΑ.ΣΟ.Κ.. Ούτε ο ελληνικός λαός ξεχνάει αυτά που κάνατε τόσα χρόνια. 
      Μας μέμφεστε για τις αρμοδιότητες που δίνονται στην Αγροφυλακή. Όμως, αυτές οι αρμοδιότητες δεν είναι κύριες, αλλά επικουρικές. Είναι η βοήθεια, την οποία θα δίνουν οι αγροφύλακες στους Ο.Τ.Α., στην Αστυνομία και στην Πυροσβεστική. 
      Ξέρετε ότι υπάρχουν παράνομες χωματερές, ξέρετε ότι υπάρχει ρύπανση του περιβάλλοντος και ρύπανση του υδροφόρου ορίζοντα, ξέρετε ότι υπάρχει πρόβλημα με τα φυτοφάρμακα και ξέρετε ότι γίνονται παράνομες αρχαιολογικές ανασκαφές από αρχαιοκάπηλους. Γιατί; Γιατί απλούστατα δεν υπάρχει κανένας για να τους δει. Επίσης, έχει αναπτυχθεί σε μεγάλο βαθμό η χασισοκαλλιέργεια. Ποιος, όμως, θα είναι εκείνος που θα επισημάνει αυτές τις παράνομες φυτείες και θα τις καταγγείλει; Πόσες φορές δεν έχουμε ακούσει για εγκλήματα που έγιναν για δύο μέτρα γης; Πριν από λίγο καιρό, είχαμε το τραγικό συμβάν στο Αγρίνιο, όπου ένας νέος άνθρωπος σκότωσε πέντε κυνηγούς, επειδή μπήκαν στο κτήμα του.
Πριν από λίγες μέρες είχαμε την τραγωδία στο Λούσιο με οκτώ νεκρούς.
     Όλα αυτά έχω τη γνώμη ότι δεν θα συνέβαιναν, αν υπήρχε η Αγροφυλακή και οι αγροφύλακες.
     Μας λέτε ότι πάμε να βολέψουμε τα δικά μας παιδιά. Ποια δικά μας παιδιά να βολέψουμε, κύριοι συνάδελφοι; Με τέσσερις χιλιάδες διορισμούς; Δεν έχετε συνειδητοποιήσει ότι είκοσι χρόνια με το Α.Σ.Ε.Π., που δεν το είχατε βάλει στο Σύνταγμα, με τις αλλεπάλληλες τροποποιήσεις, με τις μεγάλες τρύπες που είχατε ανοίξει, γεμίσατε τον κρατικό τομέα με κρατικοδίαιτους, οι οποίοι είχαν την πράσινη ταυτότητα;
     ΙΩΑΝΝΗΣ ΒΛΑΤΗΣ: Εσείς καταργείτε το Α.Σ.Ε.Π., εμάς κατηγορείτε;
     ΔΗΜΗΤΡΙΟΣ ΣΑΜΠΑΖΙΩΤΗΣ: Στείλατε στο περιθώριο της σελίδας, στο περιθώριο της κοινωνίας, πάνω από πεντακόσιες χιλιάδες παιδιά, που δεν μπορούσαν να ανταγωνιστούν αξιοκρατικά για μια θέση στον ήλιο.
     Εμάς το μόνο που μας ενδιαφέρει, είναι η εμπέδωση της ασφάλειας. Δεν περίμενα από τους συναδέλφους, που προέρχονται από αστικές περιοχές, να το γνωρίζουν. Αλλά από τους συναδέλφους που προέρχονται από την περιφέρεια, είχα την απαίτηση να έχουν αποκρυσταλλώσει μια εικόνα, αυτήν που αποκρυσταλλώνω καθημερινά επισκεπτόμενος τα μικρά μας χωριουδάκια: Ζαρωμένοι γέροντες, φοβισμένοι. Κάγκελα παντού. Θυμίζουν Κορυδαλλό τα χωριά μας και χάνουν το χρώμα τους, από την ανασφάλεια που νιώθουν.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Δώστε μου λίγο χρόνο, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Όχι, κύριε Σαμπαζιώτη. Ολοκληρώστε παρακαλώ.
     ΔΗΜΗΤΡΙΟΣ ΣΑΜΠΑΖΙΩΤΗΣ: Αναρωτιέται ο συνάδελφος: Ο αγροφύλακας ή ο γεωπόνος είναι ο πιο σημαντικός για την ανάπτυξη;
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Και ο γεωπόνος είναι σημαντικός για να δώσει τις νέες κατευθύνσεις και ο αγροφύλακας, όμως, για να εμπεδώσει το αίσθημα της ασφάλειας. Διότι με την ψυχή στο στόμα από το φόβο, κανένας πολίτης και κανένας αγρότης δεν ενδιαφέρεται για την ανάπτυξη της υπαίθρου. Και γιατρός χρειάζεται.
     Επειδή πολλά είπατε τόση ώρα, συνάδελφοι, για την ελλιπή παροχή υπηρεσιών υγείας και κανένας δεν διαφωνεί, θα σας θυμίσω, λοιπόν, ότι την πρόταση του Υπουργού κ. Αβραμόπουλου, να ξεπεράσουμε με διακόσιες υπογραφές το συνταγματικό πρόβλημα και με διακομματική επιτροπή να προσλάβουμε κόσμο για να αντιμετωπίσουμε τις ελλείψεις στα νοσοκομεία, την αρνηθήκατε. Κι αυτό, για να βγαίνετε εδώ και να μας λέτε ότι δεν υπάρχει παροχή υπηρεσιών υγείας.
     ΠΡΟΕΔΡΕΥΩΝ (Γεώργιος Σούρλας): Παρακαλώ θερμά, ολοκληρώστε.
     ΔΗΜΗΤΡΙΟΣ ΣΑΜΠΑΖΙΩΤΗΣ: Ολοκληρώνω.
     Οι συνάδελφοι του ΠΑ.ΣΟ.Κ. περιγράψανε με πολύ ζοφερό τρόπο τα προβλήματα. Ξεχάσατε, όμως, ότι εμείς δεν τα δημιουργήσαμε. Τα βρήκαμε και προσπαθούμε να τα αντιμετωπίσουμε. 
     Μας εγκαλείτε τρία χρόνια ότι δήθεν δεν εφαρμόζουμε κάποια υπεσχημένα στο πρόγραμμά μας. Και βεβαίως, γιατί χρειάστηκε να επαναχρονοτοποθετήσουμε τα υπεσχημένα μας λόγω των ελλειμμάτων που μας κληρονομήσατε. Επιτέλους, αρχίζουμε να τα εφαρμόζουμε.
     Γιατί, λοιπόν, τόσο μίσος και τόσος αλληλοσπαραγμός; 
     ΠΡΟΕΔΡΕΥΩΝ (Γεώργιος Σούρλας): Παρακαλώ.
     ΔΗΜΗΤΡΙΟΣ ΣΑΜΠΑΖΙΩΤΗΣ: Θεωρώ πως με το νομοσχέδιο αυτό δημιουργείται ένα καινούργιο Σώμα, που θα προσφέρει στην ύπαιθρο όλα εκείνα που προσμένει απ’ αυτήν ο αγρότης, την εδραίωση, δηλαδή, του αισθήματος της ασφάλειας και την αναβάθμιση της ζωής των πολιτών μέσω της προστασίας του περιβάλλοντος. Γι’ αυτό και το ψηφίζω ανεπιφύλαχτα.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Τώρα με υποχρεώνετε να κάνω τον αγροφύλακα!
     ΙΩΑΝΝΗΣ ΒΛΑΤΗΣ: Κύριε Πρόεδρε, δεν είστε υποχρεωτικής εκπαίδευσης. Είστε πανεπιστημιακής.
     ΠΡΟΕΔΡΕΥΩΝ (Γεώργιος Σούρλας): Ο κ. Σγουρίδης έχει το λόγο.
     ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ το Προεδρείο, γιατί δέχθηκε να υπάρξει μια μικρή παράταση του χρόνου και μια μικρή ανοχή.
     Για το μόλις κατελθόντα του Βήματος κ. Σαμπαζιώτη, οφείλω να πω το εξής: Τοποθετήσεις αυτού του τύπου γύρω από το θέμα του Α.Σ.Ε.Π. και των προσλήψεων, υποσκάπτουν το θεσμό. Τον παραπέμπω στην τελευταία τοποθέτηση του Υπουργού κ. Παυλόπουλου από το Βήμα της Βουλής για την πορεία του Α.Σ.Ε.Π. από αρχής γεννήσεώς του μέχρι σήμερα.
     ΔΗΜΗΤΡΙΟΣ ΣΑΜΠΑΖΙΩΤΗΣ: Και εγώ στις τροποποιήσεις που κάνατε από το 1994 έως το 1997.
     ΠΡΟΕΔΡΕΥΩΝ (Γεώργιος Σούρλας): Σας παρακαλώ, μη διακόπτετε.
     ΠΑΝΑΓΙΩΤΗΣ ΣΓΟΥΡΙΔΗΣ: Οι τροποποιήσεις ήταν προς το καλύτερο και δεν ήταν για να ανοίξουν παράθυρα. Αυτά είπε και ο κ. Παυλόπουλος.
     Αν εξαιρέσουμε, κύριοι συνάδελφοι, την παράβλεψη την οποία διόρθωσε ο κύριος Υπουργός για το θέμα των κουνελιών, που τα κατέτασσε στην κατηγορία των πτηνών και το ότι το νομοσχέδιο συνεχίζει να υπογράφεται από τον κ. Τσιτουρίδη, ως Υπουργό Απασχόλησης και Κοινωνικής Προστασίας με ημερομηνία «Αθήνα, 30 Μαΐου 2007», οφείλω να ομολογήσω ότι εξεπλάγην από τη νομοτεχνική αρτιότητα αυτού του νομοσχεδίου. Μου ήρθαν στο μυαλό τα φοιτητικά μου χρόνια στο Πολυτεχνείο της Θεσσαλονίκης, που όταν στους καθηγητές μας παραδίδαμε τέλειες εργασίες, έψαχναν να βρουν τι είχε γίνει πίσω απ’ αυτές, πού βρίσκεται το «μπαλαμούτι» ποιοι αριθμοί έχουν  παραποιηθεί και ποιες παραδοχές έχουν αλλάξει για να βγει το αποτέλεσμα. Έψαξα το νομοσχέδιο αυτό, το άρτιο νομοτεχνικά, για να βρω πού βρίσκεται το πολιτικό σας «μπαλαμούτι», τι κρύβεται πίσω από την προσοχή στη λεπτομέρεια αυτού του νομοσχεδίου με τον πομπώδη τίτλο: «Προστασία του περιβάλλοντος, αγροτική ασφάλεια και άλλες διατάξεις».
      Ακούστε, κύριοι συνάδελφοι, άρθρο 13: Δημιουργούμε περίπου τέσσερις χιλιάδες τριακόσιες θέσεις. Αποκαλύπτεται η πρόθεση για την πώληση ελπίδων.
      Άρθρο 19. Για την αξιολόγηση και βαθμολόγηση του προσωπικού και την εν γένει προσωπικότητα των υποψηφίων, συνέντευξη. 
      Πάμε στο τέλος,  στις μεταβατικές διατάξεις, όπου εκεί αποκαλύπτεται ότι το 1/3 των αγροφυλάκων που θα κάνουν αυτά τα σπουδαία που λέει το νομοσχέδιο, αστυνόμευση της υπαίθρου, για να μην κυκλοφορεί ελεύθερα ο Πάσσαρης που γυρνάει από χωριό σε χωριό, θα προστατεύουν το αγροτικό περιβάλλον, θα διασφαλίζεται η ποιότητα των αγροτικών προϊόντων, θα διασφαλίζουν τη βιώσιμη αγροτική ανάπτυξη, να προλαμβάνουν και θα καταστέλλουν τα αγροτικά και περιβαλλοντικά αδικήματα, θα αντιμετωπίζουν τις έκτακτες ανάγκες. Όλα αυτά τα σπουδαία θα υλοποιηθούν από τους «αδικημένους» του 1992, όπου ο αριθμός «1200» θα συμπληρωθεί με διαδοχικές προσεγγίσεις. Και μάλιστα,μειώσατε τις μέρες που θα πρέπει να γίνουν οι αιτήσεις από τριάντα σε είκοσι με την τροπολογία σας, ώστε αν δεν έρθουν αυτοί να έρθουν οι υπόλοιποι μέχρι να συμπληρωθεί ο αριθμός αυτός. 
      Δημιουργήσατε ένα άρτιο νομικό κατασκεύασμα, για να ικανοποιήσετε μόνο τα κομματικά σας συμφέροντα και να εξυπηρετήσετε τις «γαλάζιες» υποσχέσεις σας. Είναι άχρηστο, όμως, για την κοινωνία. Γιατί είναι άχρηστο για την κοινωνία; Γιατί για καμμία από τις σύγχρονες ανάγκες της υπαίθρου δεν χρειάζεται η Αγροφυλακή. Αντιθέτως, θα προσθέσει προβλήματα. Θα υπάρξει εμπλοκή αρμοδιοτήτων. 
      Παράλληλα δημιουργήσατε ένα μνημείο σύγχρονου αβδηριτισμού, όχι από αφέλεια, όχι από λάθος εκτίμηση, αλλά από πονηριά. Και να σας πω γιατί. Διότι εφόσον θεωρείτε ότι είναι αδικημένοι –και εγώ θα έλεγα ότι είναι αδικημένοι- θα μπορούσατε να τους προσλάβετε άμεσα είτε στην Πυροσβεστική είτε στους συνοριοφύλακες είτε στη Δημοτική Αστυνομία. Δεν το έκανε το ΠΑ.ΣΟ.Κ., ας το κάνατε εσείς. Όμως, προχωρήσατε και δημιουργήσατε την Αγροφυλακή, απλώς και μόνο για να μπορέσετε να καλλιεργήσετε ελπίδες και γι’ αυτούς που θα κάνουν αίτηση για να προσληφθούν προεκλογικά και θα αναμένουν τα αποτελέσματα, ώστε να είναι όλοι όμηροί σας προεκλογικά. Γιατί δεν κάνατε την Αγροφυλακή από τη στιγμή που αναλάβατε τη διακυβέρνηση της χώρας και την κάνετε τώρα; 
      Διαβάζοντας αυτό το νομοσχέδιο, το πραγματικά άρτιο νομοτεχνικά νομοσχέδιο,  βλέπει κανείς την πολιτική σας σκοπιμότητα. Το μόνο που μπορεί να αναφωνήσει κάποιος: Ουαί, βαβαί, παπαί! 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σγουρίδη.
      Ο εισηγητής του ΠΑ.ΣΟ.Κ. κ. Βλατής έχει το λόγο για δύο λεπτά και κλείνει ο Υπουργός. 
      ΙΩΑΝΝΗΣ ΒΛΑΤΗΣ: Κύριε Πρόεδρε, σας ευχαριστώ θερμά. Στην κυριολεξία θέλω για ένα λεπτό το λόγο. Δεν πρόκειται να δευτερολογήσω επί της ουσίας του νομοσχεδίου, γιατί νομίζω ότι κατέπεσε κάθε επιχείρημα περί των αρμοδιοτήτων και, επίσης, όλα αυτά τα ωραία που μας είπαν. Είναι καθαρό ότι το νομοσχέδιο έγινε για να προσληφθούν κάποιοι «ημέτεροι». 
      Κύριε Υπουργέ, στην επιτροπή  σας ζήτησα να καταθέσετε τους πίνακες του διαγωνισμού κατά σειρά κατάταξης. Δεν τους φέρατε μέχρι σήμερα. Ήλπιζα ότι σήμερα, από την αρχή της συνεδρίασης μέχρι τώρα, αυτοί οι πίνακες θα είναι κάπου έτοιμοι. Δεν νομίζω ότι ήταν δύσκολο ένας από τους συμβούλους σας να τους φέρει εδώ. Εσείς άλλωστε από τις 30 Μαΐου του 2007, που ήμασταν στην επιτροπή, μέχρι σήμερα, πήγατε στην Κίνα και γυρίσατε. Λυπάμαι πολύ που οι πίνακες αυτοί δεν ήρθαν μέχρι στιγμής και θέλω να δηλώσω ότι τους πίνακες θα τους καταθέσετε, γιατί αύριο το πρωί θα κάνουμε αίτηση κατάθεσης εγγράφων για να έρθουν και με το νόμο στη Βουλή. Όμως, θα έπρεπε να το είχατε κάνει εσείς. Είναι θέμα αξιοπιστίας όλης αυτής της διαδικασίας που επιχειρείτε να κάνετε.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βλατή. 
      Ο Υπουργός Δημόσιας Τάξης έχει το λόγο για τρία λεπτά.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κύριε Πρόεδρε, θέλω να ευχαριστήσω την Εθνική Αντιπροσωπεία για την πολύ εποικοδομητική συζήτηση, συμπεριλαμβανομένων και των διαφωνιών. Κριτής στις συζητήσεις μας, στις πολιτικές μας αποφάσεις, ένας είναι πάντα, ο λαός. Εκτίθεται η Αξιωματική Αντιπολίτευση, κυρίως με τη μηδενιστική της στάση στα κόμματα του λαού. 
      Ο εισηγητής μας, ο κ. Γιάννης Μπούγας και οι αγορητές της Νέας Δημοκρατίας εξέθεσαν αναλυτικά τα πλεονεκτήματα αυτής της νομοθετικής πρωτοβουλίας. 
      Οι παρεμβάσεις σας, κύριοι συνάδελφοι της Νέας Δημοκρατίας, συνθέτουν μία πλήρη εμπράγματη απόδειξη σε επίπεδο νομικής, ηθικής και πολιτικής συνέπειας. Το σκεπτικό είναι άρτιο, γι’ αυτό δεν αναπτύσσω επιχειρηματολογία κατά δευτερολογία. Υιοθετώ και αποδέχομαι και ευχαριστώ για όλες τις εισηγήσεις, παρεμβάσεις των συναδέλφων. Δεν διαμαρτύρομαι για τη μηδενιστική στάση της Αξιωματικής Αντιπολίτευσης. Εκτίθενται. Και δεν μπορώ να ερμηνεύσω ούτε πέφτει στις δικές μου αρμοδιότητες και προθέσεις να ερμηνεύσω το σχήμα των λάθος κριτηρίων. Λάθος κριτήρια εφαρμόζετε. Ισχύει εν πολλοίς το «εξ ιδίων κρίνονται τα αλλότρια». Λάθος κριτήρια στην «ανάγνωση» της καταστάσεως στην ύπαιθρο. 
      Ελέχθη από μία συνάδελφο, εάν δεν απατώμαι από την κ. Καλογήρου, ότι «’Εχετε μία παράξενη αστική αντίληψη στην ανάγνωση των γινομένων στην ύπαιθρο χώρα, στην πατρίδα μας». «Έχετε μία αστική αντίληψη», ελέχθη και από άλλους συναδέλφους με καλύτερη διατύπωση, «ελευθερώσετε τη σκέψη σας, μιλήστε με τους ανθρώπους, μιλήστε με τους κατοίκους της υπαίθρου». Μην εκφεύγετε από το να κάνετε ασκήσεις αγροτικής οικονομίας. Αποτύχατε στην αγροτική οικονομία. Σας απήντησε ο Πρωθυπουργός από τη Λάρισα χθες. Εκτιμήστε τα αυτά όλα.
       Μεταθέτετε τη συζήτηση στους διορισμούς με τα λάθος κριτήρια της ιδιοτέλειας. Τι κάνετε παραδείγματος χάρη; Μου λέτε, να πάρω ιατρούς, να πάρω νοσηλευτές. Κι εσείς πήρατε κι εμείς κατά περίεργο πολιτικά τρόπο υιοθετήσαμε και νομιμοποιήσαμε και μονιμοποιήσαμε περισσότερους από σαράντα χιλιάδες δικούς σας συμβασιούχους. Αυτές είναι οι προτεραιότητες; Ήταν οι άριστοι; Ήταν οι επιτεταγμένοι για να προσφέρουν υπηρεσίες;
       Δεν θέλω να αντιδικήσω με κανένα, αλλά αναφέρθηκε από συναδέλφους ότι είχατε απολυτήριο δημοτικού για αντιπροσώπους γραφείων Τύπου. Και δεν έχω τίποτε εγώ με τους Υ.Ε., που θέλετε να σαρκάσετε, αλλά έχω με εκείνους τους αδικηθέντες και πρέπει να κρατήσω το λόγο μου. Γιατί τους βροντήξατε την πόρτα;
	ΘΕΟΧΑΡΗΣ ΤΣΙΟΚΑΣ: Είναι ίδρυμα το δημόσιο;
	ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Με συγχωρείτε, οι υπηρετούντες είχαν κριθεί κατάλληλοι, άξιοι και επιτυχόντες. Σας λέω: Τους διδάκτορες του ΠΑ.ΣΟ.Κ., σας παρακαλώ, αξιοποιείστε τους καλύτερα. Πείτε τους να δουλεύουν όπου βρίσκονται και να μην κάνουν αυτήν την επίδειξη της κομματικής νομιμοφροσύνης. Υπάρχει και Πειθαρχικό Δίκαιο, υπάρχει και Δημοσιοϋπαλληλικός Κώδικας. 
      Μάλιστα, σας το τόνισα: Δεν καταργήσατε την Αγροφυλακή γιατί, σχολάζοντες και χειμαζόμενους, κρατήσατε -οι οποίοι θα υπάρξουν τώρα ως στελέχη της νέας Αγροφυλακής- περισσότερους από επτακόσιους ανθρώπους. Τώρα έχουν μείνει πεντακόσιοι. Στις νομαρχίες ρωτήσατε για το έργο τους; Ρωτήσατε για το πόσες περιοδείες έκαναν; Τους είδατε ποτέ στους νομούς σας; Κάνετε συζήτηση για τη Δημοτική Αστυνομία κ.λπ.. Λάθος κριτήριο. Δεν έπρεπε να έχετε αυτήν τη δρομολόγηση.
	ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υπουργέ.
	ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Καταλήγω, κύριε Πρόεδρε, λέγοντας ότι πραγματολογικές ανάγκες της υπαίθρου ικανοποιούμε με το νομοσχέδιο. Πράγματι, θα δείτε την αστυνομία της οικολογίας, θα δείτε τη νέα Αγροφυλακή στην πρόληψη, κύριε Τσιόκα. Δεν είναι καταστολή. Το κύριο έργο είναι το προλαμβάνειν δια της επιτηρήσεως. Η εμφανής επιτήρηση θα δώσει ζωή στην ύπαιθρο, πρέπει να το καταλάβετε. 
      Σας λέω ένα άλλο: Από τους χίλιους διακόσιους ανθρώπους, όπως επικοινωνώ μαζί τους και με τα υπομνήματά τους και με τα πρόσωπά τους, που ελπίζουν και λένε: «Γιατί εμείς είμαστε παιδιά ενός κατώτερου Θεού;», εκτός απ’ αυτήν την ένσταση, ξέρετε τι είδα; Μία ορμή, μία όρεξη, ένα κέφι να υπηρετήσουν τον τόπο τους και μάλλον την ύπαιθρο. Αυτό είναι η ελπίδα. Το χαιρετίζω ιδιαίτερα. Οι χίλιοι διακόσιοι και οι πεντακόσιοι που υπηρετούν τώρα στις νομαρχίες, θα αποτελέσουν την ειδική υπηρεσία του Υπουργείου Δημοσίας Τάξεως για την πρόληψη, για την προστασία του περιβάλλοντος, για την προστασία του αγροτικού κόσμου, κυρίως για το πνεύμα της επιτήρησης και της εποπτείας, δηλαδή το «μάτι» του νόμου. Το χρειάζεται η ύπαιθρος χώρα και είναι αναγκαίο συμπλήρωμα και για τον αστυνόμο η εκπλήρωση βοηθείας, δηλαδή ο βοηθός εκπληρώσεως που θα παρέχει τη συνδρομή του, όπως λέει ο νόμος και θα είναι πολύτιμος συντελεστής. Δεν θέλετε να το δείτε; Πρόβλημά σας. 
	ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε. Ξέρω ότι θέλετε να πείτε πολλά, αλλά δεν υπάρχει χρόνος.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κύριε Πρόεδρε, από τον Αύγουστο η ατμόσφαιρα στην ύπαιθρο θα είναι καλύτερη από πλευράς προστασίας του περιβάλλοντος μ’ αυτό το νέο δυναμικό. Χαιρετίζω τη στελέχωση, την ενσωμάτωση, την υπαγωγή του σ’ αυτό το Σώμα, που είναι ειδικό Σώμα, ένοπλο Σώμα για την προστασία της υπαίθρου σε διαρκή ετοιμότητα, ώστε να προσφέρει τις υπηρεσίες του όποτε και όπου είναι ανάγκη. Αυτή είναι η καινούργια ελληνική ύπαιθρος, σ’ ένα βηματισμό και προόδου και αγροτικής οικονομίας και αγροτουρισμού και υπηρεσιών, διότι πληρούται και στελεχώνεται σωστότερα η βάση για κάθε δραστηριότητα, που είναι και η βάση της ασφάλειας,  της ειρηνικής διαβίωσης και της ανάπτυξης των δραστηριοτήτων των πολιτών.
      Χαιρετίζω και την υπερψήφιση του νομοσχεδίου και τη στάση των συναδέλφων Βουλευτών. Δεν παραπονούμαι, γιατί δεν μπορούν να εκσυγχρονίσουν τα κριτήριά τους οι συνάδελφοι του ΠΑ.ΣΟ.Κ.. Από τον Αύγουστο η ελληνική ύπαιθρος θα έχει μία καινούργια ευκαιρία για ανάπτυξη και πορεία προς τα εμπρός.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Ας ευχηθούμε να επιτελέσουν καλό έργο για το καλό της υπαίθρου. Το λέω αυτό ως Βουλευτής της περιφέρειας και καταγόμενος από καθαρώς αγροκτηνοτροφική οικογένεια. 
      ΙΩΑΝΝΗΣ ΒΛΑΤΗΣ: Τον Αύγουστο Αγροφυλακή και το Σεπτέμβρη εκλογές, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Δεν θέλετε εκλογές; Το συντομότερο λέτε. Κάθε τόσο εκλογές θέλετε. 
      Κυρίες και κύριοι συνάδελφοι, κηρύσσεται περαιωμένη η ενιαία συζήτηση επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης: «Προστασία του περιβάλλοντος, αγροτική ασφάλεια και άλλες διατάξεις». 
      Ερωτάται το Σώμα: Γίνεται δεκτό το νομοσχέδιο ενιαία επί της αρχής, των άρθρων και στο σύνολό του με τις τροποποιήσεις, τις νομοτεχνικές βελτιώσεις του κυρίου Υπουργού και τις υπ’ αριθμόν  1053/10 και 1056/11 τροπολογίες;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΙΩΑΝΝΗΣ ΒΛΑΤΗΣ: Κατά πλειοψηφία.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο  του Υπουργείου Δημόσιας Τάξης «Προστασία του περιβάλλοντος, αγροτική ασφάλεια και άλλες διατάξεις», έγινε δεκτό κατά πλειοψηφία ενιαία επί της αρχής, των άρθρων και του συνόλου με τις τροποποιήσεις, τις νομοτεχνικές βελτιώσεις του κυρίου Υπουργού και τις υπ’ αριθμόν 1053/10 και 1056/11 τροπολογίες και έχει ως εξής:
      
      
      
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
      ΟΛΟΙ ΟΙ  ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση. 
      Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Πέμπτης 31  Μαΐου 2007 και της Παρασκευής 1 Ιουνίου 2007 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά των συνεδριάσεων της Πέμπτης 31  Μαΐου 2007 και της Παρασκευής 1 Ιουνίου 2007 επικυρώθηκαν. 
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 00.39’, λύεται η συνεδρίαση για σήμερα ημέρα Τετάρτη 13 Ιουνίου 2007 και ώρα 10.30’, με αντικείμενο εργασιών του Σώματος νομοθετική εργασία: μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Αναμόρφωση του Εθνικού Τελωνειακού Κώδικα και άλλες διατάξεις», σύμφωνα με την ημερήσια διάταξη που έχει διανεμηθεί. 
      
      Η ΠΡΟΕΔΡΟΣ                                            ΟΙ ΓΡΑΜΜΑΤΕΙΣ



Τελευταία Αποθήκευση:	15/6/2007 1:52:00 μμ	Από:	M.papadatou
Εκτυπώθηκε:	15/6/2007 1:42:00 μμ

