Πέμπτη 19 Μαΐου 2005
ΣΥΝΕΔΡΙΑΣΗ ΡΞΣΤ’
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας του Βουλευτή κ. Σ. Τσιτουρίδη, σελ.
3. Ανακοινώνεται ότι τη συνεδρίαση παρακολουθούν μαθητές από το 6ο και 18ο Δημοτικό Σχολείο Χανίων, το 7ο Δημοτικό Σχολείο Θήβας και το Β’ Δημοτικό Σχολείο Βαγίων Βοιωτίας, σελ.
4. Επί διαδικαστικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 20 Μαΐου 2005,  σελ.
4. Συζήτηση επικαίρων ερωτήσεων:
α) Προς τον Υπουργό Ανάπτυξης σχετικά με δημοσιεύματα του Τύπου αναφερόμενα στην κατασκευή μονάδας παραγωγής ηλεκτρικού ρεύματος στην περιοχή του Δήμου Κορώνης, σελ.
β) Προς τον Υπουργό Περιβάλλοντος, Χωροταξίας και Δημοσίων ‘Εργων, σχετικά με την εγκατάσταση αποθηκών υγρών και αερίων καυσίμων στην προστατευόμενη περιοχή Βάσοβα του Νομού Καβάλας, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής, των άρθρων και των τροπολογιών του σχεδίου νόμου του Υπουργείου Πολιτισμού: «Βιώσιμη ανάπτυξη και κοινωνική αξιοποίηση των Ολυμπιακών εγκαταστάσεων, αδειοδότηση, χρήσεις, λειτουργίες τους-Διάρθρωση, οργάνωση και λειτουργία Γενικής Γραμματείας Ολυμπιακής Αξιοποίησης», σελ.
2. Κατάθεση σχεδίων νόμων:
Οι Υπουργοί Οικονομίας και Οικονομικών και Εξωτερικών κατέθεσαν σχέδια νόμων: 
α) «Κύρωση της Συμφωνίας μεταξύ της Ευρωπαϊκής Κοινότητας και του Πριγκιπάτου του Μονακό, η οποία προβλέπει μέτρα ισοδύναμα μ’ εκείνα που θεσπίζονται στην Οδηγία 2003/48/ΕΚ του Συμβουλίου για τη φορολόγηση των υπό μορφή τόκων εισοδημάτων από αποταμιεύσεις και της Δήλωσης Προθέσεων που τη συνοδεύει μεταξύ της Ευρωπαϊκής Κοινότητας και του Πριγκιπάτου του Μονακό», σελ.
β) «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και της Κυβέρνησης της Ανγκουίλα, σχετικά με την αυτόματη ανταλλαγή πληροφοριών όσον αφορά τα έσοδα από αποταμιεύσεις υπό τη μορφή τόκων», σελ.
γ) «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και των Βρετανικών Παρθένων Νήσων για την φορολόγηση των εισοδημάτων από αποταμιεύσεις», σελ.
ΟΜΙΛΗΤΕΣ

Α. Επί διαδικαστικού θέματος:
ΓΕΙΤΟΝΑΣ Κ., σελ.
ΚΑΚΛΑΜΑΝΗΣ Α., σελ.
ΜΑΝΟΣ Σ., σελ.
ΞΗΡΟΤΥΡΗ Α., σελ.
ΣΧΟΙΝΑΡΑΚΗ Ε., σελ.
ΤΡΑΓΑΚΗΣ Ι., σελ.
ΧΑΤΖΗΓΑΚΗΣ Σ., σελ.

Β. Επί των επικαίρων ερωτήσεων:
ΓΚΑΤΖΗΣ Ν., σελ.
ΚΑΛΟΓΙΑΝΝΗΣ Σ., σελ.
ΞΗΡΟΤΥΡΗ Α., σελ.
ΣΑΛΑΓΚΟΥΔΗΣ Γ., σελ.

Γ. Επί του σχεδίου νόμου του Υπουργείου Πολιτισμού:
ΑΛΕΥΡΑΣ Α., σελ.
ΒΕΝΙΖΕΛΟΣ Ε., σελ.
ΓΕΙΤΟΝΑΣ Κ., σελ.
ΓΕΩΡΓΑΚΟΠΟΥΛΟΣ Δ., σελ.
ΓΚΑΤΖΗΣ Ν., σελ.
ΕΥΘΥΜΙΟΥ Π., σελ.
ΙΩΑΝΝΙΔΗΣ Ι., σελ.
ΚΑΚΛΑΜΑΝΗΣ Α., σελ.
ΚΑΣΤΑΝΙΔΗΣ Χ., σελ.
ΚΕΓΚΕΡΟΓΛΟΥ Β., σελ.
ΚΟΛΟΖΩΦ Ο., σελ.
ΚΟΥΝΤΟΥΡΑ Ε., σελ.
ΛΟΒΕΡΔΟΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΕΤΡΑΛΙΑ-ΠΑΛΛΗ Φ., σελ.
ΣΓΟΥΡΙΔΗΣ Π., σελ.
ΣΤΡΑΤΑΚΗΣ Ε., σελ.
ΣΧΟΙΝΑΡΑΚΗ-ΗΛΙΑΚΗ Ε., σελ.
ΦΟΥΡΑΣ Α., σελ.




      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΞΣΤ΄
      Πέμπτη 19 Μαΐου 2005
      Αθήνα, σήμερα στις 19 Μαΐου 2005, ημέρα Πέμπτη και ώρα 10.56΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Πέτρο Κατσιλιέρη, Βουλευτή Μεσσηνίας, τα  ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ροδόπης κ. ΙΛΧΑΝ ΑΧΜΕΤ κατέθεσε αναφορά, με την οποία η Κοινότητα Οργάνης Ροδόπης ζητεί την κατασκευή έργων υποδομής στην περιοχή της.
      2) Ο Βουλευτής Ροδόπης κ. ΙΛΧΑΝ ΑΧΜΕΤ κατέθεσε αναφορά, με την οποία η Κοινότητα Κέχρου Ροδόπης ζητεί την κατασκευή έργων υποδομής και τη λήψη μέτρων αναβάθμισης της ποιότητας ζωής των κατοίκων της.
      3) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά, με την οποία ο Δήμος Είρας Μεσσηνίας ζητεί να του καταβληθεί αποζημίωση από τη ΔΕΗ για τη ρύπανση που προκαλεί στο περιβάλλον.
      4) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά, με την οποία ο Παγκρήτιος Σύλλογος Γονέων και Φίλων Παιδιών με Νεοπλασία «Η ΗΛΙΑΧΤΙΔΑ» ζητεί την οικονομική ενίσχυση του έργου της ανέγερσης ξενώνα για ασθενή παιδιά. 
      5) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά, με την οποία ο Δήμος Θεστιέων Αιτωλ/νίας ζητεί την οριοθέτηση της όχθης και της παρόχθιας ζώνης της λίμνης Τριχωνίδας και τη σύσταση φορέα διαχείρισης.
      6) Ο Γ΄ Αντιπρόεδρος της Βουλής και Βουλευτής B΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσε αναφορά, με την οποία ο Αλιευτικός – Αγροτικός Συνεταιρισμός Γρι-Γρι Σαλαμίνας «Ο ΑΓΙΟΣ ΑΝΔΡΕΑΣ» ζητεί τη μετάταξη του Γ΄ Λιμενικού Τμήματος Σαλαμίνας, σε Λιμεναρχείο.
      Β΄ ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 7602/9-2-05 ερώτηση του Βουλευτή κ. Ιωάννου Μπούγα δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ./ΚΕ/618/3-3-05 έγγραφο από την Αναπληρωτή Υπουργό Πολιτισμού η ακόλουθη απάντηση:
     «Σχετικά με την υπ' αριθμ. 7602/09.02.2005 ερώτηση του Βουλευτή κ. Ιωάννη Μπούγα, σας γνωρίζουμε τα εξής:
     Στο Νομό Φωκίδας τα υπό ένταξη έργα είναι αυτά που περιγράφονται στον Πίνακα 1, τα ενταγμένα είναι αυτά που αναφέρονται στον Πίνακα 2, τα δημοπρατημένα παρουσιάζονται στον Πίνακα 3 και τα συμβασιοποιημένα εμφανίζονται στον Πίνακα 4.
     Η Αναπληρωτής Υπουργός
     ΦΑΝΗ ΠΑΛΛΗ-ΠΕΤΡΑΛΙΑ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 7612/9-2-05 ερώτηση του Βουλευτή κ. Ιωάννη Χωματά δόθηκε με το υπ’ αριθμ. Β-325/4-3-05 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό πρωτοκόλλου 7612/09-02-05 που κατέθεσε στη Βουλή ο Βουλευτής κ. Ιωαν. Χωματάς, σας πληροφορούμε τα παρακάτω: 
     Θέμα ταυτόσημο με εκείνο που θίγει η παρούσα ερώτηση, προβάλλει και η, από 14/12/2004, Αναφορά του Σωματείου Ιδιοκτητών Ταξί Σύρου «ο Άγιος Χριστόφορος», την οποία κατέθεσε ο ίδιος βουλευτής, με αριθμό 3715/22-12-2004. Επί της αναφοράς αυτής του είχαμε αποστείλει την υπ. αριθμ. Β-1801/10-01-2005 απάντησή μας, τo αντίγραφο της οποίας συναποστέλλω, προς ενημέρωσή του.
     Πέραν, λοιπόν, των όσων εκεί αναφέρονται, πληροφορούμε και τ' ακόλουθα:
     1. Ο καθορισμός κομίστρου των επιβατικών δημόσιας χρήσης αυτοκινήτων όλης της χώρας, ορίσθηκε με την αριθμ. Α-ΟIΚ. 9282/692/11.2.2005 απόφαση του Υφυπουργού Μεταφορών και Επικοινωνιών.
     2. Το κόμιστρο των Ε.Δ.Χ. αυτοκινήτων αναπροσαρμόζεται με απόφαση του Υφυπουργού Μεταφορών και Επικοινωνιών ύστερα από σύμφωνη γνώμη του Τμήματος Τιμών της Δ/νσης Μικροοικονομικής Πολιτικής του Υπουργείου Οικονομίας και Οικονομικών.
     3. Προς τελική διαμόρφωση του τιμολογίου, λαμβάνονται υπόψη, αφ'ενός μεν οι παράγοντες που επηρεάζουν το λειτουργικό κόστος των ταξί, αφετέρου δε η εκτιμώμενη επίπτωση της αυξήσεως επί του Δείκτη Τιμών Καταναλωτή. Αυτός είναι ο λόγος που σε κάθε περίπτωση αναμόρφωσης του τιμολογίου, απαιτείται και η σύμφωνη γνώμη του Υπουργείου Οικονομίας και Οικονομικών.
     4. Με βάση λοιπόν τα ανωτέρω στοιχεία, κρίθηκε αρμοδίως ότι μόνο τόση αύξηση δικαιολογείται.
     Ο Υφυπουργός
     ΑΝΑΣΤΑΣΙΟΣ ΝΕΡΑΝΤΖΗΣ»
      3. Στην με αριθμό 7606/9-2-05 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. Β-331/4-3-05 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 7606/9-2-2005 που κατέθεσαν στη Βουλή οι Βουλευτές κ.κ. Νίκος Γκατζής και Τάκης-Τσιόγκας, σχετικά με εγκαταστάσεις κεραιών κινητής τηλεφωνίας, κατά το λόγο αρμοδιότητας του Υπ.Μ.Ε, σας πληροφορούμε τα πιο κάτω:
     1. Σύμφωνα με το Ν. 2867/2001 αρ. 3, παρ. 14, εδαφ. κ, αρμόδια για τη χορήγηση των αδειών κατασκευής κεραιών σταθμών στην ξηρά, πλην αυτών που αφορούν τα πάρκα κεραιών, είναι η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.), η οποία και ασκεί όλες τις σχετικές αρμοδιότητες που αναφέρονται στο άρθρο 1 του Ν.2801/2000.
     Η άδεια που εκδίδει, η Ε.Ε.Τ.Τ., είναι η πρώτη από τις πράξεις που απαιτούνται, βάσει του ανωτέρω Νόμου και εκδίδεται μετά τη χορήγηση θετικής γνωμάτευσης της Ελληνικής Επιτροπής Ατομικής Ενέργειας, η οποία με την Κοινή Υπουργική Απόφαση για τα "Μέτρα προφύλαξης του κοινού από τη λειτουργία κεραιών εγκατεστημένων στην ξηρά" (υπ' Αριθμ. 53571/3839/2000) ορίζεται ως υπεύθυνη για την προστασία του πληθυσμού και του περιβάλλοντος από μη ιοντίζουσες (ηλεκτρομαγνητικές) ακτινοβολίες και φροντίζει για την παροχή σχετικής πληροφόρησης για κάθε ενδιαφερόμενο.
     Με την εν λόγω ΚΥΑ θεσπίζονται βασικοί περιορισμοί και επίπεδα αναφοράς και καθορίζονται τα όρια για την ασφαλή έκθεση του κοινού στην ηλεκτρομαγνητική ακτινοβολία που εκπέμπουν οι κατασκευές κεραιών κινητής τηλεφωνίας. Η εγκατάστασή τους εντός ή πλησίον κατοικημένων περιοχών πρέπει να γίνεται σύμφωνα με τις θεσμοθετημένες προδιαγραφές, ώστε σε όλα τα γειτονικά στο σταθμό κεραιών σημεία, στα οποία υπάρχει ανθρώπινη πρόσβαση να εξασφαλίζεται η συμμόρφωση με τα όρια ασφαλούς έκθεσης του κοινού. Επισημαίνεται ότι με την υπόψη ΚΥΑ καθορίζονται 20% αυστηρότερα όρια από αυτά που επιβάλλει η Σύσταση 1999/519/ΕΚ του Συμβουλίου της Ε.Ε.
     Επίσης, πρέπει να αναφερθεί πως στην εν λόγω ΚΥΑ οι βασικοί περιορισμοί και τα επίπεδα αναφοράς για την ασφαλή έκθεση του κοινού στα εκπεμπόμενα ηλεκτρομαγνητικά πεδία, βασίστηκαν σε όλες τις μέχρι σήμερα αποδεδειγμένες βιολογικές επιδράσεις και έχουν οριστεί με μεγάλους συντελεστές ασφαλείας, έτσι ώστε να λαμβάνονται υπ' όψιν οι αβεβαιότητες που υπάρχουν όσον αφορά την ατομική ευαισθησία, τις περιβαλλοντικές συνθήκες, καθώς και τις διαφορές όσον αφορά την ηλικία και την κατάσταση της υγείας του κοινού.
     Η εσωτερική μας, όμως, νομοθεσία δεν αρκείται ούτε σ' αυτά τα αλλεπάλληλα προστατευτικά της κοινής υγείας μέτρα (αυστηρότερα όρια από την ΕΕ, προηγούμενη γνωμοδότηση της Ελληνικής Επιτροπής Ατομικής Ενέργειας, παροχή αδείας και από άλλες αρχές - Πολεοδομία - Δασαρχείο - ΥΠΑ κλπ), και επιβάλλει συγχρόνως και υποχρέωση διαρκών ελέγχων.
     Έτσι, σύμφωνα με την ΥΑ 535/2000, αρθ. 5 §3, οι συναρμόδιες υπηρεσίες των Υπουργείων ΠΕΧΩΔΕ, Υγείας, Μεταφορών κλπ. αναλαμβάνουν συντονισμένες πρωτοβουλίες για την αποτελεσματική παρακολούθηση των διεθνών εξελίξεων, την εκπόνηση ερευνητικών μελετών και τη σχετική ενημέρωση του γενικού πληθυσμού για θέματα προστασίας της υγείας από την εκπομπή ηλεκτρομαγνητικών ακτινοβολιών, ενώ και η Ευρωπαϊκή Επιτροπή παρακολουθεί από κοντά την έρευνα, που διεξάγεται σ' αυτό το θέμα.
     Κατόπιν λοιπόν όλων αυτών των αναμφισβήτητων δεδομένων πρόδηλον καθίσταται ότι:
     α) υπάρχει και λειτουργεί στη χώρα μας αυστηρό νομοθετικό πλαίσιο που ρυθμίζει το θέμα, το πλαίσιο δε τούτο παρακολουθεί από κοντά τα όσα κρατούν σχετικώς στις χώρες Ε. Ε. και εναρμονίζεται προς την εκάστοτε κοινοτική νομοθεσία.
     β) κάθε άλλο παρά« πρωτοκολλητής των αιτημάτων των εταιρειών κινητής τηλεφωνίας» τυγχάνει η Ε. Ε. Τ. Τ.
     2. Ειδικά, τέλος, για τις κατασκευές κεραιών κινητής τηλεφωνίας, οι οποίες μνημονεύονται στην ως άνω Ερώτηση, σύμφωνα και με όσα στοιχεία μας παρείχε εγγράφως η Ε.Ε.Τ.Τ., σας πληροφορούμε τα εξής:
     Για την κατασκευή κεραίας κινητής τηλεφωνίας επί της συμβολής των οδών Καρτάλη και Αναλήψεως έχει εκδοθεί από την Ε.Ε.Τ.Τ. η υπ' αριθμ.297/18/07-11-2003 απόφαση, με την οποία χορηγείται άδεια στην εταιρεία «VODAFONE -ΡΑΝΑΦΟΝ Ανώνυμη Ελληνική Εταιρεία Τηλεπικοινωνιών», β) για την κατασκευή κεραίας επί της συμβολής των οδών Καραϊσκάκη 37 και Κισσού έχει εκδοθεί από την Ε.Ε.Τ.Τ. η υπ΄ αριθμ. 337/41/10-12-2004 Απόφαση, με την οποία χορηγείται άδεια στην εταιρεία «COSMOTE -ΚΙΝΗΤΕΣ ΤΗΛΕΠΙΚΟΙΝΩΝΙΕΣ Α.Ε.». Περαιτέρω σας ενημερώνουμε ότι έχουν, αντίστοιχα, υποβληθεί στην Ε.Ε.Α.Ε. από τις ως άνω εταιρείες οι σχετικές μελέτες ραδιοεκπομπών για τους εν λόγω Σταθμούς, οι οποίες εξετάστηκαν από το αρμόδιο γραφείο και εξεδόθησαν- οι υπ' αριθμ. πρωτ.Μ.ι/411/1013/9-7-2004 και Μ.ι/411/1013/9-2-2004 θετικές-γνωματεύσεις, όπως κατά τα προαναφερόμενα ,ορίζεται στο Νόμο.
     Επί της οδού Ιωλκού 24 βρέθηκε ότι έχει χορηγηθεί άδεια στην εταιρεία «COSMOTE -ΚΙΝΗΤΕΣ ΤΗΛΕΠΙΚΟΙΝΩΝΙΕΣ Α.Ε.», με την υπ' αριθμ. 263/83/20-9-2002 Απόφαση της ΕΕΤΤ, ενώ αντίστοιχα, υπάρχει και η υπ' αριθμ. πρωτ. Μι/411/142/05-02-2002 θετική γνωμάτευση της Ε.Ε.Α.Ε. Σημειώνεται ότι δεν πιστοποιήθηκε η ύπαρξη της αναφερόμενης στο κείμενο της ερώτησης των κ. κ. Βουλευτών, κεραίας, επί της οδού Γεωργιάδη, ούτε φαίνεται να έχει δοθεί άδεια ή να έχει κατατεθεί αίτηση άλλης εταιρείας κινητής τηλεφωνίας επί της οδού Ιωλκού.
     3. Τέλος, σας πληροφορούμε ότι όταν πληρούνται οι εκ του Νόμου προϋποθέσεις η Ε.Ε.Τ.Τ. είναι υποχρεωμένη να προχωρά στην αδειοδότηση του εκάστοτε σταθμού βάσης κινητής επικοινωνίας, χωρίς να δικαιούται εκ του Νόμου να εξαιρέσει κάποιες κεραίες από αυτή τη διαδικασία αδειοδότησης.
     Η ανάκληση για τις ήδη αδειοδοτημένες κατασκευές κεραιών μπορεί να πραγματοποιηθεί μόνο με τις προϋποθέσεις του υπ' Αριθμ. 236/79/2001(ΦΕΚ 1649/Β/11-12-2001) Κανονισμού Αδειών Κατασκευών Κεραιών στην Ξηρά (άρθρο 9), δηλ εάν και όταν «η αίτηση για έγκριση τοποθέτησης των εγκαταστάσεων της κατασκευής Κεραίας σύμφωνα με τα προβλεπόμενα στο ν. 2801/2000 και στο άρθρο 24α του ν. 2075/1992 απορριφθεί, ή ανακληθεί η ήδη χορηγηθείσα έγκριση..»
     Ο Υφυπουργός
     ΑΝΑΣΤΑΣΙΟΣ ΝΕΡΑΝΤΖΗΣ»
      4. Στην με αριθμό 7522/7-2-05 ερώτηση των Βουλευτών κυρίων Αθανασίου Τσούρα και Χρήστου Πρωτόπαπα δόθηκε με το υπ’ αριθμ. Φ90022/3954/305/4-3-05 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
     «Aπαvτώντας στην παραπάνω ερώτηση των Βουλευτών κ. Τσούρα Αθανάσιου και κ. Πρωτόπαπα Χρήστο σχετικά με το παραπάνω αναφερόμενο θέμα, σας γνωρίζουμε τα εξής:
     Η Κυβέρνηση πριν από τις εκλογές, αλλά και μετά, με τις προγραμματικές της δηλώσεις, είχε γνωστοποιήσει στον ελληνικό λαό αλλά και τη Βουλή, τις θέσεις της για το Ασφαλιστικό.
     Στα πλαίσια αυτά η Κυβέρνηση προχώρησε στην υλοποίηση των διατάξεων του ν. 3232/2004, ενώ κατ' επανάληψη έχει δηλώσει ότι αποδέχεται το βασικό πλαίσιο του ν. 3029/2002.
     Πέραν τούτων όμως υπάρχουν μία σειρά από ζητήματα που συνδέονται με το σύστημα Κοινωνικής Ασφάλισης, τη λύση των οποίων το Υπουργείο μας συνεχώς προωθεί.
     Στα προβλήματα αυτά έχουμε σαφώς τοποθετηθεί επανειλημμένως και με σαφήνεια στη Βουλή στα πλαίσια της Νομοθετικής εργασίας ή του Κοινοβουλευτικού ελέγχου ώστε να μην χρειάζεται να προσφεύγει κανείς σε δημοσιεύματα που πολλές φορές δεν αποτυπώνουν τις πραγματικές προθέσεις της Κυβέρνησης.
     Για να συνοψίσουμε, επαναλαμβάνουμε για μία ακόμα φορά, ότι η κυβέρνηση διατηρεί αναλλοίωτο το γενικό πλαίσιο του ασφαλιστικού, δηλαδή τις τρεις βασικές παραμέτρους (συνταξιοδοτικά όρια ηλικίας κτλ) και θεωρεί απαραίτητο να τεθούν στον κοινωνικό διάλογο όλα τα επιμέρους ζητήματα που βρίσκονται σε εκκρεμότητα και απορρέουν από τους εφαρμοζόμενους από την κυβέρνηση ασφαλιστικούς νόμους 3029/2002 και 3232/2004.
     Ο Υφυπουργός
     Ν. ΑΓΓΕΛΟΠΟΥΛΟΣ»
      5. Στην με αριθμό 7571/8-2-05 ερώτηση του Βουλευτή κ. Ιωάννου Μανιάτη δόθηκε με το υπ’ αριθμ. Β-298/4-3-05 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Σε απάντηση της Ερώτησης με αριθμό 7571/8-2-2005, που κατέθεσε στη Βουλή ο Βουλευτής κ. Γιάννης Μανιάτης, θέτουμε υπόψη σας τα εξής:
     1. Σύμφωνα με τις διατάξεις της παραγράφου 5α του άρθρου 8 του ν.3109/2003 (Α΄ 38) «Ρύθμιση θεμάτων επιβατηγών δημόσιας χρήσης αυτοκινήτων και άλλες διατάξεις», προβλέπεται η διάθεση, για την ενίσχυση της αντικατάστασης των Ε.Δ.Χ. αυτοκινήτων, καθώς και για την εγκατάσταση συστημάτων αυτοματοποιημένης διαχείρισης στόλου και εξυπηρέτησης επιβατών, συνολικού χρηματικού ποσού εξήντα εκατομμυρίων ευρώ (60.000.000 €) από το Υπ.Μ.Ε., που βαρύνει κατά το ένα ήμισυ το Πρόγραμμα Δημοσίων Επενδύσεων και κατά το άλλο, τον λογαριασμό του ν.δ.638/1970.
     2. Από της 7/3/2004, (δηλ από της διεξαγωγής των τελευταίων βουλευτικών εκλογών), το ποσό που έχει διανεμηθεί στους δικαιούχους σχεδόν εννιαπλασιάστηκε, εξαντλώντας έτσι το ανώτερο ποσό που μπορούσε να διατεθεί προς το σκοπό αυτό, από το Πρόγραμμα Δημοσίων Επενδύσεων (δηλ 30.000.000 €). Ειδικότερα, μέχρι σήμερα, από τα στοιχεία της υπηρεσίας προκύπτει, ότι έχουν υποβληθεί 9.352 αιτήσεις, προς ενίσχυση αντικατάστασης Ε.Δ.Χ. αυτοκινήτων και 3 αιτήσεις για εγκατάσταση συστημάτων αυτοματοποιημένης διαχείρισης στόλου και εξυπηρέτησης επιβατών. Από τις παραπάνω αιτήσεις έχουν ικανοποιηθεί οι 6.280 για την ενίσχυση αντικατάστασης Ε.Δ.Χ. αυτοκινήτων και οι 3 αιτήσεις για εγκατάσταση συστημάτων αυτοματοποιημένης διαχείρισης στόλου και εξυπηρέτησης επιβατών.
     Για τις υπόλοιπες αιτήσεις (3.072), ήδη η υπηρεσία μας έχει αρχίσει την αποστολή τους προς τη Διεύθυνση Οικονομικών Υπηρεσιών του Υπουργείου για την ικανοποίησή τους από το λογαριασμό του ν.δ. 638/1970. Η εκταμίευση του παραπάνω ποσού, απαιτεί χρόνο, δεδομένου ότι πριν από την έκδοση των σχετικών επιταγών απαιτείται έγκριση της υπηρεσίας Επιτρόπου του Ελεγκτικού Συνεδρίου.
     Ουδεμία, λοιπόν, καθυστέρηση σημειούται. Αντιθέτως, ραγδαία εκροή χρημάτων παρατηρήθηκε.
     Ο Υφυπουργός
     ΑΝΑΣΤΑΣΙΟΣ ΝΕΡΑΝΤΖΗΣ»
      6. Στην με αριθμό 8221/16-2-05 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 11663/21-3-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της παραπάνω ερώτησης που κατέθεσε ο Βουλευτής κ. Α.Φωτιάδης, σας πληροφορούμε ότι, σύμφωνα με την υπ. αριθ. ΔΙΔΑΔ/Φ 48/9/Οικ.21Ο23/25-9-2000 εγκύκλιο του ΥΠΕΣΔΔΑ, η δαπάνη που προκαλείται από την εφαρμογή των διατάξεων για την επιδότηση αγοράς κατοικίας για μεν τις Δημόσιες Υπηρεσίες βαρύνει τις πιστώσεις του οικείου φορέα σε βάρος του οποίου καταλογίζονται οι δαπάνες μισθοδοσίας των δικαιούχων υπαλλήλων, για δε τους υπαλλήλους των ΝΠΔΔ (ΟΤΑ) η σχετική δαπάνη βαρύνει τον προϋπολογισμό του ιδίου νομικού προσώπου.
     Ο Υφυπουργός
     ΠΕΤΡΟΣ ΔΟΥΚΑΣ»
      7. Στις με αριθμό 8168/25-2-05 και 8376/2-3-05 ερωτήσεις του Βουλευτή κ. Μιχάλη Μπεκίρη δόθηκε με το υπ’ αριθμ. 1361/22-3-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στις παραπάνω ερωτήσεις που κατέθεσε ο Βουλευτής κ. Μ. Μπεκίρης, σας πληροφορούμε τα εξής:
     Η Επιτροπή Διαχείρισης των Ειδικών Λογαριασμών, στην τελευταία συνεδρίασή της, αφού επανεξέτασε το θέμα της καταβολής των διαφορών των Ειδικών Λογαριασμών σε υπαλλήλους των Νομαρχιακών Αυτοδιοικήσεων και Περιφερειό)ν και στους λοιπούς κλάδους, πέραν των Γεωτεχνικών στους οποίους καταβάλλεται, εφόσον βέβαια αυτοί ασχολούνται με υλοποίηση των προγραμμάτων του Υπ. Αγροτικής Ανάπτυξης και Τροφίμων, διαπίστωσε ότι επί του παρόντος δεν είναι δυνατή, λόγω της οικονομικής στενότητος και επειδή τα έσοδα των Ειδικών Λογαριασμών δεν επαρκούν.
     Ωστόσο θα προβεί στην ακριβή καταμέτρηση των υπαλλήλων των Ν.Α. και Περιφερειών, που ασχολούνται αποκλειστικά με υλοποίηση Προγραμμάτων του Υπουργείου Αγροτικής Ανάπτυξης και Τροφίμων και μόλις οι οικονομικές συνθήκες το επιτρέψουν, θα κινήσει τις διαδικασίες που απαιτούνται για την διεύρυνση των δικαιούχων υπαλλήλων.
     Για την ενημέρωση των Υπηρεσιών των Ν.Α. και Περιφερειών, στις οποίες υπηρετούν υπάλληλοι που υλοποιούν τα προαναφερόμενα προγράμματα, έχει αποσταλεί η αριθμ. 1637/10-3-2005 εγκύκλιος της Επιτροπής Διαχείρισης των Ειδικών Λογαριασμών.
     Ο Υπουργός
     Ε. ΜΠΑΣΙΑΚΟΣ»
     8. Στην με αριθμό 9197/29-3-2005 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1514/21-4-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, για τα θέματα της αρμοδιότητάς μας, σας πληροφορούμε τα εξής:
      Το Υπουργείο Αγροτικής Ανάπτυξης και Τροφίμων (Γενική Δ/νση Αλιείας) ασκεί τις αρμοδιότητες της αλιευτικής διαχείρισης και εκμετάλλευσης των υδρόβιων πόρων, στις οποίες εμπεριέχονται τα θέματα προστασίας των αλιευτικών πόρων και της ισορροπίας του θαλάσσιου οικοσυστήματος.
      Η αλιευτική δραστηριότητα εντός των ελληνικών χωρικών υδάτων υπόκειται σε ένα πλέγμα θεσμικών μέτρων, εθνικών και κοινοτικών. Τα εθνικά μέτρα προβλέπουν τοπικές και χρονικές απαγορεύσεις, ελάχιστα μεγέθη αλιευόμενων ειδών και προδιαγραφές αλιευτικών εργαλείων και μεθόδων αλιείας που στοχεύουν στην προστασία των αποθεμάτων και στην ορθολογική τους εκμετάλλευση. Παράλληλα η Κοινότητα με την υιοθέτηση διαχειριστικών και τεχνικών μέτρων της αλιείας, έχει επίσης ως στόχο την αειφορία των αλιευτικών πόρων.
      Ιδιαίτερα για την περιοχή της Μεσογείου, στα πλαίσια της Κοινής Αλιευτικής Πολιτικής ισχύει και εφαρμόζεται ο Καν. (ΕΚ) 1626/94 που αναφέρεται στα τεχνικά μέτρα που ισχύουν, ενώ η Ευρωπαϊκή Επιτροπή προωθεί τη λήψη νέων μέτρων μέσω της αναθεώρησης του υπόψη Κανονισμού.
      Επίσης, στα πλαίσια ελέγχου της αλιευτικής δραστηριότητας, έχει θεσπιστεί μέσω κοινοτικών κανονισμών, δορυφορικό σύστημα ελέγχου και παρακολούθησης της αλιευτικής δραστηριότητας σε όλα τα σκάφη άνω των 15 μ. Ήδη το εν λόγω σύστημα έχει εγκατασταθεί σε μεγάλο αριθμό σκαφών και η τοποθέτησή του στα υπόλοιπα υπόχρεα σκάφη εξελίσσεται κανονικά.
      Επί πλέον το Επιχειρησιακό Πρόγραμμα Αλιείας 2000-2006 προβλέπει παρεμβάσεις διαρθρωτικού χαρακτήρα και παράλληλα δράσεις που αποβλέπουν στην εξασφάλιση ισορροπίας μεταξύ της ασκούμενης αλιευτικής προσπάθειας και των αλιευτικών αποθεμάτων (μείωση της δυναμικότητας του αλιευτικού στόλου).
      Σε κάθε περίπτωση για τη λήψη πρόσθετων διαχειριστικών μέτρων της αλιείας, θα πρέπει να υπάρχουν διαθέσιμα έγκυρα επιστημονικά στοιχεία. Αυτό άλλωστε προβλέπεται και στον βασικό Κανονισμό της ΚαλΠ, Καν. (ΕΚ) 2371/2002. Η εκπόνηση επιστημονικών μελετών, των οποίων η χρηματοδότηση προβλέπεται από το Επιχειρησιακό Πρόγραμμα Αλιείας (ΕΠΑΛ) 2000-2006 του Υπουργείου Αγροτικής Ανάπτυξης και Τροφίμων (μέτρα 4.4,4.6,6.1, κ.λ.π.), συμβάλλει στην παροχή των απαραίτητων επιστημονικών στοιχείων για την υποστήριξη διαχειριστικών μέτρων της αλιευτικής δραστηριότητας.
      Όλες οι ως άνω δράσεις, είναι φανερό ότι στοχεύουν στην ορθολογική διαχείριση και την αειφορική εκμετάλλευση των αλιευτικών πόρων, μέσα σε ένα πλαίσιο δομών και μέτρων που εξασφαλίζουν τη σταθερότητα και ισορροπία μεταξύ της ασκούμενης αλιευτικής δραστηριότητας και των διαθέσιμων πόρων.
      Σε ό,τι αφορά τη συνεργασία με τους εμπλεκόμενους Συλλογικούς Φορείς, ήδη η Ε.Ε. υιοθετεί την πρακτική των διαβουλεύσεων με τους φορείς του κλάδου της αλιείας, πριν από την ψήφιση κοινοτικών Κανονισμών. Ως παράδειγμα της πρακτικής αυτής αναφέρονται οι τέσσερις διαβουλεύσεις που πραγματοποιήθηκαν με πρωτοβουλία της Ε.Ε., για την τροποποίηση του Καν. (ΕΚ) 1626/94 «Τεχνικά μέτρα για τη Μεσόγειο», στις οποίες συμμετείχαν επιστημονικοί φορείς και εκπρόσωποι των αλιέων.
      Επίσης, με την Απόφαση 2004/585/ΕΚ του Συμβουλίου της Ε.Ε. της 19ης Ιουλίου 2004 (άρθρο 2), ιδρύθηκαν τα Περιφερειακά Γνωμοδοτικά Συμβούλια (RACς), ανά περιφέρεια κοινοτικού ενδιαφέροντος (π.χ. Μεσόγειος); στα οποία θα συμμετέχουν εκπρόσωποι των αλιέων καθώς και άλλοι φορείς του τομέα αλιείας.
      Η ίδρυση των RACs, θα καλύψει το κενό που υπήρχε μέχρι σήμερα σε κοινοτικό επίπεδο για διαβούλευση με τους αλιευτικούς φορείς πριν από τη θέσπιση μέτρων διαχείρισης και διατήρησης των αλιευτικών πόρων και θα ενισχύσει το διάλογο μεταξύ των ενδιαφερομένων που σχετίζονται με την Κ.Αλ.Π.
      Σε ό,τι αφορά τη λήψη ρυθμιστικών μέτρων σε εθνικό επίπεδο, το Υπουργείο Αγροτικής Ανάπτυξης και Τροφίμων συνεργάζεται στενά με όλους τους φορείς της αλιείας για την όσο το δυνατό μεγαλύτερη συναίνεση σε θέματα του τομέα.
      Θα πρέπει να σημειωθεί ότι στα πλαίσια της συνεργασίας, ήδη προβλέπεται με νόμο η συμμετοχή των αλιευτικών φορέων (ΠΑΣΕΓΕΣ, ΣΑΕ) στο Συμβούλιο Αλιείας (συλλογικό όργανο με γνωμοδοτική αρμοδιότητα επί του νομοθετικού έργου του τομέα αλιείας), στο οποίο συμμετέχουν με δικαίωμα ψήφου και εκπρόσωποί τους.
      Το θέμα της προστασίας των θαλασσίων χελώνων, αποτελεί αρμοδιότητά του συνερωτώμενου Υ.ΠΕ.ΧΩ.ΔΕ., με το οποίο το Υπουργείο Αγροτικής Ανάπτυξης και Τροφίμων συνεργάζεται στενά και συνηγορεί στη θέσπιση και ανάπτυξη των Εθνικών Θαλάσσιων Πάρκων ως πεδία προστασίας των απειλούμενων ειδών.
      Ειδικότερα για την προστασία των θαλασσίων χελώνων έχει συσταθεί με το από 1-12-99 Π.Δ. (ΦΕΚ 906 Α), όπως τροποποιήθηκε με το από 29-10-03 Π.Δ. (ΦΕΚ 1272 Α), το Εθνικό Θαλάσσιο Πάρκο Ζακύνθου.
      Ο Υπουργός
      Ε. ΜΠΑΣΙΑΚΟΣ»
      9. Στην με αριθμό 8515/7-3-05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. Β-665/22-4-04 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 8515/7-3-2005 που κατέθεσε στη Βουλή ο Βουλευτής κ. Θανάσης Λεβέντης, η οποία μας κοινοποιήθηκε με το με αριθμό Δ15/Γ/οικ.5355/23-3-2005 έγγραφο του Υπουργείου Ανάπτυξης, σχετικά με εγκαταστάσεις κεραιών κινητής τηλεφωνίας, θέτουμε υπόψη σας τα εξής:
      1. Σύμφωνα με το Ν. 2867/2001 αρ. 3, παρ. 14, εδαφ. κ, αρμόδια για τη χορήγηση των αδειών κατασκευής κεραιών σταθμών στην ξηρά, πλην αυτών που αφορούν τα πάρκα κεραιών, είναι η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.), η οποία και ασκεί όλες τις σχετικές αρμοδιότητες που αναφέρονται στο άρθρο 1 του Ν. 2801/2000.
      Η άδειας -που εκδίδει, η Ε.Ε.Ε.Τ., είναι η πρώτη από τις πράξεις που απαιτούνται, βάσει του ανωτέρω Νόμου και εκδίδεται μετά τη χορήγηση θετικής γνωμάτευσης της Ελληνικής Επιτροπής Ατομικής Ενέργειας, η οποία με την κοινή Υπουργική Απόφαση για τα «Μέτρα προφύλαξης του κοινού από τη λειτουργία κεραιών εγκατεστημένων στην ξηρά» (υπ’ Αριθμ. 53571/3839/2000) ορίζεται ως υπεύθυνη για την προστασία του πληθυσμού και του περιβάλλοντος από μη ιοντίζουσες (ηλεκτρομαγνητικές) ακτινοβολίες και φροντίζει για την παροχή σχετικής πληροφόρησης για κάθε ενδιαφερόμενο.
      Με την εν λόγω ΚΥΑ θεσπίζονται βασικοί περιορισμοί και επίπεδα αναφοράς και καθορίζονται τα όρια για την ασφαλή έκθεση του κοινού στην ηλεκτρομαγνητική ακτινοβολία που εκπέμπουν οι κατασκευές κεραιών κινητής τηλεφωνίας. Η εγκατάστασή τους εντός ή πλησίον κατοικημένων περιοχών πρέπει να γίνεται σύμφωνα με τις θεσμοθετημένες προδιαγραφές, ώστε σε όλα τα γειτονικά στο σταθμό κεραιών σημεία, στα οποία υπάρχει ανθρώπινη πρόσβαση να εξασφαλίζεται η συμμόρφωση με τα όρια ασφαλούς έκθεσης του κοινού.
      Επισημαίνεται ότι με την υπόψη ΚΥΑ καθορίζονται 20% αυστηρότερα όρια από αυτά που επιβάλλει η Σύσταση 1999/519/ΕΚ του Συμβουλίου της Ε.Ε
      Επίσης, πρέπει να αναφερθεί πως στην εν λόγω ΚΥΑ οι βασικοί περιορισμοί και τα επίπεδα αναφοράς για την ασφαλή έκθεση του κοινού στα εκπεμπόμενα ηλεκτρομαγνητικά πεδία, βασίστηκαν σε όλες τις μέχρι σήμερα αποδεδειγμένες βιολογικές επιδράσεις και έχουν οριστεί με μεγάλους συντελεστές ασφαλείας, έτσι ώστε να λαμβάνονται υπ’ όψιν οι αβεβαιότητες που υπάρχουν όσον αφορά την ατομική ευαισθησία, τις περιβαλλοντικές συνθήκες, καθώς και τις διαφορές όσον αφορά την ηλικία και την κατάσταση της υγείας του κοινού.
      Η εσωτερική μας, όμως, νομοθεσία δεν αρκείται ούτε σ’ αυτά τα αλλεπάλληλα προστατευτικά της κοινής υγείας μέτρα (αυστηρότερα όρια από την ΕΕ, προηγούμενη γνωμοδότηση της Ελληνικής Επιτροπής Ατομικής Ενέργειας, υποβολή μελέτης περιβαλλοντικών επιπτώσεων και παροχή αδείας και από άλλες αρχές - Πολεοδομία - Δασαρχείο - ΥΠΑ κλπ), και επιβάλλει συγχρόνως και υποχρέωση διαρκών ελέγχων.
      Έτσι, σύμφωνα με την ΥΑ 535/2000, αρθ. 5 §3, οι συναρμόδιες υπηρεσίες των Υπουργείων ΠΕΧΩΔΕ, Υγείας, Μεταφορών κλπ. αναλαμβάνουν συντονισμένες πρωτοβουλίες για την αποτελεσματική παρακολούθηση των διεθνών εξελίξεων, την εκπόνηση ερευνητικών μελετών και τη σχετική ενημέρωση του γενικού πληθυσμού για θέματα προστασίας της υγείας από την εκπομπή ηλεκτρομαγνητικών ακτινοβολιών, ενώ και η Ευρωπαϊκή Επιτροπή παρακολουθεί από κοντά την έρευνα, που διεξάγεται σ’ αυτό το θέμα.
      Κατόπιν, λοιπόν, όλων αυτών των αναμφισβήτητων δεδομένων, πρόδηλον καθίσταται ότι υπάρχει και λειτουργεί στη χώρα μας αυστηρό νομοθετικό πλαίσιο που ρυθμίζει το θέμα, το πλαίσιο δε τούτο παρακολουθεί από κοντά τα όσα κρατούν σχετικώς στις χώρες Ε. Ε. και εναρμονίζεται προς την εκάστοτε κοινοτική νομοθεσία.
      2. Ειδικά για τις εγκαταστάσεις κεραιών κινητής τηλεφωνίας, οι οποίες μνημονεύονται στην ως άνω Ερώτηση, σύμφωνα και με όσα στοιχεία μας παρείχε εγγράφως η Ε.Ε.Τ.Τ. ,σας πληροφορούμε ότι :
      Για τις κατασκευές κεραιών κινητής τηλεφωνίας που είναι εγκατεστημένες γύρω από το επί της συμβολής των οδών Καλυψούς και Γαλατείας σχολικό συγκρότημα, σας πληροφορούμε τα εξής: α) για την κατασκευή κεραίας επί της οδού Ευαγγελιστρίας 104 έχει εκδοθεί από την ΕΕΤΤ η υπ’ αριθμ. 327/36//20-8-2004 απόφαση, με την οποία χoρηγείται άδεια στηv εταιρεία-.«ΤΙM ΕΛΛΑΣ - ΤΗΛΕΠΙΚΟΙΝΩΝΙΕΣ Α.Ε.Β.Ε.», β) για την κατασκευή κεραίας επί της οδού Αργυρουπόλεως 2 Α έχει εκδοθεί από την ΕΕΠ η υπ’ αριθμ. 258/38/11-7-2002 απόφαση, με την οποία χορηγείται άδεια στην εταιρεία «ΙΝΕΟ -QUEST. Α.Ε.Β.Ε.». Περαιτέρω, σας ενημερώνουμε ότι έχουν, αντίστοιχα, υποβληθεί στην Ε.Ε.Α.Ε. από τις ως άνω εταιρείες οι σχετικές μελέτες ραδιοεκπομπών για τους εν λόγω Σταθμούς, οι οποίες εξετάστηκαν από το αρμόδιο γραφείο και εξεδόθησαν, αντίστοιχα, οι υπ’ αριθμ. Πρωτ. Μ.ι./411/712/19-5-2004 και M.ι/411/610/12-4-2002 θετικές γνωματεύσεις όπως, κατά τα προαναφερόμενα, ορίζεται στο Νόμο. γ) Για την επί της οδ. Ελ. Βενιζέλου (ή Λεωφ. Θησέως) 59 κατασκευή κεραίας βρέθηκε ότι έχει χορηγηθεί η υπ’ αριθμ. Κ-81/06-02-98 άδεια στην εταιρεία «COSMOTE -ΚΙΝΗΤΕΣ ΤΗΛΕΠΙΚΟΙΝΩΝΙΕΣ Α.Ε.». Περαιτέρω, σας πληροφορούμε ότι για την εν λόγω κατασκευή κεραίας έχει υποβληθεί στην Ε.Ε.Α.Ε., όπως προκύπτει από το υπ’ αριθμ. πρωτ.Μ.ι/411/3722/28-3-2003 ενημερωτικό της Ε.Ε.Τ.Τ., η εκ του Νόμου προβλεπόμενη για κεραίες που εγκαταστάθηκαν πριν την έκδοση της υπ’ αριθμ.53571/3839/2000 ΚΥΑ για τα μέτρα προφύλαξης του κοινού, δήλωση συμμόρφωσης.
      3. Σας πληροφορούμε, επίσης, ότι όταν πληρούνται οι εκ του νόμου προϋποθέσεις η Ε.Ε.Τ.Τ. είναι υποχρεωμένη να προχωρά στην αδειοδότηση του εκάστοτε σταθμού βάσης κινητής επικοινωνίας, χωρίς να δικαιούται εκ του νόμου να εξαιρέσει κάποιες κεραίες από αυτή τη διαδικασία αδειοδότησης.
      Η ανάκληση για τις ήδη αδειοδοτημένες κατασκευές κεραιών μπορεί να πραγματοποιηθεί μόνο με τις προϋποθέσεις του υπ’ αριθμ. 236/79/2001 (ΦΕΚ 1649/B/11-12-2001) Κανονισμού Αδειών Κατασκευών Κεραιών στην Ξηρά (άρθρο 9), δηλ. εάν και όταν «η αίτηση για έγκριση τοποθέτησης των εγκαταστάσεων της κατασκευής κεραίας σύμφωνα με τα προβλεπόμενα στο ν. 2801/2000 και στο άρθρο 24α του ν. 2075/1992 απορριφθεί, ή ανακληθεί η ήδη χορηγηθείσα έγκριση ..»
      4. Τέλος, σημειώνεται ότι υπάρχει, πραγματικά, έλλειμμα ενημέρωσης της κοινής γνώμης και έντονη παραπληροφόρηση. Η πολιτεία με ανακοινώσεις, επιστημονικές ημερίδες και κάθε άλλο πρόσφορο μέτρο, προσπαθεί να παράσχει στους πολίτες σωστή ενημέρωση. Τελευταία, άλλωστε, έχουν πυκνώσει οι δειγματοληπτικές μετρήσεις που πραγματοποιεί η Ε.Ε.Α.Ε. (Ελληνική Επιτροπή Ατομικής Ενέργειας), στο πλαίσιο των αρμοδιοτήτων της, είτε από μόνη της είτε κατόπιν αιτήσεως ενδιαφερομένων, καθώς και από δημοσιεύματα του Τύπου και εκπομπών Ρ/T.
      5. Όσον αφορά το τρίτο σκέλος της ερωτήσεως απευθυνθήκαμε στην αρμοδία Ελληνική Επιτροπή Ατομικής Ενέργειας (Ε.Ε.ΑΕ.), προκειμένου να διενεργήσει επί των κεραιών-αυτών νέα μέτρηση. 
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      10. Στην με αριθμό 8716/11-3-05 ερώτηση του Βουλευτή κ. Δημητρίου Γεωργακόπουλου δόθηκε με το υπ’ αριθμ. 1042709/1179/21-4-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμό πρωτοκόλλου 8716/11-3-05 ερώτησης που κατέθεσε ο Βουλευτής κ. Δημήτριος Γεωργακόπουλος και μας διεβίβασε το Υπουργείο Εσωτερικών Δημ. Διοίκησης και Αποκ/σης με το με αριθμό πρωτοκόλλου ΤΚΕ/92/6241/30.3.05 έγγραφό του σχετικά με το ανωτέρω θέμα, σας γνωρίζουμε τα εξής:
      Σύμφωνα με τις διατάξεις της παρ. 1 του άρθρου 34 του κωδ. Φ.Π.Α. (κυρ.ν.2859/00) το πιστωτικό υπόλοιπο .του Φόρου Προστιθέμενης Αξίας επιστρέφεται στις υποκείμενες στο φόρο επιχειρήσεις, που είναι εγκατεστημένες στο εσωτερικό της χώρας, ημεδαπές ή αλλοδαπές.
      Σύμφωνα με την Οδηγία 79/1072/ΕΟΚ, όπως έχει ενσωματωθεί στην παρ. 2 του ιδίου ως άνω άρθρου επιστρέφεται στον υποκείμενο σε Φ.Π.Α. που είναι εγκατεστημένος σε άλλο κράτος μέλος της Ε.Ε., ο φόρος που βάρυνε τα αγαθά και τις υπηρεσίες που του προσφέρθηκαν από άλλους υποκείμενους στο φόρο ή την εισαγωγή στο εσωτερικό της χώρας.
      Περαιτέρω δικαιούνται επιστροφής του Φ.Π.Α. που βάρυνε τις παραδόσεις αγαθών ή τις παροχές υπηρεσιών καθώς και τις εισαγωγές αγαθών στο εσωτερικό της χώρας και οι εγκατεστημένοι σε Τρίτες Χώρες με την πρόσθετη προϋπόθεση της χορήγησης αναλόγων πλεονεκτημάτων στον τομέα του Φ.Π.Α., από τα Τρίτα Κράτη όπως ορίζεται με την οδηγία 86/560/ΕΟΚ.
      Ο Υφυπουργός
      ΑΔΑΜ ΡΕΓΚΟΥΖΑΣ»
      11. Στην με αριθμό 8784/15-3-05 ερώτηση της Βουλευτού κ. Ευαγγελίας Σχοιναράκη - Ηλιάκη δόθηκε με το υπ’ αριθμ. 10053/307/21-4-05 έγγραφο από τον Υπουργό Οικονομίας και Οικονομικών η ακόλουθη απάντηση:
      «Απαντώντας στην παραπάνω ερώτηση με θέμα προβλήματα στις διαδικασίες χορήγησης των στεγαστικών δανείων των παλιννοστούντων ομογενών από την τέως Σοβιετική Ένωση, σας γνωρίζουμε με ότι:
      Σύμφωνα με το άρθρο 2 του ν. 2790/2000, το Υπουργείο Εσωτερικών Δημόσιας Διοίκησης και Αποκέντρωσης είναι αρμόδιο για την υλοποίηση, την εποπτεία και τον έλεγχο της εφαρμογής της κυβερνητικής πολιτικής σχετικά με την ομαλή πρoσαρμογή και την κοινωνική ένταξη των παλιννοστούντων ομογενών. Στα πλαίσια αυτά λαμβάνει και τα κατάλληλα μέτρα για τη δημιουργία μόνιμης στέγασης και εγκατάστασης των παλιννοστούντων.
      Το Υπουργείο Οικονομίας και Οικονομικών συνυπογράφει τις Κοινές Υπουργεικές Αποφάσεις που καθορίζουν τις προϋποθέσεις και τα κριτήρια των πάσης φύσεως ενισχύσεων, το ύψος των δανείων, των επιδοτήσεων και των δωρεάν επιχορηγήσεων για την κατασκευή ή αγορά κατοικίας, καθώς επίσης και την εγγύηση για την αποπληρωμή των δανείων. 
      Κατά συνέπεια αρμόδιο να απαντήσει σε όλα τα τιθέμενα ερωτήματα είναι το Υπουργείο Εσωτερικών, Δημόσιας Διοίκησης και Αποκέντρωσης.
      Ο Υπουργός
      ΓΕΩΡΓΙΟΣ ΑΛΟΓΟΣΚΟΥΦΗΣ»
      12. Στην με αριθμό 4045/13-10-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 8410/5-11-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αριθμ. 4045/2004 ερώτηση, που κατατέθηκε στη Βουλή από το Βουλευτή κ. Α . Λεβέντη, σχετικά με την πορεία ανέγερσης κατοικιών στον οικισμό «Καλαμάτα ΙΧ», σας πληροφορούμε τα εξής:
      Η αρχική σύμβαση εκτέλεσης του έργου της ανέγερσης των κατοικιών του οικισμού «ΚΑΛΑΜΑΤΑ ΙΧ» υπογράφηκε την 26-07-1995.
      Το έργο δεν περαιώθηκε εμπρόθεσμα και η ανάδοχος εταιρεία «ΟIΝΕΡΓΑ Α.Β.Ε.Τ.Ε.» κηρύχθηκε έκπτωτη με την με αριθμ. 24/24-06-2003 απόφαση Δ.Σ. του Ο.Ε.Κ.
      Στη συνέχεια, το έργο δημοπρατήθηκε στις 30-9-2003 και ανατέθηκε στην μειοδότρια εταιρεία «ΘΕΜΕΛΙΑΚΗ Α.Ε.», με τα συμβατικά τεύχη της έκπτωτης εργολαβίας, όπως προβλέπεται από τις παρ. 11,12 του άρθρου 47 του Π.Δ.609/1985.
      Η σχετική σύμβαση υπογράφηκε την 9-10-2003 με συμβατικό χρόνο περαίωσης 500 ημερολογιακές ημέρες και ημερομηνία λήξης την 20-02-2005.
      Αυτή ακριβώς ήταν η αρχική καταληκτική ημερομηνία που αναφέρεται και στο κείμενο της ερώτησης.
      Πλην όμως, όπως προβλέπεται και στην παρ.12 του άρθρου 47 του Π.Δ.609/85 και περιλαμβανόταν και στην διακήρυξη δημοπρασίας, η συνέχιση των εργασιών θα συνδυαζόταν με την απογραφή της υπάρχουσας κατάστασης κατά την έναρξη της νέας εργολαβίας, με την επιμέτρηση των εκτελεσθέντων εργασιών της έκπτωτης.
      Συνέπεια όλων αυτών, ήταν η αδυναμία ανάπτυξης των εργασιών σε όλα τα μέτωπα από τον νέο ανάδοχο, χωρίς δική του υπαιτιότητα, και η χορήγηση σε αυτόν παράτασης προθεσμίας περαίωσης των εργασιών μέχρι την 13-11-2005.
      Αυτή είναι και η προβλεπόμενη σήμερα νέα ημερομηνία λήξης των εργασιών, οι οποίες από τώρα και στο εξής συνεχίζονται κανονικά.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ
      13. Στην με αριθμό 4397/21-10-04 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 797/8-11-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σε απάντηση της ανωτέρω ερώτησης που κατέθεσε ο Βουλευτής κ. Μ. Mπόλαρης σας διαβιβάζουμε συνημμένα το με αριθμ. πρωτ. 3833/1-11-2004 έγγραφο του Ειδικού Γραμματέα του Γ΄ Κ.Π.Σ. για θέματα αρμοδιότητάς του Υπουργείου Αγροτικής Ανάπτυξης και Τροφίμων.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      14. Στην με αριθμό 4346/20-10-04 ερώτηση της Βουλευτού κ. Ευαγγελίας Σχοιναράκη- Ηλιάκη δόθηκε με το υπ’ αριθμ. ΤΚΕ/Φ2/23583/5-11-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 4346/20-10-04, που κατέθεσε στη Βουλή η βουλευτής κ. Σχοιναράκη - Ηλιάκη και αναφέρεται στην πρόσληψη επιτυχόντων υποψηφίων του πανελλήνιου γραπτού διαγωνισμού του ΑΣΕΠ, έτους 1998, μετά την έκδοση σχετικών αποφάσεων του ΣτΕ, σας γνωρίζουμε τα εξής:
      1) Όπως είναι γνωστό, η ολομέλεια του Συμβουλίου της Επικρατείας με την με αρ. 2396/2004 απόφασή του έκρινε ότι:
      Α) Οι διατάξεις του άρθρου 16 παρ 5 και 6 του ν.2190/1994, όπως ίσχυαν κατά τον κρίσιμο χρόνο οι οποίες περιόριζαν τους υποψήφιους να εκφράσουν προτίμηση για μία μόνο νομαρχία, αντίκειται στη συνταγματική αρχή της αξιοκρατίας και την απορρέουσα από τη συνταγματική αρχή της ισότητας δημοκρατική αρχή της σταδιοδρομίας εκάστου κατά το λόγο της προσωπικής του αξίας, διότι οι συνταγματικές αυτές αρχές επιβάλλουν, σε περίπτωση διενεργείας γραπτού διαγωνισμού σε πανελλήνιο επίπεδο επί των ιδίων θεμάτων για όλους τους υποφηφίους, να διορίζονται στις προκηρυχθείσες θέσεις οι υποψήφιοι που έχουν πραγματοποιήσει την καλύτερη επίδοση στις εξετάσεις, συγκεντρώνοντας την υψηλότερη βαθμολογία. Ειδικότερα, με την παραπάνω διάταξη επιτρέπεται ο διορισμός υποψηφίων με χαμηλότερη βαθμολογία από εκείνη που λαμβάνουν άλλοι συνυποψήφιοί τους, οι οποίοι, αν και διαγωνίζονται στα ίδια μαθήματα και επιτυγχάνουν καλύτερη επίδοση, παραμένουν αδιόριστοι, εξαιτίας του τυχαίου και συμπτωματικού γεγονότος ότι επέλεξαν νομαρχία για την οποία εκ του αποτελέσματος αποδεικνύεται ότι απαιτείται υψηλότερη βαθμολογία.
      Β) Η διάταξη της παρ 5 του άρθρου 16 του ν.2190/94, όπως ίσχυε μετά την αντικατάστασή της με το ν. 2527/1997, αντίκειται στις συνταγματικές αρχές της ισότητας και της αξιοκρατίας και κατά το μέρος που περιορίζει τους υποψηφίους να δηλώσουν προτίμηση για μέχρι δέκα φορείς στο πλαίσιο της μιας νομαρχίας που έχουν επιλέξει για διορισμό. Και τούτο διότι ο περιορισμός αυτός στη δήλωση προτίμησης των υποψηφίων επιτρέπει το διορισμό υποψηφίων που λαμβάνουν χαμηλότερη βαθμολογία, σε γραπτό πανελλήνιο διαγωνισμό επί των ιδίων θεμάτων, έναντι άλλων, οι οποίοι, παρά το ότι επιτυγχάνουν καλύτερη επίδοση, παραμένουν τελικά αδιόριστοι εξαιτίας του τυχαίου γεγονότος ότι επέλεξαν δέκα φορείς, για τους οποίους, όπως προκύπτει από τα αποτελέσματα, απαιτείται υψηλότερη βαθμολογία.
      Γ) Η διάταξη της παρ 13 του άρθρου 17 του ν.1586/1986, όπως ίσχυε κατά τον κρίσιμο χρόνο διενεργείας του διαγωνισμού, (μετά την αντικατάστασή της με το ν. 2503/1997, Α΄107 και πριν από την κατάργησή της με το άρθρο 20 παρ. 18 του ν. 2738/1999, Α΄180), που όριζε ότι: «Οι θέσεις κλάδων διοικητικού ή οικονομικού ή λογιστικού ή δακτυλογράφων της κατηγορίας ΔΕ καλύπτονται από δύο κατηγορίες υποψηφίων: α)κατά το ήμισυ από κατόχους απολυτηρίου τίτλου κλάδων διοικητικών υπηρεσιών - γραμματέων ή οικονομίας ή τμημάτων υπαλλήλων διοίκησης ή υπαλλήλων λογιστηρίου οποιουδήποτε τύπου λυκείου ή άλλου ισότιμου τίτλου σχολικής μονάδας της ημεδαπής ή αλλοδαπής και β) κατά το ήμισυ από κάτόχους απολυτηρίου τίτλου οποιουδήποτε τύπου λυκείου ή άλλου ισοτίμου τίτλου σχολικής μονάδας της ημεδαπής ή αλλοδαπής. Σε περίπτωση που δεν καθίσταται δυνατή η πλήρωση θέσεων μιας κατηγορίας, σύμφωνα με τα οριζόμενα στο προηγούμενο εδάφιο, επιτρέπεται η κάλυψη των θέσεων που υπολείπονται από υποψηφίους της άλλης κατηγορίας. Όταν ο αριθμός των προς πλήρωση θέσεων ανά νομό είναι περιττός, η απομένουσα θέση δίδεται στην πρώτη κατηγορία υποψηφίων...», αντίκειται στις συνταγματικές αρχές της αξιοκρατίας και της ισότητας.
      2) Όπως είναι επίσης γνωστό, το Α.Σ.Ε.Π. σύμφωνα με τη νομοθεσία του, δεν μπορεί να επιληφθεί, αν δεν υπάρχει αμετάκλητη ακυρωτική κρίση, και η δικαιοδοσία του περιορίζεται μόνο σε όσους προσέφυγαν στο Δικαιοσύνη και δικαιώθηκαν αμετάκλητα. Να σημειωθεί ότι στη συγκεκριμένη περίπτωση εκκρεμούν προς εκδίκαση αιτήσεις ακυρώσεως τόσο ενώπιον του Συμβουλίου της Επικρατείας όσον και ενώπιον κατά τόπους Διοικητικών Εφετείων.
      Για τους παραπάνω λόγους το Υπουργείο Εσωτερικών, Δημόσιας Διοίκησης και Αποκέντρωσης, για την επιτάχυνση της διαδικασίας και για να μη θιγούν οι ήδη διορισμένοι, θα προβεί σε νομοθετική ρύθμιση η οποία θα προβλέπει την κατάρτιση νέου πανελλήνιου πίνακα, κατά κατηγορία και κατά φθίνουσα σειρά συνολικής βαθμολογίας που έλαβαν οι υποψήφιοι στον γραπτό διαγωνισμό και όσοι από αυτούς καταταγούν σε σειρά διοριστέου - και δεν είναι διορισμένοι με βάση τον αριθμό των θέσεων που προέβλεπε η σχετική προκήρυξη - θα διορισθούν, ανεξαρτήτως του αν είχαν ασκήσει ή όχι αίτηση ακυρώσεως στη Δικαιοσύνη.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      15. Στην με αριθμό 4336/20-10-04 ερώτηση του Βουλευτή κ. Κων/νου Τσιπλάκη δόθηκε με το υπ’ αριθμ. 792/8-11-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      Σας διαβιβάζουμε συνημμένα το με αριθμό πρωτοκόλλου 3835/1-11-04 έγγραφο του Ειδικού Γραμματέα Γ΄ ΚΠΣ σε απάντηση της ανωτέρω ερώτησης του Βουλευτή κ. Κ. Τσιπλάκη.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      16. Στην με αριθμό 4293/20-10-04 ερώτηση του Βουλευτή κ. Αποστόλου Κατσιφάρα δόθηκε με το υπ’ αριθμ. 788/8-11-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σε απάντηση της ανωτέρω ερώτησης που κατέθεσε ο Βουλευτής κ. Α. Κατσιφάρας σας διαβιβάζουμε συνημμένα το με αριθμό πρωτοκόλλου 3831/1-11-2004 έγγραφο του Ειδικού Γραμματέα του Γ΄ ΚΠΣ για θέματα αρμοδιότητας του Υπουργείου Αγροτικής Ανάπτυξης και Τροφίμων.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      17. Στην με αριθμό 4001/12-10-04 ερώτηση των Βουλευτών κυρίων Εύης Χριστοφιλοπούλου και Βασιλείου Οικονόμου δόθηκε με το υπ’ αριθμ. Φ.900α/4248/7490/22-10-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ΄ αριθμ. 4001/12-10-2004 ερώτησης, που κατέθεσαν οι Βουλευτές κ.κ. Εύη Χριστοφιλοπούλου και Βασίλης Οικονόμου, με θέμα τη μεταφορά νέων δραστηριοτήτων στο στρατιωτικό αεροδρόμιο Ελευσίνας, σας γνωρίζουμε τα ακόλουθα:
      Στο αεροδρόμιο Ελευσίνας έχει αποφασιστεί να εκτελεστούν έργα βελτίωσης των διαδρόμων και των στεγαστικών χώρων.
      Αυτά τα έργα έχουν αποφασιστεί να γίνουν από το έτος 1998 και θα έχουν κόστος 50.εκ €, χρήματα που θα καταβληθούν από το ΝΑΤΟ.
      Σε καμία περίπτωση δε θα υπάρχει μόνιμη στάθμευση των αεροσκαφών KC-135.
      Το αεροδρόμιο της Ελευσίνας δεν εξυπηρετεί μόνο τις Ένοπλες Δυνάμεις μας, αλλά χρησιμοποιείται για την αεροπυρόσβεση, για τις αεροδιακομιδές, για την έρευνα-διάσωση, για τη μεταφορά προσωπικού και θα χρησιμοποιηθεί και από τα τέσσερα (4) ανάλογα αεροσκάφη που έχει προαποφασίσει το ΚΥΣΕΑ να αγοραστούν. Κατά συνέπεια τα έργα αυτά είναι χρήσιμα και για την Πολεμική μας Αεροπορία.
      Τα υπόψη έργα προϋπολογισμού της τάξεως των 50.εκ €, θα συμβάλουν σημαντικά στην ανάπτυξη της περιοχής, θα δώσουν την δυνατότητα εργασίας σε ένας σημαντικό αριθμό κατοίκων της περιοχής και επιπλέον θα συμβάλουν στη βελτίωση των υποδομών και του χώρου του αεροδρομίου.
      Μετά τα παραπάνω, προκύπτει ότι το αεροδρόμιο Ελευσίνας είναι ένα από τα σημαντικότερα αεροδρόμια της Χώρας, όπου έχει αναπτυχθεί ικανός αριθμός δραστηριοτήτων της ΠΑ, ενώ παράλληλα η ένταξή του στον επιχειρησιακό σχεδιασμό του ΝΑΤΟ για χρησιμοποίησή του από αεροσκάφη έχει ως συνέπεια την απορρόφηση μεγάλων πιστώσεων από το ΝΑΤΟ για χρηματοδότηση έργων υποδομής που θα ικανοποιούν και τις απαιτήσεις του Εθνικού Σχεδιασμού.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      18. Στην με αριθμό 3990/12-10-04 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 113792-ΙΗ/5-11-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 3990/12-10-2004, την οποία κατέθεσε η Βουλευτής κ. Μαρία Δαμανάκη και αφορά στην αναστολή λειτουργίας του Ελληνικού Σχολείου της Βεγγάζης, σας γνωρίζουμε τα ακόλουθα :
      Η ελληνική κοινότητα της Βεγγάζης Λιβύης έχει ιδρύσει από το έτος 1958 το Ελληνικό Σχολείο Βεγγάζης. Το ΥΠ.Ε.Π.Θ., δεν έχει αρμοδιότητα να αναστείλει τη λειτουργία του εν λόγω σχολείου. Αυτό το οποίο έπραξε είναι η αναστολή της απόσπασης εκπαιδευτικών για το σχολικό έτος 2004 - 2005, λαμβάνοντας υπόψη τον υπερβολικό μικρό αριθμό μαθητών (νηπιαγωγείο: 4 μαθητές, Δημοτικό: 2 μαθητές, Γυμνάσιο: 1 μαθητής και Λύκειο: 1 μαθητής), και ευελπιστώντας ότι στο μέλλον ο αριθμός θα αυξηθεί και θα συνεχιστεί η αποστολή ελλήνων εκπαιδευτικών, μόνιμα διορισμένων στην ημεδαπή.
      Επίσης μετακίνησε τους εκεί υπηρετούντες με απόσπαση εκπαιδευτικούς, εκτός από την εκπαιδευτικό κλάδού ΠΕ06 κ. Μανούσακα Ελευθερία η οποία παρέμεινε στη Βεγγάζη για να διδάξει την Ελληνική γλώσσα.
      Στην ανωτέρω απόφαση οδηγήθηκε το ΥΠ.Ε.Π.Θ. βάσει σχετικής αλληλογραφίας μεταξύ των εμπλεκομένων φορέων.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      19. Στην με αριθμό 3972/11-10-04 ερώτηση του Βουλευτή κ. Ιωάννη Μανιάτη δόθηκε με το υπ’ αριθμ. Β-1406/4-11-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμ. πρωτ. 3972 / 11-10-04 που κατέθεσε στη Βουλή ο Βουλευτής κ. lωαν. Μανιάτης, σύμφωνα και με το αριθμ. πρωτ. 139357/02-11-04 έγγραφο του Οργανισμού Σιδηροδρόμων Ελλάδος, σας πληροφορούμε τα παρακάτω:
      - Το έργο «Κόρινθος - Ανδρίτσα και Άργος - Ναύπλιο» δημοπρατήθηκε την 14.01.04 και με την υπ' αριθμ. 3562/28.05.04 απόφαση του Δ.Σ. του ΟΣΕ κατακυρώθηκε στην εταιρεία ΘΕΜΕΛΗ Α.Ε.
      - Στις 25.08.04 υπογράφηκε η Σύμβαση του έργου με προϋπολογισμό 24.253.307,32 € χωρίς Φ.Π.Α.
      	- Η συμβατική διάρκεια του έργου είναι 40 μήνες αρχής γενομένης από την υπογραφή της σύμβασης και επομένως συμβατικός χρόνος περαίωσης του έργου είναι η 25.12.07.
      - Το έργο αρχικά προβλεπόταν να πραγματοποιηθεί χωρίς να αποκοπεί η κυκλοφορία της γραμμής. Εν συνεχεία όμως εξετάστηκε, για την επίσπευση του έργου η εκτέλεση του με αποκοπή της γραμμής ώστε οι εργασίες να πραγματοποιηθούν ταχύτερα.
      - Ζητήθηκε από τον Ανάδοχο και υπέβαλλε το χρονοδιάγραμμα με τα νέα δεδομένα, βάσει του οποίου το έργο δύναται να υλοποιηθεί τέλος του 2006.
      Επομένως η πραγματική διάρκεια του έργου με βάση χρονοδιάγραμμα αποκομμένης γραμμής μειώθηκε, και το έργο προβλέπεται να ολοκληρωθεί στο τέλος του 2006.
      Συνεπώς δεν έχει παρουσιαστεί καθυστέρηση στην εκτέλεση του έργου αλλά διευκρινίζεται ότι , η πρώτη ημερομηνία (τέλος 2006) αφορούσε τον πραγματικό χρόνο ολοκλήρωσης του έργου, ενώ η δεύτερη (25.12.07) τον συμβατικό.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      20. Στην με αριθμό 3989/12-10-04 ερώτηση του Βουλευτή κ. Μιλτιάδη Βέρρα δόθηκε με το υπ’ αριθμ. 177/2-11-04 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι όλα τα χορηγούμενα επιδόματα καταργήθηκαν με τον ν.2470/1997.
      Εντούτοις, το ζήτημα της καταβολής του ημερήσιου εφοδίου τροφοδοσίας στους Σωφρονιστικούς Υπαλλήλους εξετάζεται με ιδιαίτερη προσοχή από το Υπουργείο Δικαιοσύνης, προκειμένου να διευθετηθεί με τον καλύτερο δυνατό τρόπο, δεδομένου ότι οι παρούσες συνθήκες και θέσεις της οικονομικής πολιτικής της χώρας δεν επιτρέπουν τη διάθεση αντίστοιχων κονδυλίων.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
    ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 20 Μαΐου 2005.
    Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 129 παράγραφοι 2 και 3, 130 παράγραφοι 2 και 3 του Κανονισμού της Βουλής)
	1. Η με αριθμό 933/17.5.2005 επίκαιρη ερώτηση της Βουλευτού της Νέας Δημοκρατίας κ. Αικατερίνης Παπακώστα-Σιδηροπούλου προς τον Υπουργό Δημόσιας Τάξης, σχετικά με τη διενέργεια Ένορκης Διοικητικής Εξέτασης (ΕΔΕ) μετά τα γεγονότα της 11.5.2005 στο χώρο του Πολυτεχνείου κλπ..
     	2. Η με αριθμό 929/27/16.5.2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Άννας Διαμαντοπούλου προς τον Πρωθυπουργό, σχετικά με τις θέσεις της Κυβέρνησης για το Εθνικό Σχέδιο Δράσης για την Ανάπτυξη και την Απασχόληση κλπ..
     (Θα απαντήσει ο Υπουργός Ανάπτυξης)
     3. Η με αριθμό 940/17.5.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς την Υπουργό Εθνικής Παιδείας και Θρησκευμάτων, σχετικά με τη χρηματοδότηση των μεταπτυχιακών προγραμμάτων στο Αριστοτέλειο Πανεπιστήμιο Θεσσαλονίκης.
     4. Η με αριθμό 936/28/17.5.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Νικολάου Κωνσταντόπουλου προς τον Πρωθυπουργό, σχετικά με τις προθέσεις της Κυβέρνησης για την ανάδειξη του Σκοπευτηρίου Καισαριανής σε Ιστορικό και Μνημειακό χώρο και τη συμβολική χάραξη στο μνημείο του Αγνώστου Στρατιώτη της αναφοράς στο Γοργοπόταμο, για να τιμήσει την Εθνική Αντίσταση.
     (Θα απαντήσει ο Υπουργός Εσωτερικών, Δημόσιας Διοίκησης και Αποκέντρωσης)
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
     1. Η με αριθμό 930/17.5.2005 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Υγείας και Κοινωνικής Αλληλεγγύης, σχετικά με την ολοκλήρωση του έργου κατασκευής της κτηριακής υποδομής του Καρδιοχειρουργικού Κέντρου του Νοσοκομείου Ηρακλείου.
     2. Η με αριθμό 941/17.5.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων προστασίας των πευκοδασών κλπ..
     3. Η με αριθμό 944/17.5.2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Ανάπτυξης και Περιβάλλοντος, Χωροταξίας και Δημοσίων Έργων, σχετικά με τη λήψη μέτρων για την επάρκεια ρεύματος κατά τους θερινούς μήνες.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
    Πρώτη είναι η με αριθμό 920/16.5.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Πέτρου Κατσιλιέρη προς τον Υπουργό Ανάπτυξης, σχετικά με δημοσιεύματα του Τύπου αναφερόμενα στην κατασκευή μονάδας παραγωγής ηλεκτρικού ρεύματος στην περιοχή του Δήμου Κορώνης κλπ.
    Το ειδικότερο περιεχόμενο της επίκαιρης ερώτησης του κ. Κατσιλιέρη έχει ως εξής:
    «Ανησυχία και ερωτηματικά προκαλούν στους κατοίκους της Μεσσηνίας -και ειδικότερα της Πυλίας- οι πληροφορίες για την κατασκευή στην περιοχή του Δήμου Κορώνης μονάδας παραγωγής ηλεκτρικού ρεύματος. Σε δημοσιεύματα της τοπικής εφημερίδας «ΕΛΕΥΘΕΡΙΑ» (7-8-9 Μαΐου 2005) και της «ΚΥΡΙΑΚΑΤΙΚΗΣ ΕΛΕΥΘΕΡΟΤΥΠΙΑΣ» (8 Μαΐου 2005) γίνεται εκτενής αναφορά στο θέμα και σημειώνεται μάλιστα ότι το Υπουργείο Ανάπτυξης θεωρεί «ανταγωνιστική και συμφέρουσα» την πρόταση κατασκευαστικού ομίλου για την κατασκευή ιδιωτικής μονάδας ηλεκτροπαραγωγής 600 MW με καύση λιγνίτη στη συγκεκριμένη περιοχή. 
    Επειδή η περιοχή του Δήμου Κορώνης, στην οποία σχεδιάζεται να αναπτυχθεί η συγκεκριμένη επένδυση, είναι ιδιαίτερα τουριστική, αλλά και με δυναμικές αγροτικές καλλιέργειες σε γη υψηλής παραγωγικότητας.
    Επειδή η συγκεκριμένη περιοχή είναι ενταγμένη στο «NATURA 2000» και στο «Importer Bird Area», ενώ σε μικρή απόσταση βρίσκονται σημαντικοί αρχαιολογικοί χώροι, καθώς και τα κάστρα της Κορώνης και της Μεθώνης. 
    Επειδή η συγκεκριμένη επένδυση έρχεται σε απόλυτη αντίθεση με άλλη μεγάλη τουριστική επένδυση (ΠΟΤΑ), που αναπτύσσεται στην ίδια επαρχία (εκτός και αν εκτιμάται ότι δίπλα από τα φουγάρα του ατμοηλεκτρικού σταθμού θα απολαμβάνουν τον ήλιο και τη θάλασσα χιλιάδες επισκέπτες).
    Ερωτάται ο κύριος Υπουργός:
    1. Εξετάζει σοβαρά την πρόταση να εκχωρήσει σε ιδιώτη την παραγωγή ηλεκτρικού ρεύματος με καύση λιγνίτη, που θα εξορυχτεί από μια τουριστική και προστατευόμενη οικολογικά περιοχή; 
    2. Ποια είναι η γνώμη των τοπικών κοινωνιών αλλά και των τουριστικών επιχειρήσεων που δραστηριοποιούνται ή πρόκειται να δραστηριοποιηθούν στην ευρύτερη περιοχή;»
    Ο Υφυπουργός Ανάπτυξης κ. Σαλαγκούδης έχει το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Ευχαριστώ, κύριε Πρόεδρε.
      Η αίτηση της εταιρίας για την έκδοση άδειας ηλεκτροπαραγωγής στη Μεσσηνία με πρώτη ύλη το λιγνίτη, υποβλήθηκε στη Ρυθμιστική Αρχή Ενέργειας, τη γνωστή ΡΑΕ. Οι υπηρεσίες της ΡΑΕ εξετάζουν την αίτηση, όπως κάνουν και σε κάθε άλλη περίπτωση. Μέχρι σήμερα δεν έχει ολοκληρωθεί η επεξεργασία και η αξιολόγηση της αίτησης. Μετά την ολοκλήρωση της αξιολόγησης όλων των στοιχείων που θα συνοδεύουν την αίτηση, θα κληθεί η ολομέλεια της Ρυθμιστικής Αρχής Ενέργειας να διατυπώσει την τελική θέση της ανεξάρτητης αρχής και να γνωμοδοτήσει σχετικά στο Υπουργείο Ανάπτυξης, το οποίο και θα λάβει την τελική απόφαση. Αυτή είναι η προβλεπόμενη από τη νομοθεσία διαδικασία και αυτή θα τηρηθεί κατά γράμμα και στην περίπτωση αυτής της αίτησης.
      Το Υπουργείο Ανάπτυξης, σεβόμενο τις νόμιμες διαδικασίες και την ανεξαρτησία κυρίως της Ρυθμιστικής Αρχής Ενέργειας, δεν πρόκειται να πάρει θέση αυτήν τη στιγμή στην υπόθεση αυτή. Η θέση μας θα διατυπωθεί με σαφή και υπεύθυνο τρόπο απέναντι στην τοπική κοινωνία και τον ενδιαφερόμενο επενδυτή αμέσως μετά τη γνωμοδότηση της Ρυθμιστικής Αρχής Ενέργειας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Κατσιλιέρης έχει το λόγο.
      ΠΕΤΡΟΣ ΚΑΤΣΙΛΙΕΡΗΣ: Ευχαριστώ, κύριε Πρόεδρε.
      Το πρώτο που θα είχα να παρατηρήσω και να επισημάνω από την σημερινή απάντηση του Υφυπουργού Ανάπτυξης είναι ότι υπάρχει μία αναντιστοιχία ανάμεσα στα όσα ακούσαμε και στα όσα έχουν προαναγγελθεί στα Μέσα Μαζικής Επικοινωνίας του Νομού Μεσσηνίας, προχθές Τρίτη από τον Υφυπουργό Εθνικής Άμυνας κ. Λαμπρόπουλο και σήμερα από τη συνάδελφο Βουλευτή Μεσσηνίας κ. Καλαντζάκου. 
      Σε κάθε περίπτωση, κύριε Υφυπουργέ, επιτρέψτε μου να διατηρώ την άποψη ότι οι πολίτες της Μεσσηνίας -που είναι ανάστατοι από την πιθανή δημιουργία ηλεκτρικής μονάδας στο Ακριτοχώρι Πυλίας- δεν περίμεναν αγγελιοφόρους ούτε πυροσβέστες, αλλά την άμεση, καθαρή, γραπτή και δημόσια δέσμευση της πολιτικής ηγεσίας του Υπουργείου Ανάπτυξης.
      Το πρόβλημα παραμένει ανοικτό για τέσσερις κυρίως λόγους.
      Πρώτον, επειδή το σχετικό αίτημα της εταιρίας, στην οποία συμμετέχει ο επιχειρηματίας κ. Παρασκευαΐδης επικεφαλής του ομίλου J&P- ΑΒΑΞ, βρίσκεται σε εκκρεμότητα. 
      Δεύτερον, επειδή ο κ. Παρασκευαΐδης κλήθηκε στο Μέγαρο Μαξίμου στις 25 Απριλίου και προφανώς συζήτησε με τον Πρωθυπουργό και για το εργοστάσιο ηλεκτροπαραγωγής 600MW στο Ακριτοχώρι, προϋπολογισμού τουλάχιστον 250.000.000.000 δραχμών.
      Τρίτον, επειδή ουδείς μέχρι σήμερα γνωρίζει –όπως ακούσαμε άλλωστε- αν υπήρξε ή υπάρχει αξιολόγηση ή αιτιολογημένη αποδοχή ή απόρριψη του αιτήματος από την ανεξάρτητη Ρυθμιστική Αρχή Ενέργειας.
      Τέταρτον, επειδή το τελευταίο δεκαήμερο στον αθηναϊκό Τύπο –«ΚΑΘΗΜΕΡΙΝΗ», «ΕΠΕΝΔΥΤΗΣ», «ΕΛΕΥΘΕΡΟΤΥΠΙΑ»- παρατηρούνται διαρροές από το Υπουργείο Ανάπτυξης με πιο χαρακτηριστικό το εξής απόσπασμα από την «ΕΛΕΥΘΕΡΟΤΥΠΙΑ»: «Κύκλοι του Υπουργείου Ανάπτυξης υποστηρίζουν ότι με τους νέους κώδικες, οι έξι επενδύσεις που είχαν προγραμματισθεί, του όμιλου Βαρδινογιάννη, της σύμπραξης HED συμφερόντων Μπόμπολα-Κόκκαλη και ΣΙΔΕΝΟΡ του όμιλου Στασινόπουλου, του όμιλου Μυτιληναίου, της ΓΕΚ-ΤΕΡΝΑ, του όμιλου Κοπελούζου και του όμιλου Παρασκευαΐδη στη Μεσσηνία, καθίστανται ανταγωνιστικές και συμφέρουσες».
      Αντιλαμβάνεστε, κύριε Υφυπουργέ, ότι στη Μεσσηνία αδυνατούμε να κατανοήσουμε και να αποδεχθούμε τη δημιουργία μιας «συμφέρουσας» καινούργιας Μεγαλόπολης δίπλα στην Περιοχή Ολοκληρωμένης Τουριστικής Ανάπτυξης, τη  μεγαλύτερη τουριστική επένδυση στην Ελλάδα και μέσα στον τουριστικό, πολιτιστικό και αγροτικό παράδεισο της Πύλου, της Κορώνης, της Φοινικούντας και της Μεθώνης.
       (Στο σημείο αυτό ο Βουλευτής κ. Πέτρος Κατσιλιέρης καταθέτει για τα Πρακτικά τα προαναφερθέντα δημοσιεύματα των εφημερίδων, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Αντιλαμβάνεστε ότι με την επίκαιρη ερώτησή μου ζητώ από την πολιτική ηγεσία του Υπουργείου Ανάπτυξης, αλλά και συνολικά από την Κυβέρνηση, να κλείσει το θέμα που κρατάει σε αναστάτωση, οργή και αγανάκτηση το Νομό Μεσσηνίας. Άλλωστε τα ομόφωνα ψηφίσματα του Νομαρχιακού Συμβουλίου, της ΤΕΔΚΔ, της Τοπικής Ένωσης Δήμων και Κοινοτήτων, των Δήμων Κορώνης, Αίπειας, Πεταλιδίου, Πύλου και όλων ανεξαιρέτως των φορέων της περιοχής, εκφράζουν αυθεντικά την καθολική αντίδραση, αλλά και την επαγρύπνηση των πολιτών της Μεσσηνίας. 
    Ευχαριστώ, κύριε Πρόεδρε.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε. 
    Ορίστε, κύριε Υπουργέ.
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε συνάδελφε, σέβομαι την ευαισθησία σας καθώς και την ευαισθησία της τοπικής κοινωνίας, αλλά πρέπει να ομολογήσω ότι και η Κυβέρνηση δεν υπολείπεται σε ευαισθησία απέναντι στην επιθυμία των τοπικών κοινωνιών. 
     Θα πρέπει, όμως, να σας αναφέρω ότι υπάρχει ο σεβασμός της ανεξάρτητης αρχής από μέρους της Κυβέρνησης. Οπωσδήποτε έχει την αντίστοιχη ευαισθησία να σέβεται και την ανεξάρτητη αρχή. Νομίζω ότι πριν ολοκληρωθεί αυτή η διαδικασία, που είναι απόλυτα νόμιμος –η Ρυθμιστική Αρχή Ενέργειας έχει θεσμοθετηθεί ως ανεξάρτητη αρχή από τη δική σας κυβέρνηση- δεν πρέπει το Υπουργείο Ανάπτυξης να πάρει θέση. Όταν η Ρυθμιστική Αρχή Ενέργειας εξετάσει όλους αυτούς τους παράγοντες που αναφέρατε και γνωμοδοτήσει στο Υπουργείο Ανάπτυξης, τότε το Υπουργείο Ανάπτυξης θα τοποθετηθεί υπεύθυνα -όπως πρέπει- και απέναντι στην τοπική κοινωνία και απέναντι στον επενδυτή.
    Ακόμα θα ήθελα να διορθώσω λίγο το δημοσίευμα που διαβάσατε από την εφημερίδα και να πω ότι οι επτά άδειες ξεχωρίζουν απ’ αυτήν που είναι αίτηση για άδεια παραγωγής. Οι άλλες οι άδειες έχουν ήδη εκδοθεί. Φυσικά θα μπορούσαν να είχαν κάνει μία μονάδα ηλεκτροπαραγωγής εκεί όπου έχουν χωροθετηθεί, αλλά αυτό δεν συνέβη όλο αυτό το χρονικό διάστημα. Αυτές θα συμμετέχουν στο διαγωνισμό, που μάλλον θα προκηρυχθεί το Σεπτέμβριο ή τον Οκτώβριο και ετοιμάζονται τα τεύχη του διαγωνισμού αυτού. 
    Η συγκεκριμένη εταιρεία που αναφέρατε για τη Μεσσηνία, έχει κάνει απλώς αίτηση στην Ρυθμιστική Αρχή Ενέργειας. Δεν έχει πάρει άδεια παραγωγής. Το Υπουργείο Ανάπτυξης θα περιμένει την ολοκλήρωση της διαδικασίας και τη γνωμοδότηση της Ρυθμιστικής Αρχής Ενέργειας και τότε θα αποφασίσει με υπευθυνότητα απέναντι στην τοπική κοινωνία και στον επενδυτή. Εξάλλου προσπαθούμε να δημιουργήσουμε κι ένα ελκυστικό επενδυτικό κλίμα. 
    ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
     Η δεύτερη επίκαιρη ερώτηση με αριθμό 926/16.5.2005 του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των μελισσοκόμων για τις ποσότητες που απέσυραν λόγω της χρησιμοποίησης κηροσκορίνης στην παραγωγή του μελιού κλπ, διαγράφεται λόγω κωλύματος του κυρίου Υπουργού.
    ΝΙΚΟΛΑΟΣ ΓΚΑΤΖΗΣ: Κύριε Πρόεδρε, αν μου επιτρέπετε, θέλω να πω ότι δεν είναι δυνατόν κάθε τόσο να αναβάλλονται οι επίκαιρες ερωτήσεις τόσο από το Υπουργείο Γεωργίας αλλά και από άλλα Υπουργεία. 
    Ιδιαίτερα, όμως, από το Υπουργείο Γεωργίας πολλές φορές αδικαιολόγητα δεν συζητούνται οι ερωτήσεις. Δεν το καταλαβαίνω. Ένας Υπουργός ή ένας Υφυπουργός δεν θα μπορούσε, όταν ξέρει από ημέρες ότι έχει κατατεθεί μία επίκαιρη ερώτηση, να έρθει εδώ να μας απαντήσει;
    ΠΡΟΕΔΡΕΥΩΝ (Σωτήρης Χατζηγάκης): Κύριε Γκατζή, είναι εύλογο το αίτημά σας, αλλά είναι μία πρακτική η οποία ακολουθείται εδώ και πολλά χρόνια ...
    ΝΙΚΟΛΑΟΣ ΓΚΑΤΖΗΣ: Αυτό δεν σημαίνει ότι συμφωνούμε.
    ΠΡΟΕΔΡΕΥΩΝ (Σωτήρης Χατζηγάκης): Καθίστε, δεν θα αντιδικήσουμε …
    ΝΙΚΟΛΑΟΣ ΓΚΑΤΖΗΣ: Δεν λέω μ’ εσάς, κύριε Πρόεδρε. Αλίμονο!
    ΠΡΟΕΔΡΕΥΩΝ (Σωτήρης Χατζηγάκης): Όχι, απλώς εγώ εξηγώ. Δεν είναι από μένα. Βεβαίως, δεν είμαι εγώ Υπουργός Γεωργίας. 
     Όπως ξέρετε, στα διάφορα Υπουργεία γίνεται ένας καταμερισμός των αρμοδιοτήτων και επειδή συγκεκριμένα στο Υπουργείο Αγροτικής Ανάπτυξης ο Υπουργός λείπει αυτήν τη στιγμή σε επίσημη αποστολή στην Ιαπωνία και θα ήθελε ίσως ο ίδιος να απαντήσει, γι’ αυτό είναι ανέφικτη η παρουσία του εδώ. 
     Αλλά μπορείτε, σύμφωνα με τη διαδικασία, όπως γνωρίζετε καλύτερα από μένα, να την καταθέσετε ξανά και θα συζητηθεί. 
    ΝΙΚΟΛΑΟΣ ΓΚΑΤΖΗΣ: Είναι η δεύτερη φορά που έρχεται, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Η με αριθμό 921/16-5-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Ανάπτυξης και Οικονομίας και Οικονομικών, σχετικά με την αύξηση της καθυστέρησης αποπληρωμής των καταναλωτικών δανείων, (κλπ.), διαγράφεται λόγω κωλύματος του κυρίου Υπουργού.
      Επίκαιρες ερωτήσεις δεύτερου κύκλου:
      Η πρώτη η με αριθμό 923/16-5-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Άγγελου Μανωλάκη προς τους Υπουργούς Οικονομίας και Οικονομικών και Αγροτικής Ανάπτυξης και Τροφίμων, σχετικά με την ένταξη του έργου κατασκευής του φράγματος Ασωπού Κορινθίας στο Γ΄ Κοινοτικό Πλαίσιο Στήριξης κλπ, διαγράφεται λόγω κωλύματος του κυρίου Υπουργού.
      Η δεύτερη η με αριθμό 927/16-5-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων προστασίας του εισοδήματος των καπνοπαραγωγών κλπ., διαγράφεται επίσης λόγω κωλύματος του κυρίου Υπουργού.
      Θα συζητήσουμε τώρα την τρίτη, τη με αριθμό 924/16-5-2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Περιβάλλοντος, Χωροταξίας και Δημοσίων Έργων και Ανάπτυξης, σχετικά με την εγκατάσταση αποθηκών υγρών και αερίων καυσίμων στην προστατευόμενη περιοχή Βάσοβα του Νομού Καβάλας.
      Το περιεχόμενο της επίκαιρης ερώτησης της κ. Ασημίνας Ξηροτύρη έχει ως εξής:
      «Η περιοχή εκατέρωθεν του Νέστου είναι ο μεγαλύτερος προστατευόμενος βιότοπος της χώρας από το 1975 κατά τη συνθήκη ΡΑΜΣΑΡ, ενώ τον Αύγουστο του 2002 ιδρύθηκε και ο Φορέας Διαχείρισης του Εθνικού Πάρκου Ανατολικής Μακεδονίας και Θράκης (ΑΜΘ). Στη δυτικότερη λιμνοθάλασσα της περιοχής, τη Βάσοβα, σε πλήρη αντίθεση με όσα προβλέπουν τα χωροταξικά σχέδια και χωρίς κανένα κεντρικό σχεδιασμό, επιχειρείται η εγκατάσταση αποθηκών υγρών και αερίων καυσίμων.
      Ορισμένες εταιρείες έχουν λάβει εγκρίσεις και άδειες εγκατάστασης, ενώ έχει εγκατασταθεί ήδη μία εταιρεία στα όρια της προστατευόμενης περιοχής, η οποία μέσα σε ενάμιση χρόνο απέκτησε άδεια επέκτασης και τετραπλασίασε τη χωρητικότητα των δεξαμενών της. Στα τοπογραφικά διαγράμματα των εταιρειών αυτών μία ολόκληρη λιμνοθάλασσα εμφανίζεται ως ιδιοκτησία της τσιμεντοβιομηχανίας ΑΓΕΤ.
      Σύμφωνα με την ενημέρωση του ΥΠΕΧΩΔΕ, από το τέλος του 2002 εξετάζεται η υπόθεση αυτή μετά από καταγγελία σε βάρος της χώρας μας για ελλιπή εφαρμογή της κοινοτικής νομοθεσίας σε σχέση με την προστασία του περιβάλλοντος. Η εκκρεμότητα αυτή προκαλεί έντονες ανησυχίες στους χιλιάδες πολίτες του νομού, οι οποίες μεγαλώνουν από τις συνεχείς αντιφατικές αποφάσεις των υπηρεσιών του ΥΠΕΧΩΔΕ και της Περιφέρειας.
      Προκειμένου να ξεκαθαριστεί το ζήτημα αυτό, ερωτώνται οι κύριοι Υπουργοί τα εξής:
      Προβλέπεται νέα επέκταση της εταιρείας που βρίσκεται στα όρια της προστατευόμενης περιοχής;
      Ποιες εκτάσεις της περιοχής Βάσοβα πουλήθηκαν από την Κτηματική Εταιρεία του Δημοσίου στις εταιρείες του πετρελαϊκού κλάδου ή στην ΑΓΕΤ και με ποιο νομικό έρεισμα παρακάμφθηκε το καθεστώς προστασίας;
      Ποια είναι η τελική θέση της νέας ηγεσίας του ΥΠΕΧΩΔΕ για την εγκατάσταση δεξαμενών καυσίμων στην προστατευόμενη από τη συνθήκη ΡΑΜΣΑΡ περιοχή;»
      Ο Υφυπουργός κ. Καλογιάννης έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Σχετικά με το θέμα της επίκαιρης ερώτησης, θα ήθελα να πω τα εξής: Σύμφωνα με το υπ’ αριθμόν 28/667/17-5-2005 έγγραφο της Νομαρχιακής Αυτοδιοίκησης Δράμας, Καβάλας, Ξάνθης, το οποίο θα καταθέσω και στα Πρακτικά, στη Βάσοβα δεν έχει εκδοθεί μέχρι σήμερα καμία άδεια για καμία εταιρεία. 
      (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Σταύρος Καλογιάννης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Σε απόσταση δύο χιλιομέτρων περίπου έξω από τα όρια της περιοχής, υπάρχει μονάδα αποθήκευσης υγρών καυσίμων, η οποία έχει αδειοδοτηθεί νομίμως και δεν υπάρχει μέχρι σήμερα νέο αίτημα αυτής της μονάδας για επέκταση. 
      Σύμφωνα με το υπ’ αριθμόν 1884/16-5-2005 έγγραφο της αρμόδιας Διεύθυνσης ΠΕΧΩ της Περιφέρειας Ανατολικής Μακεδονίας και Θράκης, το οποίο επίσης θα καταθέσω στα Πρακτικά, ουδέποτε έχουν εκδοθεί αποφάσεις έγκρισης περιβαλλοντικών όρων για εγκαταστάσεις αποθηκών υγρών ή αερίων καυσίμων εντός της προστατευόμενης από τη συνθήκη ΡΑΜΣΑΡ περιοχής.
      (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Σταύρος Καλογιάννης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Σε ό,τι αφορά την καταγγελία από την Ευρωπαϊκή Ένωση εις βάρος της χώρας μας, σας ενημερώνω ότι δεν πρόκειται περί καταγγελίας και θα σας δώσω συγκεκριμένα στοιχεία. Στις 3-10-2002 η Ευρωπαϊκή Επιτροπή, κατόπιν ερώτησης του τότε Βουλευτή κ. Παπαγιαννάκη, απηύθυνε πρώτη επιστολή όχλησης στις ελληνικές αρχές, ζητώντας πληροφορίες για την τήρηση της περιβαλλοντικής νομοθεσίας για τις εγκαταστάσεις δεξαμενών αποθήκευσης καυσίμων στη λιμνοθάλασσα της Βάσοβας. 
      Η απάντηση των ελληνικών αρχών προς την επιτροπή εστάλη στις 11-2-2003.
    Η Ευρωπαϊκή Επιτροπή εκτίμησε τα στοιχεία τα οποία είχαν σταλεί και ανταπάντησε στις 30 Μαρτίου του 2004 με προειδοποιητική επιστολή προς τις ελληνικές αρχές, αναφέροντας ότι οι επιπτώσεις στην περιοχή δεν είχαν εκτιμηθεί δεόντως. Στην προειδοποιητική επιστολή της Ευρωπαϊκής Επιτροπής, οι ελληνικές αρχές έχουν απαντήσει από τις 8.6.2004, δίδοντας νέα στοιχεία και μέχρι στιγμής σας διαβεβαιώνω ότι δεν υπάρχει από πλευράς Ευρωπαϊκής Επιτροπής καμία νεότερη εξέλιξη.
    Σε ό,τι αφορά τις σχετικές αποφάσεις έγκρισης από πλευράς Υ.ΠΕ.ΧΩ.Δ.Ε., σας ενημερώνω ότι σύμφωνα με την κείμενη νομοθεσία, η υπό εξέταση περιοχή είναι ήδη νομικά χαρακτηρισμένη ως περιοχή υποδοχής βιομηχανικών μονάδων μέσης και υψηλής όχλησης –αναφερόμαστε στο Κέντρο Εντατικής Περιφερειακής Ανάπτυξης του Νομού Καβάλας, το ΚΕΠΑ- τα δε όρια των ζωνών του υγροτόπου του Δέλτα του Νέστου έχουν καθοριστεί μετά την έγκριση της παραπάνω απόφασης. Οι δυο περιοχές δεν ταυτίζονται.
    Αναφέρω επίσης ότι στην ευρύτερη περιοχή, συγκεκριμένα στη Νέα Καρβάλη, λειτουργούν νόμιμα τρεις εγκαταστάσεις αποθήκευσης πετρελαιοειδών προϊόντων, υπάρχουν δε ακόμη τρεις εταιρείες αποθήκευσης υγραερίου, οι οποίες προτίθενται να εγκατασταθούν στην περιοχή, ακολουθώντας βεβαίως πλήρως και συμμορφούμενες με την κείμενη περιβαλλοντική νομοθεσία.
    Ευχαριστώ πολύ, κύριε Πρόεδρε.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ.
    Η κ. Ξηροτύρη έχει το λόγο.
    ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
    Κύριε Υπουργέ, γνωρίζετε πάρα πολύ καλά ότι εδώ και πολλά χρόνια υπάρχει μία ένταση στην περιοχή και είναι δικαιολογημένες οι απαιτήσεις των πολιτών, προκειμένου αυτή η περιοχή, ο υδροβιότοπος του Νέστου, οι λιμνοθάλασσες, η παρακείμενη δηλαδή περιοχή του Νέστου, την οποία αφορά η Συνθήκη ΡΑΜΣΑΡ, να προστατευθεί. Γι’ αυτό επί σειρά ετών δίνουν τους αγώνες τους.
    Εγώ σας ρώτησα τι γίνεται με το καθεστώς της ΑΓΕΤ στη λιμνοθάλασσα και δεν μου απαντήσατε και σας ρωτώ ακόμη ποια είναι η θέση της νέας ηγεσίας του Υ.ΠΕ.ΧΩ.Δ.Ε. Γιατί η προηγούμενη ήταν ασαφής και αόριστη, γι’ αυτό υπάρχουν όλες αυτές οι πιέσεις σ’ αυτήν την προστατευόμενη περιοχή. Υπάρχουν πιέσεις και κάποια στιγμή ενδεχόμενα, εάν δεν έχετε ένα ολοκληρωμένο σχέδιο προστασίας, να υπάρξουν και αυτές οι αδειοδοτήσεις. 
    Διότι ζητήθηκε από την «AEGEAN OIL» –αναφέρομαι στο έγγραφο, το οποίο επικαλείστε- να εγκαταστήσει δεξαμενές καυσίμων στην περιφέρεια. Η περιφέρεια βεβαίως δεν έδωσε την άδεια, αλλά δεν είπε «δεν σας δίνω την άδεια γι’ αυτούς και γι’ αυτούς τους λόγους», παρά αρχίζει και εκθέτει στην απόφασή της το σκεπτικό ανάγκης προστασίας αυτής της περιοχής. Μάλιστα το εκθέτει εμφανώς, με όλα τα στοιχεία τα οποία υπάρχουν. Άρα, είναι προστατευόμενη η περιοχή της λιμνοθάλασσας και είναι αυτή που ζητά η «AEGEAN OIL» για να εγκαταστήσει δεξαμενές υγρών καυσίμων. 
    Αλλά τι κάνει η περιφέρεια; Προς το παρόν αναστέλλει την έγκριση της άδειας περιβαλλοντικών επιπτώσεων και προκειμένου να διαμορφώσει και να διατυπώσει άποψη, ζητάει και την άποψη του Τεχνικού Επιμελητηρίου και άλλου φορέα της περιοχής.
    Εγώ, κύριε Υπουργέ, σας ρωτώ και θέλω τη δική σας άποψη, την άποψη του Υπουργείου πάνω σ’ αυτά, η οποία από ΄κεί και πέρα θα πάει και στην περιφέρεια, θα πάει και στη Νομαρχιακή Αυτοδιοίκηση και θα λήξει το πρόβλημα αυτό, με την ευαισθησία που μας διακρίνει όλους -και πιστεύω βαθύτατα και εσάς- για τις προστατευόμενες περιοχές.
    Αυτό κληθήκαμε να κάνουμε, μεταξύ των άλλων, στα θέματα προστασίας του περιβάλλοντος και πρέπει να λήξει τελικά το θέμα, κύριε Υπουργέ, για την περιοχή της Καβάλας.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Ξηροτύρη.
    Ο κύριος Υπουργός έχει το λόγο.
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
    Κατ’ αρχήν, σύμφωνα με όσα κατέθεσα στην πρωτομιλία μου, στην προστατευόμενη περιοχή της Συνθήκης ΡΑΜΣΑΡ στο Δέλτα του Νέστου δεν έχει καταστρατηγηθεί καμία απολύτως νομοθεσία. Οι μονάδες οι οποίες υπάρχουν, είναι εκτός της προστατευόμενης περιοχής και εντός της εγκεκριμένης ζώνης για τις συγκεκριμένες αυτές χρήσεις.
    Θέλω να καταθέσω στα Πρακτικά της Βουλής, κύριε Πρόεδρε, ένα έγγραφο της ΚΕΔ, το οποίο αναφέρεται στις εκποιήσεις, γιατί είναι ένα από τα τρία ερωτήματα της επίκαιρης ερώτησης.
    (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Σταύρος Καλογιάννης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Αναφέρεται στα δημόσια ακίνητα που ανήκουν στο Υπουργείο Οικονομικών ή σε άλλα Υπουργεία και η διαχείρισή τους έχει ανατεθεί στην ΚΕΔ, σύμφωνα με τις διαδικασίες που προβλέπονται από το ν. 973/1979.
     Αγαπητή κυρία συνάδελφε, θα ήθελα να σας διαβεβαιώσω ότι οι προστατευόμενες περιοχές της χώρας μας είναι –και επιτρέψτε μου να πω ότι το γνωρίζετε- προτεραιότητα για το ΥΠΕΧΩΔΕ. Στη συγκεκριμένη περιοχή, στο Δέλτα του Νέστου, στις λίμνες Βιστωνίδα και Ισμαρίδα, μετά από εξαντλητικό διάλογο με τους ενδιαφερόμενους φορείς, την Τοπική Αυτοδιοίκηση πρώτου και δεύτερου βαθμού, με τους συναδέλφους του Τεχνικού Επιμελητηρίου, με πολίτες ενεργούς, οι οποίοι έρχονται στο Υπουργείο και καταθέτουν τις απόψεις τους και με τις περιβαλλοντικές οργανώσεις, βρισκόμαστε στο τελικό στάδιο θεσμοθέτησης της περιοχής, έτσι ώστε να τεθούν πραγματικά τα θεμέλια για την προστασία αυτής της μοναδικής περιοχής. 
     Ευχαριστώ πολύ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Συνέχιση της συζήτησης επί των άρθρων και του συνόλου του σχεδίου νόμου του Υπουργείου Πολιτισμού: «Βιώσιμη ανάπτυξη και κοινωνική αξιοποίηση των Ολυμπιακών εγκαταστάσεων, αδειοδότηση, χρήσεις, λειτουργίες τους – Διάρθρωση, οργάνωση και λειτουργία Γενικής Γραμματείας Ολυμπιακής Αξιοποίησης». 
     Κύριοι συνάδελφοι, σας θυμίζω ότι το νομοσχέδιο ψηφίστηκε επί της αρχής στη χθεσινή συνεδρίαση και στη σημερινή συνεδρίαση θα συζητηθούν τα άρθρα του νομοσχεδίου σε μία ενότητα. 
     ΝΙΚΟΛΑΟΣ ΓΚΑΤΖΗΣ: Κύριε Πρόεδρε, είναι και οι δευτερολογίες. 
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ναι, κύριε Πρόεδρε, έχουμε και τις δευτερολογίες. 
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, δεν ολοκλήρωσα ακόμα. Μόλις ολοκληρώσω, μπορείτε να μου πείτε τις αντιρρήσεις σας.
     Το νομοσχέδιο έχει σαράντα ένα άρθρα και υπάρχει και μία εμπρόθεσμη τροπολογία Βουλευτού. Οι εισηγητές θα δευτερολογήσουν επί της αρχής και θα πρωτολογήσουν επί των άρθρων. 
     ΝΙΚΟΛΑΟΣ ΓΚΑΤΖΗΣ: Πόσο χρόνο έχουμε, κύριε Πρόεδρε; 
     ΠΡΟΕΔΡΕΥΩΝ (Σωτήρης Χατζηγάκης): Θα υπάρξει ανοχή. 
     ΝΙΚΟΛΑΟΣ ΓΚΑΤΖΗΣ: Θα είναι δώδεκα λεπτά και μετά θα γίνουν δεκαπέντε; 
     ΠΡΟΕΔΡΕΥΩΝ (Σωτήρης Χατζηγάκης): Όχι. Θα είναι δέκα λεπτά και θα γίνουν δώδεκα. 
     ΝΙΚΟΛΑΟΣ ΓΚΑΤΖΗΣ: Ελάτε στη θέση μας, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Κύριε Γκατζή, ξέρετε ότι πάντοτε το Προεδρείο δείχνει πολύ μεγάλη κατανόηση και κάνει το παν για να εξυπηρετήσει τους Βουλευτές.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Πρόεδρε, θα ήθελα το λόγο επί της διαδικασίας. 
     ΝΙΚΟΛΑΟΣ ΓΚΑΤΖΗΣ: Κύριε Πρόεδρε, εμείς προτείνουμε να γίνει και μία ακόμη συνεδρίαση. 
     ΠΡΟΕΔΡΕΥΩΝ (Σωτήρης Χατζηγάκης): Κύριε Γκατζή, αυτό δεν γίνεται, διότι έχει ήδη αποφασιστεί στη Διάσκεψη, έχει προχωρήσει η διαδικασία και τώρα είναι δύσκολο να γίνει αυτό. 
     Ορίστε, κυρία Σχοιναράκη, έχετε το λόγο.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Πρόεδρε, όταν ένα νομοσχέδιο, όπως είναι το νομοσχέδιο για το ΔΟΑΤΑΠ με πέντε ή έξι άρθρα, συζητείται σε τρεις συνεδριάσεις, τότε σ’ ένα νομοσχέδιο, όπως είναι το σημερινό που έχει σαράντα ένα άρθρα και ιδιαίτερα σημαντικά, δεν μπορώ να κατανοήσω πώς εμείς ως εισηγητές θα κάνουμε φραστικό αγώνα δρόμου, προκειμένου να ολοκληρώσουμε τις δευτερολογίες και να μιλήσουμε για σαράντα ένα άρθρα μαζί. Πείτε μου σε ποια εποχή έχει ξαναγίνει αυτό, για να μπορέσω και εγώ να δρομολογήσω και τη δευτερολογία μου με σημαντικά ζητήματα, αλλά και την εισήγηση επί των άρθρων, που είναι σαράντα ένα τον αριθμό, σε χρόνο δεκαπέντε λεπτών. Αυτό είναι το ένα θέμα.
     Το δεύτερο θέμα είναι το εξής: Η πρότασή μου είναι να γίνουν οι δευτερολογίες, γιατί πιθανόν να θέλει να μιλήσει η Υπουργός και στη συνέχεια να μιλήσουμε επί των άρθρων, τα οποία θα πρέπει να μοιράσουμε σε δύο ενότητες. Δεν μπορούμε να μιλήσουμε επί όλων των άρθρων, που είναι σαράντα ένα τον αριθμό, με μία εισήγηση. Εν πάση περιπτώσει, ας γίνει μία εμβόλιμη συνεδρίαση ή ας γίνει κάτι άλλο. Είναι ιδιαίτερα σημαντικό το θέμα, εκτός εάν, όπως στην επιτροπή, δρομολογήσουμε συνοπτικές διαδικασίες, που δεν νομίζω ότι μας τιμούν εν έτει 2005, όταν μάλιστα πολλά σημεία είναι θολά. Ταυτόχρονα δε τα χθεσινά γεγονότα δημιουργούν άλλες σκέψεις. 
     ΠΡΟΕΔΡΕΥΩΝ (Σωτήρης Χατζηγάκης): Μην προχωρήσετε τώρα παρακάτω, κυρία Σχοιναράκη. Σας άκουσα. 
     Το λόγο έχει ο κ. Ιωαννίδης επί της διαδικασίας. 
     ΙΩΑΝΝΗΣ ΙΩΑΝΝΙΔΗΣ: Εδώ θέλουμε να λέμε πράγματα και να δημιουργούμε καταστάσεις. Όποιος είναι έτοιμος να μιλήσει για τα σαράντα άρθρα, είναι έτοιμος. Τρία, τέσσερα άρθρα, είναι αυτά που είναι πιο σοβαρά. 
     Τα άρθρα, λοιπόν, χωρίζονται από το 1 έως το 8 και στη συνέχεια όλα τα υπόλοιπα μαζί. Δεν γίνεται να μιλήσουμε από το 1 έως το 8 και μετά για τα υπόλοιπα. Στην επιτροπή μιλήσαμε για όλα μαζί και υπήρχε ανοχή χρόνου. 
     ΝΙΚΟΛΑΟΣ ΓΚΑΤΖΗΣ: Πόση ώρα μιλήσαμε στην επιτροπή;
     ΙΩΑΝΝΗΣ ΙΩΑΝΝΙΔΗΣ: Όπως αποφασίστηκε.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Τριάντα λεπτά επί των άρθρων.
     ΙΩΑΝΝΗΣ ΙΩΑΝΝΙΔΗΣ: Εμείς τώρα δικαιούμαστε οκτώ λεπτά για τη δευτερολογία μας και δεκαπέντε λεπτά για τα άρθρα.
     ΝΙΚΟΛΑΟΣ ΓΚΑΤΖΗΣ: Όχι, δεν είναι έτσι. 
     ΙΩΑΝΝΗΣ ΙΩΑΝΝΙΔΗΣ: Δικαιούμαστε είκοσι τρία λεπτά, μπορεί να υπάρξει ανοχή δύο-τριών λεπτών και από εκεί και πέρα δεν νομίζω ότι θα υπάρξει πρόβλημα. 
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Συνοπτικές διαδικασίες τύπου Χούπη.
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει η κ. Ξηροτύρη.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Συνοπτικές διαδικασίες είχαμε και στο παρελθόν με μία συζήτηση επί της αρχής και επί των άρθρων, αλλά εν πάση περιπτώσει, όλα τα ολυμπιακά νομοσχέδια έτσι είχαν περάσει, με μία διαδικασία. 
      Κοιτάξτε, κύριε Πρόεδρε, θα πρέπει σε δύο ενότητες να συζητηθούν τα άρθρα. Αν δεν μπορεί να γίνει αυτό, γιατί πρέπει να τελειώσει σήμερα το νομοσχέδιο, να μας δώσετε διπλάσιο χρόνο, διότι όταν λέμε οκτώ λεπτά, επί ποίου αριθμού άρθρων είναι τα οκτώ λεπτά; Καταλάβετε κι εσείς το θέμα. Πρέπει να ξέρουμε, για να οργανώσουμε τη συζήτησή μας, αφού δεν μπορούμε να κάνουμε διακοπή. Εγώ θα προτιμούσα να κάνουμε διακοπή. Θα πρέπει ο χρόνος ομιλίας να είναι οκτώ επί δύο, τουλάχιστον γι’ αυτά τα άρθρα και βέβαια να μπορέσουν και οι συνάδελφοι, επειδή εγώ έκανα τη δευτερολογία μου στο τέλος της χθεσινής συνεδρίασης, να ολοκληρώσουν και τις δευτερολογίες τους και ό,τι ώρα τελειώσουμε. Δεν είναι δυνατό να έχουμε οκτώ λεπτά με ανοχή δύο επιπλέον λεπτών. Δεν μπορούμε έτσι να οργανώσουμε τη συζήτησή μας.
	ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, κατ’ αρχήν το νομοσχέδιο, όπως έχει συμφωνηθεί, θα τελειώσει σήμερα κι επομένως επ’ αυτού δεν γίνεται συζήτηση. Εκείνο που θέλω να σας γνωρίσω, είναι ότι θα σας δώσω αρκετό χρόνο, ώστε να μπορέσετε να διατυπώσετε ελεύθερα την άποψή σας. Δεν θα έχετε κανένα πρόβλημα. 
	Θα ξεκινήσουμε με δεκαπεντάλεπτο για τους εισηγητές, δηλαδή με χρόνο σχεδόν διπλάσιο του οκτάλεπτου και οι δευτερολογίες θα γίνουν στο τέλος. 
	ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Πότε ξανάγινε να είναι οι δευτερολογίες μετά, κύριε Πρόεδρε;
 	ΠΡΟΕΔΡΕΥΩΝ (Σωτήρης Χατζηγάκης): Κοιτάξτε, ας μην κάνουμε άλλη συζήτηση επ’ αυτού. Για πρώτη φορά δίνεται τέτοια άνεση σε νομοσχέδιο. Είναι μία πρακτική που ακολουθείται χρόνια. Εγώ, επειδή θέλω να διευκολύνω τους συναδέλφους…
	ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Χθες κλείσαμε με τη συμφωνία ότι θα δευτερολογήσουμε καταρχήν και ότι θα συνεχίσουμε μετά. Αθετούνται οι συμφωνίες;
	ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, μπορώ να έχω το λόγο;
	ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Γείτονα.
	ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, καταλαβαίνω ότι είστε σε αδυναμία, διότι υπάρχει η απόφαση της Διάσκεψης των Προέδρων, που πραγματικά δεν είναι σωστή για τη συζήτηση αυτού του νομοσχεδίου. Έπρεπε, όπως το κάναμε και παλιότερα, να ορίσουμε τρεις ή τέσσερις συνεδριάσεις, ανάλογα με το ενδιαφέρον που υπάρχει. Έτσι το κάναμε. Τώρα ο Πρόεδρος είναι δεσμευμένος από την απόφαση αυτή και προσπαθεί να βρει λύση. Η μόνη λύση είναι να δώσετε άνεση χρόνου, ώστε να μην υπάρχει κανένα πρόβλημα, για να τελειώνουμε.
	ΙΩΑΝΝΗΣ ΙΩΑΝΝΙΔΗΣ:…(Δεν ακούστηκε)
	ΠΡΟΕΔΡΕΥΩΝ (Σωτήρης Χατζηγάκης): Ένα λεπτό, κύριε Ιωαννίδη. Ας μη δημιουργούμε προβλήματα εκεί που δεν υπάρχουν για διαδικαστικό θέμα. 
	Κύριε Γείτονα, ξέρετε πολύ καλά, όπως πολύ σωστά το είπατε, ότι στις Διασκέψεις των Προέδρων αποφασίζουν όλα τα κόμματα. Ελήφθη αυτή η απόφαση απ’ όλα τα κόμματα κι εγώ είμαι υποχρεωμένος με αυτήν την απόφαση να κινηθώ. Δίνω, λοιπόν, δεκαπέντε λεπτά για χρόνο ομιλίας. Νομίζω ότι είναι πλήρης η δυνατότητα αναπτύξεως όλων των σκέψεων και των απόψεων, επομένως ας ξεκινήσουμε επί της ουσίας.
	Ορίστε, κύριε Ιωαννίδη, έχετε το λόγο.
	ΙΩΑΝΝΗΣ ΙΩΑΝΝΙΔΗΣ: Να ξεκινήσω με τη δευτερολογία μου;
	ΠΡΟΕΔΡΕΥΩΝ (Σωτήρης Χατζηγάκης): Όχι, θα τοποθετηθείτε τώρα και θα δευτερολογήσετε μετά.
	ΙΩΑΝΝΗΣ ΙΩΑΝΝΙΔΗΣ: Κυρίες και κύριοι συνάδελφοι, επανερχόμαστε με τη συζήτηση επί των άρθρων. Το πρώτο κεφάλαιο του νομοσχεδίου -και συγκεκριμένα τα άρθρα 1 έως και 8- ρυθμίζουν μεταξύ άλλων τη διαδικασία αδειοδότησης των ολυμπιακών εγκαταστάσεων, είτε αυτές προϋπήρχαν της περιόδου της ολυμπιακής προετοιμασίας είτε κατασκευάστηκαν κατά τη διάρκειά της. Είναι τα άρθρα 1 και 2. 
	Σ’ ό,τι αφορά τις οικοδομικές άδειες, η προθεσμία των εξήντα ημερών για την εκτέλεση οικοδομικών εργασιών μέσα στα ολυμπιακά συγκροτήματα, διατηρείται. Είναι το άρθρο 1. 
	Επίσης, το άρθρο 2 καθιερώνει την έκδοση άδειας λειτουργίας της εγκατάστασης -με κοινή απόφαση των Υπουργών ΠΕΧΩΔΕ και Πολιτισμού- για το νόμιμο χρήστη της εγκατάστασης, στην οποία θα αποσαφηνίζονται οι προϋποθέσεις χρήσης και συντήρησης των εγκαταστάσεων. Οι διαδικασίες αδειοδότησης επιταχύνονται δραστικά, καθώς οι αρμόδιες υπηρεσίες οφείλουν να ανταποκριθούν μέσα σε σαράντα μέρες στην ευθύνη του ελέγχου και της έκδοσης της άδειας, δια της υπουργικής απόφασης, αλλιώς ο γενικός γραμματέας της περιφέρειας εκδίδει υποχρεωτικά προσωρινή άδεια εντός δέκα ημερών η οποία, αν υπάρξει αρνητική απόφαση, ανακαλείται.
      Η τήρηση των προθεσμιών  είναι εξαιρετικής σημασίας. Το κόστος συντήρησης των εγκαταστάσεων δεν περιμένει και αυτό αποδεικνύει ότι πράγματι βιαζόμαστε, δεν καθυστερούμε και ότι σύντομα θα λυθεί το πρόβλημα των ολυμπιακών εγκαταστάσεων. 
      Το άρθρο 3 ρυθμίζει θέματα που άπτονται της γνωμοδοτικής επιτροπής, η οποία έχει την ευθύνη της εξέτασης του αιτήματος της χορήγησης της ολυμπιακής άδειας των εγκαταστάσεων, όπως προέβλεπε και ο ν. 3254/2004. Πρόκειται για ένα πολυπληθές σχήμα που εγγυάται την πολυφωνία, αλλά και τη συμμετοχή όλων των φορέων που έχουν την εξειδικευμένη γνώση και είναι σε θέση να εκφέρουν γνώμη για τα επί μέρους θέματα που μπορεί να προκύψουν κατά την αδειοδότηση. 
      Η σημαντική εδώ αλλαγή είναι η ύπαρξη εκπροσώπων της Τοπικής Αυτοδιοίκησης στις γνωμοδοτικές επιτροπές, αίτημα απολύτως λογικό, το οποίο έγινε και δεκτό από την Κυβέρνηση, καθώς οι αδειοδοτήσεις αφορούν εγκαταστάσεις που βρίσκονται στα διοικητικά όρια των δήμων, που θα εκπροσωπούνται  κάθε φορά στις επιτροπές. 
      Αυτό είναι μια απάντηση στο ΠΑΣΟΚ, το οποίο λέει ότι εμείς δεν εκτιμούμε και δεν αφήνουμε να συμμετέχει η Τοπική Αυτοδιοίκηση. 
      Στο άρθρο 4 θεσμοθετείται η ενιαία άδεια ίδρυσης και δημιουργίας καταστημάτων υγειονομικού ενδιαφέροντος και λοιπών εμπορικών χρήσεων. 
      Είπα στην πρωτολογία μου ότι αυτή η ρύθμιση επιβάλλεται για λόγους δημόσιου συμφέροντος, καθώς εξασφαλίζονται από τη μία η απαραίτητη αυτοχρηματοδότηση και συντήρηση και από την άλλη αντιμετωπίζεται με ενιαίο τρόπο το καθεστώς ίδρυσης και λειτουργίας των απαραίτητων εμπορικών και λοιπών υποστηρικτικών υποδομών. 
      Το άρθρο 6 προβλέπει ότι την ευθύνη τήρησης των όρων λειτουργίας έχει η Γενική Γραμματεία της Περιφέρειας, ενώ προβλέπονται και διοικητικές κυρώσεις σε περίπτωση παρέκκλισης από τους όρους άδειας και λειτουργίας των καταστημάτων υγειονομικού ενδιαφέροντος και λοιπών εμπορικών χρήσεων. 
      Στο άρθρο 5 γίνεται μνεία στο ωράριο των εμπορικών καταστημάτων, το οποίο κατά παρέκκλιση και κατόπιν απόφασης της γενικής γραμματείας της περιφέρειας, μπορεί να προσαρμοστεί, ώστε να υποστηρίξει τη διεξαγωγή αθλητικών, πολιτιστικών και ψυχαγωγικών εκδηλώσεων στις εγκαταστάσεις. 
      Για το θέμα του ωραρίου έγινε αρκετός θόρυβος στην επιτροπή, όπου μιλούσαν για τους εργαζόμενους κλπ., ειδικά η Αξιωματική Αντιπολίτευση. Εγώ θα σας θυμίσω το ν. 3207/2003 του ΠΑΣΟΚ, που στην παράγραφο 5 του άρθρου  7 ορίζεται, αναφορικά με το Στάδιο Καραϊσκάκη, ότι το ωράριο λειτουργίας του Σταδίου καθορίζεται ελεύθερα και χωρίς χρονικούς περιορισμούς. Μάλλον κάπως έτσι αντιλαμβάνεται το ΠΑΣΟΚ το ωράριο των εργαζομένων και τον ανταγωνισμό. Αντίθετα εμείς προσαρμοζόμαστε στο κοινό ωράριο και μόνο σε εξαιρετικές περιπτώσεις μπορεί να ισχύσει κάτι διαφορετικό, με απόφαση υψηλού θεσμικού οργάνου. 
      Στο άρθρο 7 θεσμοθετείται ενιαίος φόρος 2% υπέρ των Οργανισμών Τοπικής Αυτοδιοίκησης, που θα επιβαρύνει τους επενδυτές και τονίζουμε ότι είναι 2% επί των εσόδων, έτσι ώστε οι δήμοι, στις περιοχές των οποίων λειτουργούν αθλητικές εγκαταστάσεις, να επωφελούνται και να έχουν έσοδα από την εκμετάλλευση των εγκαταστάσεων. 
      Σ΄ αυτό το άρθρο είχαμε ένσταση από το ΠΑΣΟΚ. Η κυρία Υπουργός είπε ότι αν πράγματι διαφωνείτε, μπορείτε να το φέρετε εγγράφως και να το κάνει αποδεκτό. Περιμένουμε, για να μη λέμε μόνο λόγια,  να το καταθέσει εγγράφως η Αξιωματική Αντιπολίτευση.
      Ο ενιαίος αυτός χώρος αντικαθιστά κάθε είδους τέλη και φόρους, που υπήρχαν μεν, αλλά ουδέποτε αποδίδονταν στους ΟΤΑ. Νομίζω ότι φαίνεται έντονα η βούληση της Κυβέρνησης για την υποστήριξη των ΟΤΑ. Και είναι στην πράξη υποστήριξη και όχι μόνο λόγια. 
      Το δεύτερο κεφάλαιο ορίζει χρήσεις και χωροθετεί λειτουργίες σε κάθε ολυμπιακή εγκατάσταση ξεχωριστά, με βάση το τρίπτυχο «ανάπτυξη, νέες θέσεις εργασίας, ποιότητα ζωής». Είναι τα άρθρα από το 9 έως το 26.
      Η φιλοσοφία του νόμου είναι να συνδυαστεί η προοπτική ανάπτυξης, αλλά και η διασφάλιση της ποιότητας ζωής των κατοίκων του Λεκανοπεδίου, διατηρώντας το δημόσιο χαρακτήρα των εγκαταστάσεων, την προσβάσιμότητά τους από τους πολίτες και τέλος τη βούληση της πολιτείας για δημιουργία χώρων πρασίνου με θεματικά πάρκα και χώρων αναψυχής. 
      Το άρθρο 10 προβλέπει ρητά ότι οι αθλητικές χρήσεις επιτρέπονται σε όλα τα ολυμπιακά συγκροτήματα, ενώ στους αμιγώς αθλητικούς χώρους των ολυμπιακών εγκαταστάσεων επιτρέπονται περιστασιακά βραχυχρόνιες εμπορικές χρήσεις. 
      Τα άρθρα 11 και 12 καθορίζουν τις χρήσεις και λειτουργίες του ΟΑΚΑ και του ΣΕΦ αντίστοιχα. Σε ό,τι αφορά το ΟΑΚΑ, το οποίο μέχρι σήμερα διέθετε μόνο αθλητική χρήση -και δεν πιστεύω ότι υπήρχε αθλητική χρήση ερασιτεχνικού ή μαζικού αθλητισμού-  επιτρέπονται  επιχειρηματικές χρήσεις και λειτουργίες, που υποστηρίζουν τις αθλητικές δραστηριότητες και μπορούν να καταστήσουν το συγκρότημα, υπερτοπικό πόλο αθλητισμού, τουρισμού, αναψυχής και πολιτισμού. Χωροθετείται επίσης ολυμπιακός περίπατος ελεύθερης πρόσβασης στο κοινό με επίκεντρο τις αρχιτεκτονικές παρεμβάσεις του Καλατράβα, το τείχος των Εθνών και την αγορά.
      Όσον αφορά το ΣΕΦ, μέχρι τώρα υπήρξαν λειτουργίες εντός του αγωνιστικού χώρου –χρόνια ολόκληρα- και υπήρξαν και λειτουργίες -εκθεσιακοί χώροι εκτός των κτηριακών εγκαταστάσεων- και δεν πιστεύω ότι μέχρι τώρα έχει πάρει κάποιος δήμος έσοδα απ’ όλες αυτές τις εκδηλώσεις. Αυτό το λέγω, για να δούμε αν πραγματικά στην πράξη οι δήμοι κέρδιζαν ή όχι, με ό,τι ίσχυε μέχρι σήμερα.
      Και για τις δύο εγκαταστάσεις οι προβλεπόμενες χρήσεις και λειτουργίες δεν μπορούν να υπερβαίνουν αθροιστικά το 10% του συντελεστή δόμησης που έχει χορηγηθεί.
      Τα άρθρα 17, 18, 19 και 20 ορίζουν τις χρήσεις και λειτουργίες που χωροθετούνται για τις ολυμπιακές εγκαταστάσεις της Νίκαιας, για το Σπίτι της Άρσης Βαρών –εδώ, κυρία Υπουργέ, ο συνάδελφός μας έκανε μια πρόταση όσον αφορά τον πολιτισμό το μικρασιατικό και ειδικά των Ποντίων, γιατί είναι μεγάλη υπόθεση να μπορέσουμε να κάνουμε ένα τέτοιο μουσείο και μια βιβλιοθήκη- για τις εγκαταστάσεις των Άνω Λιοσίων, του Γαλατσίου, ένα από τα πιο ώριμα έργα, καθώς σχεδόν αμέσως μετά την ψήφιση του νομοσχεδίου θα μπορεί να προκηρυχθεί ο σχετικός διαγωνισμός και της εγκατάστασης στο Γουδί. Ας μην ξεχνούμε ότι στο Γαλάτσι ήδη παίζει η ομάδα μπάσκετ της ΑΕΚ, γιατί λέτε ότι τα αφήσαμε τα ολυμπιακά έργα, στο ΟΑΚΑ παίζει το ποδόσφαιρο η ΑΕΚ και μπάσκετ ο Παναθηναϊκό, στο ΣΕΦ παίζει μπάσκετ ο Ολυμπιακός, στην Κρήτη παίζει ο Εργοτέλης κ.ο.κ..
      Προβλέπονται εμπορικές χρήσεις, διοργάνωση πολιτιστικών εκδηλώσεων, καθώς και χώροι εστίασης κοινού.
      Τα Άνω Λιόσια, ειδικά, μετατρέπονται σε κέντρο πολιτισμού και τεχνολογίας καθώς χωροθετούνται οι Σχολές και οι Ακαδημίες Πολιτισμού και το Εθνικό Ψηφιακό Μουσείο. Η ίδρυση, η οργάνωση και  λειτουργία των Σχολών και Ακαδημιών Πολιτισμού θα καθοριστεί με προεδρικό διάταγμα.
      Η σημασία της χωροθέτησης των παραπάνω δράσεων σε μια από τις πιο παραμελημένες περιοχές του νομού, είναι αυτονόητη, καθώς η ανάπτυξη των δράσεων αυτών θα συμβάλει στην αναβάθμιση της περιοχής εν γένει.
      Η βούληση της Κυβέρνησης να δημιουργηθούν πολιτιστικές υποδομές που θα αποτελέσουν με τη σειρά τους πόλο έλξης για τους τουρίστες και τους επισκέπτες της πόλης, αποτυπώνεται και στην πρόβλεψη του άρθρου 21 για τη χωροθέτηση δύο μουσείων σε τμήματα του κτηρίου, που φιλοξένησε τα ραδιοτηλεοπτικά μέσα κατά την περίοδο των αγώνων, δηλαδή το ΙBC.
      Συγκεκριμένα προβλέπει τη δημιουργία του Μουσείου Ελληνικών Ολυμπιακών Αγώνων και του Μουσείου Παγκόσμιου Κλασσικού  Αθλητισμού. Η ίδρυση, η οργάνωση και η λειτουργία τους θα καθοριστούν με προεδρικό διάταγμα.
      Οι λοιπές χρήσεις που επιτρέπονται για την εγκατάσταση, αφορούν εμπορικά καταστήματα, γραφεία, ιατρεία, ενώ επιτρέπεται, σύμφωνα με τους υφιστάμενους όρους δόμησης, η κατασκευή οποιωνδήποτε διαμερισματώσεων καθ’ ύψος ή κατά πλάτος εντός του όγκου του κτηρίου προκειμένου να καταστούν λειτουργικά τα δύο μουσεία.
      Το άρθρο 22 ρυθμίζει όλο το φαληρικό μέτωπο και το άνοιγμα του Λεκανοπεδίου προς τη θάλασσα. Πρόκειται για μια εξαιρετικά σημαντική παρέμβαση, καθώς οι σχετικές διατάξεις του νόμου κινούνται στο πνεύμα της βελτίωσης της ποιότητας ζωής των πολιτών. Το γήπεδο του τάεκβοντο μετασκευάζεται, για να λειτουργήσει συνεδριακό κέντρο εντός του γυμναστηρίου. Παράλληλα, η περιοχή αναδεικνύεται και σε σύγχρονο ναυταθλητικό κέντρο, καθώς αξιοποιείται η μαρίνα που βρίσκεται δίπλα από το ΣΕΦ για τον ερασιτεχνικό αθλητισμό της περιοχής, ενώ στα γραμμικά κτήρια μεταξύ των γηπέδων του τάεκβοντο και του μπίτς βόλεϊ χωροθετούνται εμπορικές χρήσεις. Ο ίδιος χώρος μεταξύ των δύο γηπέδων προορίζεται επίσης για τη χωροθέτηση ήπιων αθλητικών εγκαταστάσεων για τους όμορους δήμους της περιοχής, εντός των προβλέψεων του ΕΟΣΑΠ και φυσικά εντός του υπάρχοντος συντελεστή δόμησης. Διατηρείται ο προορισμός της περιοχής ως υπερτοπικός πόλος αθλητισμού, τουρισμού, αναψυχής, κοινωνικών υπηρεσιών και πολιτισμού της ευρύτερης περιοχής των Αθηνών. 
      Τέλος, η περιοχή του παλαιού Ιπποδρόμου χαρακτηρίζεται ως περιοχή αστικού πρασίνου και δημιουργούνται τεράστιοι ελεύθεροι χώροι πρασίνου, περιπάτου, ψυχαγωγίας και άθλησης. Πρόταση της Κυβέρνησης –και προσέξτε το- ήταν να μειωθεί ο συντελεστής δόμησης στο 50%, από αυτό που υπήρχε –και θα σας πω τι υπήρχε- αλλά αυτό θα υποβάθμιζε την αξία της περιουσίας του δημοσίου κατά 70.000.000 ευρώ, σύμφωνα με το Γενικό Λογιστήριο του Κράτους και έτσι αποφασίστηκε η μείωση του συντελεστή δόμησης στις εγκαταστάσεις του παλαιού Ιπποδρόμου κατά 25%. Και εδώ έχουμε το τελείως οξύμωρο, να διαμαρτύρεται το ΠΑΣΟΚ για τις εγκαταστάσεις που θα γίνουν εντός του παλαιού Ιπποδρόμου, όταν ο νόμος του ΠΑΣΟΚ, ο ν. 2819/2000, έλεγε ότι ο συντελεστής δόμησης είναι 0,40, ενώ τώρα μειώθηκε κατά 25% με κάλυψη 30%. Ο Δήμαρχος κ. Ασκούνης τότε δεν διαμαρτυρήθηκε καθόλου. Τώρα μάζεψε έντεκα χιλιάδες υπογραφές, γιατί μειώσαμε κατά 25% το συντελεστή δόμησης.
      Σε ό,τι αφορά τις εγκαταστάσεις του Ελληνικού, οι συμπληρωματικές χρήσεις και λειτουργίες των οποίων ρυθμίζονται στο άρθρο 23, αυτές αφορούν τις υφιστάμενες κτηριακές εγκαταστάσεις. Το βασικό στοιχείο εδώ είναι ότι απαγορεύεται η ανέγερση οποιασδήποτε μόνιμης κατασκευής πριν από την ολοκλήρωση του σχεδιασμού του μητροπολιτικού πάρκου του Ελληνικού. Ούτε μια πέτρα δεν χτίζεται στα δύο χιλιάδες διακόσια στρέμματα.
      Στον περιβάλλοντα χώρο του κανόε-καγιάκ και σλάλομ, χωροθετείται θεματικό πάρκο και υδροπάρκο, ενώ στα γήπεδα του χόκεϊ, του μπέιζμπολ και του σόφτμπολ επιτρέπεται η διενέργεια πολιτιστικών εκδηλώσεων και η λειτουργία χώρων εστίασης για το κοινό.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θέλω λίγο χρόνο ακόμα.
      Οι ειδικές λειτουργίες και χρήσεις, οι υποστηρικτικές του Ολυμπιακού Κέντρου Ιστιοπλοΐας, αντιμετωπίζονται στο άρθρο 24. Για τη λειτουργία της μαρίνας, η οποία θα είναι μια από τις μεγαλύτερες της Μεσογείου, καθώς θα μπορεί να εξυπηρετεί χίλια εκατόν εβδομήντα σκάφη, απαιτούνται παρεμβάσεις, προκειμένου να δημιουργηθούν οι απαραίτητοι υποστηρικτικοί χώροι. Η Πρόεδρος του Ρυθμιστικού, που επέμενε το ΠΑΣΟΚ να έρθει στην επιτροπή, θεώρησε απαραίτητα τα έργα αυτά και είπε ότι, για να αξιοποιηθεί αυτή η μαρίνα, πρέπει να γίνουν έργα υποδομής. Στο πλαίσιο αυτό επιτρέπεται η κατασκευή μόνο τριάντα πολυτελών υπνοδωματίων συνολικής επιφάνειας χιλίων τετρακοσίων μέτρων για την υποστήριξη της μαρίνας, σ’ ένα χώρο ο οποίος θα είναι κατά τέσσερα μέτρα χαμηλότερος από τον υπόλοιπο, για να μην επιβαρύνεται το περιβάλλον. 
      Πάντως, η μικρή αύξηση του συντελεστή δόμησης σε 0,15% δεν επιβαρύνει το περιβάλλον, ενώ το κοινωνικό όφελος είναι πολύ μεγάλο. Αρκεί να αναλογιστεί κανείς ότι τα έσοδα που θα προκύψουν από τη λειτουργία της εγκατάστασης, θα μπορέσουν να συμβάλουν στη συντήρηση και του παραθαλάσσιου πάρκου καθώς και άλλων ολυμπιακών εγκαταστάσεων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τα άρθρα 25 και 26 ρυθμίζουν τις συμπληρωματικές λειτουργίες και χρήσεις για τις ολυμπιακές εγκαταστάσεις στο Μαρκόπουλο, στο Σκοπευτήριο και στο Ιππικό Κέντρο. Για το μεν Σκοπευτήριο προβλέπονται και εμπορικές χρήσεις, καθώς και διεξαγωγή πολιτιστικών εκδηλώσεων…
     ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, συντομεύετε παρακαλώ, έχετε και δευτερολογία. 
     ΙΩΑΝΝΗΣ ΙΩΑΝΝΙΔΗΣ: Στη δευτερολογία πρέπει να απαντήσουμε σ΄ αυτά που μας είπαν. Τώρα εδώ αναλύουμε τα άρθρα. 
     Το κατάλυμα, στο οποίο έχει αναφερθεί η κ. Σχοιναράκη στην επιτροπή, τονίζουμε και πάλι ότι υπάρχει το ιππικό κέντρο. Χωροθετείται γήπεδο γκολφ στο χώρο του ιππικού τριάθλου, με απόλυτο σεβασμό στις ιδιαιτερότητες της περιοχής, τις δασικές εκτάσεις και τον αρχαιολογικό χώρο. Σε ό,τι αφορά τους όρους δόμησης, για οποιαδήποτε κατασκευή αναγερθεί, αυτοί δεν αλλάζουν. Ο Δήμαρχος του Μαρκόπουλου που ήρθε στην επιτροπή είπε ένα πολύ μεγάλο ευχαριστώ για την αναβάθμιση της περιοχής του και δεν μάζεψε υπογραφές για το ευχαριστώ, το είπε για όλους τους κατοίκους του δήμου του.
     Πριν περάσω στο τρίτο κεφάλαιο, κάνω μια σύντομη αναφορά στα στάδια ποδοσφαίρου των τεσσάρων ολυμπιακών πόλεων. Είναι τα άρθρα 13 έως 15. Οι συμπληρωματικές χρήσεις και λειτουργίες είναι κοινές και για τα τέσσερα στάδια με εξαίρεση το Παγκρήτιο, όπου προβλέπεται, εκτός περιγράμματος εγκατάστασης, εμπορικός συντελεστής 20%, δεδομένου ότι η περιοχή αυτή θα αποτελέσει ένα νέο χώρο ψυχαγωγίας, αθλητισμού και πολιτισμού για ολόκληρο το πολεοδομικό συγκρότημα του Ηρακλείου. Το 20% είναι...
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε, παρακαλώ. 
     ΙΩΑΝΝΗΣ ΙΩΑΝΝΙΔΗΣ: ...δεδομένου ότι αυτός ο περιορισμός συνδυάζεται με τον πλούσιο δημόσιο χώρο έξω από το γήπεδο. Αν διαφωνεί η εισηγήτρια του ΠΑΣΟΚ, επειδή είναι από περιοχή, ας το πει, να ακούσει και ο κόσμος του Ηρακλείου ότι διαφωνεί. Για το Πανπελοποννησιακό προβλέπεται επίσης περιορισμός στις εμπορικές χρήσεις. Δεν μπορούν να υπερβαίνουν το 10% του συντελεστή δόμησης που έχει χορηγηθεί, όπως επίσης και στο Πανθεσαλλονικό.
     Σε ό,τι αφορά το Καυτατζόγλειο πρέπει να σημειωθεί ότι το θεσμικό πλαίσιο του ιδρύματος δεν επηρεάζεται από τις ρυθμίσεις του νόμου, ενώ κατά τα άλλα οι συμπληρωματικές χρήσεις και λειτουργίες που προβλέπονται αναγάγουν το στάδιο σε χώρο φιλοξενίας πολλαπλών δράσεων, αθλητικού και πολιτιστικού χαρακτήρα. 
     Για το τρίτο κεφάλαιο θα μιλήσω μετά. 
     Σας ευχαριστώ. 
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Και εμείς σας ευχαριστούμε, κύριε συνάδελφε. 
	Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων εικοσιένας μαθητές και μαθήτριες από το 6ο Δημοτικό Σχολείο Μεγάρων μαζί με ένα συνοδό ή δάσκαλο. 
	Τους καλωσορίζουμε. 
(Χειροκροτήματα από όλες τις πτέρυγες της Βουλής)
	ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ. 
      Κύριε Πρόεδρε, όταν έλεγα εγώ δευτερολογία, δεν εννοούσα τη δευτερολογία επί των άρθρων –και παρακαλώ πολύ το χρόνο μου- αλλά τη δευτερολογία επί της αρχής, την οποία μας υποσχέθηκε χθες ο Προεδρεύων κ. Σούρλας, ότι θα κάναμε τώρα. Η κ. Ξηροτύρη την έκανε χθες τη δευτερολογία και είναι μια αδικία. Εγώ, κύριε Πρόεδρε, θα συνεχίσω, γιατί κάποια πράγματα πρέπει να απαντηθούν. 
      Κυρίες και κύριοι συνάδελφοι, παρακολουθώντας όλες αυτές τις μέρες τη συζήτηση γύρω από το θέμα των ολυμπιακών εγκαταστάσεων, ενός έργου που έγινε, το δέχονται όλοι, φαίνεται καθαρά ότι με ευθύνη της Κυβέρνησης έχει δημιουργηθεί ένα θολό τοπίο γι’ αυτήν την πολύ μεγάλη προσπάθεια των Ολυμπιακών Αγώνων. Και επιβάλλεται, κύριε Υπουργέ, να γίνει τελικά μια ξεχωριστή κουβέντα για όλο αυτό το ζήτημα, μια συζήτηση που θα δώσει άπλετο φως σε όλα όσα έχουν ακουστεί, που θα διαλύσει εικόνες που κάποιοι προσπαθούν να επιβάλλουν για να διαμορφωθούν τελικά νέες αντιλήψεις για το πώς προχωρούν τα πράγματα στο τόπο μας, εκτός εάν θέλουμε να επιβάλλονται αντιλήψεις, όπως αυτές οι χθεσινές που είδαν το φως της δημοσιότητας, τύπου Χούπη, γιατί τελικά κάπως έτσι θέλουμε να λειτουργούμε σ’ αυτήν τη χώρα αυτό το διάστημα της νέας διακυβέρνησης. Έγινε πολύ δουλειά για τους Ολυμπιακούς Αγώνες, είχε αποτέλεσμα, αποκτήθηκε πολύτιμη εμπειρία, η χώρα βγήκε ενισχυμένη, γιατί δεν είμαστε ούτε Κίνα ούτε Βαρκελώνη. Υπήρχε μια διαμορφωμένη κατάσταση και γνωρίζουμε όλοι τι γινόταν στο Λεκανοπέδιο. Δεν υπήρχαν ελεύθεροι χώροι, αλλά έγιναν κάποιες επιλογές σε συνδυασμό με τις ανάγκες των Ολυμπιακών Αγώνων, οι οποίες όμως, εντάχθηκαν στις ανάγκες των πόλεων και το δέχτηκε αυτό η υπεύθυνη από τον Οργανισμό Ρυθμιστικού Σχεδίου Αθήνας που ήρθε στην επιτροπή. Αυτό τόνισε και ότι το κάθε τι που έγινε δεν έγινε τυχαία, αλλά έγινε τοποθετημένο ως έπρεπε με σεβασμό στο περιβάλλον σε ό,τι αφορά το Λεκανοπέδιο και τις υπόλοιπες αθλητικές εγκαταστάσεις. 
     Ακούστηκε ότι σε πέντε μήνες προλάβατε και τα κάνατε όλα. Τότε αφού σε πέντε μήνες μέχρι τους Ολυμπιακούς Αγώνες προλάβατε και τα κάνατε όλα γιατί δεκατέσσερις μήνες μετά την ανάληψη της διακυβέρνησης δεν καταφέρατε να διαμορφώσετε εσείς το μετα-ολυμπιακό σχέδιο αξιοποίησης αυτών των εγκαταστάσεων; 
     Και έρχεστε σήμερα και μας λέτε «θα δούμε, καταθέτουμε ένα σχέδιο». Μας το φέρατε χθες, κυρία Υπουργέ,  χωρίς κανένα χρονοδιάγραμμα έτσι ώστε να δίνει ξεκάθαρη απάντηση στο πότε ακριβώς θα ανοίξουν αυτές οι εγκαταστάσεις. 
     Μας ζητάτε εθνική συμφωνία γι’ αυτό το μεγάλο γεγονός. Είναι όντως ένα μεγάλο γεγονός. Όμως να δούμε πώς συναινέσατε εσείς το προηγούμενο διάστημα που ήσασταν αντιπολίτευση σε μια πολύ δύσκολη για τη χώρα στιγμή και συγκυρία που ήθελε να πετύχει ένα τεράστιο στόχο; «Φοβάμαι πολύ για τους Αγώνες, αν θα προλάβουμε» ήταν η δική σας δήλωση. «Τα έργα θα γίνουν στο τέλος με απ’ ευθείας αναθέσεις». «Έτσι όπως πάμε δεν θα γίνουν οι Ολυμπιακοί Αγώνες στην Αθήνα» έλεγε ο κ. Μητσοτάκης. «Έχετε ευθύνες, κύριε Σημίτη, για φιάσκο». «Η ματαίωση της Ολυμπιάδας» από το σημερινό Πρωθυπουργό τον κ. Καραμανλή. 
     Σας διέψευσαν τα πραγματικά γεγονότα, κυρία Υπουργέ. Σας διέψευσαν και η χώρα μας έγινε τελικά σε διεθνές επίπεδο ένα μεγάλο, φωτεινό σημείο. 
     Είπατε ότι με περίσσιο πολιτικό θράσος εγώ ως εισηγήτρια απάντησα σε σχέση με το οικονομικό θέμα, το θέμα του κόστους. Θα απαντούσα ότι είστε πολιτικά αγενής, κυρία Υπουργέ. Επιτρέψτε μου αυτήν τη λέξη και αυτήν τη φράση. Δεν τις χρησιμοποιώ αλλά ήσασταν πολύ σκληρή πάνω σ’ αυτό. Σας διαψεύδουν τα ίδια τα έντυπα και ο φάκελος σε ό,τι αφορά στα έργα, που χθες καταθέσατε εδώ. 
     Και πήρα τυχαία δύο έργα το ένα εκ των οποίων γνωρίζω πολύ καλά και αναφέρεται στο Παγκρήτιο Στάδιο και στο κόστος του. Ημερομηνία διαγωνισμού δημοπράτησης: 5/06/2001. Προσφερθέν τίμημα 48.630.769 ευρώ. Τελικά ο συνολικός προϋπολογισμός συμπεριλαμβανομένων και των υπολοίπων έργων, έργων ιδιαίτερα σημαντικών που απαιτούσαν όλοι οι Βουλευτές για την αναβάθμιση των περιοχών, έργων που είχαν να κάνουν με την αποχέτευση με έργα ανάπλασης και αναβάθμισης μιας πολύ υποβαθμισμένης περιοχής και του βόρειου παραλιακού μετώπου, είχε μια υπέρβαση της τάξης του 19,9%. Ζητήματα όμως που ονομάσαμε ολυμπιακά ενώ δεν ήταν. Και σας ζήτησα από προχθές να μας καταθέσετε την κατάσταση με τα έργα που χαρακτηρίστηκαν ως ολυμπιακά. Και δεν το κάνατε. 
     Μας καταθέσατε επίσης πόσο κόστισε το Καυταντζόγλειο Στάδιο Θεσσαλονίκης. Η παρέκκλιση σύμφωνα με τα έγγραφα που εσείς καταθέσατε χθες είναι 0% αφού το προσφερθέν τίμημα ήταν 45.888.000 ευρώ και τόσος ακριβώς ήταν και ο συνολικός προϋπολογισμός μαζί με όλα τα υπόλοιπα έργα. Σας διαψεύδει η πραγματικότητα, όπως επίσης και το γεγονός ότι ενώ πρόσφατα δημοσιοποιήθηκε ο ισολογισμός του οργανισμού για τους Ολυμπιακούς Αγώνες ουδείς βγήκε να αμφισβητήσει όλα αυτά. Τελικά, κυρία Υπουργέ, μπορείτε να μας δώσετε μια εξήγηση γιατί θέλετε να δημιουργήσετε όλο αυτό το θολό τοπίο; 
     Συνεχίζοντας θα ήθελα να μιλήσω για το Δήμο Καλλιθέας και τη διαφορετική άποψη. Ξεχνάτε προφανώς και την άποψη του δημάρχου και όχι των πολιτών. Ξεχνάτε προφανώς ότι κατατέθηκαν προχθές οι υπογραφές έντεκα χιλιάδων πολιτών. Εκτός αν μας παραπέμπετε σε αλήστου μνήμης εποχές όπου ένας πολιτικός όταν του είπαν κάποιοι «μα, η κοινή γνώμη δεν συμφωνεί και αρχίζει να διαμαρτύρεται», απάντησε «και ποια είναι αυτή η κοινή γνώμη;». Προφανώς εσείς την κοινή γνώμη την έχετε αφήσει στη γωνία γιατί έχετε διαμορφώσει νέους όρους λειτουργίας. 
     Πριν μπω στα άρθρα θέλω να κάνω μια επισήμανση. Στο νομοσχέδιο δεν αναφέρεται πουθενά αν θα γίνουν διαγωνισμοί, για ποιες εγκαταστάσεις θα γίνουν, χρονοδιάγραμμα υλοποίησης όλων αυτών και παράδοση προς χρήση στις τοπικές κοινωνίες. Φαίνεται όμως ξεκάθαρα ότι διαμορφώνετε μια πολύ πλούσια προίκα με ιδιαίτερες χρήσεις ως πανωπροίκι, με ιδιαίτερους όρους δόμησης, με ένα ιδιαίτερο θεσμικό πλαίσιο για άδειες λειτουργίας και με ιδιαίτερους όρους φορολόγησης που τις «διασφαλίζετε» για όλους εκείνους όσους ήθελαν να ζητήσουν αφού μεταφέρετε τις αρμοδιότητες στην περιφέρεια της Γενικής Γραμματείας Περιφερειών αντί στην αυτοδιοίκηση όπως είναι σήμερα. Και εδώ δείχνετε ακριβώς το ρόλο που θέλετε για την Τοπική Αυτοδιοίκηση. 
    Νομίζω ότι πρέπει να ξεκαθαρίσετε το χρονοδιάγραμμα αλλά και τα θολά τοπία για να μη μιλάμε και εμείς, προσπαθώντας να μαντέψουμε τους δικούς σας στόχους. Ίσως να αδικούμε έτσι και εσάς, κυρία Υπουργέ, για το έργο που κάνετε αλλά και τους ίδιους τους συνεργάτες σας.
    Κύριε Υπουργέ, είπα και στην πρωτολογία μου ότι η αγωνία σας είναι η εκχώρηση αυτών των εγκαταστάσεων, όσο-όσο μάλιστα, αφού διαμορφώσατε με το άρθρο 15 παράγραφος ιη΄ του ν. 3254 πέρυσι το καλοκαίρι, ιδιαίτερες διατάξεις, όπου κατά παρέκκλιση των διατάξεων που υπάρχουν ή κανονιστικών πράξεων, δίνεται για χρήση σε κάθε ιδιώτη είτε για εκμίσθωση είτε για μίσθωση είτε για παραχώρηση ή οτιδήποτε.
    Κατά παρέκκλιση, λοιπόν, του θεσμικού πλαισίου και τη διαμόρφωση τελικά ειδικής νησίδας για τις ολυμπιακές εγκαταστάσεις, ιδιαίτερων όρων λειτουργίας και φορολόγησης. Γιατί, λοιπόν, αυτές οι ιδιαίτερες ρυθμίσεις; Πώς μπορούν να δικαιολογηθούν όλα αυτά; 
    Λέτε, γιατί θέλουμε να είμαστε αντιγραφειοκρατικοί. Να συμφωνήσω. Εάν όμως υπάρχουν γραφειοκρατικές διαδικασίες σε ό,τι αφορά την έκδοση αδειών και λειτουργίας σε ολόκληρο το δημόσιο τομέα, να το δούμε συνολικά και όχι ξεχωριστά για τις ολυμπιακές εγκαταστάσεις, οι οποίες αφού παραχωρούνται στους ιδιώτες –παραχωρούνται τελικά- δεν είναι πλέον εθνικού συμφέροντος. 
    Γιατί, λοιπόν, αυτές οι ειδικές ρυθμίσεις; Και ταυτόχρονα στην παράγραφο 2 του άρθρου 2, αναφέρει ότι εάν η προθεσμία παρέλθει άπρακτη μέσα σε δέκα ημέρες, υποχρεωτικά εκδίδεται η προσωρινή άδεια από το Γενικό Γραμματέα της Περιφέρειας.
    Πότε όμως παρέρχεται άπρακτη η προθεσμία; Όταν οι δύο Υπουργοί δεν εγκρίνουν την άδεια για σοβαρούς λόγους, πραγματικά σοβαρούς λόγους. Και τότε τι θα γίνει; Θα δοθεί η προσωρινή άδεια; 
    Τώρα σε ό,τι αφορά το άρθρο 3. Με τον όρο «ενδιαφερόμενο χρήστη», θεωρείτε τον ιδιώτη ή την εταιρεία «ΟΛΥΜΠΙΑΚΑ ΑΚΙΝΗΤΑ ΑΕ»; Για το άρθρο 4 σε σχέση με την άδεια ίδρυσης και λειτουργίας καταστημάτων υγειονομικού ενδιαφέροντος παίρνετε τις αρμοδιότητες αυτές από την Τοπική Αυτοδιοίκηση και παρατηρείται εδώ μια υποβάθμιση των δήμων, η οποία με αφαίρεση ταυτόχρονα πόρων και αρμοδιοτήτων σε μία εποχή που δεν επιτρέπονται τέτοιου είδους εκπτώσεις. 
    Και φαίνεται, κυρία Υπουργέ, ότι υπάρχει μία ιδιαίτερη μέριμνα και μια σκοπιμότητα και ότι όλες σχεδόν οι διατάξεις είναι σε ένα βαθμό σαν να έχουν γραφεί από εκείνους που θέλουν να πάρουν τελικά αυτές τις εγκαταστάσεις. Δημιουργείται όπως είπα προηγούμενα, μία νησίδα κυριολεκτικά μέσα στο ελληνικό κράτος, μέσα στην Αττική, ακόμη και σε ό,τι αφορά το ωράριο λειτουργίας. Γιατί σαφώς μπορεί να υπάρχει μια ιδιαίτερη τέτοια μέριμνα όχι όμως σε συνεχή βάση, θα πρέπει να μείνει η αρμοδιότητα στους δήμους. Γιατί φανταστείτε μία αγορά στην οποία ισχύουν συγκεκριμένα τέλη, φόροι και δικαιώματα που επιβαρύνουν τον έμπορο και μια νησίδα στην οποία δεν ισχύουν όλα αυτά. Πόσο ανταγωνιστικό θα είναι εν πάση περιπτώσει αυτό το περιβάλλον; Γιατί θα πρέπει να υπάρχει αυτή η ειδική ρύθμιση; 
    Είναι απολύτως αντισυνταγματική η ρύθμιση στο άρθρο 7 με βάση το άρθρο 102 του Συντάγματος, η εξαίρεση των ολυμπιακών εγκαταστάσεων από τα δημοτικά τέλη, από τα τέλη, δηλαδή, παρεπιδημούντων, λογαριασμών που εκδίδονται από την αυτοδιοίκηση, τέλη φωτισμού, καθαρισμού, κοινόχρηστων χώρων και διάφορα άλλα. 
    Ο φόρος, ναι, πρέπει να επιβάλλεται, οι δήμοι πρέπει να εισπράξουν τα δημοτικά τέλη. Υπάρχει συγκεκριμένη πρόταση από την ΚΕΔΚΕ. Εμείς, κυρία Υπουργέ, αφού θέλετε να σας καταθέσουμε πρόταση, αυτήν την πρόταση κάνουμε αποδεκτή και παρακαλούμε πολύ να την εντάξετε μέσα στο θεσμικό πλαίσιο που διαμορφώνεται.
    Στο άρθρο 8 αποδεικνύεται τελικά ότι όλη η διαδικασία είναι κατά παρέκκλιση. Δεν εφαρμόζονται, λοιπόν, επί των ολυμπιακών συγκροτημάτων οι διατάξεις της παραγράφου 1 του άρθρου 9 όσον αφορά την έκδοση αδειών λειτουργίας και τυχόν διοικητικά πρόστιμα που αφορούν τη μέχρι την ισχύ του νόμου αυτού λειτουργία των ολυμπιακών συγκροτημάτων διαγράφονται και οι σχετικές αξιώσεις παραγράφονται. Έτσι ακριβώς αναφέρει.
    Στο άρθρο 9 είχα ξαναπεί και στην επιτροπή, υπάρχει «θεματικά πάρκα». Κυρία Υπουργέ, πώς προέκυψαν αυτοί οι ορισμοί; Δεν παρακολουθείτε το Ρυθμιστικό Σχέδιο της Αθήνας; Αναφέρεται εκεί ως «θεματικό πάρκο», υπαίθριο χώρο αναψυχής, ο οποίος προορίζεται για την παρουσίαση ενός ή περισσοτέρων θεμάτων κλπ.. Τελικά, αλλοιώνεται ο αθλητικός χαρακτήρας των εγκαταστάσεων.
    Τώρα θα αναφερθώ στην προβλεπόμενη ιδιωτικοποίηση του Σχινιά. Σ’ αυτό το σημείο θα ήθελα να πω ότι αυτό που συμβαίνει είναι ότι τελικά δεν ξέρουμε τους σκοπούς της Κυβέρνησης, όπως το είπα και στην αρχή. Δεν αναφέρεται εάν θα γίνουν διαγωνισμοί. Μας φτιάχνετε, δηλαδή, μία προίκα πανέτοιμη για παραχώρηση. Στο άρθρο 11 αυξάνονται οι συντελεστές δόμησης ενώ τελικά ο περιβάλλον χώρος παραμένει κλειστός στον πολίτη και η μόνιμη απόδοση είναι η εξής: 
    Σε όλες τις αθλητικές εγκαταστάσεις οι προσωρινές λυόμενες κατασκευές εξαιρούνται από το συντελεστή δόμησης. Στο τέλος φαίνεται ότι θα οδηγηθούμε σε καταυλισμούς λυομένων κατασκευών μόνιμων, γιατί ουδέν μονιμότερον του προσωρινού, στο χώρο των αθλητικών εγκαταστάσεων.
    Τώρα σε ό,τι αφορά τα περιφερειακά στάδια: Επιμένω ότι δεν έχει συζητηθεί με τους δήμους –το τόνισαν ιδιαίτερα- το πώς ακριβώς μπορούν να αξιοποιηθούν με τον καλύτερο τρόπο, με δράσεις που πραγματικά θα είναι προς όφελος των τοπικών κοινωνιών.
    Τώρα, σε ό,τι αφορά το Παγκρήτιο Στάδιο και σε ό,τι αφορά το τι έχει γίνει, όντως έδωσε πολλά χρήματα το ΠΑΣΟΚ και αξιοποίησε αρκετά μία πολύ υποβαθμισμένη περιοχή. Δώστε, λοιπόν, κι εσείς ταυτόχρονα, ούτως ώστε να ολοκληρωθούν όλα τα έργα, να φτιαχτεί το παραλιακό μέτωπο με τις συμπληρωματικές απαλλοτριώσεις περιμετρικά, το πρώην εργοστάσιο ΤΕΞ κλπ., ούτως ώστε να μπορεί να υπάρχει ένα βόρειο μέτωπο παραλιακό εκεί που οι πολίτες να βλέπουν και να απολαμβάνουν.
    Τώρα, σε ό,τι αφορά τη χωροθέτηση -σας το είχα πει και στην επιτροπή- το πώς να εντάξετε εκεί μέσα το ποδηλατοδρόμιο, ένα έργο που η κυβέρνηση του ΠΑΣΟΚ είχε προχωρήσει, αλλά τελικά εσείς δεν προχωρείτε, παρά το γεγονός ότι είχαμε φτάσει στη διαδικασία της δημοπράτησης, για να επικυρώσετε τη χωροθέτηση εντός των ορίων του Παγκρητίου Σταδίου, θέλω να σας πω το εξής: Νομίζω ότι κάποια στιγμή πρέπει να το κάνετε. Και μπορείτε να το κάνετε αυτό μέσα απ΄ αυτό το νομοσχέδιο.
    Σε ό,τι αφορά το άρθρο 17, το Ολυμπιακό Κέντρο Νίκαιας, το γνωστό σπίτι της Άρσης Βαρών: Είχε ορισθεί να γίνει το Κέντρο της Άρσης Βαρών σε συνδυασμό με τις ανάγκες του δήμου. Τι γίνεται τώρα σε αυτό;
    Σε σχέση με το Ολυμπιακό Κέντρο Άνω Λιοσίων δεν μας εξηγήσατε ούτε στην επιτροπή το εάν έχει γίνει διάλογος με τους φορείς πολιτισμού για τη χωροθέτηση των σχολών και των ακαδημιών αθλητισμού.
    Στο άρθρο 20, σχετικά με το Ολυμπιακό Κέντρο Γουδί: Παρά τη θέληση του Δήμου Αθηναίων να αναλάβει το κλειστό του μπάντμιντον δεν ξέρω ακριβώς τι έχει γίνει τελικά. Όπως φαίνεται η Κυβέρνηση επιλέγει τις εμπορικές χρήσεις και δεν υπάρχει πολιτική από το ΥΠΕΧΩΔΕ για την πρόταση που είχε σχεδιαστεί ως μητροπολιτικό πάρκο και είχε ενταχθεί στο Πρόγραμμα Ενοποίησης Χώρων Πρασίνου Λεκανοπεδίου. 
    Το άρθρο 21 αφορά το Διεθνές Κέντρο Ραδιοτηλεόρασης. Θεσμοθετούνται εμπορικές χρήσεις καταστημάτων, χώροι εστίασης κοινού και γραφείων. Να οριστεί πώς θα δοθούν αυτά σε χρήσεις. Θα γίνουν διαγωνισμοί για μακροχρόνιες μισθώσεις;
    Το άρθρο 22 αφορά τον Ολυμπιακό Πόλο Φαλήρου και τον ιππόδρομο. Νομίζω ότι οι δήμαρχοι της περιοχής ήταν ξεκάθαροι. 
    Θα ήθελα στο θέμα αυτό να θέσω ένα ερώτημα: Αναφέρεται ότι θα μπουν επιπλέον ανεφοδιασμοί σκαφών, εγκαταστάσεις κλπ.. Με τον υπάρχοντα συντελεστή δόμησης, που μας λέτε ότι ήταν και αυξημένος, έχουν χτιστεί από τα τριάντα επτά χιλιάδες τετραγωνικά μέτρα τα είκοσι έξι χιλιάδες. Δηλαδή τι θα γίνει; Θα προστεθούν έντεκα χιλιάδες τετραγωνικά μέτρα μπετόν για να φτάσουμε στα τριάντα επτά χιλιάδες; Μα, ο ίδιος ο σημερινός Πρωθυπουργός είχε τονίσει «εμείς, δεν θα γεμίσουμε με μπετόν τους χώρους». Και νομίζω ότι σέβεστε αυτήν την άποψη του Πρωθυπουργού.
    Νομίζω ότι όλες αυτές οι δράσεις αλλοιώνουν τελικά την προτεραιότητα και το χαρακτήρα που έχουν αυτές οι εγκαταστάσεις για αθλητισμό και πολιτισμό, άρα παραβιάζεται το ΕΣΟΑΠ.
    Αν θυμόσαστε, στην επιτροπή είπα ότι η ΚΕΔ και η προηγούμενη κυβέρνηση είχαν παραχωρήσει τον ιππόδρομο μέσω προγραμματικής σύμβασης στο Δήμο Καλλιθέας. Γιατί δεν προχωρεί να υπογραφεί η συμφωνία…
    ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού):  Άλλο παραχώρηση, άλλο προγραμματική. Δεν είχε γίνει προγραμματική.
    ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κυρία Υπουργέ. 
    ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Γιατί δεν προχωρήσατε, λοιπόν, ενώ έχει περάσει…
    ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού):  Το λέω για να το διευκρινίσω. Άλλο το ένα, άλλο το άλλο.
    ΠΡΟΕΔΡΕΥΩΝ (Σωτήρης Χατζηγάκης): Θα έχετε το λόγο μετά αν θέλετε.
    Συνεχίστε, κυρία Σχοιναράκη. 
    ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Γιατί δεν προχωρείτε, λοιπόν, στην προγραμματική αυτή σύμβαση και έτσι να γίνει αξιοποίηση από το δήμο;
    Και βέβαια να τονίσω ξανά ότι η δική μας θέση ήταν να μη χτιστεί ο ιππόδρομος. Και νομίζω ότι σε συνδυασμό με το πάρκο του Ελληνικού και τα σχέδια για τα οποία άλλα λέγατε προεκλογικά, πρέπει να δοθούν λύσεις.
    Σε σχέση με το Ελληνικό φαίνεται ξεκάθαρα ότι εγκαταλείπετε το μητροπολιτικό πάρκο, που γνωρίζετε πολύ καλά ότι από το Δεκέμβριο του 2003 με απόφαση του διυπουργικού οργάνου θα λειτουργούσε ως ολυμπιακός πόλος στη διάρκεια των Ολυμπιακών Αγώνων και στη συνέχεια θα διαμορφώνονταν μητροπολιτικό πάρκο, που θα ενσωμάτωνε και τα ολυμπιακά στοιχεία του ολυμπιακού πόλου, θα ένωνε έτσι το Ελληνικό με την παραλία και το αθλητικό κέντρο του Αγίου Κοσμά. Την ευθύνη θα είχε ένας ειδικός φορέας. 
    Τελικά άλλαξε η κυβέρνηση, άλλαξαν όλα αυτά, το εγκαταλείψατε. Ήταν ένα όνειρο και έφυγε τελικά και αυτό.
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κυρία Σχοιναράκη.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Συνεχίζω, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Να συνεχίσετε, αλλά να ολοκληρώσετε σε ένα λεπτό, παρακαλώ.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Είναι 41 τα άρθρα. Σας το είχα πει, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Δεν θα πάμε τώρα στο διαδικαστικό, κυρία συνάδελφε. 
     Ολοκληρώστε, παρακαλώ.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Θα συνεχίσω όμως -για να τελειώνω- αφού βιάζεστε τόσο πολύ, σε ένα ιδιαίτερα σημαντικό θέμα: Στο άρθρο 27. 
     ΠΡΟΕΔΡΕΥΩΝ (Σωτήρης Χατζηγάκης): Δεν βιάζομαι. Εφαρμόζω αυτά, τα οποία συμφωνήσαμε. Σας παρακαλώ πολύ! 
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Τελικά απελευθερωθήκατε γενικώς ...
     ΑΝΔΡΕΑΣ ΛΟΒΕΡΔΟΣ: Σαράντα άρθρα έχουμε, κύριε Πρόεδρε!
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ, κύριε Λοβέρδο! Δεν έχετε το λόγο!
     ΑΝΔΡΕΑΣ ΛΟΒΕΡΔΟΣ: Όλο φωνάζετε εσείς.
     ΠΡΟΕΔΡΕΥΩΝ (Σωτήρης Χατζηγάκης): Φωνάζω διότι πρέπει να φωνάξω!
     ΑΝΔΡΕΑΣ ΛΟΒΕΡΔΟΣ: Σαράντα άρθρα έχουμε, κύριε Πρόεδρε! Να μη μιλήσει η Αντιπολίτευση ποτέ. 
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Σαράντα ένα άρθρα είναι, κύριε Πρόεδρε...
     ΠΡΟΕΔΡΕΥΩΝ (Σωτήρης Χατζηγάκης): Δεν θα καταστρατηγήσω τον Κανονισμό, κύριε Λοβέρδο! Είναι κοινή απόφαση των κομμάτων.
     ΑΝΔΡΕΑΣ ΛΟΒΕΡΔΟΣ: Πρώτη φορά είστε άδικος. Άδικος! 
     ΠΡΟΕΔΡΕΥΩΝ (Σωτήρης Χατζηγάκης): Αποφασίσαμε όλη η Βουλή, όλα τα μέρη, να δώσουμε μία ανοχή. Η ανοχή όμως δεν σημαίνει κατάχρηση.
     ΑΝΔΡΕΑΣ ΛΟΒΕΡΔΟΣ: Δύο λεπτά δώσατε τώρα.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Εδώ όμως, κύριε Πρόεδρε, υπάρχει ένα ζήτημα που έχει να κάνει τελικά με το ολυμπιακό άθλημα το φραστικό. Γιατί τελικά μας βάζετε σε έναν τέτοιο αγώνα δρόμου.
     ΠΡΟΕΔΡΕΥΩΝ (Σωτήρης Χατζηγάκης): Κυρία Σχοιναράκη, τα ίδια πράγματα μπορείτε να τα πείτε σε λιγότερο χρόνο.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Όχι, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, σας παρακαλώ.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Εν πάση περιπτώσει, εάν νομίζετε εσείς ότι μπορώ σαράντα ένα άρθρα να τα πω σε δεκαπέντε λεπτά, τότε ....
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε τώρα, σας παρακαλώ.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Τελικά σε ό,τι αφορά την ίδρυση της Γενικής Γραμματείας Ολυμπιακής Αξιοποίησης, απελευθερωθήκατε γενικώς, ξεπεράσατε και υπερβήκατε το δόγμα που προεκλογικά είχατε ως αιχμή δόρατος της σεμνότητας και της ταπεινότητας. Έτσι λοιπόν, μετά το χθεσινό θέμα Χούπη διαμορφώνετε κι εδώ μια νέα διαδικασία, προφανώς για νέες μελλοντικές εταιρείες επιλογής των ανθρώπων που θα προσλαμβάνετε, των δικών σας παιδιών. Και δεν έχουμε κατανοήσει για ποιο λόγο τελικά συνεχίζει να λειτουργεί ως Γενική Γραμματεία Ολυμπιακής Αξιοποίησης, για ποιο λόγο, δηλαδή, διασπάται το αντικείμενο των αρμοδιοτήτων της Γενικής Γραμματείας Αθλητισμού σε δύο ξεχωριστές υπηρεσίες από τη στιγμή που τέλειωσαν οι Ολυμπιακοί Αγώνες. Είναι βέβαιο ότι θα δημιουργηθούν συγχύσεις και επικαλύψεις αρμοδιοτήτων, αλλά και καθυστερήσεις τελικά στο υπηρεσιακό έργο. Εκτός κι αν γίνεται αυτό για να διαμορφώσουμε νέες υψηλόβαθμες θέσεις. Πρώτον αυτό.
     Δεύτερον, βλέπω εκεί ότι υπάρχει αναγκαιότητα, όπως γράφετε, για εκατόν εξήντα θέσεις.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Σχοιναράκη.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Από πού προέκυψε αυτό; Υπήρξε μελέτη; Όταν ένα σημαντικό έργο, όπως είναι το έργο των Ολυμπιακών Αγώνων, σαράντα άνθρωποι το έφεραν σε πέρας, δεν κατανοώ γιατί στη συνέχεια πρέπει να δουλέψουν εκατόν εξήντα άνθρωποι. Ποιοι πρέπει να τακτοποιηθούν; 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Σχοιναράκη. Θα τα πείτε και στη δευτερολογία σας.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Τώρα σε ό,τι αφορά το άρθρο 38 ....
     ΠΡΟΕΔΡΕΥΩΝ (Σωτήρης Χατζηγάκης): Τελειώσατε, κυρία Σχοιναράκη. 
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ:... που έχει να κάνει με τη συντήρηση και φύλαξη, τον καθαρισμό των ολυμπιακών έργων... 
     ΙΩΑΝΝΗΣ ΙΩΑΝΝΙΔΗΣ: Έτσι θα λειτουργούμε κι εμείς, κύριε Πρόεδρε. Δεν θα κατεβαίνουμε.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κυρία Υπουργέ, αναφέρεται ξεκάθαρα στην εισηγητική έκθεση ότι το ποσό της συντήρησης και του καθαρισμού των εγκαταστάσεων δεν είναι τόσο υπέρογκο όσο δίνετε και όσο λέτε.
     Στο άρθρο 39.....
     ΠΡΟΕΔΡΕΥΩΝ (Σωτήρης Χατζηγάκης): Τελειώσατε, κυρία Σχοιναράκη. Παρακαλώ!
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Είναι σημαντικό, κύριε Πρόεδρε...
     ΠΡΟΕΔΡΕΥΩΝ (Σωτήρης Χατζηγάκης): Στη δευτερολογία σας, παρακαλώ.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: ...ότι τελικά δύνανται να παραχωρούν το ΟΑΚΑ, τους χώρους που φαίνονται, τους υπ’ αριθμόν 1 και 2 τοπογραφικά, σε εταιρείες, των οποίων την πλειοψηφία των μετοχών κατέχει το ελληνικό δημόσιο με σκοπό επιχειρηματικής εκμετάλλευσης. 
     Δεν μας εξηγήσατε ούτε στην επιτροπή για ποιο λόγο γίνεται αυτό, γιατί δεν γίνονται διαγωνισμοί. Αυτό μπορεί να αποτελέσει εστία αδιαφανών επιλογών, κυρία Υπουργέ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Σχοιναράκη.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Γιατί δεν γίνεται το ίδιο...
     ΠΡΟΕΔΡΕΥΩΝ (Σωτήρης Χατζηγάκης): Τελειώσατε, κυρία Σχοιναράκη!  
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: ...με την Τοπική Αυτοδιοίκηση... 
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ από εδώ και πέρα να μη γράφουν οι στενογράφοι. 
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: ...
     ΠΡΟΕΔΡΕΥΩΝ (Σωτήρης Χατζηγάκης): Ο κ. Γκατζής έχει το λόγο.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: ...
     ΠΡΟΕΔΡΕΥΩΝ (Σωτήρης Χατζηγάκης): Να μη γράφουν οι στενογράφοι από εδώ και πέρα.
     Ορίστε, κύριε Γκατζή.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: ...
     ΠΡΟΕΔΡΕΥΩΝ (Σωτήρης Χατζηγάκης): Κυρία Σχοιναράκη, λυπάμαι πάρα πολύ. Κάναμε μία συμφωνία. Την τεντώσαμε όσο περισσότερο γινόταν.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: ... 
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, με φέρνετε σε πολύ δύσκολη θέση.
     Ορίστε, κύριε Γκατζή. 
     (Χειροκροτήματα από την πτέρυγα του ΠΑΣΟΚ)
     Εσείς, κύριοι συνάδελφοι, χαλάσατε τον κανόνα. 
     (Θόρυβος από την πτέρυγα του ΠΑΣΟΚ)
     Μη διαμαρτύρεστε. 
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: ...
     ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε... 
     ΠΡΟΕΔΡΕΥΩΝ (Σωτήρης Χατζηγάκης): Ξέρετε πολύ καλά, κύριε Γείτονα, ότι έδωσα δεκαπέντε λεπτά, τα έκανα δεκαοκτώ λεπτά, ειδοποίησα στα δεκαεννιά λεπτά, κάτι πρέπει να γίνει. Δεν είναι καθόλου ευχάριστο.  
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: ...
     ΠΡΟΕΔΡΕΥΩΝ (Σωτήρης Χατζηγάκης): Εγώ θέλω να έχουμε όλοι οι συνάδελφοι κατανόηση. Είναι πολύ δύσκολο για το Προεδρείο να αφαιρεί το λόγο από το συνάδελφο. Όλοι όμως πρέπει να δείξουμε κατανόηση.
     Κύριε Γκατζή, έχετε το λόγο.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Θα ήθελα να θυμίσω, κύριε Γείτονα, επειδή ήσασταν και στο Προεδρείο και είχαμε αρκετές κόντρες στην προηγούμενη κυβέρνηση, ότι την ίδια τακτική ακολουθούσατε και εσείς και μάλιστα πιο αυστηρή. Φέρνατε νομοσχέδια με σαράντα άρθρα να συζητηθούν επί της αρχής και επί των άρθρων σε μία μέρα. Όταν αντιδρούσαμε εμείς και λέγαμε ότι αυτό δεν δίνει τη δυνατότητα έκφρασης των Βουλευτών και ότι δεν πρέπει να ψηφιστεί αυτός ο Κανονισμός, εσείς χεράκι-χεράκι με τη Νέα Δημοκρατία τον ψηφίσατε αυτόν τον Κανονισμό. Ε, λοιπόν, βλέπετε ότι έγινε μπούμερανγκ και ήρθε ενάντιά σας. Φυσικά, εμείς είμαστε τα μόνιμα θύματα αυτής της πολιτικής, γιατί εσείς, πότε είστε ο ένας επάνω πότε είστε ο άλλος. 
      Κύριε Πρόεδρε, να κάνω μία διευκρίνιση για να δω πώς θα κουβεντιάσουμε. Θα μιλήσω επί της αρχής ή επί των άρθρων; Ο χρόνος είναι είκοσι τρία λεπτά και για τα δύο. Ο κ. Ιωαννίδης δεν μίλησε επί της αρχής.
      ΙΩΑΝΝΗΣ ΙΩΑΝΝΙΔΗΣ:  Επί των άρθρων.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Ιωαννίδη! 
      Ο χρόνος, όπως συμφωνήσαμε, είναι επί της αρχής δευτερολογία και οκτώ λεπτά επί των άρθρων.
      ΝΙΚΟΛΑΟΣ ΓΚΑΤΖΗΣ: Οκτώ λεπτά επί των άρθρων; Δεκαπέντε, είπατε, επί των άρθρων. Μην το ανακαλείτε.
      ΠΡΟΕΔΡΕΥΩΝ (Σωτήρης Χατζηγάκης): Ελάτε, χάνετε την ώρα σας.
      ΝΙΚΟΛΑΟΣ ΓΚΑΤΖΗΣ: Κύριοι Βουλευτές, να μιλήσω επί της αρχής στα λεπτά που μου δίνει ο Κανονισμός. 
      Έχουμε πραγματικά ένα νομοσχέδιο εδώ, το οποίο κατά την άποψή μας είναι πάρα πολύ σημαντικό και πιστεύω ότι τα κόμματα το αντιμετωπίζουν με βάση το πώς βλέπουν τον πολιτισμό, τον αθλητισμό, την ψυχαγωγία, το περιβάλλον, πώς βλέπουν αυτά να υλοποιούνται μέσα στην πολιτική τους. Γιατί δεν είναι μόνο λόγια, είναι μέσα από νομοθετικές διαδικασίες έργα, προσπάθειες, αντιρρήσεις, διαξιφισμούς κλπ. που γίνονται μέσα στη Βουλή για να υπερασπίσει ο καθένας αυτήν την πολιτική. 
      Το κόμμα μας, όπως δηλώσαμε και προηγουμένως στις ομιλίες μας επί της αρχής, θεωρεί ότι ο πολιτισμός, ο αθλητισμός είναι κοινωνικά αγαθά, ότι θα πρέπει με βάση αυτό να πορεύεται κάθε Κυβέρνηση και να διαχειρίζεται τα θέματα του πολιτισμού και του αθλητισμού. Επίσης, κάθε έργο το ΚΚΕ το βλέπει από το αν η χρήση του τελικά βοηθάει να ξεπεράσει η εργατική τάξη -οι εργαζόμενοι γενικότερα- ορισμένα βασικά κοινωνικά θέματα. 
      Έχουμε, λοιπόν, αυτό το νομοσχέδιο. Έρχεται το ΠΑΣΟΚ και λέει ότι δεν πρέπει να αλλάξει ο δημόσιος χαρακτήρας στις ολυμπιακές εγκαταστάσεις. Έρχεται η Νέα Δημοκρατία με το νομοσχέδιο και λέει άλλα. Και διά του εισηγητού και διά της κυρίας Υπουργού λέει ότι δεν αλλάζει ο δημόσιος χαρακτήρας των ολυμπιακών εγκαταστάσεων. Τι ισχύει τελικά; Εδώ είναι. Τα γραπτά μένουν. Τα κείμενα υπάρχουν.
      Το ΠΑΣΟΚ στην προηγούμενη θητεία αυτής της Βουλής που ήταν κυβέρνηση είχε φέρει αρκετά νομοσχέδια γύρω από τις ολυμπιακές εγκαταστάσεις, τα έργα κλπ.. Στο τέλος μερικά απ΄ αυτά το 2002 και το 2003 έλεγαν ότι θεσμοθετεί, ιδρύει μία ανώνυμη εταιρεία, την «ΟΛΥΜΠΙΑΚΑ ΑΚΙΝΗΤΑ», την οποία όμως θα εποπτεύει το κράτος και στην οποία με απόφαση Υπουργικού Συμβουλίου παραχωρούνται όλες οι εγκαταστάσεις και άυλα δικαιώματα που έχει μέχρι σήμερα η Ολυμπιακή Επιτροπή. Μέχρι εδώ ας πούμε ότι πάει καλά, γιατί εποπτεύεται από το δημόσιο, ανήκει στο δημόσιο. 
      Έρχεται όμως δεύτερος νόμος  στο τέλος του 2003 πριν από τις εκλογές και τι λέει; Ότι η εταιρεία «ΟΛΥΜΠΙΑΚΑ ΑΚΙΝΗΤΑ» δεν ανήκει στον ευρύτερο δημόσιο τομέα, θα λειτουργεί με βάση τα ιδιωτικοοικονομικά κριτήρια, με βάση το ν. 2190 και ότι με βάση αυτόν έχει τη δυνατότητα της χρήσης, της διοίκησης, της λειτουργίας, της κατασκευής νέων κτισμάτων κλπ.. 
      Της παραχώρησαν επομένως με μια απλή υπουργική απόφαση περιουσία τρισεκατομμυρίων. Δεν θα μαλώσουμε για το πόσο είναι. Είναι τρισεκατομμύρια, που τα πλήρωσε ο ελληνικός λαός. Παραχωρείται σε μία ιδιωτική εταιρεία και σ΄ αυτήν την ιδιωτική, την ανώνυμη εταιρεία, κύριοι του ΠΑΣΟΚ και κύριοι της Νέας Δημοκρατίας, δεν έχει δικαίωμα κανένας Βουλευτής, καμιά Αξιωματική ή Ελάσσων Αντιπολίτευση, κανένας φορέας να ζητήσει εξηγήσεις για τις πράξεις αυτής της εταιρείας, όταν μάλιστα οι πράξεις αυτές έρχονται εις βάρος του ελληνικού δημοσίου, εις βάρος της περιουσίας του ελληνικού λαού.
    Μπαίνει το ερώτημα: Ποιος θα ελέγξει την εταιρία αυτή; Απλούστατα η Κυβέρνηση η οποία όταν ήρθε άλλαξε φυσικά τη διοίκησή της - η προηγούμενη διοίκηση ήταν  του ΠΑΣΟΚ- και κατά το δοκούν της Κυβέρνησης θα πουλάει κλπ.. Και  μάλιστα η εταιρεία αυτή –αναφέρεται και μέσα στο νομοσχέδιο όταν έγινε η αλλαγή του καθεστώτος- θα λειτουργεί όπως η εταιρεία «Τουριστικά Ακίνητα». Βλέπουμε τι γίνεται με την εταιρεία «Τουριστικά Ακίνητα». Τα φιλέτα όλα ξεπουλιούνται. 
    Έρχεται τώρα η Νέα Δημοκρατία, κύριοι Βουλευτές, και τι κάνει; Μπαίνει μέσα σαν ταύρος σε υαλοπωλείο και όλο αυτό το θεσμικό πλαίσιο που είχε οικοδομήσει το ΠΑΣΟΚ, για τη διοίκηση, για τη διαχείριση, για όλες τις εγκαταστάσεις, τις παρεμβάσεις κλπ., το αλλάζει προσθέτοντας τη λέξη «εκμετάλλευση». Θα έχει την πλήρη εκμετάλλευση αυτή η εταιρεία. Ανοίγει, λοιπόν, με το άρθρο 35 αυτή τη διαδικασία όπως και με το άρθρο 9. 
    Αυτά θα τα πούμε όταν θα μιλήσουμε επί των άρθρων, αλλά θα ήθελα να το τονίσω και σήμερα. Το άρθρο 9 που προσδιορίζει τις εγκαταστάσεις και το άρθρο 35 είναι τα κύρια άρθρα, ουσιαστικά, που συντελούν στο ξεπούλημα των εγκαταστάσεων αυτών. Όλα τα άλλα είναι για να βοηθήσουν αυτήν ακριβώς την κατεύθυνση. 
    Έρχεται, λοιπόν, με το άρθρο 35, κάνει αυτήν ακριβώς την πράξη και ανοίγει διάπλατα ο δρόμος για να μπορέσει να γίνει το ξεπούλημα αυτής της περιουσίας, χωρίς να έχει καμία δυνατότητα παρέμβασης ούτε Βουλευτής και ακόμα ούτε Βουλευτής του κυβερνώντος κόμματος γιατί είναι ανώνυμη εταιρεία. Όπως παλιότερα, κάναμε ορισμένες ερωτήσεις σε εταιρείες, που ήταν δημόσιου χαρακτήρα και έγιναν ιδιωτικές, για να δούμε τι γίνεται και ο Υπουργός μάς απαντούσε γραπτώς ότι είναι ανώνυμη εταιρεία ιδιωτικού δικαίου και δεν έχουμε κανένα δικαίωμα παρέμβασης. Να μην πω τώρα μία φράση που τη λέει ο λαός μας!
    Έτσι, λοιπόν, κύριοι Βουλευτές, έρχεται σήμερα η Κυβέρνηση και συντελεί ένα διαρκές έγκλημα. Και το λέω διαρκές γιατί αυτές τις ολυμπιακές εγκαταστάσεις θα τις πληρώνει ο ελληνικός λαός επί γενεών, όχι για γενεές δεκατέσσερις γιατί δεν ξέρω πόσες θα φθάσουν, αλλά θα τις πληρώνει για αρκετές γενιές. Είναι επομένως ένα οικονομικό έγκλημα εις βάρος του ελληνικού λαού, γιατί θα τις ξαναπληρώσει, για να μπορέσει να τις απολαύσει, να τις χρησιμοποιήσει. Και όσο γι’ αυτό που λένε ότι θα αφήσουν να πηγαίνουν στις ολυμπιακές εγκαταστάσεις, μόνο στο ΟΑΚΑ αναφέρεται και δείχνει το σχεδιάγραμμα με κόκκινη γραμμή τι μπορούν να επισκεφτούν οι πολίτες για να δουν τις ολυμπιακές εγκαταστάσεις.
    Το δεύτερο θέμα είναι κοινωνικό, κύριοι Βουλευτές, αν παραδεχθείτε την αρχή ότι ο πολιτισμός και ο αθλητισμός είναι κοινωνικά αγαθά. Στις εγκαταστάσεις, λοιπόν,  αυτές δεν επιτρέπεται να πάει κανένας χωρίς να πληρώσει. Γιατί οι ιδιοκτήτες, οι επιχειρηματίες στους οποίους δίνετε, εκτός από τις ολυμπιακές εγκαταστάσεις, και ένα πανωπροίκι ελεύθερων πια κατά βούληση εγκαταστάσεων με κάλυψη 10% του υπαίθριου χώρου ο οποίος έχει μείνει στα γήπεδα αυτά. Το χώρο αυτό θα μπορεί αυτός να τον περιφράξει, να τον περιφρουρήσει και όποτε θέλει να ανοίγει την πόρτα για να περάσει, με εισιτήριο βέβαια, η «πλέμπα». 
    Κύριοι Βουλευτές, το τρίτο διαρκές έγκλημα που γίνεται είναι απέναντι στο περιβάλλον. Καταστρέφεται ακόμα περισσότερο, μετά από την επιδρομή που έγινε στο περιβάλλον με τις ολυμπιακές εγκαταστάσεις, με την αύξηση του συντελεστή δόμησης όχι μόνο με μόνιμες εγκαταστάσεις, αλλά και με υπαίθριες εγκαταστάσεις οι οποίες και αυτές φέρνουν μία σημαντική επιβάρυνση. 
    Να, λοιπόν, τι γίνεται μ΄ αυτό το νομοσχέδιο. Και έρχονται τώρα οι εισηγητές και οι ομιλητές της Νέας Δημοκρατίας που τους άκουσα χτες να μας πουν ότι αυτό γίνεται σε όφελος του ελληνικού λαού. Μα, πού το είδατε το όφελος του ελληνικού λαού; Πού είδατε το δημόσιο χαρακτήρα; Πού είδατε ότι μπορεί ο πολίτης, η φτωχολογιά, η «πλέμπα» να μπορεί να πάει να αθληθεί; Να το δει έστω, όχι να αθληθεί. 
      Και ποιο είναι το αιτιολογικό της Κυβέρνησης; Έχουν κόστος συντήρησης. Πώς θα λειτουργήσουν; Και μάλιστα ειπώθηκε χθες πως ούτε ένα ευρώ δεν πρέπει να πληρώσει ο ελληνικός λαός για τη συντήρηση αυτών των έργων και ότι έχει  πληρώσει αρκετά. Το κόστος που βγάζει η ειδική επιτροπή στο τέλος του νομοσχεδίου για τη συντήρηση, τη λειτουργία, πληρωμή κοινοχρήστων χώρων κλπ. ανέρχεται σε ένα ποσό 19.400.000 ευρώ. 
      ΦΑΝΗ ΠΕΤΡΑΛΙΑ- ΠΑΛΛΗ (Αναπληρωτής Υπουργός Πολιτισμού): ΄Εχω εξηγήσει σε τι αναφέρεται αυτό στο άρθρο 38. 
      ΝΙΚΟΛΑΟΣ ΓΚΑΤΖΗΣ: Εσείς μπορείτε να λέτε ότι θέλετε και να το δικαιολογείτε όπως θέλετε, αλλά εγώ σας λέω τι λένε τα επίσημα κείμενα. Το επίσημο κείμενο της ειδικής επιτροπής κάνοντας αξιολόγηση όλων αυτών…
      ΦΑΝΗ ΠΕΤΡΑΛΙΑ- ΠΑΛΛΗ (Αναπληρωτής Υπουργός Πολιτισμού):  Όχι όλων αυτών. 
      ΝΙΚΟΛΑΟΣ ΓΚΑΤΖΗΣ: …λέει ότι απαιτείται ετήσια δαπάνη ύψους 19.400.000 ευρώ από το έτος 2006 και εφεξής για κάθε χρόνο για τη φύλαξη λειτουργία και συντήρηση των ολυμπιακών εγκαταστάσεων καθώς και για την πληρωμή των λογαριασμών κοινής ωφελείας. 
      Και σας λέω, κυρία Υπουργέ, και σας, κύριε Ιωαννίδη, ότι ο ελληνικός λαός έδωσε τρισεκατομμύρια. Δεν αξίζει 19.400.000 ευρώ να δίνει η οποιαδήποτε κυβέρνηση ούτως ώστε να μπορεί ο ελληνικός λαός να απολαύσει δωρεάν αυτά τα οποία πλήρωσε; Να ποιο είναι το δίλημμα. Θα κάνουμε κοινωνική πολιτική, θα δώσουμε πολιτισμό, θα δώσουμε αθλητισμό στον ελληνικό λαό, θα δώσουμε τη δυνατότητα να επισκεφθεί αυτές τις εγκαταστάσεις και να πληρώνει τη λειτουργία, τη συντήρηση κλπ, το κράτος ή θα τα δώσουμε στον ιδιώτη για να απαλλαγούμε  απ΄ αυτό το βάρος; Είναι θέμα πολιτικής επιλογής. 
      Εμείς λέμε ότι πρέπει να πληρώνει το κράτος, για να έχει ο ελληνικός λαός τη δυνατότητα να τα απολαύσει. Πρέπει τελικά να δώσει το κράτος και ένα ποσό για τον πολιτισμό.  Αυτά τα λεφτά είναι τριών ημερών έσοδα από τα στοιχήματα που παίρνει το κράτος. 
      Επομένως το θέμα είναι καθαρά πολιτικό, καθαρά ταξικό. Η Κυβέρνηση δείχνει εδώ το αντιλαϊκό πρόσωπό της που προσπαθεί να κρύψει με όλες αυτές τις πολιτικές που ακολουθεί λέγοντας άλλα και κάνοντας άλλα. Πολλά θα μπορούσε να πει κανείς πάνω σ΄ αυτό το θέμα, για τις απαλλαγές κλπ.. 
      Έρχομαι τώρα στα άρθρα. Σήμερα με το άρθρο 1 όπως λέει το νομοσχέδιο καθιερώνεται ένα ειδικό έκτακτο νομοθετικό καθεστώς σχετικά με τις αδειοδοτήσεις. 
      Το ίδιο γίνεται και στο άρθρο 4. Δίνουν τη δυνατότητα παρακάμπτοντας κάθε πολεοδομική υπηρεσία και κάθε υπηρεσία που ελέγχει περιβαλλοντικές μελέτες, αλλά και υγειονομικές υπηρεσίες, να εκδίδονται άδειες κατευθείαν από την Κυβέρνηση. Αυτό δεν έχει ξαναγίνει. Πάντως άδειες εξέδιδε και το ΠΑΣΟΚ όταν χωροθετούσε και έλεγε ότι η ζώνη του άξονα τάδε οικοδομείται με τόσο συντελεστή και ότι αυτή η απόφαση ενέχει χρήση αδείας κλπ.. Είναι η ίδια πολιτική. 
Εμείς είμαστε αντίθετοι και νομίζουμε ότι δεν μπορεί να γίνει αυτό. 
     Φυσικά, είμαστε αντίθετοι με όλο το νομοσχέδιο και ζητάμε να το αποσύρετε. Ζητάμε να γίνει μία συζήτηση –επειδή δεν έχω τη δυνατότητα να μιλήσω- μία ευρύτατη συζήτηση με τον ελληνικό λαό, τους φορείς, την Τοπική Αυτοδιοίκηση και να σκεφτεί η Κυβέρνηση την υποχρέωση που έχει απέναντι στον ελληνικό λαό, ενισχύοντας με το αντίστοιχο ποσό. Και αν δεν είναι αυτά τα 19.000.000 και θέλει 29.000.000, κυρία Υπουργέ, να δώσετε τα 29.000.000, ούτως ώστε να παρέχει τη δυνατότητα στον ελληνικό λαό να απολαύσει αυτά για τα οποία έχει πληρώσει, γιατί αυτός τα πλήρωσε! Δεν τα πληρώσατε ούτε εσείς ούτε οι ιδιώτες στους οποίους σήμερα με διαγωνισμούς, όπως λέτε, θα δώσετε αυτά τα «φιλέτα» να τα εκμεταλλευθούν.
     Τώρα, θα ήθελα μία παρατήρηση για ορισμένα άλλα σημεία και θα καθίσω, κύριε Πρόεδρε, για να μη σας ενοχλώ. 
     Κυρία Υπουργέ, χθες στο άρθρο 7 σχετικά με το 2% που δίνετε επί όλων των εισπράξεων, είπατε ότι αν υπάρχει επίσημη πρόταση να κατατεθεί γραπτώς. Δεν κατάλαβα. Περνάμε νέες διαδικασίες μέσα στη Βουλή; Οι προτάσεις που κάνουν τα κόμματα πρέπει να έχουν και την επίσημη υπογραφή του Αρχηγού του κόμματος; 
     Είπατε να κατατεθεί γραπτώς και σας είπα εγώ, αν θέλετε να τη διορθώσουμε τη νομολογία, να τη διορθώσουμε, να καθίσουμε να τη φτιάξουμε αν το αποδέχεστε κατ’ αρχήν. Γιατί ενώ είπατε να την καταθέσουμε γραπτώς, κάνω εγώ την πρόταση, έρχεται ο κ. Καστανίδης χθες, κάνει πάλι την ίδια πρόταση και έρχεστε τώρα εσείς, απαντώντας σ’ αυτά που είπαμε, και λέτε αν θέλετε το 2% των παρεπιδημούντων μόνο να περάσει στην Τοπική Αυτοδιοίκηση, να το κάνω. 
     Μα, δεν σας μίλησε κανείς για το 2% των παρεπιδημούντων στις επιχειρήσεις υγειονομικού χαρακτήρα. Είπαμε ότι όλες οι υποχρεώσεις που απορρέουν από τον Κώδικα Δήμων και Κοινοτήτων προς τον ελληνικό λαό και τις διάφορες επιχειρήσεις του ελληνικού λαού να ισχύουν και γι’ αυτές τις επιχειρήσεις, εφόσον παύουν πια να είναι δημόσιες και έχουν περάσει στον ιδιωτικό τομέα και μάλιστα θα περάσουν σε μεγαλοεπιχειρηματίες. Αρκετά τους δίνετε! Εκτός από τις φοροαπαλλαγές, δεν πληρώνουν συμβολαιογράφους στις μεταβιβάσεις. 
     Μάλιστα, στις συμβάσεις που κάνετε, περνάτε και κάτι που για πρώτη φορά έρχεται στην ελληνική Βουλή. Ένας δεν έχει το δικαίωμα, με βάση την κατάργηση του άρθρου 610 του Αστικού Κώδικα, να διεκδικήσει κάτι. Καταργείτε αυτήν τη δυνατότητα. 
     Σας θέτω, λοιπόν, το εξής ερώτημα: Τι συμβάσεις σκοπεύετε να κάνετε; Συμβάσεις Ειρηναίου για εκατόν ενενήντα οκτώ χρόνια; Δεν είναι ξεπούλημα αυτό; Γιατί, κοιτάξτε, κύριοι συνάδελφοι, όσες εγκαταστάσεις είναι στον αιγιαλό και την παραλία απαγορεύεται να μεταβιβαστούν από το ίδιο μας το Σύνταγμα. Αυτά, λοιπόν, πώς θα τα δώσουμε; Κατ’ αυτόν τον τρόπο! Κατά τον τρόπο του Ειρηναίου, για πενήντα χρόνια, για ενενήντα εννιά χρόνια, για εκατόν ενενήντα εννιά χρόνια. Ενοικίαση δήθεν!
     Αυτή είναι η πολιτική σας και αυτό σκοπεύετε να κάνετε. Οριοθετείστε αυτό, καταργείστε, κάντε μεταβίβαση. Φτιάξτε ένα νομοσχέδιο λειτουργίας των ολυμπιακών εγκαταστάσεων προίκα στον ελληνικό λαό. Όχι προίκα, αλλά το δικαίωμα του ελληνικού λαού να τα πάρει γι’ αυτά που πλήρωσε. Καλέστε τους φορείς, την Τοπική Αυτοδιοίκηση, τους κοινωνικούς φορείς και εμείς θα στηρίξουμε μια τέτοια προσπάθεια. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε!
     ΝΙΚΟΛΑΟΣ ΓΚΑΤΖΗΣ: Ολοκληρώνω, κύριε Πρόεδρε. 
     Διαφορετικά, συνδέετε το όνομά σας, κυρία Υπουργέ, με μια πράξη που εισηγείστε, με μία πράξη ξεπουλήματος μιας περιουσίας που θα πληρώνει επί γενεές ο ελληνικός λαός και θα εκμεταλλεύονται οι «μεγαλοκαρχαρίες» τους οποίους –θα μου πείτε- ότι εκπροσωπείτε. Εντάξει, αλλά και λίγο φιλότιμο δεν βλάπτει! 
     Το καταψηφίζουμε, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Γκατζή. 
     Πριν δώσω το λόγο στην κ. Ξηροτύρη, θα ήθελα να ανακοινώσω στο Σώμα ότι ο Βουλευτής κ. Τσιτουρίδης ζητεί άδεια ολιγοήμερης απουσίας στο εξωτερικό για τις εκδηλώσεις για την ημέρα μνήμης της γενοκτονίας των Ποντίων από το Σάββατο 21/5/2005 έως τη Δευτέρα 23/5/2005. Η Βουλή εγκρίνει; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
     Ορίστε, κυρία Ξηροτύρη, έχετε το λόγο. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. 
      Είναι γεγονός –το είπαμε πάρα πολλές φορές- ότι το νομοσχέδιο ούτε τον τίτλο του δικαιώνει με τις διατάξεις που περιέχει ούτε, βέβαια, τις προσδοκίες του ελληνικού λαού, της κοινωνίας για μια πραγματικά κοινωνική αξιοποίηση των ολυμπιακών εγκαταστάσεων, με παράλληλη διασφάλιση αυτών και διαχείριση ως δημόσιων αγαθών και, βέβαια, πάντα με γνώμονα τους κανόνες προστασίας του περιβάλλοντος. Για μας, αυτή είναι η βασική παράμετρος για τη λεγόμενη βιώσιμη ανάπτυξη. 
      Θα ξεκινήσω με τα άρθρα και μέσω των άρθρων θα επαναφέρω και κάποιες γενικότερες θέσεις όσον αφορά τη φιλοσοφία και την αρχή αυτού του νομοσχεδίου. 
      Κατ’ αρχάς, οι άδειες δόμησης για της ολυμπιακές εγκαταστάσεις στο άρθρο 1. Θα μπορούσε κανείς, αν θα το έβλεπε τεχνοκρατικά, να συμφωνήσει με τη συνέχιση της αδειοδότησης ό,τι συμπληρωματικών υπάρχουν ή θα γίνουν σε αυτές τις εγκαταστάσεις από την ειδική υπηρεσία που χειρίστηκε μέχρι τώρα τα θέματα. Γιατί αν αναλογιστεί κανείς πόσο ανοργάνωτο είναι το ελληνικό κράτος, πόσο λίγο έχει προχωρήσει η μηχανοργάνωση ακόμη και στα θέματα των πολεοδομικών εφαρμογών, θα μπορούσε να πει ότι έχει τους σχετικούς φακέλους κλπ..
      Φοβάμαι, όμως, ότι αυτό δημιουργεί ένα διαφορετικό καθεστώς αδειοδότησης και μάλιστα ένα διαφορετικό καθεστώς αδειοδότησης σε μία πλέον εταιρεία, που θα τα αξιοποιήσει αυτά, η οποία δεν είναι πλέον εταιρεία του δημοσίου, αλλά είναι μια ιδιωτική εταιρεία. Επομένως, όσο και αν υπάρχουν κάποιοι υποκειμενικοί λόγοι εμείς δεν συμφωνούμε μ΄ αυτό το ειδικό καθεστώς αδειοδότησης στις άδειες δόμησης που θα χρειαστούν στις ολυμπιακές εγκαταστάσεις. 
      Έρχομαι τώρα στην περιβόητη άδεια λειτουργίας των ολυμπιακών εγκαταστάσεων. Έχουμε δύο πράγματα σ΄ αυτό το νομοσχέδιο, που φοβάμαι ότι και ο ίδιος ο νομοθέτης εδώ δεν έχει κατανοήσει και δεν μας δίνει τη δυνατότητα και όλα τα μέτρα και τις προϋποθέσεις για να δούμε και εμείς ότι αυτή η διαδικασία είναι ξεκάθαρη. Άδεια λειτουργίας, λοιπόν, όχι των καταστημάτων, αλλά γενικά όλης αυτής της εγκατάστασης με βάση το πλαίσιο που δημιουργεί αυτός ο νόμος. 
      Η άδεια λειτουργίας θα ζητείται από το χρήστη με αίτησή του προς τη Γνωμοδοτική Επιτροπή. Υπάρχει μια διαφοροποίηση στο άρθρο 3 της Γνωμοδοτικής Επιτροπής. Πρέπει να διορθωθεί αυτό. Θα ζητείται η άδεια από το χρήστη. Πρέπει να το ξεκαθαρίσουμε και να μας το πείτε, κυρία Υπουργέ, στην τοποθέτησή σας επί των άρθρων. 
      Για την άδεια λειτουργίας, για τις δεκαπέντε εγκαταστάσεις που μεταβιβάζονται στα «ΟΛΥΜΠΙΑΚΑ ΑΚΙΝΗΤΑ ΑΕ» ο χρήστης είναι τα «ΟΛΥΜΠΙΑΚΑ ΑΚΙΝΗΤΑ ΑΕ»; Γιατί αν αιωρείται αυτό, το μυαλό μας πηγαίνει και σ΄ έναν κατακερματισμό των δράσεων και του σχεδιασμού αξιοποίησης αυτών των εγκαταστάσεων και να έρχεται ο καθένας επιμέρους χρήστης να υποβάλει το σχέδιο αξιοποίησης. 
      Η «ΟΛΥΜΠΙΑΚΑ ΑΚΙΝΗΤΑ ΑΕ», λοιπόν, θα έρχεται να ζητάει την άδεια λειτουργίας όλης αυτής της εγκατάστασης και, βέβαια, γι’ αυτήν την αξιοποίηση της εγκατάστασης θα έχει το σχεδιασμό. Με κοινή υπουργική απόφαση θα εκδίδεται στη συνέχεια αυτή η άδεια. 
      Στην παράγραφο 3 αναφέρεται ότι στην άδεια λειτουργίας καθορίζονται οι χρήσεις της εκάστοτε ολυμπιακής εγκατάστασης, καθώς και οι σχετικοί όροι συντήρησης και λειτουργίας της, ανάλογα με τις επιμέρους αθλητικές, πολιτιστικές, εμπορικές και λοιπές πολιτιστικές υποδομές και κατασκευές που την απαρτίζουν. 
      Αν δούμε αυτήν την παράγραφο, που θα μπορούσε κανείς να πει ότι είναι σωστή και στην οποία θα πρέπει να περιγράφεται ο τρόπος συντήρησης και λειτουργίας όλων αυτών των εγκαταστάσεων, κάπου σε επόμενες παραγράφους, για την τεχνική υπηρεσία της Γενικής Γραμματείας Ολυμπιακής Αξιοποίησης, θα δούμε ότι ένα μέρος πάλι της συντήρησης των εγκαταστάσεων μεταφέρεται στις πλάτες του δημόσιου τομέα. Και εδώ δεν ξεκαθαρίζεται ακριβώς η κατάσταση.
      Πάμε τώρα στη Γνωμοδοτική Επιτροπή. Κατ’ αρχάς η αίτηση για τη χορήγηση άδειας λειτουργίας ολυμπιακής εγκατάστασης είναι σωστό να υποβάλλεται από τον ενδιαφερόμενο χρήστη στη Γενική Γραμματεία Ολυμπιακής Αξιοποίησης. Έτσι πρέπει να είναι και έτσι πρέπει να διαρθρωθεί και το άρθρο 2. Η Γραμματεία Ολυμπιακής Αξιοποίησης θα διαβιβάσει αρμοδίως την αίτηση αυτή στη Γνωμοδοτική Επιτροπή.
      Η σύνθεση της Γνωμοδοτικής Επιτροπής είναι κατά κύριο λόγο από παράγοντες του δημόσιου τομέα. Δεν φτάνει όμως αυτό. Διότι η Γνωμοδοτική Επιτροπή μέσω αυτού του νομοσχεδίου δεν έχει κανένα πλαίσιο για τη λειτουργία της, για τον τρόπο με τον οποίο θα ελέγχει αυτές τις προτάσεις, τον υποτιθέμενο φάκελο –γιατί ούτε και η ανάγκη αυτού του φακέλου φαίνεται απ’ αυτό το νομοσχέδιο- πρότασης αξιοποίησης αυτής της εγκατάστασης. Και μάλιστα δίνεται η δυνατότητα, με την παράγραφο 4, στη Γνωμοδοτική Επιτροπή να ορίζει με απόφασή της όλα τα κατά περίπτωση απαιτούμενα δικαιολογητικά για την πληρότητα του φακέλου, που θα συνοδεύει την αίτηση για την άδεια λειτουργίας ολυμπιακής εγκατάστασης.
      Μα, τόσο απλό είναι, κύριοι συνάδελφοι; Φανταστείτε το φάκελο που θα πάει για την αξιοποίηση του Φαληρικού Δέλτα, όλου αυτού του μετώπου. Η αξιοποίηση αυτού του μετώπου αφορά ένα πολύ μεγάλο μέρος των πολιτών του λεκανοπεδίου Αττικής, αλλά και ολόκληρη τη χώρα. Πώς θα είναι αυτός ο φάκελος; Τι θα έχει; Τα έχω ξαναπεί. Θα έχει τεχνικοοικονομικές μελέτες; Θα έχει περιβαλλοντικές μελέτες; Οπωσδήποτε. Θα υπάρχει μια προκαταρκτική μελέτη; Θα υπάρχει μια παρουσίαση, με την έννοια που έχει ο τεχνικός φάκελος στο νόμο περί αναθέσεως των μελετών και υπηρεσιών του δημοσίου;
      Εμείς βέβαια διαφωνούμε –και διαφωνούμε κάθετα και απόλυτα- με το ότι τα ολυμπιακά ακίνητα δεν ακολουθούν τις διαδικασίες του εθνικού νομοθετικού πλαισίου. Αλλά τουλάχιστον εδώ θα πρέπει με μια κοινή υπουργική απόφαση, των Υπουργών Πολιτισμού και ΠΕΧΩΔΕ, να καθορίζονται όλα αυτά τα απαιτούμενα δικαιολογητικά για την πληρότητα του φακέλου που θα συνοδεύει την πρόταση για την άδεια λειτουργίας.
      Δεν μπορεί μια γνωμοδοτική επιτροπή να καθορίσει αυτούς τους κανόνες. Βάλτε το. Δεν είναι σπουδαίο πράγμα. Εδώ θα εκδοθούν και άλλες κοινές υπουργικές αποφάσεις. Να εκδοθεί και αυτή. Είναι πάρα πολύ σημαντική, για να ξέρει από την αρχή η Γνωμοδοτική Επιτροπή τι εργαλεία και υποχρεώσεις έχει στα χέρια της.
      Γι’ αυτό, η παράγραφος 5 φαίνεται αδύναμη: «Η Γνωμοδοτική Επιτροπή ελέγχει αν το οι προτεινόμενες χρήσεις των ολυμπιακών εγκαταστάσεων είναι σύμφωνες με την κείμενη νομοθεσία, τις εγκεκριμένες μελέτες σχεδιασμού της εγκατάστασης». Ποια κείμενη νομοθεσία; Με αυτό –βέβαια- το νομοσχέδιο, που προτείνει αυτές τις χρήσεις.
      Από κει και πέρα, τα υπόλοιπα; Δεν υπάρχει κείμενη νομοθεσία, κυρία Υπουργέ, για τα υπόλοιπα;
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Υπάρχει.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Υπάρχει, αλλά είναι εκτός υποχρεώσεων του χρήση, που είναι πλέον ιδιώτης. Αυτό λέτε.
      Τουλάχιστον τακτοποιήσετε αυτά τα πράγματα. Γι’ αυτό αναγκάζεστε στη συνέχεια να λέτε: «Ελέγχει τη δυνατότητα απρόσκοπτης προσέλευσης και εκκένωσης της εγκατάστασης και προσπέλασης οχημάτων έκτακτης ανάγκης». Ξέρετε κανένα δημόσιο κτήριο ή και ιδιωτικό να μην ελέγχεται ή να μην έχει στο φάκελό του από την αρχή αυτές τις προϋποθέσεις; Είναι δυνατόν; Άρα, εδώ υπάρχουν κάποιες ασάφειες.
      Και βεβαίως είναι μέσα στις προϋποθέσεις και εκείνη της πυρασφάλειας και της απρόσκοπτης πρόσβασης κλπ.. Όλα τα δημόσια κτήρια –και οι ολυμπιακές εγκαταστάσεις είναι δημόσια κτήρια- προβλέπεται να έχουν αυτά τα πράγματα. Δεν χρειάζεται να το λέει αυτός ο νόμος. Το λένε όλες οι άλλες κανονιστικές διατάξεις, που αφορούν τις άδειες λειτουργίας των δημόσιων εγκαταστάσεων και γενικότερα των χώρων άθροισης και συνάντησης κοινού κλπ..
      Ξεκαθαρίστε αυτό το θέμα. Με μια κοινή υπουργική απόφαση, τουλάχιστον, να ξεκαθαριστούν όλοι αυτοί οι όροι και οι προϋποθέσεις. 
      Όσον αφορά τα θέματα του άρθρου 4, άδεια λειτουργίας των καταστημάτων κλπ. Οι άδειες λειτουργίας –εμπλέκεται τώρα η κατάσταση- των καταστημάτων εκδίδονται από την περιφέρεια. Σωστά το βάζετε εδώ. Θα πηγαίνουν στη γνωμοδοτική επιτροπή για να ξαναελέγχει τα δικαιολογητικά. Ίσως είναι μία δικλείδα ασφαλείας. Όμως από την άλλη πλευρά αρχίζει και διαφαίνεται εδώ ένα διαφορετικό καθεστώς αδειοδότησης της λειτουργίας των καταστημάτων υγειονομικού ενδιαφέροντος. Και γι’ αυτό υπάρχει και το άρθρο 5 για το διαφορετικό ωράριο λειτουργίας που θα καθορίζεται κατά περίπτωση. Εντάξει, μας φέρατε το παράδειγμα του Σταδίου Καραϊσκάκη, το ίδιο έκανε και το ΠΑΣΟΚ εκεί. Δεν συμφωνούμε σε αυτά τα θέματα, δεν συμφωνούμε με τις διαφορετικές αδειοδοτήσεις κλπ. Αφήστε που κρατάτε για τις ολυμπιακές εγκαταστάσεις και τις χρήσεις που δόθηκαν μέχρι τώρα εκεί, αυτές τις άδειες. Ξέρετε πολύ καλά πόσο εσπευσμένα δόθηκαν αυτές οι άδειες. Το θυμάστε πολύ καλά στο προηγούμενο νομοσχέδιο. Άρον άρον σηκώσαμε τα χέρια ψηλά τότε, σε δεκαπέντε μέρες.  Εγώ νομίζω ότι όλες οι άδειες πρέπει να επανεξεταστούν ως προς τους όρους ασφάλειας, προστασίας κλπ. που θα πληρούν. 
      Όσον αφορά το άρθρο 6, εποπτεία λειτουργίας των καταστημάτων: Εμπίπτει πάλι σε αυτό το διαφοροποιημένο καθεστώς εποπτείας της λειτουργίας των καταστημάτων, ενώ κανονικά θα έπρεπε να ισχύουν αυτά τα οποία ισχύουν για όλη την επικράτεια. 
       Ρυθμίσεις θεμάτων και δημοτικών τελών. Είναι ομόφωνη η απόφαση της ΚΕΔΚΕ ότι εδώ της αφαιρούνται πόροι, ή ότι δεν διασφαλίζεται η απόδοση του 2%. Λέτε ότι δύναται με απόφαση κλπ. να ρυθμίζεται ειδικά ο χρόνος απόδοσης του φόρου. Δηλαδή πότε; Δηλαδή μπορεί η απόδοση του φόρου να γίνει και πάρα πολύ αργά επειδή θα έχει κάποιες άλλες υποχρεώσεις το δημόσιο για να καλύψει; Και αυτό το 2% που δίνετε, δεν είναι εξασφαλισμένο ότι θα πάει ολόκληρο και στο χρόνο που πρέπει θα αποδοθεί στην Τοπική Αυτοδιοίκηση, πέρα από τις άλλες περικοπές πόρων, οι οποίες γίνονται. Θα μπορούσατε αυτήν την παράγραφο 2 να την απαλείψετε. Δίδεται αυτός ο φόρος και τελειώστε, ή καθορίστε μέσα από αυτό το νομοσχέδιο το πώς θα γίνεται αυτή η απόδοση του φόρου. 
      Το κεφάλαιο Β΄: 
      Το κεφάλαιο Β΄ είναι ιδιαίτερα σημαντικό. Μέσα από αυτό το κεφάλαιο Β΄ στο άρθρο 9  καθορίζεται όλη η φιλοσοφία καθώς και η φιλοσοφία πρόσθετων εμπορικών χρήσεων και της πρόσθετης κάλυψης κατά 10% και το τι είναι αυτά τα θεματικά πάρκα και οι θεματικοί χώροι ψυχαγωγίας κλπ. 
      Εμείς λέμε: Για όσους χώρους υπήρχαν τα ΕΣΟΑΠ, αυτά πρέπει να κρατηθούν. Και κανονικά θα έπρεπε να αποσυμφορηθούν αυτές οι περιοχές από τις χρήσεις οι οποίες δεν ολοκληρώθηκαν, δεν έγιναν με τις ολυμπιακές εγκαταστάσεις. Δηλαδή, όχι μόνο δεν συμφωνούμε με την αύξηση του 10%, αλλά θα λέγαμε και όπου δεν αξιοποιήθηκαν, γιατί δεν χρειάστηκε προφανώς, δεν χρειάζεται τώρα να αξιοποιηθούν αυτοί οι πρόσθετοι συντελεστές δόμησης που δόθηκαν. 
      Από την άλλη πλευρά θεωρούμε, όπως είπα πει και επί της αρχής, ότι αυτός ο σχεδιασμός είναι ένας χωρικός σχεδιασμός, ο οποίος αφορά το Λεκανοπέδιο κατ’ εξοχήν της Αττικής και ο οποίος θα πρέπει να υπακούει στις ρυθμίσεις του Οργανισμού Ρυθμιστικού. 
      Μη  μου πείτε ότι υπακούν, διότι με όλες αυτές τις διατάξεις του Οργανισμού Ρυθμιστικού, με τις πρόσθετες χρήσεις που δόθηκαν –εμείς δεν συμφωνήσαμε- στα διάφορα νομοσχέδια μέχρι τους Ολυμπιακούς Αγώνες είχαμε γίνει πολεοδόμοι και χωροτάκτες όλοι. Προσθέταμε διάφορα πράγματα, όπως την τραγική περίπτωση στο Μαρούσι και ένα σωρό άλλες περιπτώσεις. 
      Διαστρεβλώθηκε το υπάρχον σχέδιο ρυθμιστικού, δηλαδή, υπάρχουν πλέον πάρα πολλές τροποποιήσεις που προέκυψαν από τις ανάγκες των Ολυμπιακών Αγώνων. Από την άλλη πλευρά προέκυψαν και διάφορες άλλες ανάγκες από την ίδια τη ζωή. Σε αυτή την πόλη πλέον, τη μεγάλη πόλη των εγκαταστάσεων αυτών, σε ένα νέο ρυθμιστικό, στην αναθεώρηση του ρυθμιστικού της Αθήνας που επίκειται, θα πρέπει να ενταχθούν μέσα από τις διαδικασίες που προβλέπουν οι διατάξεις μας για τη συγκρότηση του Ρυθμιστικού Σχεδίου της Αθήνας. 
      Έτσι έπρεπε μέσω του ρυθμιστικού της Αθήνας να ληφθούν υπ΄όψιν όλοι αυτοί οι παράμετροι και οι παράγοντες και να περιμένουμε το αναθεωρημένο σχέδιο, το οποίο θα θεσμοθετηθεί. Θα ερχόταν στη Βουλή. Μέσω αυτού να κρίνουμε τις ολυμπιακές εγκαταστάσεις. Εκτός –και πολύ φοβάμαι ότι αυτό γίνεται- αν αυτό εδώ είναι ένα πρόκριμα του ρυθμιστικού σχεδίου της Αθήνας που θα έρθει. 
      Φοβάμαι ότι πολλοί και διάφοροι πόλοι που δημιουργούνται στην Αθήνα και διάφορες άλλες καταστάσεις θα έχουν τη φιλοσοφία της εκμετάλλευσης, της εμπορικής χρήσης και όχι της βιώσιμης ανάπτυξης και του χωροταξικού σχεδιασμού, που υπακούει στις ανάγκες προστασίας του περιβάλλοντος και καλυτέρευσης της ποιότητας ζωής του πολίτη που θα πρέπει να έχει αυτός ο χωροταξικός σχεδιασμός, έτσι όπως επιβάλλει και το άρθρο 24 του Συντάγματος. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Συνοπτικά θεωρώ ότι για όλες τις εγκαταστάσεις δεν υπήρχε λόγος να προστεθεί συντελεστής δόμησης, παρ΄ όλο που είναι μικρός. Δεν υπήρχε κανένας λόγος για αυτό. 
      Και το κυριότερο, κυρία Υπουργέ, είναι δυνατόν να χρεώνεστε τώρα και τη μονιμοποίηση των προσωρινών εγκαταστάσεων; Έλεος! Ποιος σχεδιασμός το λέει αυτό; Λέτε βέβαια με έγκριση και του ΥΠΕΧΩΔΕ κλπ. Μα δεν είναι δυνατόν! Αυτός είναι ένας εντελώς άτακτος σχεδιασμός. 
      Τελειώστε με αυτές, τις φεσωθήκαμε. Να μην τις έχουμε εσαεί αυτές τις εγκαταστάσεις. Τις πλήρωσε και μάλιστα ακριβά ο ελληνικός λαός, γιατί έγιναν και με υπέρμετρο κόστος. Είναι όντως πρόχειρες εγκαταστάσεις, πολύ πρόχειρες και της τελευταίας στιγμής. 
      Εν πάση περιπτώσει, να απαλλαγούμε από αυτές. Θα είναι μικρότερο το κόστος της διάλυσής τους από το κόστος που θα έχουν από εδώ και πέρα στο περιβάλλον, στο βεβαρημένο ιστό της Αθήνας και στο κόστος συντήρησης που θα έχουν ή οτιδήποτε άλλο. Δεν είναι για αξιοποίηση, δεν πρέπει να παραμείνουν. Διαφωνώ με αυτήν την απόφασή σας. Πραγματικά όλοι περιμέναμε αυτό το πράγμα να μην συνεχιστεί.  
      Όσον αφορά τώρα το άρθρο 35, για τη μεταβίβαση όλης αυτής της δημόσιας περιουσίας στην ιδιωτική εταιρεία «Ολυμπιακά Ακίνητα ΑΕ», η άποψή σας -των δύο κομμάτων- είναι ταυτισμένη στο τι είναι βιώσιμη ανάπτυξη. Να το εξηγήσετε στα προεκλογικά προγράμματά σας και εδώ κάθε φορά κλπ. Να μας εξηγήσετε τη φιλοσοφία σας. 
      Δημόσια περιουσία του ελληνικού λαού, κοινωφελείς χώροι …
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κυρία Ξηροτύρη. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: …έχουν κοινόχρηστους χώρους, δεν είναι σκέτα κτήρια για εκμετάλλευση, να βάλουμε, δηλαδή, τον ιδιώτη να εκμεταλλευτεί για λίγο διάστημα…
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κυρία Ξηροτύρη. 
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Ολοκληρώνω. 
      Είναι κοινόχρηστοι χώροι, κοινωφελείς χώροι του ελληνικού λαού. Πώς, λοιπόν, θα το διαχειριστεί η ιδιωτική εταιρεία, που ιδρύθηκε από το 2003, εκτός κανονιστικών διατάξεων, εκτός του εθνικού νομοθετικού πλαισίου; Δεν μπορώ να τα καταλάβω αυτά τα πράγματα. Με ποιους διαγωνισμούς, με ποιον τρόπο, με ποιες διαδικασίες; Κάνατε το νόμο ανάθεσης των έργων. Αλλάξατε τον προηγούμενο αναφορικά με την ανάθεση των μελετών, το «Βασικό Μέτοχο» κλπ. 
Δηλαδή εδώ τώρα ένας ιδιοκτήτης των ΜΜΕ θα μπορεί να είναι κι εδώ και ούτω καθεξής. Δηλαδή, ένα συνονθύλευμα. Με συγχωρείτε, αλλά ποια είναι η λογική;
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Ξηροτύρη.
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Αυτό είναι απαράδεκτο. Με ποιον τρόπο θα γίνουν οι διαγωνισμοί, ο σχεδιασμός, τα πάντα, αυτής της μεγάλης περιουσίας του ελληνικού λαού, που επιμένω ότι δεν είναι σκέτα κτήρια, αλλά είναι κοινωφελείς και κοινόχρηστοι χώροι. Είναι όλο το μέτωπο του λεκανοπεδίου Αττικής προς τη θάλασσα. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Ξηροτύρη.
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Τελειώνω, κύριε Πρόεδρε, με ένα πάρα πολύ σοβαρό θέμα. Το άρθρο 40, για τη ρύθμιση της ακίνητης περιουσίας…
      ΠΡΟΕΔΡΕΥΩΝ (Σωτήρης Χατζηγάκης): Θα το πείτε στη δευτερολογία σας. 
     ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Μισό λεπτό, κύριε Πρόεδρε. Θέλω να μου απαντήσει η κυρία Υπουργός. Εδώ θα έπρεπε να έρθει και ο Υπουργός Εργασίας να μας εξηγήσει γιατί έβαλε την υπογραφή του σ’ αυτήν τη διάταξη. Εγώ θεωρώ ότι είναι πάρα πολύ απλά τα πράγματα. Πέρα βέβαια από το πώς έγιναν μέχρι τώρα στο Μαρούσι, -και είναι απαράδεκτα- πάμε τώρα να τα κάνουμε ακόμη χειρότερα. Κατ΄αρχήν, έπρεπε να ξαναγυρίσουμε στο συντελεστή το μικρότερο –τον κρατάμε αυτόν…
     ΠΡΟΕΔΡΕΥΩΝ (Σωτήρης Χατζηγάκης): Κλείστε σας παρακαλώ, κυρία Ξηροτύρη!
     ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Από εδώ και πέρα, πώς θα αποτιμηθεί η αξία αυτού του οικοπέδου; Θα αποτιμηθεί ως οικόπεδο με το συντελεστή που έχει και αν θέλει να το αγοράσει η ιδιωτική εταιρία του δήμου, να το αγοράσει. Αν δεν θέλει, να μπει σε διαγωνισμό. Τι πάει να πει ότι θα αποτιμήσουμε το κτήριο και από εκεί θα τα αφαιρέσουμε; Στο τέλος, στον ΕΟΤ δεν θα απομείνει τίποτα.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε. 
     Έχει ζητήσει το λόγο ο Κοινοβουλευτικός Εκπρόσωπος του ΠΑΣΟΚ, κ. Καστανίδης. 
     Ορίστε, κύριε Καστανίδη. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, κατά τη χθεσινή μου αγόρευση είχα την ευκαιρία να επισημάνω τις σοβαρές αδυναμίες του νομοσχεδίου που εισηγείται η Κυβέρνηση για τη μετα-ολυμπιακή χρήση των ολυμπιακών εγκαταστάσεων. Επεσήμανα ότι απουσιάζει ένα γενικό σχέδιο αξιοποίησης, μια στρατηγική αντίληψη η οποία να εντάσσεται και στο Ρυθμιστικό Σχέδιο της Αθήνας. Επεσήμανα το πρόβλημα της αφαιρέσεως κρίσιμων πόρων από την Τοπική Αυτοδιοίκηση. Ακόμη, τη διαμόρφωση μιας ζώνης, εντός των ολυμπιακών πόλων, ελεύθερης και ανεμπόδιστης επιχειρηματικής δράσης, με όρους ουσιαστικά δυσμενέστερους από τους όρους με τους οποίους λειτουργούν οι υπόλοιπες τοπικές αγορές. Επεσήμανα, επίσης, ότι αυξάνονται οι συντελεστές δόμησης.
     (Στο σημείο αυτό την Προεδρική Έδρα καταλαμβάνει ο Β΄  Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Σήμερα τίθεται ένα σοβαρό θέμα σχετικά με το άρθρο 32 του συζητουμένου νομοσχεδίου. Είναι γνωστό ότι, κατά τις πρόνοιες του νομοσχεδίου, μετονομάζεται η Γενική Γραμματεία Ολυμπιακών Έργων σε Γενική Γραμματεία Ολυμπιακής Αξιοποίησης και η, ούτως μετονομαζομένη, γενική γραμματεία προβλέπεται να υπηρετείται από εκατόν εξήντα υπαλλήλους, κατανεμομένους σ’ όλες τις διαβαθμίσεις του προσωπικού.
     Η πρώτη μου παρατήρηση, κυρίες και κύριοι συνάδελφοι, είναι ότι η Γενική Γραμματεία των Ολυμπιακών Έργων έκανε σπουδαία δουλειά και απέδωσε σοβαρό έργο, με προσωπικό υποπολλαπλάσιο των προβλεπομένων σήμερα να συγκροτήσουν και να στελεχώσουν τη Γενική Γραμματεία Ολυμπιακής Αξιοποίησης. Το χειρότερο όμως όλων είναι ότι, κατά τις πρόνοιες του άρθρου 32 του συζητουμένου νομοσχεδίου, η επιλογή των εκατόν εξήντα στελεχών της Γενικής Γραμματείας Ολυμπιακής Αξιοποίησης θα γίνει με διαδικασία ανοικτής αξιολόγησης, η προκήρυξη για την ανοικτή αξιολόγηση θα υπογραφεί, βεβαίως, από τον Υπουργό Πολιτισμού, από τον οποίο θα καθοριστούν, βεβαίως, τα ειδικά προσόντα, όπως επίσης θα ορισθούν οι επιτροπές αξιολόγησης των πολιτών που θα υποβάλουν τη σχετική αίτηση. 
     Η υποχρέωση του Υπουργού Πολιτισμού είναι απλώς να υποβάλει το πρακτικό των επιλογών στο Ανώτατο Συμβούλιο Επιλογής Προσωπικού. Έχουμε, για εν στενή έννοια κρατική υπηρεσία, μιαν ακόμη παραβίαση των σχετικών διατάξεων που αφορούν την αξιοκρατία στις προσλήψεις του προσωπικού, δηλαδή παράβαση του παλαιού ν. 2190 και ακύρωση της συμμετοχής στις προσλήψεις του Ανωτάτου Συμβουλίου Επιλογής Προσωπικού.
      Ανησυχούμε, κυρίες και κύριοι συνάδελφοι, για όσα συμβαίνουν τον τελευταίο καιρό και καλώ την Αναπληρώτρια Υπουργό Πολιτισμού να αποφανθεί σήμερα τι ακριβώς προτίθεται να κάνει. Οι επιτροπές αξιολόγησης τις οποίες θα ορίσει με την υπουργική της απόφαση, θα είναι επιτροπές αξιολόγησης αποτελούμενες από υπαλλήλους του Υπουργείου Πολιτισμού ή θα ανατεθεί το έργο της αξιολόγησης σε ιδιωτικές επιχειρήσεις αξιολόγησης ανθρώπινου δυναμικού, όπως μόλις χθες απεκαλύφθη κατά τρόπο προκλητικό τι συνέβη στις προσλήψεις του Ταχυδρομικού Ταμιευτηρίου και μάλιστα με επέμβαση στενών ανθρώπων του Υπουργού Εσωτερικών, Δημόσιας Διοίκησης και Αποκέντρωσης; Θα συνεχίσετε να προσλαμβάνετε με κριτήρια που θα προσδιορίζετε αυθαιρέτως εσείς και απλώς θα κοινοποιείτε τις αποφάσεις στο Ανώτατο Συμβούλιο Επιλογής Προσωπικού;
      Κυρίες και κύριοι συνάδελφοι, όχι μόνο με αφορμή τα χθεσινά γεγονότα, όπου παραβιάστηκε κάθε έννοια σοβαρότητας και αξιοκρατίας, αλλά και με αφορμή άλλα πρόσφατα περιστατικά εκφράζουμε την έντονη ανησυχία μας. 
      Μόλις λίγες μέρες πριν εδώ η ηγεσία του Υπουργείου Παιδείας σε σχετική επερώτηση συναδέλφων του ΠΑΣΟΚ αποδέχθηκε ότι διορίστηκαν ως εκπαιδευτικό προσωπικό σε βαθμίδες της δευτεροβάθμιας εκπαίδευσης άνθρωποι οι οποίοι δεν το εδικαιούντο! Έγινε κατά παράβαση των σχετικών κειμένων διατάξεων! 
      Σας θυμίζω ότι λίγο καιρό πριν είχαμε κρίσεις –και συνεχίζονται ακόμα- όλης της διευθυντικής ιεραρχίας του δημοσίου με αποκλειστικό κριτήριο την προσήλωση και την κομματική υποταγή των επιλεγομένων στα κελεύσματα της Νέας Δημοκρατίας! Και χθες είχαμε την πρόκληση της κατάρριψης κάθε έννοιας αξιοπρέπειας με την αποκάλυψη ότι ιδιώτες –και μάλιστα ιδιώτες που έχουν σχέση υπηρεσιακή με το Υπουργείο Εσωτερικών- κρίνουν αυτούς που υπέβαλαν αίτηση υποψηφιότητας για το Ταχυδρομικό Ταμιευτήριο!
      Κυρία Υπουργέ, θα πράξετε τα ανάλογα. Θα διορίσετε κι εσείς επιτροπές αξιολόγησης αποτελούμενες από ιδιώτες, θα συνεννοηθείτε με κάποιον για τα κριτήρια πρόσληψης και θα αποστείλετε απλώς στο ΑΣΕΠ τον πίνακα των προσλαμβανομένων, όπως προβλέπουν οι πρόνοιες του άρθρου 32 που εισηγείσθε. 
      Έχουμε πεισθεί, κυρίες και κύριοι συνάδελφοι, ότι η Νέα Δημοκρατία, η οποία μίλησε στο όνομα της αρετής και της ηθικής, στους δεκατέσσερις μήνες έχει κατακεραυνώσει και την αρετή και την ηθική! Έχετε καταστρατηγήσει, κυρία Υπουργέ, κάθε έννοια αξιοκρατίας! Εγκαλείσθε, διότι στο όνομα των πιο μεγάλων ιδεών καταφέρατε να τρυπώσετε στην καθημερινή ζωή τις πιο μικρές φιλοδοξίες σας!
      Σας καλούμε, λοιπόν, σήμερα να αποσαφηνίσετε αν είσαστε αποφασισμένοι να επαναφέρετε στην τάξη τις αρχές της αξιοκρατίας και της ηθικής. Αν δεν μπορείτε να το κάνετε, θα ήταν χρήσιμο επιτέλους να αρχίσετε να ανακαλύπτετε τις έννοιες της συγγνώμης και της παραίτησης! Αν δεν μπορείτε να διοικήσετε σύμφωνα με την εντολή που σας ανέθεσε ο ελληνικός λαός, αποσυρθείτε!
     (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Γεώργιος Σούρλας): Εισερχόμεθα στον κατάλογο των ομιλητών Βουλευτών.
      Το λόγο έχει ο κ. Κωνσταντίνος Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Η σιωπή της κυρίας Υπουργού –περίμενα να απαντήσει στον Κοινοβουλευτικό μας Εκπρόσωπο- με ανησυχεί.
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Θα απαντήσω συνολικά.
      ΚΩΝΣΤΑΝΤΙΝΟΣ ΓΕΙΤΟΝΑΣ: Καλώς, κυρία Υπουργέ. Την άποψή μου λέω.
      Και με ανησυχεί γιατί η καλύτερη εκδοχή είναι ότι βρίσκεται σε αμηχανία. Η χειρότερη είναι ότι κι εσείς σκοπεύετε με το σύστημα της «παράγκας» να κάνετε αυτές τις προσλήψεις. Γι’ αυτό θα πρέπει να ξεκαθαρίσετε τη θέση σας.
      Έρχομαι, κύριε Πρόεδρε, στα άρθρα. Στην ομιλία μου επί της αρχής αναφέρθηκα μεταξύ των άλλων και σε συγκεκριμένες ρυθμίσεις του νομοσχεδίου και έθεσα ορισμένα ερωτήματα στην κυρία Υπουργό. Η κυρία Υπουργός δεν απήντησε. Φυσικά η κυρία Υπουργός δεν έδωσε καμία απάντηση σε όλα τα ζητήματα που θέσαμε. 
      Παρακολούθησα χθες με  πολλή προσοχή την ομιλία σας, κυρία Υπουργέ. Από τη συζήτηση επί της αρχής επιβεβαιώνεται ότι, πραγματικά, η Κυβέρνηση φέρνει ένα πρόχειρο νομοσχέδιο με οικονομίστικη λογική. Θεωρεί περιττό βάρος και φορτίο τις ολυμπιακές εγκαταστάσεις –αυτήν τη μεγάλη προίκα- και θέλει να τις ξεφορτωθεί. Τις εκχωρεί σε ιδιώτες με αμφιλεγόμενες διαδικασίες. Εξαιρεί, τελείως, τις τοπικές κοινωνίες από όλη τη διαδικασία. 
      Αλλάζει με τρόπο που θα χειροτερεύσει την ποιότητα ζωής τις χρήσεις γης, προσθέτει συντελεστές δόμησης και το κυριότερο –και σ’ αυτό θα σταθώ σήμερα, κυρία Υπουργέ- οι ρυθμίσεις, όπως σας είπα και επί της αρχής προχθές, πέρα από το ότι μας βρίσκουν αντίθετους ως προς τη φιλοσοφία τους, είναι και μετέωρες. Και αυτό θα προσπαθήσω να τεκμηριώσω. 
      Ας έλθω στο θέμα των χρήσεων. Είναι αλήθεια ότι αλλάζουν οι χρήσεις έξω από κάθε πλαίσιο που έχει βάλει το ρυθμιστικό σχέδιο, τα σχετικά προεδρικά διατάγματα και τα ΕΣΟΑΠ. Αλλάζουν οι χρήσεις, προστίθενται χρήσεις, αυξάνουν οι συντελεστές δόμησης. Αυτή η αλλαγή, πέρα από τις κοινωνικές αντιδράσεις που έχει δημιουργήσει, θα οδηγήσει και σε εμπλοκές με προσφυγές στο Συμβούλιο της Επικρατείας. Και αυτό προκύπτει και από τις παρατηρήσεις της Επιστημονικής Επιτροπής της Βουλής. Επομένως, και με τη δική σας λογική, καμία ασφάλεια δικαίου δεν παρέχουν οι ρυθμίσεις ως προς τους μελλοντικούς επενδυτές. Και από αυτήν την άποψη το νομοσχέδιο είναι στον αέρα. 
      Χθες, κυρία Υπουργέ, στην ομιλία σας μας είπατε πολλά για τις σχετικές ρυθμίσεις που δεν στέκουν. Ανεμίζατε μάλιστα από το Βήμα της Βουλής ένα χαρτί ως δήθεν πρόσκληση ενδιαφέροντος του Δημάρχου Καλλιθέας για τον Ιππόδρομο. Τέτοια πρόσκληση ξέρετε ότι δεν έγινε ποτέ και παραπλανάτε. Ξέρετε πολύ καλά ότι χρειάζονται αποφάσεις δημοτικού συμβουλίου, δημαρχιακής επιτροπής. Κι εγώ σας λέγω, αν τις έχετε, καταθέστε τις, αλλιώς είστε εκτεθειμένη.
      Είπατε επίσης για τον Ιππόδρομο ότι προβλεπόταν συντελεστής δόμησης 0,40 κι εσείς τον κάνατε 0,3. Δεν μου λέτε αλήθεια –μας ακούει ο ελληνικός λαός- έγινε καμία ολυμπιακή εγκατάσταση επί ΠΑΣΟΚ στον Ιππόδρομο; Καμία, ασφαλώς. Τότε τι μας λέτε; Τι συγκρίνετε; Αν πρέπει να συγκρίνουμε κάτι, θα το συγκρίνουμε με το συντελεστή δόμησης 0,1 που ίσχυε από το 1989. Εσείς όμως, με τον ορισμό του συντελεστού στο 0,3, δίνετε τη δυνατότητα ανοικοδόμησης περίπου πενήντα επτά  στρεμμάτων. 
      Να σας θυμίσω ότι ο κ. Καραμανλής στον Έσπερο –είμαστε στη Β΄ Αθηνών και τα γνωρίζουμε- το 2000 ζητούσε να γίνει πάρκο ο Ιππόδρομος. Εμείς δώσαμε μέσω της ΚΕΔ το 2002 παραχωρητήριο στο δήμο. Να μας πείτε στην απάντησή σας, εσείς τι θα κάνετε σ’ αυτό; 
      Επίσης, για τις χρήσεις πάλι, έρχομαι στο άρθρο 22, κυρία Υπουργέ. Στη Ζώνη Γ1 προβλέπετε στο Φαληρικό Όρμο δημοτικές αθλητικές εγκαταστάσεις. Γιατί δύο μέτρα και δύο σταθμά, κυρία Υπουργέ; Γιατί δεν προβλέπετε το ίδιο και για την Καλλιθέα και για το Μοσχάτο στις Ζώνες Α1 και Α2; Μήπως είναι το κομματικό χρώμα του δημάρχου η εξήγηση; Κάντε το και στους άλλους δήμους, όπου υπήρχαν τέτοιες χρήσεις –μην επικαλείστε αυτό το επιχείρημα, γιατί κι εκεί υπήρχαν τέτοιες χρήσεις- για να μας πείσετε για την αντικειμενικότητά σας. Αυτό είναι το πρώτο ζήτημα που ήθελα να βάλω.
      Συνεχίζω τώρα με το ζήτημα που αφορά τα άρθρα τα σχετικά με την αδειοδότηση, τους διαγωνισμούς και τον τελικό χρήστη. Έθεσα συγκεκριμένα ερωτήματα. Με διακόψατε μάλιστα όταν μιλούσα επί της αρχής και είπατε «να σας απαντήσω τώρα». Αλλά δεν μου απαντήσατε ούτε τότε ούτε χθες στην ομιλία σας. Μας είπατε όμως χθες γενικά και αόριστα ότι θα γίνουν διεθνείς διαγωνισμοί. Εδώ προκύπτουν σοβαρά ερωτήματα, και παρακαλώ τους κυρίους συναδέλφους και της Νέας Δημοκρατίας, να το προσέξουν, που αν δεν διευκρινιστούν, όλη η διαδικασία θα μείνει στον αέρα και θα έχουμε εμπλοκές. 
      Πρώτο είναι το θέμα του νομικού πλαισίου για τους διαγωνισμούς, κυρία Υπουργέ. Με ποιες διαδικασίες θα γίνουν οι εκμισθώσεις; Το άρθρο 24 του ν. 3016, όπως τροποποιήθηκε με τον ν. 3254/2004 δίνει τη δυνατότητα στην Εταιρεία «Ολυμπιακά Ακίνητα» να καθορίσει με κανονισμούς «τους όρους και τις διαδικασίες εκμετάλλευσης κατά παρέκκλιση κλπ». Ερωτώ το εξής: Έχουν εκδοθεί αυτοί οι κανονισμοί; 
      ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού): Τουλάχιστον να έρχεστε ενημερωμένοι. Οι Εφημερίδες της Κυβερνήσεως…
      ΚΩΝΣΤΑΝΤΙΝΟΣ ΓΕΙΤΟΝΑΣ: Ωραία. Αυτό περίμενα, το ναι. Τότε ερωτώ να μου απαντήσετε και να δεσμευτείτε, κυρία Υπουργέ: Θα ισχύσουν ή θα τους τροποποιήσετε, σημειώνω ότι εκδίδονται με απόφαση του διοικητικού συμβουλίου, κατά περίπτωση και φωτογραφικά; Εδώ στη Βουλή πρέπει να είναι ρητή η δέσμευσή σας.
     Δεύτερο ερώτημα  ως προς αυτό το θέμα είναι το εξής: Δεν ξεκαθαρίζετε αυτό που λέει στο άρθρο 3 σχετικά με το ποιος είναι ο αιτών για την άδεια λειτουργίας και εγκατάστασης.
     ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού): Τώρα το απάντησα.
     ΚΩΝΣΤΑΝΤΙΝΟΣ ΓΕΙΤΟΝΑΣ: Θα σας πω. 
     Ακούστε. Μιλάτε με μένα και ξέρετε ότι δεν μιλώ στον αέρα. 
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
     Θα είμαι σύντομος, κύριε Πρόεδρε.
     Υπάρχουν δύο περιπτώσεις, κυρία Υπουργέ. Εάν ο αιτών είναι τα Ολυμπιακά Ακίνητα –στα οποία με το σχετικό άρθρο δίνετε όλη την ευθύνη αξιοποίησης- πριν δηλαδή γίνει ο διαγωνισμός, τότε θα έχουμε το πρωθύστερο, να διαγωνιστούν δηλαδή εκ των υστέρων κάποιοι επενδυτές, χωρίς να έχουν τη δυνατότητα να υποβάλουν νέες ιδέες ή προτάσεις.
     Θα μου πείτε, ίσως δεν θα γίνει αυτό. Το πιθανότερο είναι ότι ο αιτών είναι ο επενδυτής. Προσέξτε με, κυρία Υπουργέ, σ’ αυτό το σημείο, γιατί θα το βρείτε μπροστά σας και εδώ θα είμαστε. Εάν είναι ο αιτών ο επενδυτής, σημαίνει ότι έχει προηγηθεί διαγωνισμός, έχει επιλεγεί ανάδοχος. Προσέξτε το.
     Σ’ αυτήν την περίπτωση τότε, τι ρόλο θα έχει η γνωμοδοτική επιτροπή και τι νόημα έχουν όλες οι ρυθμίσεις των άρθρων 3 και στη συνέχεια που ορίζουν τα περί ελέγχων, περί εφαρμογής κανόνων, επιβολής όρων κλπ.; Στην ουσία ο ρόλος θα είναι διακοσμητικός.
     Εάν πράγματι επιχειρήσει αυτή η γνωμοδοτική επιτροπή να αλλάξει τους όρους σε ένα διαγωνισμό που έχει κατακυρωθεί, τότε πραγματικά όλος ο διαγωνισμός πάει περίπατο και θα έχουμε νομικές επιπλοκές. Άρα, όχι σε είκοσι ένα μήνες, αλλά ούτε σε εκατόν είκοσι ένα μήνες δεν θα ανοίξουν οι εγκαταστάσεις.
     Αυτά θα πρέπει να τα ξεκαθαρίσετε, κυρία Υπουργέ και είναι πέραν από τη φιλοσοφία του νομοσχεδίου στην οποία διαφωνούμε.
     Κύριε Πρόεδρε, τελειώνοντας επισημαίνω: Όχι μόνο έχουμε διαφορετική φιλοσοφία σε σχέση με το σχέδιο αξιοποίησης των ολυμπιακών εγκαταστάσεων, αλλά και με τη δική σας λογική, τη λογική της Κυβέρνησης, κυρία Υπουργέ, θεωρώ ότι οι ρυθμίσεις είναι μετέωρες. Πέραν, λοιπόν, από τις κοινωνικές αντιδράσεις που έχουν σχέση με τη φιλοσοφία του νομοσχεδίου, θα έχουμε και νομικοδικαστικές εμπλοκές και όλα αυτά θα είναι τελικώς σε βάρος της αξιοποίησης.
     Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γείτονα.
     Το λόγο έχει ο συνάδελφος κ. Γεωργακόπουλος.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Πράγματι εγώ δεν θα το ψηφίσω το νομοσχέδιο. Δεν θα το ψηφίσω για τους εξής απλούς λόγους: Όλες αυτές οι αθλητικές ολυμπιακές εγκαταστάσεις οι οποίες έγιναν, είχαμε όλοι την αίσθηση ότι μετά τους Ολυμπιακούς Αγώνες, θα εχρησιμοποιούντο εκτός των άλλων και για αθλητικά γεγονότα και θα γινόταν η Αθήνα ένα διεθνές αθλητικό κέντρο, όπου θα μπορούσαν να λάβουν χώρα αγώνες διεθνούς επιπέδου.
     Αντ’ αυτού, όμως, όλες αυτές οι εγκαταστάσεις δίδονται στους ιδιώτες για εκμετάλλευση όπως αυτοί νομίζουν, χωρίς βέβαια μέσα στο νόμο να μπαίνουν και κάποια περιθώρια. Μιλάω για κάποια χρονικά περιθώρια. Δεν μας λέει. Κατά περίπτωση επομένως θα γίνεται. Θα είναι για τριάντα χρόνια, για σαράντα χρόνια, για πενήντα χρόνια, για εκατό χρόνια; Δεν γνωρίζουμε, γιατί στο νόμο δεν μπαίνει κανένας περιορισμός, έτσι ώστε να ξέρουμε ότι οι εγκαταστάσεις αυτές θα διατεθούν για είκοσι ή τριάντα χρόνια και μετά θα υπάρξει ξανά ένας άλλος διαγωνισμός για να δοθούν σε άλλους ή, εν πάση περιπτώσει, κάποια άλλη κυβέρνηση, αν θέλει, να το αλλάξει εκείνη την εποχή.
      Όμως, κυρία Υπουργέ, χθες άκουσα την ομιλία σας επί της αρχής στην οποία είπατε το εξής: Στο Σύδνεϊ, για να έρθουν στη δικαιοδοσία του κράτους οι ολυμπιακές εγκαταστάσεις, έκαναν δύο χρόνια. Σε μας εδώ, είπατε, ήρθαν όλες οι ολυμπιακές εγκαταστάσεις στο δημόσιο σε έξι μήνες.
     ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού): Στην Κυβέρνηση.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Στην Κυβέρνηση, εν πάση περιπτώσει. Το ίδιο είναι. Κυβέρνηση και κράτος το ίδιο πράγμα είναι.
     ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού): Όχι, δεν είναι.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Σας ερωτώ: Έχετε πάει να δείτε αυτές τις εγκαταστάσεις; Δεν έχετε πάει. Σας προκαλώ να πάμε μέχρι το Παναθηναϊκό Στάδιο, για να δείτε το αίσχος και την ντροπή στο κέντρο της Αθήνας.
     ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού): Αυτό ανήκει στην Ελληνική Ολυμπιακή Επιτροπή. Στον κ. Φούρα πείτε τα.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν ήταν της Ελληνικής Ολυμπιακής Επιτροπής, ήταν ολυμπιακή εγκατάσταση. Έγιναν Ολυμπιακοί Αγώνες εκεί.
    Ακούστε. Υπάρχουν κοντέινερς, σιδερένιες σκάλες, αναμεταδότες, γεννήτριες, μηχανήματα τα οποία είναι εκατοντάδων χιλιάδων ευρώ…
    ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού): Δίκιο έχετε. 
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: …σκόρπια εκεί, τα οποία μάλλον δεν λειτουργούν, αλλά κανένας δεν ξέρει. Δεν έχει παραληφθεί ακόμα το έργο, το οποίο έκανε ο εργολάβος για τους Ολυμπιακούς Αγώνες. Ο στίβος ο οποίος είναι πίσω από το Ολυμπιακό Στάδιο είναι σε κακά χάλια. Το γεωύφασμα έχει βγει επάνω από το καρβουνίδι. Σας το λέω γιατί κάθε μέρα, κάθε πρωί είμαι εκεί. Επί ένα χρόνο τώρα σχεδόν δεν ενδιαφέρεται κανείς γι’ αυτό το αίσχος. Δεν ήρθε κανείς, δεν έγινε το παραμικρό. Οι αίθουσες δεν έχουν δοθεί ακόμα για χρήση, γιατί ακόμα δεν έχει παραληφθεί το έργο. 
    Όταν λέτε ότι ήρθαν στο κράτος οι Ολυμπιακές εγκαταστάσεις και το Παναθηναϊκό Στάδιο που είναι στην καρδιά της Αθήνας είναι σ’ αυτά τα χάλια, υποψιάζομαι ότι σε αντίστοιχα ή και σε χειρότερα μάλλον χάλια θα είναι οι αντίστοιχες Ολυμπιακές εγκαταστάσεις που είναι στα Λιόσια, στο Χαϊδάρι και αλλού. 
    ‘Όλα αυτά μας θλίβουν ιδιαίτερα. Δεν πρόκειται να λυθούν μόνο όταν τα αναλάβουν οι ιδιώτες. Για να έχουν αξία οι εγκαταστάσεις αυτές και όταν θα δοθούν στους ιδιώτες να εισπράξει το δημόσιο υψηλό τίμημα, θα έπρεπε να είναι σε αρίστη κατάσταση. Αντί, λοιπόν, να είναι σε αρίστη κατάσταση βρίσκονται σε αθλία κατάσταση. 
    Αυτό έπρεπε να σας έχει προβληματίσει πάρα πολύ. Νομίζω ότι ως Υπουργός Πολιτισμού και ως αρμοδία για τα Ολυμπιακά έργα είστε εσείς και μόνο υπεύθυνη γι’ αυτήν την κατάντια αυτών των έργων. Σας λέω, ειλικρινά, ότι είναι ντροπή, παρ’ ότι έχουν περάσει τόσοι μήνες, το Παναθηναϊκό Στάδιο να έχει ακόμα τις σιδερένιες σκάλες στο επάνω διάζωμα. Κανένας δεν ενδιαφέρεται. Το κακό δεν είναι μόνο ότι δεν έγινε κάτι, αλλά και ότι δεν ενδιαφέρεται κανένας. Ήρθε και ο Πρόεδρος της Ελληνικής Ολυμπιακής Επιτροπής, τα είδε, πέρασε ένας μήνας, πέρασαν δύο μήνες και τίποτα δεν γίνεται. Και βεβαίως, μας προβληματίζει πάρα πολύ το τι θα γίνει και με τις άλλες εγκαταστάσεις.
    Εγώ βεβαίως δεν είμαι της άποψης του Κομμουνιστικού Κόμματος ότι όλα θα πρέπει να δοθούν στο λαό και να μη γίνει καμία εκμετάλλευση αυτών των εγκαταστάσεων. 
    ΝΙΚΟΛΑΟΣ ΓΚΑΤΖΗΣ: Αν ήσασταν αυτής της άποψης, θα ήσασταν και ΚΚΕ. 
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Γκατζή, έχουμε διαφορετική άποψη. Δεν είμαι με την άποψή σας, γιατί το κράτος απέτυχε. Όπου το κράτος επεχείρησε να κάνει αυτήν τη δουλειά την οποία λέτε εσείς, απέτυχε και το κόστος ήταν πολλαπλάσιο αυτών των οποίων λένε διάφορες επιτροπές. 
    ΝΙΚΟΛΑΟΣ ΓΚΑΤΖΗΣ: Το κακό είναι ότι διοικούνταν από σοσιαλδημοκράτες.
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν ξέρω αν ήταν σοσιαλδημοκράτες αυτοί οι οποίοι κυβερνούσαν στη Σοβιετική Ένωση και όχι σοσιαλιστές ή κομμουνιστές. Αν εσείς λέτε ότι ήταν σοσιαλδημοκράτες, εγώ δεν έχω λόγους να μην το δεχθώ. Εσείς είχατε πιστέψει σε εκείνο το σύστημα, εσείς το κατακρίνετε σήμερα. Δικαίωμά σας. 
    Θα έπρεπε, λοιπόν, να μπουν κάποιοι περιορισμοί και στο σχέδιο νόμου. Τέτοιοι περιορισμοί δεν υπάρχουν και φοβάμαι ότι θα γίνει πανηγύρι. Ούτε μπορούν να γίνουν όλες οι εγκαταστάσεις νυκτερινά κέντρα, καφετέριες και κινηματογράφοι. Δεν μπορούν να γίνουν. Θα έπρεπε να κρατήσετε το δικαίωμα για  να γίνονται και αθλητικές εκδηλώσεις. Θα πληρώνει το δημόσιο; Θα πληρώνουμε στον ιδιώτη, όταν θα γίνονται αυτές οι αθλητικές εκδηλώσεις; Έχει ληφθεί πρόνοια, έτσι ώστε η πληρωμή εν πάση περιπτώσει να είναι μέχρι ένα συγκεκριμένο όριο και όχι ό,τι ζητάει ο ιδιώτης, ο οποίος θα εκμεταλλεύεται, ουσιαστικά, την περιουσία του δημοσίου με ένα αντίτιμο; Ή θα λέει: «εγώ για να σας επινοικιάσω το χώρο, επειδή εκεί εγώ έχω καφετέρια και θα βγάλω τους καφενόβιους απέξω την περίοδο εκείνη που θέλετε εσείς να κάνετε αθλητική εκδήλωση, θα μου δώσετε τόσα, γιατί τόσα βγάζω, συν τα επιπλέον που θέλω για να το επαναφέρω;». Δεν είδα στο νομοσχέδιο να φαίνεται κάτι με σαφήνεια. 
    Φοβάμαι ή καλύτερα υποψιάζομαι ότι θα το κάνετε με τις συμβάσεις. ‘Όταν θα φθάσουμε στις συμβάσεις, τότε οι πιέσεις τις οποίες θα δέχεσθε από τους ιδιώτες επενδυτές θα είναι τόσο ασφυκτικές που δεν θα μπορείτε να κάνετε πίσω. Είναι ευκαιρία τώρα να τα συμπεριλάβετε στο νόμο, έτσι ώστε να είστε κατοχυρωμένοι από την απόφαση της Βουλής, για να μην υποχωρήσετε.
Γιατί τότε θα υποχωρήσετε και εδώ είμαστε για τα ξαναπούμε. Οι υποχωρήσεις σας θα είναι πολύ μεγαλύτερες από όσο και εσείς η ιδία υποψιάζεστε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Φούρας.
      ΑΝΔΡΕΑΣ ΦΟΥΡΑΣ: Κύριε Πρόεδρε, σε αυτό το νομοσχέδιο, όπως έχουμε ξαναπεί, βλέπει κανείς την πιο ακραία εκδοχή της ιδιωτικοποίησης των ολυμπιακών ακινήτων, την πιο ακραία εκδοχή της εμπορευματοποίησης των ολυμπιακών εγκαταστάσεων και μάλιστα διαπιστώνει ότι στρώνεται το έδαφος για ριζική τροποποίηση των εργασιακών σχέσεων που υπάρχουν στη χώρα, για διεύρυνση χωρίς όρια και όρους των ωραρίων, αλλά και για νομιμοποίηση και επέκταση μαύρης εργασίας στη χώρα. Αυτά λέει και η Κεντρική Ένωση Δήμων και Κοινοτήτων στο υπόμνημα που έχει καταθέσει. 
      Κατά συνέπεια, αναρωτιέται κανείς: Πού είναι ο αθλητισμός; Γιατί έγιναν οι Ολυμπιακοί Αγώνες; Ποια είναι η προίκα που αφήνουν οι Ολυμπιακοί Αγώνες στο ένα εκατομμύριο Έλληνες που έχουν άμεσο δεσμό με αυτό που λέμε αθλητισμός; 
      Επειδή πολλά ειπώθηκαν για κρατικοδίαιτο αθλητισμό, για μία λογική η οποία έρχεται στην Αίθουσα, αλλά και εκτός Αιθούσης, οφείλω να υπενθυμίσω ότι το ελληνικό Σύνταγμα στο άρθρο 16 παράγραφος 9 όχι μόνο θέτει τον αθλητισμό υπό την προστασία και την εποπτεία του κράτους, αλλά επιβάλλει ότι οι αθλητικές ενώσεις και οργανώσεις χρηματοδοτούνται από το κράτος. Είναι συνταγματική διάταξη στην Ελλάδα. Και γιατί συμβαίνει αυτό; Γιατί είμαστε ο μόνος λαός που ο δεσμός του με τον αθλητισμό δεν είναι δεσμός δεκαετιών ή αιώνων, αλλά δεσμός χιλιετιών. 
      Ψάχνει, λοιπόν, κανείς σ’ αυτό το νομοσχέδιο να βρει πού είναι ο αθλητισμός και εντοπίζει μόνο δύο άρθρα που να αναφέρονται σ’ αυτόν. Το ένα είναι το άρθρο - ανέκδοτο του νομοσχεδίου, το άρθρο 10. Κανείς δεν μπορούσε να φανταστεί, όταν η χώρα διεκδικούσε τους Ολυμπιακούς Αγώνες, ότι στα ολυμπιακά συγκροτήματα επιτρέπονται οι αθλητικές χρήσεις. Αυτό λέει το νομοσχέδιο. Εκεί καταντήσαμε. Στην Ελλάδα στα ολυμπιακά συγκροτήματα επιτρέπονται οι αθλητικές χρήσεις. Αυτή είναι η ορολογία που χρησιμοποιείται, αυτή είναι η αναφορά και αυτή είναι η δέσμευση. 
      Κυρίες και κύριοι συνάδελφοι, υπάρχουν και τα άρθρα 27 και 28 για τη Γενική Γραμματεία Ολυμπιακής Αξιοποίησης, όπου εκεί πάνω και πέρα από τον αθλητισμό, δηλαδή σε κυβερνητικό επίπεδο, δημιουργείται η Διεύθυνση Ολυμπισμού για να ελεγχθεί κρατικά πλέον η δραστηριότητα των αθλητικών οργανώσεων και για να τεθούν υπό έλεγχο και εποπτεία οι ολυμπιακές δραστηριότητες. 
      Κυρίες και κύριοι συνάδελφοι, με το άρθρο 35 η αποκλειστική αξιοποίηση, χρήση, διαχείριση και τώρα εκμετάλλευση της περιουσίας των ελληνικού λαού ανατίθεται σε μία ιδιωτική εταιρεία. Για να μην παρεξηγηθώ, οφείλω να υπενθυμίσω ότι σ’ αυτήν την Αίθουσα διαφώνησα κατηγορηματικά και καταψήφισα το νομοσχέδιο για τα ολυμπιακά ακίνητα που είχε φέρει ο κ. Χριστοδουλάκης εδώ στη Βουλή, επιμένοντας τότε στα ίδια που επιμένω και σήμερα. Και αυτά, στα οποία επιμένω, είναι πολύ απλά. Δεν μπορεί να έχει κάνει η χώρα Ολυμπιακούς Αγώνες και ουσιαστικά να έχει εξοριστεί ο αθλητισμός από τις αθλητικές εγκαταστάσεις χάριν της άκρατης ιδιωτικοποίησης και εμπορευματικοποίησης αυτών των χώρων, γιατί το ίδιο το άρθρο 10 έχει μία δεύτερη παράγραφο η οποία λέει ότι ακόμα και στις αμιγώς αθλητικές εγκαταστάσεις επιτρέπεται η εμπορική χρήση. Αυτά λέει αυτό το νομοσχέδιο.
      Κυρίες και κύριοι συνάδελφοι, η Κυβέρνηση δεν λέει αλήθεια σχετικά με τον Ιππόδρομο. Στον Ιππόδρομο είχαν, πράγματι, σχεδιαστεί κάποιες προσωρινές εγκαταστάσεις και μία μόνιμη που θα ήταν συνεδριακό κέντρο. Αυτός ο σχεδιασμός ματαιώθηκε και από την ώρα που ματαιώθηκε ο σχεδιασμός οριστικά δεν μπορεί να επικαλείται τους όρους δόμησης και να λέει «εμείς βάζουμε μικρότερους όρους δόμησης». 
      Αυτό θυμίζει το ανέκδοτο του Χότζα. Και νομίζω ότι δεν έχει δοθεί καμία απάντηση σε αυτήν την Αίθουσα. Ελπίζω, όμως, προς το τέλος να δοθεί γιατί υπάρχει αυτή η διαφορετική μεταχείριση του Δήμου Φαλήρου από τους άλλους δήμους. Γιατί το επιχείρημα που ακούστηκε στη Διαρκή Επιτροπή ότι ο Δήμος Παλαιού Φαλήρου είχε αθλητικές εγκαταστάσεις στην παραλία δεν ευσταθεί, αφού και άλλοι δήμοι είχαν αθλητικές εγκαταστάσεις. Αυτό το γνωρίζω πολύ καλά και από τη θητεία μου ως νομάρχης, αλλά και από τη θητεία μου στη Γενική Γραμματεία Αθλητισμού και στο Υφυπουργείο. Όλοι οι δήμοι είχαν αθλητικές εγκαταστάσεις στην παραλία. 
      Κύριοι συνάδελφοι, θα ήθελα να αναρωτηθώ γιατί γίνεται αυτή η Γενική Γραμματεία Ολυμπιακής Αξιοποίησης. Πολλά μας έχει πει προεκλογικά η Νέα Δημοκρατία σχετικά με το πολυδάπανο κράτος. Πολλά μας έχει πει για σεμνότητα και ταπεινότητα και για αξιοκρατία, αλλά αυτά ήταν μόνο λόγια. Η πρακτική της σήμερα δεν επιτρέπει να σκεφθούμε εντελώς διαφορετικά. Αυτή η γενική γραμματεία –και το είπα αστειευόμενος- θυμίζει θερινή haute couture. Είναι ταγεράκι για Υπουργό. Γιατί χρειάζεται αυτή η γραμματεία; Τρεις εγκαταστάσεις κρατά υπό την εποπτεία της, δηλαδή το ΟΑΚΑ, τον Άγιο Κοσμά και το ΣΕΦ. Δεν μπορεί να το έχει και αυτό υπό την εποπτεία της και χρειάζεται μία νέα γενική γραμματεία με εκατόν εξήντα εργαζόμενους που θα προσληφθούν με τη μεθοδολογία για την οποία σήμερα ο ελληνικός λαός αναρωτιέται τι τάχα να συμβαίνει; 
      Υπάρχει και ένα μεγάλο θέμα, που οφείλουμε να τονίσουμε. Υπάρχει μία ανοιχτή παραβίαση συνταγματικής διάταξης, δηλαδή το άρθρο 102 του Συντάγματος με το να παίρνει αρμοδιότητα η Κυβέρνηση τοπικών ζητημάτων από τις Τοπικές Αυτοδιοικήσεις και να τη δίνει στην περιφέρεια, δηλαδή σε κυβερνητικό υπάλληλο. Προφανώς και οι εμπορικοί σύλλογοι θα προσφύγουν και δεν θα ισχύσει, γιατί τα ωράρια και οι άδειες λειτουργίες εμπορικών καταστημάτων δεν μπορούν και δεν επιτρέπεται βάσει του άρθρου 102 του Συντάγματος να τις δίνει η Γενική Γραμματεία Περιφέρειας. Είναι τοπικές υποθέσεις και έχουν εκχωρηθεί στην Τοπική Αυτοδιοίκηση αυτές οι αρμοδιότητες.
      Κυρία Υπουργέ, όταν διεκδικούσαμε τους Ολυμπιακούς Αγώνες ονειρευόμαστε να αποκτήσουν οι αθλητικές ομοσπονδίες τα ολυμπιακά τους σπίτια. Στο νομοσχέδιο αυτό δεν το βλέπουμε. Ελπίζουμε, και είναι μια τελευταία έκκληση σε αυτό που εσείς ως πρόσωπο και όχι ως εκπρόσωπος της Κυβέρνησης, φέρνετε γιατί έχετε μία ιστορία οικογενειακή με τον αείμνηστο πατέρα σας.
      Δεν μπορεί να υπάρχει ιστιοπλοϊκό κέντρο μόνο σε εμπορική επιχείρηση. Εκεί πρέπει να υπάρχει και ιστιοπλοϊκή ομοσπονδία. Δεν μπορεί να υπάρχει κέντρο άρσης βαρών χωρίς την ομοσπονδία άρσης βαρών. Δεν υπάρχει Άγιος Κοσμάς χωρίς το ποδόσφαιρο.
      Ελπίζω στις προσκλήσεις εκδήλωσης ενδιαφέροντος που θα εκδώσετε να υπάρχουν εκείνες οι δουλείες υπέρ του αθλητισμού, που είναι αναγκαίες, γιατί η χώρα θα συνδέεται για αιώνες ακόμα με τον αθλητισμό, ενώ με τις κυβερνήσεις μας συνδέεται άλλοτε για οκτώ χρόνια και άλλοτε για δύο, όπως βλέπω την Κυβέρνησή σας να οδηγείται. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο κ. Ευθυμίου έχει το λόγο.
      ΠΕΤΡΟΣ ΕΥΘΥΜΙΟΥ: Κύριοι συνάδελφοι, η επιχειρηματολογία της Νέας Δημοκρατίας στηρίχθηκε σε δύο κατά βάση πυλώνες. Ο ένας πυλώνας ήταν η κακή προετοιμασία των Ολυμπιακών Αγώνων με την ταυτόχρονη έλλειψη σχεδιασμού μεταολυμπιακών χρήσεων, η οποία κατά τον κ. Αλογοσκούφη οδήγησε στα 9.000.000.000 ευρώ κόστος Ολυμπιακών Αγώνων που είναι και η βάση της περίφημης απογραφής.
      Ο δεύτερος πυλώνας είναι ότι παντού η Νέα Δημοκρατία κληρονόμησε ένα χάος έτσι ώστε να παρουσιάζει ως έκτακτη συνθήκη ανάγκης την εκποίηση και εκχώρηση των ολυμπιακών εγκαταστάσεων, όπως την παρουσιάζει με αυτό το νομοσχέδιο.
	Οι συνάδελφοι του ΠΑΣΟΚ επεσήμαναν τις αλχημείες που συνοδεύουν αυτήν την επιχειρηματολογία, ότι για παράδειγμα στις ολυμπιακές δαπάνες έχουν καταγραφεί ακόμα και τα αντιπλημμυρικά έργα στον Κηφισό. Θα αναφερθώ σε τέσσερα συγκεκριμένα παραδείγματα που αποδεικνύουν το ψευδές και συκοφαντικό για τις πολιτικές του ΠΑΣΟΚ επιχείρημα και στους δύο πυλώνες και όσον αφορά την έλλειψη ολυμπιακού σχεδιασμού και όσον αφορά την υποτιθέμενη «τρύπα» που κληρονόμησε ο κ. Αλογοσκούφης που οδήγησε στη μεθόδευση της απογραφής. 
	Υπήρξαν τέσσερα ολυμπιακά έργα τα οποία συνδέονταν με το Υπουργείο Παιδείας και τα οποία ο κ. Αλογοσκούφης τα παρουσιάζει και τα τέσσερα ως τμήμα της ολυμπιακής σπατάλης και ως τμήμα της «μαύρης τρύπας» της απογραφής. Το πρώτο είναι ότι κρίθηκε από την Ολυμπιακή Επιτροπή, από την Επιτροπή Προετοιμασίας Ολυμπιακών Αγώνων, ότι χρειάζεται στο Μαρούσι μία υψηλή εστία φιλοξενίας των δημοσιογράφων των μεγάλων τηλεοπτικών δικτύων, χιλίων διακοσίων δημοσιογράφων, οι οποίοι άλλωστε θα απέδιδαν και τα έσοδα των τηλεοπτικών δικαιωμάτων, που αυτά ήταν τα μεγάλα έσοδα των Αγώνων. Μ’ αυτόν τον τρόπο θα προκηρυσσόταν διαγωνισμός για την κατασκευή κτηρίου φιλοξενίας χιλίων διακοσίων ανθρώπων. 
      Πρότεινα τότε στην Διυπουργική Επιτροπή Ολυμπιακών Αγώνων στον προκηρυγμένο ήδη διαγωνισμό ως κρατική δαπάνη για τη στέγαση του Υπουργείου Παιδείας να κτίσουμε το κτήριο φιλοξενίας των δημοσιογράφων σε δημόσια έκταση, στη σχολή ΣΕΛΕΤΕ στο Μαρούσι και αμέσως μετά, αυτό το κτήριο φιλοξενίας να μετασκευαστεί για το νέο κτήριο του Υπουργείου Παιδείας το οποίο είναι άστεγο εδώ και εκατόν εβδομήντα χρόνια, δηλαδή όσο υπάρχει ελληνικό κράτος. Αυτό, λοιπόν, το κτήριο  κατασκευάστηκε για μείζονα ολυμπιακή χρήση, όπως ήταν η φιλοξενία των δημοσιογράφων και αυτήν τη στιγμή ανακατασκευάζεται, ώστε τον Απρίλιο του 2006 χίλιοι τριακόσιοι πενήντα υπάλληλοι να δουλεύουν σε συνθήκες αντάξιες του Έλληνα δημοσίου υπαλλήλου, σ’ ένα σύγχρονο λειτουργικό κτήριο, με συνεδριακά κέντρα και με παιδικούς σταθμούς για τα παιδιά των εργαζομένων.
	Αυτό το έργο κόστισε 51.000.000 ευρώ και αν κάτι μπορούμε να δεχθούμε με μία στενόψυχη λογιστική -άθλια όμως στο πολιτικό της περιεχόμενο- είναι ότι προστέθηκε το κόστος μετασκευής, που είναι 3,5 δισεκατομμύρια δραχμές, που αυτό θα ήταν το μόνο κομμάτι της «μαύρης τρύπας» του κ. Αλογοσκούφη. Κι όμως αυτό δηλαδή , μία προγραμματισμένη κρατική δαπάνη η οποία κατ’ ουσία εξασφάλισε άλλα 20.000.000.000 δραχμές -γιατί δώσαμε λύση σε δύο προβλήματα ταυτόχρονα- το παρουσιάζει ο κ. Αλογοσκούφης ανενδοίαστα ως σπατάλη, ως «μαύρη τρύπα» και οδηγεί στην ταπείνωση των Βρυξελλών μέσω τέτοιων παραδειγμάτων.
	Το δεύτερο παράδειγμα είναι πάλι από το δικό μου, τότε, χώρο ευθύνης, του Υπουργείου Παιδείας. Είναι το θέμα της κοινωνικής χρήσης των ολυμπιακών εγκαταστάσεων. Για τις ίδιες ανάγκες φιλοξενίας οικοδομήσαμε τις δύο φοιτητικές εστίες, ανοικοδομήσαμε ριζικά τη φοιτητική εστία του Πανεπιστημίου Αθηνών και κτίσαμε εξ’ αρχής τη νέα φοιτητική εστία του Πολυτεχνείου. Αν η κ. Πετραλιά –που δε φαντάζομαι- έχει κάποια αμφιβολία, ας απευθυνθεί στον κ. Ξανθόπουλο, νυν Υφυπουργό και τέως Πρύτανη του Πολυτεχνείου, στον οποίο αναθέσαμε την κατασκευή της εστίας του Πολυτεχνείου την οποία ο κ. Ξανθόπουλος και στη συνέχεια ο νυν πρύτανης κ. Ανδρεόπουλος διεκπεραίωσαν με εξαίρετη ποιότητα και εξαίρετη αποτελεσματικότητα.
	Αυτήν τη στιγμή, με σύνολο δαπάνης 27.000.000 ευρώ για χρήση των Ελλήνων φοιτητών στο Πολυτεχνείο έχουμε επτακόσιες κλίνες και στο Πανεπιστήμιο Αθηνών με σύνολο δαπάνης 41.000.000 ευρώ έχουμε οκτακόσιες κλίνες. 
      Είναι, λοιπόν, αυτό σπατάλη, το ότι χίλιοι εξακόσιοι φοιτητές, παιδιά στερημένων οικογενειών έχουν αντάξιά τους στέγη σε προγραμματισμένα κρατικά έργα που διετέθησαν για χρήση Ολυμπιακών Αγώνων; Αυτό δείχνει ότι δεν είχαμε σχέδιο ή κατατάσσετε στη «σπατάλη» αυτή τη μορφή κοινωνικής ανταποδοτικότητας;
	Κυρίες και κύριοι συνάδελφοι, ξέρετε πόσο ήταν το κόστος της ολυμπιακής μετασκευής σ’ αυτήν την περίπτωση; Ήταν 1,5 δισεκατομμύρια δραχμές στη μία περίπτωση και άλλο 1,5 δισεκατομμύριο δραχμές στην άλλη. Γιατί; Γιατί ήταν ιατρεία μέσα στις Εστίες και ήταν σύγχρονες επικοινωνίες με το Ίντερνετ, με το διαδίκτυο. Αυτά παρέμειναν προς χρήση των φοιτητών μας, δηλαδή σε έργα 112.000.000 ευρώ, απίστευτης κλίμακας και απόδοσης για το ελληνικό δημόσιο και το συμφέρον του ελληνικού λαού, η υποτιθέμενη ολυμπιακή υπέρβαση του κ. Αλογοσκούφη συμψηφίζεται σε 6.000.000.000 δραχμές. 
      Και αυτά τα 6.000.000.000 δραχμές είναι το κομμάτι της μαύρης τρύπας, στην οποία όμως οδηγεί και τα 112.000.000 ευρώ.
      Πώς κυρία Υπουργέ, μπορούμε να δεχτούμε ότι υπάρχει μία βάση συνεννόησης, συζήτησης, όταν απαξιώνεται ένα γιγάντιο έργο, το συκοφαντείτε πολιτικά και έτσι δημιουργείτε μία εικόνα που δεν δικαιολογεί σε καμία περίπτωση ούτε την απαξίωση όσων βρήκατε, αλλά δεν δικαιολογεί κατά μείζονα λόγο την εκποίηση όσων κληρονομήσατε; 
      Και μ’ αυτήν την έννοια ένα τελευταίο. Προσθέτω και εγώ το παράδοξο –γιατί, πράγματι, όλοι γνωρίζουμε ότι η Β΄ περιφέρεια της Αθήνας είναι μια περιφέρεια που χρειάζεται τη διαρκή ενίσχυση όλων μας και γι’ αυτό παραξενεύομαι επίσης και επισημαίνω ότι αποδοκιμάστηκαν και τα αντιπλημμυρικά έργα στον Κηφισό ως κομμάτι της σπατάλης των Ολυμπιακών Αγώνων- επισημάνθηκε ήδη το παράξενο και ανεξήγητο για μένα και όσον αφορά και σας, κυρία Υπουργέ προσωπικά, τα δύο μέτρα και δύο σταθμά. Γιατί στη Γ1 ζώνη επιτρέπονται και οι δημοτικές αθλητικές χρήσεις και στην Α1 και Α2 αποκλείονται; Δεν μπορώ να δεχτώ ότι η απάντηση θα ήταν «ο πολιτικός χαρακτήρας των δημοτικών αρχών». Γιατί και οι  κάτοικοι και του Μοσχάτου και της Καλλιθέας έχουν φαντάζομαι την ίδια δυνατότητα και το ίδιο δικαίωμα στην πρόσβαση στις δημοτικές αθλητικές εγκαταστάσεις, όπως εκεί που τυχαίνει ο δήμαρχος να ανήκει σε μια άλλη πολιτική παράταξη. 
      Κατά τούτο θα πρότεινα να κάνετε δεκτή την τροπολογία ότι στην Α1 και Α2 ζώνη θα ισχύσει η διάταξη της Γ1 για τη δυνατότητα αξιοποίησης με δημοτικές αθλητικές εγκαταστάσεις.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος  κ. Λοβέρδος.
      ΑΝΔΡΕΑΣ ΛΟΒΕΡΔΟΣ: Κυρία Υπουργέ, αυτό που σας ανέφερε ο συνάδελφος κ. Φούρας και στη Διαρκή Επιτροπή και εδώ, για το άρθρο 10 δεν σας φαίνεται σωστό; Δεν είναι, κυρία Υπουργέ, ατυχής, τουλάχιστον, η διατύπωση του άρθρου 10 ότι επιτρέπονται αθλητικές χρήσεις στις ολυμπιακές εγκαταστάσεις; 
      ΦΑΝΗ ΠΕΤΡΑΛΙΑ - ΠΑΛΛΗ(Αναπληρωτής Υπουργός Πολιτισμού): Σας απήντησα.
      ΑΝΔΡΕΑΣ ΛΟΒΕΡΔΟΣ: Δώσατε απάντηση, αλλά δεν είναι επαρκής. 
      ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού): Επανέρχεσθε απλώς για να επανέρχεσθε και να δημιουργείτε εντυπώσεις.
      ΑΝΔΡΕΑΣ ΛΟΒΕΡΔΟΣ: Ενώ είναι τόσο απλή η αλλαγή αυτής της διάταξης, μας επιτρέπει αυτή η σκέψη και μια άλλη κατηγορία επιχειρημάτων. Ότι είναι τέτοια η φορά της αξιοποίησης των ολυμπιακών εγκαταστάσεων, που είσθε υποχρεωμένοι στο άρθρο 10 να πείτε ότι επιτρέπονται εν πάση περιπτώσει και οι αθλητικές χρήσεις.
      Νομίζω ότι δεν έχουμε άδικο να σας λέμε ότι αυτό το άρθρο αφού δεν το αλλάζετε, αφού δεν το εκτιμάτε και σεις μαζί μας ως ατυχές απλώς, είναι ένα άρθρο που καθορίζει απλώς και αποδίδει την άποψη που έχετε για την ολυμπιακή αξιοποίηση.
      Δεύτερον, σε ό,τι αφορά το επιχείρημα που σας έθεσα και στη Διαρκή Επιτροπή και εδώ προχθές -σας παρεκάλεσα επ’ αυτού να έχουμε μία πρώτη απάντηση πριν πω τα επιχειρήματά μου- το επιχείρημα, κυρία Υπουργέ, ότι όπου αλλαγή χρήσης γης με τον τρόπο που εδώ επιχειρείται, ενέχει αυξημένο κίνδυνο να κριθεί αντισυνταγματική η σχετική διάταξη. Και είναι πολλές οι περιπτώσεις μέσα στο σχέδιο νόμου. Και μάλιστα είπα ότι αν αυτό επισυμβεί, ούτε το 2010 θα έχουμε προβεί σε αξιοποίηση εγκαταστάσεων. Δεν μου δώσατε απάντηση ούτε στη Διαρκή Επιτροπή ούτε εδώ στην ομιλία σας.
      Είμαι υποχρεωμένος, λοιπόν, για την καθαρότητα του επιχειρήματός μου να σας πω, κυρία Υπουργέ δύο πράγματα. Το πρώτον, ας δουν οι συνεργάτες σας προσεκτικά…
      ΦΑΝΗ ΠΕΤΡΑΛΙΑ –ΠΑΛΛΗ (Αναπληρωτής Υπουργός Πολιτισμού): Θα σας απαντήσω τώρα.
      ΑΝΔΡΕΑΣ ΛΟΒΕΡΔΟΣ: … τη γνώμη της Επιστημονικής Υπηρεσίας της Βουλής της Διεύθυνσης Επιστημονικών Μελετών. Όποιος νομίζει ότι η γνώμη αυτή ενισχύει τα επιχειρήματά σας δεν ξέρει να διαβάζει. Σας υποδεικνύει αυτή η γνωμοδότηση ποια φορά έπρεπε να είχε  η λειτουργία της διοίκησης και του νομοθέτη πριν καταλήξει σε αλλαγές χρήσης γης.
     Και επειδή δεν έχετε διέλθει αυτήν τη διαδικασία, είναι άκρως επικίνδυνο οι διατάξεις του νόμου αυτού να κριθούν από το Συμβούλιο της Επικρατείας επί αιτήσεως ακυρώσεως, αντισυνταγματικές. Πόσο μάλλον όταν ειδικά  -και αναφέρομαι εν προκειμένω χρησιμοποιώντας το ως παράδειγμα απλώς στο άρθρο 24 για τον Άγιο Κοσμά- οι αλλαγές χρήσης γης δεν είναι μόνο δεδομένες και αναμφισβήτητες. Εκφεύγουν από τα όρια των εν στενή εννοία αθλητικών εγκαταστάσεων, κυρία Υπουργέ και αποτελούν χρήσεις καταφανώς επαχθέστερες σε σχέση με τις προηγούμενες. Δεν βλέπω πώς θα σωθούν οι διατάξεις αυτές. Σας παρακαλώ, έστω και τώρα, στη δεύτερη ομιλία σας να δώσετε στην Εθνική Αντιπροσωπεία μια απάντηση.
     Τρίτο θέμα. Όπου σας συμφέρει λέτε πως δεν προϋπήρχαν μελέτες κατά τη διάρκεια της δικής μας περιόδου και όπου σας συμφέρει λέτε πως υπήρχαν. Το είπα και στην ομιλία μου επί της αρχής. Απαντάτε σε μας για το κόστος συντήρησης, χρησιμοποιώντας μια έκθεση –δεν αναφέρετε ποια- και οπωσδήποτε αναφέρετε τη μελέτη του πανεπιστημίου Θεσσαλίας. Άρα το επιχείρημα ότι δεν βρήκατε υλικό πάνω στο οποίο να θεμελιωθούν τα έργα, είναι αστήρικτο. Εσείς η ίδια το ανατρέπετε. 
     Όμως επιτρέψτε μου να ξαναρωτήσω: Σεις, κυρία Υπουργέ, που οργανώνετε την ολυμπιακή αξιοποίηση που θα κρατήσει χρόνια, θα κάνει να αρχίσει κατ’ αρχάς, όπως σας αποδείξαμε, πολλά χρόνια, αν αρχίσει. Ποια μελέτη χρησιμοποιήσατε; Ποιο είναι το κείμενο εκείνο το οποίο σας επισημαίνει από χέρια ανθρώπων τεχνικών ειδικών, δυνατότητες αξιοποίησης από τις οποίες εσείς επιλέξατε κάποια ή συνδυασμό κάποιων απ’ αυτές. Καμία. 
     ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού): Δεν ήσασταν χθες όταν κατέθεσα τις σχετικές μελέτες. 
     ΑΝΔΡΕΑΣ ΛΟΒΕΡΔΟΣ: Ολυμπιακή αξιοποίηση όμως, δίχως έναν, επιτρέψτε μου να πω, μπούσουλα, δεν μπορεί να υπάρξει. Υπάρχουν χρήσεις εδώ και εκεί που ο χρόνος θα δείξει αν τελικώς αξιοποιηθούν και που δεν είμαι καθόλου βέβαιος, όπως απέδειξα νομίζω, ότι ο χρόνος της απόδειξης θα είναι σύντομος. 
     Τρία θέματα έως τώρα. Επιτρέψτε μου, θα αναφερθώ και εγώ σε κάτι που πολλοί συνάδελφοί μου επίσης έχουν επισημάνει. Δεν μπορείτε να μιλάτε τόσο απαξιωτικά για τον Δήμαρχο Καλλιθέας. Εγώ δεν υπερασπίζομαι το φυσικό πρόσωπο, υπερασπίζομαι τον φορέα ενός αξιώματος, για τον οποίο λέτε ότι εκφράζει με διακυμάνσεις μάλιστα, προσωπικές απόψεις, όταν έντεκα χιλιάδες υπογραφές έχουν κατατεθεί στη Βουλή. 
     Και εν πάση περιπτώσει, πέραν αυτών των πολιτικών αιχμών, για να μπούμε στην ουσία, σας είπαν οι συνάδελφοι ότι δεν έχετε κανένα λόγο να ζυγίζετε με δυο μέτρα και δυο σταθμά το Φάληρο με την Καλλιθέα. Δημοτικές αθλητικές εγκαταστάσεις ένθεν, αθλητικές εγκαταστάσεις στην άλλη πλευρά. Όχι. Και το επιχείρημα της εγκατάστασης που προϋπήρχε, ισχύει και για την Καλλιθέα. 
     Δεύτερον και μείζον του προηγουμένου. Δεν μου λέτε, αυτή η ιστορία με τον Ιππόδρομο θέτει δυο θέματα: Πρώτα το θέμα της εντός πολλών εισαγωγικών αξιοποίησης, με την οικοδόμηση πενήντα επτά χιλιάδων στρεμμάτων. Παραπονούνται οι πολίτες του δήμου επ’ αυτού, παραπονούνται, πραγματικά και έχουμε όλοι οι Βουλευτές, όλων των κομμάτων, την εμπειρία. Μόνο οι δικοί σας Βουλευτές απουσίασαν από τις διαδικασίες στο Δήμο Καλλιθέας.
     ΙΩΑΝΝΗΣ ΙΩΑΝΝΙΔΗΣ: Δεν εκλήθησαν, γι’ αυτό. 
     ΑΝΔΡΕΑΣ ΛΟΒΕΡΔΟΣ: Και δεύτερον, η παραχώρηση για την οποία έχουμε μιλήσει -και στην ομιλία σας στη Διαρκή Επιτροπή είδα κάποια περιθώρια θέλω να πείτε τι ακριβώς εννοείτε- η παραχώρηση που εκκίνησε μέσα από επίπονες διαδικασίες επί δικών μας κυβερνήσεων και που τελικώς έγινε η παραχώρηση, δίχως όμως να υπογραφεί η σχετική συμφωνία, τι θα γίνει; Αλλάξατε γραμμή; Αλλάξατε γραμμή άρδην; Τι ακριβώς είναι αυτό που έχετε επιλέξει να κάνετε; 
     Ακόμη στο άρθρο 18, κύριε Υπουργέ, σας παρακαλώ θέλω απάντηση, ίσως βοηθήσουμε. Μιλάτε για τις ακαδημίες πολιτισμού. Απορώ από πλευράς επιστημονικής για το τι εννοείτε. Τι είναι ακαδημία πολιτισμού;
    Είναι ένας τίτλος στο άρθρο 18 δίχως περιεχόμενο. Όμως με βάση μόνο έναν τίτλο δίχως κανένα προσδιοριστικό περιεχόμενο δίνεται εξουσιοδότηση για προεδρικό διάταγμα. Το προεδρικό διάταγμα αυτό δεν έχει σαφή εξουσιοδότηση, θα έχει πρόβλημα. Δείτε το. Ας το δουν οι συνεργάτες σας. Μα πέρα των νομικών, τι είναι αυτή η Ακαδημία Πολιτισμού που θα οργανώσετε στα Λιόσια; Αξίζει τον κόπο να δώσετε διευκρινίσεις. Ουδείς έχει καταλάβει. Και στο χώρο του πολιτισμού αναφέρομαι. Τι ακριβώς εννοείτε; Και το θέμα δεν είναι τόσο γενικό ή θεωρητικό, είναι πάρα πολύ συγκεκριμένο. Όμως θα είμαστε συγκεκριμένοι, αν σας ακούσουμε. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Κύριε Πρόεδρε, έχω ξεπεράσει κατά μισό λεπτό το χρόνο. Είναι σαράντα ένα άρθρα. Διευκολύναμε αποδεχόμενοι αυτή τη διαδικασία. 
    ΠΡΟΕΔΡΕΥΩΝ (Γεώργιος Σούρλας): Αυτό ισχύει για όλους κύριε Λοβέρδο. Έτσι συμφωνήθηκε, αποφασίστηκε. 
    ΑΝΔΡΕΑΣ ΛΟΒΕΡΔΟΣ: Κάθε Βουλευτής θέλει να προσφέρει. Ξέρετε ότι η κατ’ άρθρον συζήτηση είναι η πιο αδικημένη στη Βουλή. 
    ΠΡΟΕΔΡΕΥΩΝ (Γεώργιος Σούρλας): Συντομεύετε. Μπορείτε να τα πείτε σύντομα, συνοπτικά και ουσιαστικά. Έχετε την ικανότητα αυτή. 
    ΑΝΔΡΕΑΣ ΛΟΒΕΡΔΟΣ: Έρχομαι στο άρθρο 35, παράγραφος 2: Όπου θα υπάρχει μίσθωση, θα διενεργείται κατ’ εξαίρεση της κείμενης νομοθεσίας περί μισθώσεων. Γιατί; Ποια η σκοπιμότητα; Εγώ εκφράζω διαφωνία, αλλά δεν γνωρίζω. Πείτε: Γιατί έχετε την ανάγκη να φύγετε από τους γενικούς κανόνες περί μισθώσεως; Δεν ακούγεται καλά. Δεν αναγιγνώσκετε καλά η συγκεκριμένη διάταξη του συγκεκριμένου σχεδίου νόμου; 
    Επίσης –σας το είπε ο κ. Φούρας- όταν το Σύνταγμα προστατεύει τη μεταφορά των αρμοδιοτήτων στους ΟΤΑ με κριτήριο την τοπικότητα, έχει κριθεί -και αυτό είναι δεδομένο για όλους- ότι επαναφορά των πραγμάτων σε προηγούμενη κατάσταση δεν νοείται. Δεν μπορεί να πάρει πίσω ένας μία νομαρχία μία αρμοδιότητα ως τοπική και μετά να την πάρει πίσω το κεντρικό κράτος ή αποκεντρωμένοι του κεντρικού κράτους οργανισμοί όπως η περιφέρεια. Άπαξ και δόθηκε, τελείωσε. Δεν επιστρέφει. Εδώ τα ωράρια που ρυθμίζετε στο άρθρο 5, αλλά και οι άδειες ίδρυσης και λειτουργίας στο άρθρο 4, απονέμονται ως αρμοδιότητα στο Γενικό Γραμματέα της Περιφέρειας. Έχει πρόβλημα η διάταξη. Απορώ πώς δεν το έχετε επισημάνει. 
    Και ακόμη μιλάτε για τυχόν πρόστιμα τα οποία εξαλείφονται. Ποια είναι τα πρόστιμα αυτά; Υπάρχουν ή δεν υπάρχουν; Θέλουμε εικόνα. Θέλουμε να ξέρουμε ακριβώς,  αν είναι δυνατόν, αυτό το οποίο θέλετε τελικά να διαγράψετε. Θέλουμε να μας ενημερώσετε και αυτό είναι ένα συγκεκριμένο αίτημα που καταθέτω. 
    Κυρία Υπουργέ, κλείνω με μία σκέψη. Ίσως χάσαμε μια πολύτιμη και μεγάλη ευκαιρία που δεν θα ξαναβρούμε. Αν είναι όμως δυνατόν, σώστε ό,τι μπορεί να σωθεί σε ό,τι αφορά τη δυνατότητα άμεσης αξιοποίησης αυτών των εγκαταστάσεων. Εσείς κάποια στιγμή και η κυβέρνησή σας θα φύγετε. Έτσι συμβαίνει στη δημοκρατία. Σκοπός είναι να έχετε αφήσει κάποια πράγματα που λειτουργούν και όχι δικαστικές εκκρεμότητες. 
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Σγουρίδης. 
    ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, κύριοι συνάδελφοι, όταν λείπει η κοινή λογική, μύρια κακά έπονται. Εμείς δεν ανακαλύπτουμε ούτε τον τροχό, ούτε την πυρίτιδα. Πριν από τη διοργάνωση των Ολυμπιακών Αγώνων της Αθήνας το 2004 υπήρχαν άλλες πόλεις που διοργάνωσαν τους Ολυμπιακούς Αγώνες. Σας υπενθυμίζω κάποιες από αυτές: Σεούλ, Ατλάντα, Βαρκελώνη, Σίδνεϋ. Τι συνέβη μετά τη διοργάνωση των Ολυμπιακών Αγώνων στις πόλεις αυτές και στα κράτη αυτά; Μόλις πέσουν τα φώτα των Παραολυμπιακών Αγώνων, υπάρχει μία λάμψη η οποία διατηρείται για ένα χρόνο. Μετά τα φώτα στρέφονται στην πόλη που θα διοργανώσει τους επόμενους Ολυμπιακούς Αγώνες είτε στο θέμα των κατασκευών είτε στο θέμα της διοργάνωσης είτε στο θέμα του πώς θα είναι αυτοί οι Ολυμπιακοί Αγώνες που θα διοργανωθούν εν προκειμένω στο Πεκίνο, καλύτεροι των Ολυμπιακών Αγώνων που έγιναν στην Αθήνα. Άρα η παγκόσμια δημοσιότητα στρέφεται πια μετά από ένα χρόνο από την τέλεση των Ολυμπιακών Αγώνων στην άλλη πόλη. 
     Επομένως, η πόλη, που διοργανώνει τους Ολυμπιακούς Αγώνες, χάνεται. Αυτό ξέρετε πώς ονομάζεται, αγαπητοί συνάδελφοι; Ονομάζεται «ολυμπιακή μελαγχολία». Έχει διεθνή ονομασία. Έναντι αυτής της ολυμπιακής μελαγχολίας, οι πόλεις που διοργάνωσαν τους αγώνες, μέσα από μελέτες βρήκαν ένα τρόπο μέσα από τον οποίο μπορούν να την ξεπεράσουν. Ποιος είναι αυτός ο τρόπος; Ο δρόμος που έπρεπε και εμείς να ακολουθήσουμε. Η πρακτική, λοιπόν, είναι η εξής. Υπάρχει ένα σχέδιο μετα- ολυμπιακής συντήρησης της φήμης. Μέσα στο χρόνο που υπάρχει η εφαρμογή του σχεδίου «μετα-ολυμπιακή συντήρηση της φήμης» υπάρχουν οι δυνατότητες να υπάρξει η βασική μελέτη. Η βασική μελέτη αξιοποίησης των ολυμπιακών εγκαταστάσεων για να γίνει η μελλοντική υπέρβαση. 
     Και ποιο είναι αυτό το σχέδιο διατήρησης της φήμης; Είναι η επίσκεψη των εγκαταστάσεων απ’ όλους τους πολίτες και του κράτους που διοργάνωσε τους Ολυμπιακούς Αγώνες αλλά και τους ξένους επισκέπτες. Γίνεται με γκρουπ συγκροτημένα. Έπρεπε εμείς να αφήσουμε ανοιχτές τις εγκαταστάσεις στον έλληνα πολίτη είτε της ώριμης ηλικίας είτε το νεολαίο να επισκεφθεί, να ζήσει αυτό το όνειρο που δεν πρόκειται να ξαναδεί η Ελλάδα. Δεν πρόκειται να ξαναγίνουν Ολυμπιακοί Αγώνες τουλάχιστον σε εκατό χρόνια. Έπρεπε λοιπόν οι πατεράδες μας, οι παππούδες μας, τα παιδιά μας να επισκεφθούν και να ζήσουν από κοντά αυτό το οποίο δημιούργησε ένα θρύλο για την Ελλάδα. Να επισκεφθούν το τείχος των εθνών, τον περίπατο, τα έργα στα οποία διοργανώθηκαν οι Ολυμπιακοί Αγώνες και μέσα από γιγαντοοθόνες να ζήσουν ξανά τους Αγώνες αυτούς. Να καταλάβει και ο πολίτης της Ξάνθης, ο πολίτης της Λακωνίας, ο πολίτης της Μεσσηνίας, ο πολίτης της Αλεξανδρούπολης ότι είναι και αυτός μέσα στους Ολυμπιακούς Αγώνες. Συνέβαλε με τον ιδρώτα του. Ήρθε και αυτός με τον οβολό του και έγινε αυτό το όραμα των Αγώνων, πραγματικότητα. 
     Τίποτα απ’ όλα αυτά. Ούτε γκρουπ των ξένων επισκέφθηκαν τις ολυμπιακές εγκαταστάσεις. Χάθηκε ο χρόνος συντήρησης της φήμης. 
     Και έρχεστε μετά από δεκατέσσερις μήνες –γιατί η πρακτική αυτό λέει διεθνώς, ότι ακόμα και κατά την προετοιμασία των αγώνων υπάρχει μέσα σ’ αυτό το χρονικό διάστημα μελέτη για το σχεδιασμό της συντήρησης της φήμης- και φέρνετε ένα νομοσχέδιο το οποίο, κατά τη δική μου άποψη, δεν έχει όραμα. Δεν δίνει τη μητροπολιτική διάσταση που πρέπει να έχει το λεκανοπέδιο Αττικής. Και γιατί επιμένω σ’ αυτό; 
     Πρέπει να καταλάβουμε όλοι μας ότι καλώς ή κακώς –κακώς για μένα αλλά έτσι είναι η πραγματικότητα- το λεκανοπέδιο Αττικής υποδέχεται όλους τους ξένους τουρίστες. Στο λεκανοπέδιο Αττικής φτάνουν οι πρώτοι ξένοι. Άρα, λοιπόν, η υποδοχή και η μητροπολιτική διάσταση αυτού του λεκανοπεδίου είναι το ότι η Ελλάδα μπορεί να δημιουργήσει για να μπορεί να αυξήσει τον τουρισμό της. Ο τουρισμός είναι η βιομηχανία στην οποία μπορούμε εμείς να είμαστε ανταγωνιστικοί. Τίποτα απ’ όλα αυτά. Δεν υπάρχει μητροπολιτική διάσταση. Και ερχόμαστε και δημιουργούμε χρήσεις γης που είναι ένας χώρος απέραντης εστίασης και απέραντου συνεδριακού, αν θέλετε, τουρισμού. 
     Κάνατε μελέτη βιωσιμότητας για το κατά πόσο αυτά τα συνεδριακά κέντρα θα μπορούν να είναι βιώσιμα; Τα εστιατόρια, τα οποία στήνετε σε κάθε χώρο, αν θα είναι βιώσιμα; Σοβαρή μελέτη γίνεται κατόπιν διαλόγου. Διαλόγου με τους κοινωνικούς εταίρους, με τον επιχειρηματικό κόσμο, τον διεθνή και τον εγχώριο. 
    Ρωτήσατε κανέναν διεθνή οίκο, επιχειρηματικό, κατά πόσο είναι βιώσιμες όλες αυτές οι εγκαταστάσεις που παραθέτετε εδώ, πανομοιότυπες όλες οι εγκαταστάσεις; Είναι δυνατόν να στήσουν εστιατόρια εδώ, εκεί, εκεί κι εκεί; Είναι δυνατόν να γίνουν παντού εμπορικά κέντρα; Μήπως καταρρεύσει όλη η αγορά μαζί; Στο Μαρούσι κάνετε εκατόν τριάντα πέντε χιλιάδες τετραγωνικά μέτρα εμπορικό κέντρο. Σας ερωτώ: Είναι δυνατόν να σηκώσει αυτό το εμπορικό κέντρο η γειτονική αγορά; Ποιος θα έρθει; Όλη η Αθήνα να πηγαίνει εκεί, δεν μπορεί να το συντηρήσει.
    Άρα, λοιπόν, ποιος επιχειρηματίας θα έρθει να νοικιάσει; Άρα, απαξιώνεται ο τρόπος με τον οποίο στήνετε τις χρήσεις -απαξιώνεται επιχειρηματικά- ή θα τα δώσετε για ένα κομμάτι ψωμί. Και αυτό γιατί υπάρχει έλλειψη μελέτης.
    Αγαπητοί συνάδελφοι, για την Ελλάδα η διοργάνωση των Ολυμπιακών Αγώνων ήταν ένα μεγάλο στοίχημα. Ήταν, αν θέλετε, η ατμομηχανή της ανάπτυξης. Ήταν, αν θέλετε, η ατμομηχανή με την οποία θα βελτιώναμε τις υποδομές για να μπορούν να υπάρχουν καλύτερες συνθήκες διαβίωσης στους πολίτες. Τίποτα, όμως, από αυτό δεν αξιοποιήθηκε μεταολυμπιακά. Ήταν η επιχειρηματική μας ευκαιρία. Ήταν η επενδυτική μας ευκαιρία. 
    Το δυστύχημα ήταν ότι η διοργάνωση έγινε από εσάς, από την Κυβέρνηση της Νέας Δημοκρατίας με αποτέλεσμα μέσα σε αυτή την αλλαγή να μην υπάρξει η ωριμότητα τού να σκεφτείτε μελλοντικά. Το αποτέλεσμα ήταν να δημιουργήσετε ένα μεταολυμπιακό νομοσχέδιο αξιοποίησης εγκαταστάσεων που κατά βάση είναι μη βιώσιμο.
    Λυπάμαι πάρα πολύ, αλλά όλα τα άρθρα δεν βοηθούν στο να επιτύχουμε αυτό το οποίο όλοι μας προσδοκούσαμε σαν Ελλάδα, σαν ελληνικό Έθνος. Λυπάμαι πάρα πολύ!
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σγουρίδη.
    Το λόγο έχει ο κ. Κεγκέρογλου.
    ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
    Κυρία Υπουργέ, σε όλη τη διαδικασία σύνταξης του νομοσχεδίου, αλλά και με τις διατάξεις που προβλέπονται, οι τοπικοί και οι αθλητικοί φορείς έχουν τεθεί εκτός. Δεν λαμβάνετε υπόψη τη γνώμη τους και φυσικά την άποψη της τοπικής κοινωνίας. Σε ορισμένες δε περιπτώσεις, όπως αναφέρθηκε προηγούμενα συνάδελφος, κάνετε το χειρότερο. Νομοθετείτε ανάλογα με την παράταξη στην οποία ανήκει ο δήμαρχος. 
    Κι ενώ ταυτόχρονα τεράστια κονδύλια του Υπουργείου, μέσω της Γενικής Γραμματείας Αθλητισμού, κατανέμονται σχεδόν ανεξέλεγκτα, δύο άξονες έχει η πολιτική σας όλο αυτό το διάστημα. 
    Ο πρώτος και βασικός άξονας είναι η προπαγάνδα περί του τεράστιου κόστους συντήρησης αυτών των ολυμπιακών έργων. Και κατασκευής φυσικά, κυρίως όμως,  για τη συντήρηση που ενδιαφέρεστε αυτό το διάστημα.
    Ο άλλος άξονας ήταν η απαξίωση αυτών των ολυμπιακών εγκαταστάσεων. Και βέβαια, αυτή η απαξίωση θα ωφελήσει και βοηθά στο να περάσουν συγκεκριμένες διατάξεις σε σχέση με την ιδιωτικοποίηση ουσιαστικά αυτών των εγκαταστάσεων.
    Το αν η απαξίωση αυτή των εγκαταστάσεων είναι μια συνειδητή πολιτική της Κυβέρνησης ή αν είναι αποτέλεσμα της πολιτικής ένδειας που υπάρχει από προτάσεις και θέσεις για το συγκεκριμένο ζήτημα ή είναι αποτέλεσμα της διαχειριστικής ανικανότητας, που επιδεικνύει η Κυβέρνηση αυτό το διάστημα, λίγο ενδιαφέρει τους πολίτες. Το αποτέλεσμα είναι που κρίνουν οι συμπολίτες μας και το καταλογίζουν ακέραιο και σε εσάς και στον Πρωθυπουργό προσωπικά, που προΐσταται αυτού του Υπουργείου.
    Μιλήσατε και μιλάτε για το κόστος των ολυμπιακών έργων. Σας είπαμε ξεκάθαρα, με στοιχεία –και το γνωρίζουν οι πολίτες- το εξής: Με αφορμή τους Ολυμπιακούς Αγώνες έγιναν σε όλες τις ολυμπιακές πόλεις μεγάλα και πολλά αναγκαία έργα υποδομής -αναπτυξιακά έργα- που ωφελούν τον τόπο.
    Θα ήθελα να ξέρω, κυρία Υπουργέ, τη θέση σας σε σχέση με όλα αυτά τα έργα. 
    Για να μην αυξηθεί το κόστος, το λεγόμενο, των ολυμπιακών έργων, δεν θα έπρεπε να γίνουν τα έργα αναβάθμισης -που αναφερθήκαμε και χθες- της ευρύτερης περιοχής του Παγκρητίου στο Ηράκλειο, παραδείγματος χάρη, ή να σταματήσει η ανάπλαση του παραλιακού μετώπου, η οποία συνεχίζεται μέχρι και σήμερα; Δεν έπρεπε να γίνουν τα αντιπλημμυρικά και αποχετευτικά έργα; Δεν έπρεπε να γίνει η πεταλοειδής; Δεν έπρεπε να γίνει ο κόμβος του Γιόφυρου και η ανισόπεδη διάβαση στην Κνωσό; Πρέπει να σταματήσει η κατασκευή που οδηγεί στην Κνωσό; Πρέπει να σταματήσει η κατασκευή του Πανάνειου Νοσοκομείου όπου θα γίνει το Κέντρο «ΜΗΤΕΡΑ και ΠΑΙΔΙ»;
    Είναι ερωτήματα που πρέπει να απαντήσετε για να δούμε τελικά ποια είναι η θέση σας για το κόστος, ποια είναι η θέση σας γι’ αυτά τα αναπτυξιακά έργα για να τη γνωρίζουν οι πολίτες και με βάση αυτά να σας κρίνουν.
    Θα ήθελα, όμως, να ξέρω και τη θέση σας -και θα ήθελα μία απάντηση- γιατί δεν υπάρχει στο άρθρο 14, στις προβλεπόμενες χρήσεις για το Παγκρήτιο Στάδιο και τον περιβάλλοντα χώρο, το Ποδηλατοδρόμιο. Είναι ένα έργο της Γενικής Γραμματείας Αθλητισμού, ένα έργο το οποίο χρηματοδοτήθηκε, δημοπρατήθηκε, έχει νομικές δεσμεύσεις, διότι έχει υπογραφεί σύμβαση με τον ανάδοχο, έχουν ολοκληρωθεί οι μελέτες εφαρμογής και οι φάκελοι έχουν υποβληθεί στο γραφείο σας και στο γραφείο του κ. Σουφλιά και περιμένουν τις τελικές υπογραφές ή τη διάταξη η οποία θα επιτρέπει τη χρήση μέσα από το συγκεκριμένο νομοσχέδιο.
    Νομίζετε ότι δεν έχετε ευθύνη γι’ αυτό το θέμα; Το παίρνετε, κατά την άποψή μου, αψήφιστα. Κοιτάξτε, ο εργολάβος…
    ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού):  Θα σας απαντήσω. Γιατί επιμένετε σε κάτι που ξέρετε; Διαβάστε τις εφημερίδες της περιοχής σας.
    ΒΑΣΙΛΕΙΟΣ ΚΕΓΚΕΡΟΓΛΟΥ: Ο εργολάβος, στον οποίο έχει ανατεθεί το έργο, θα διεκδικεί…
    ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού):  Τα ίδια πράγματα λέμε. Είναι η τρίτη φορά που τα λέω. Λέτε συνέχεια τα ίδια πράγματα.
    ΒΑΣΙΛΕΙΟΣ ΚΕΓΚΕΡΟΓΛΟΥ: Θα τα ακούτε πολλές φορές μέχρι να δρομολογηθούν οι λύσεις.
    ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού):  Λέτε συνέχεια τα ίδια πράγματα και ξέρετε την απάντηση.
    ΒΑΣΙΛΕΙΟΣ ΚΕΓΚΕΡΟΓΛΟΥ: Διακρίνω έναν εκνευρισμό και δεν τον κατανοώ, γιατί πραγματικά…
    ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού):  Εσείς να καταλάβετε αυτά που λέμε.
    ΒΑΣΙΛΕΙΟΣ ΚΕΓΚΕΡΟΓΛΟΥ: …εμάς μας έχει θέσει ο λαός –και πρέπει να το κατανοήσετε, κυρία Υπουργέ- στη θέση της Αντιπολίτευσης για να κρίνουμε τις πράξεις σας, για να σας κάνουμε προτάσεις και να επισημαίνουμε τα λάθη σας. Και αυτό θα το κάνουμε μια και δυο και τρεις φορές μέχρι να καταλάβετε ποιο είναι το σωστό. Εάν δεν θέλετε να το καταλάβετε, δεν πειράζει. Θα κριθείτε και εσείς και εμείς, γιατί ο τελικός κριτής πράγματι είναι οι πολίτες.
    Εάν η βούλησή σας είναι να ακυρώσετε το συγκεκριμένο έργο, να μας το πείτε, να μην κουραζόμαστε και να ψάχνουμε άλλους δρόμους να υλοποιηθεί. Να πάμε κατευθείαν στους ιδιώτες. Να μην γίνει το έργο με δημόσια δαπάνη και μετά το παραχωρήσετε έτοιμο πια στους ιδιώτες. Είναι και αυτή μία λύση. Και βέβαια με την πολιτική σας ίσως θα έπρεπε να κάτσουμε να το ξανασκεφτούμε, εάν θα πρέπει να σας πιέζουμε για να κάνετε έργα και να τα χαρίζετε στη συνέχεια.
    Έγινε πολύ κουβέντα και αναπτύχθηκε ολόκληρη φιλοσοφία μέσα στην Αίθουσα αυτές τις ημέρες σε σχέση με το αν υπήρχε προετοιμασία ή όχι για τη μεταολυμπιακή αξιοποίηση. Μάλιστα, αναφέρθηκαν και παραδείγματα από άλλες χώρες, από άλλες πόλεις όπου έγιναν Ολυμπιακοί Αγώνες και από την Κίνα.
    Πρέπει κατ’ αρχήν να πούμε ότι εκτός από τους καθαρά Ολυμπιακούς Αγώνες και εκτός από τα καθαρά ολυμπιακά έργα, μόνο στην Ελλάδα έγιναν κοινωνικά έργα, έργα υποδομής και ένα σύνολο ανάπτυξης, η οποία εκφράστηκε και εκφράζεται μέσα και από τα νούμερα που μιλούν για την περίοδο τη συγκεκριμένη. Η προετοιμασία υπήρχε. Οι σκέψεις, οι προτάσεις, το σχέδιο υπήρχε.
    Επειδή, όμως, αναφερθήκατε στην Κίνα –και αναφέρθηκε και ο συνάδελφος κ. Μητσοτάκης- θα ήθελα να ρωτήσω το εξής: Αν στην Κίνα γίνει μία ανατροπή και για οποιοδήποτε λόγο λίγο πριν ή λίγο μετά τους Αγώνες αλλάξει η κατάσταση που υπάρχει ή η κυβέρνηση, τότε οι καινούργιοι που θα έρθουν, εφόσον δεν εφαρμόσουν τα σχέδια και τους προγραμματισμούς των προηγούμενων, θα ρίξουν την ευθύνη σε αυτούς που προϋπήρχαν; Φυσικά όχι. Θα πρέπει ο καθένας να αναλαμβάνει την ευθύνη του. 
    Εάν αυτό το νομοσχέδιο είναι προϊόν μιας δεκατετράμηνης κυβερνητικής σας θητείας, μια δουλειά η οποία μπορούσε να είχε γίνει, κατά την άποψή μου, σε πολύ σύντομο χρόνο, τότε πραγματικά εξηγείται γιατί σε όλους τους τομείς η Κυβέρνηση έχει μείνει πίσω. Γιατί πραγματικά δεν μπορεί να παράξει έργο στον κρίσιμο χρόνο που απαιτείται. Οι συνθήκες όμως και ο διεθνής ανταγωνισμός είναι αδυσώπητος και δεν μπορεί να περιμένουν την Κυβέρνηση να αναλάβει τις ευθύνες της.
    Ευχαριστώ, κύριε Πρόεδρε.
    (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κεγκέρογλου. Το λόγο έχει ο κ. Στρατάκης. 
     ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε. 
     Η λογική και οι πραγματικές προθέσεις της νέας διακυβέρνησης, όπως λέτε και όπως λέγεται, και όχι της Κυβέρνησης, όπως θα έπρεπε, μας αφήνει να εννοήσουμε ότι μιλάμε για νέα τροχονομική διευθέτηση των κρατικών υποθέσεων και ξεπούλημα στα μεγάλα ιδιωτικά συμφέροντα. Αυτή η συλλογιστική της νέας διακυβέρνησης και όχι της Κυβέρνησης αναδείχτηκε από όλους τους ομιλητές του ΠΑΣΟΚ και χθες και σήμερα. Και βέβαια, επισημάνθηκαν οι πραγματικές προθέσεις σε αντίθεση με όσα διατυμπανίζονται για σεμνότητα και ταπεινότητα. Σεμνότητα και ταπεινότητα βλέπουμε εδώ με το νομοσχέδιο να επιδεικνύεται με περισσό ζήλο, ακόμα και με παρανομίες και υποκλίσεις στους υμετέρους που θέλετε να εξυπηρετήσετε.
     Το σχέδιο νόμου που συζητούμε από προχθες είναι καταψηφιστέο από όλους αυτούς που μπορούν να αντιληφθούν, μέσα από τις διατάξεις του, ποιο αλαλούμ θα δημιουργηθεί και ποια ασυδοσία θα υπάρξει σ’ αυτές τις ολυμπιακές εγκαταστάσεις. Και βέβαια, εισάγει ρυθμίσεις που δεν είναι στην ουσία ρυθμίσεις, αλλά απορυθμίσεις. Και εισάγει και την παραχώρηση σε υμετέρους. 
     Θέλω να κάνω ορισμένες επισημάνσεις σε άρθρα του σχεδίου νόμου γιατί θεωρώ ότι, επειδή θα ψηφιστεί από την κυβερνητική πλειοψηφία, καλό θα είναι να υπάρξουν έστω και την τελευταία στιγμή κάποιες μικροδιορθώσεις για να μπορέσει να λειτουργήσει –αν λειτουργήσει- όσο γίνεται καλύτερα. 
     Άρθρο 5, για το ωράριο. Πέρα από τη συνταγματική παρατυπία, ας την πούμε, που υπάρχει εδώ και ότι προβλέπει το άρθρο 102, όπως επισημάνθηκε προηγουμένως, θέλω να πω κάτι άλλο: Θα ήταν δυνατόν να εξυπηρετήσουμε αυτές τις εγκαταστάσεις, να εξυπηρετήσουμε τις λειτουργίες στα πλαίσια του υφιστάμενου νομικού πλαισίου -γνωρίζουμε βέβαια ότι για το ωράριο αυτή τη στιγμή γίνεται μια πολύ μεγάλη μάχη- εάν προβλέπαμε μιαν απλή φράση: να πούμε δηλαδή ότι θα λειτουργούν σύμφωνα με τα ισχύοντα, αλλά και κατά τις ώρες των αθλητικών εκδηλώσεων. Έτσι, θα λυνόταν το πρόβλημα, αυτό που υποτίθεται ότι θέλετε να εξυπηρετήσετε. Από τον τρόπο όμως της διατύπωσης αποδεικνύεται ότι δεν είναι αυτή η πρόθεσή σας, να εξυπηρετήσετε δηλαδή για ένα συγκεκριμένο σκοπό αυτούς που θα πάνε να εγκατασταθούν σ’ αυτούς τους χώρους. Το κάνετε γιατί θέλετε να δημιουργήσετε μια συνολική ανωμαλία στην αγορά, να περάσετε άλλα σχέδια, τα οποία σε άλλες περιπτώσεις παρατηρείται ότι δημιουγούν αντιδράσεις από πολλούς. 
     Άρθρο 7, για τον ειδικό φόρο. Με τον ειδικό φόρο 2% στην ουσία αποξενώνετε τους δήμους απ’ όλα εκείνα που δικαιούνται, από τα τέλη καθαριότητας, από τα τέλη φωτισμού. Είναι βέβαια επισημάνσεις που κάνει η ΚΕΔΚΕ, η οποία κάνει και άλλες επισημάνσεις και γι’ αυτό ζητάει και την απόσυρση του νομοσχεδίου. Στην πράξη όμως αποδυναμώνετε και τους δήμους, που θα έχουν στην περιφέρεια ευθύνης τους τούς χώρους αυτούς. Κι εν πάση περιπτώσει, θα δημιουργηθεί μια άλλη κατάσταση εκεί που δεν ξέρω πώς μπορεί να ελεγθεί στη συνέχεια. Την έχουμε δει σε παρόμοιες περιπτώσεις σε άλλες εγκαταστάσεις, για παράδειγμα στις βιομηχανικές περιοχές. Και αντί να παραδειγματιστεί η Κυβέρνηση και να δείτε πώς μπορείτε να λειτουργήσετε καλύτερα σ’ αυτές τις περιπτώσεις, δεν κάνετε τίποτα. Απλά επιβαρύνετε την όλη κατάσταση που δημιουργείται. 
     Άρθρο 8, ίδρυση καταστημάτων υγειονομικού ενδιαφέροντος κατά παρέκκλιση των διατάξεων. Προς Θεού! Είναι δυνατόν να λειτουργήσει μια επιχείρηση και με ποια εμπιστοσύνη θα πάει το κοινό σ’ αυτές τις επιχειρήσεις, όταν δεν θα λειτουργούν οι διατάξεις που προβλέπονται, ιδιαίτερα για υγειονομικού ενδιαφέροντος επιχειρήσεις και εγκαταστάσεις; Αυτό δηλαδή δεν το κατανοεί κανείς; Είναι δυνατόν να βάλουμε εξαιρέσεις σε κάτι που έχει να κάνει με την ασφάλεια, με την υγεία του ελληνικού λαού και να το αγνοούμε; Δηλαδή πώς θα λειτουργήσει στην προκειμένη περίπτωση μία επιχείρηση αυτής της μορφής, όταν δεν προβλέπεται γι’ αυτήν να ισχύσει καμία από τις υφιστάμενες διατάξεις και το νομικό πλαίσιο που υπάρχει; Νομίζω ότι αυτό είναι ένα ζήτημα που πρέπει να το δείτε με ιδιαίτερη προσοχή. Θα δημιουργήσει πολλά παρατράγουδα, τα οποία ενδεχομένως τώρα δεν μπορείτε να αντιληφθείτε. Στην πράξη όμως θα δείτε τι θα αναδείξει αυτό. 
     Τα άρθρα 13 και 16 αναφέρονται κυρίως στα περιφερειακά ολυμπιακά στάδια: Πανθεσσαλικό, Παγκρήτιο, Πανπελοποννησιακό, Καυτατζόγλειο, κ.λπ.. Νομίζω ότι εκεί λείπει κάτι που είναι πολύ σημαντικό: Δεν λέτε δηλαδή ότι σ’ αυτούς τους χώρους, ιδιαίτερα όταν υπάρχει η δυνατότητα, μπορούν να δημιουργηθούν οι υπολειπόμενες αναγκαίες αθλητικές υποδομές, αν θέλετε να λειτουργήσουν αυτοί οι χώροι σε μία προοπτική που θα εξυπηρετείται ο αθλητισμός, θα εξυπηρετείται ο πολιτισμός. Αυτό πρέπει να μπει. Δεν είναι μόνο τα προπονητικά κέντρα, δεν είναι μόνο τα καταστήματα, δεν είναι μόνο αυτά τα οποία λέτε κατά περίπτωση σε όλες αυτές τις περιπτώσεις. Κυρίως θα έπρεπε να υπάρχει αυτή η διατύπωση, ότι δηλαδή μπορούν να δημιουργηθούν οι υπολειπόμενες αναγκαίες αθλητικές εγκαταστάσεις. Αυτές μπορεί να είναι ποδηλατοδρόμιο, για παράδειγμα στο Ηράκλειο όπου υπάρχει ανάγκη, μπορεί να είναι τένις, μπορεί να είναι ένα μίνι-γκολφ, μπορεί να είναι κάτι άλλο που να μπορεί να εγκατασταθεί στους συγκεκριμένους χώρους, ιδιαίτερα όταν υπάρχει αυτή η μεγάλη ευχέρεια από πλευράς έκτασης. 
Γιατί, λοιπόν, δεν το προβλέπετε αυτό με μια διατύπωση σε κάθε ένα από αυτά τα περιφερειακά στάδια, για να λύσετε προβλήματα και μελλοντικά, αλλά και σημερινά που υπάρχουν και είναι πάρα πολύ σημαντικά; Νομίζω ότι, αν αυτό προβλεφθεί στα συγκεκριμένα άρθρα, τότε θα λύσετε μεγάλα ζητήματα και προβλήματα που αντιμετωπίζει σήμερα η ελληνική περιφέρεια.
     Τα άρθρα 28, 29 και 30 αναφέρονται στη διεύθυνση με τη νέα ονομασία Γενική Γραμματεία Ολυμπιακής Αξιοποίησης. Νομίζω ότι εδώ υπάρχει ένας ουσιαστικός παραλογισμός. Δημιουργείται μια γενική γραμματεία για κάτι που είναι ουσιαστικά πολύ μικρό -τρία στάδια υπολείπονται να έχουν υπό την ευθύνη τους- με εκατόν εξήντα ανθρώπους, όταν μπορώ να σας πω ότι ολόκληρα Υπουργεία  στη χώρα μας λειτουργούν με τριακόσια πενήντα άτομα. Ολόκληρα Υπουργεία. Και εσείς κάνετε για τρία στάδια μια γενική γραμματεία με εκατόν εξήντα άτομα! 
     ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού):  Ποιά είναι τα τρία στάδια;
     ΕΜΜΑΝΟΥΗΛ ΣΤΡΑΤΑΚΗΣ: Αυτά τα τρία στάδια, τα οποία έχετε. Και αφήνετε επιπλέον και κάποιες διευθύνσεις που στην πράξη δεν έχουν καμία προοπτική, δηλαδή κάνετε Διεύθυνση Τεχνικών Έργων Επίβλεψης κλπ., όταν τα έργα υποτίθεται έχουν ολοκληρωθεί ή θα γίνουν με κάποιες άλλες διαδικασίες. Πώς λοιπόν προβλέπετε αυτές τις υπηρεσίες;
     Εν πάση περιπτώσει, ανεξάρτητα από το ποια απάντηση θα μου δώσετε για τα επιμέρους ζητήματα, για εμένα και για τον απλό πολίτη μένει εκείνο το πολύ σημαντικό, ότι κάνετε μια γενική γραμματεία με εκατόν εξήντα ανθρώπους -οργανικές θέσεις- η οποία είναι στην ουσία μισό Υπουργείο. Και υπάρχουν παραδείγματα στην Ελλάδα Υπουργείων που λειτουργούν με τριακόσια πενήντα άτομα και λειτουργούν αποτελεσματικά. Αυτό δεν μπορείτε να το αντιληφθείτε;
     Αυτό δείχνει τη λογική σας για λιγότερο κράτος ή δείχνει κάτι άλλο, ότι θέλετε μέσα απ’ αυτές τις διαδικασίες να εξυπηρετήσετε ενδεχομένως κάποιους ημέτερους, όπως βλέπουμε κάθε μέρα να προσπαθείτε με διάφορους τρόπους και με διάφορα σενάρια που βλέπουν το φως της δημοσιότητας; Αυτούς τους ημέτερους τους είδαμε χθες με τις ανακοινώσεις και τις παραιτήσεις των Γενικών Γραμματέων που θέλουν να περάσουν μέσα από τις συγκεκριμένες διαδικασίες και το ξέρετε, να μην επανερχόμαστε σ’ αυτά, γιατί θίχτηκε από συναδέλφους και νομίζω ότι δεν θα πρέπει να το επαναλάβω εγώ. 
     Επίσης, θέλω να πω κάτι για το άρθρο 35, παράγραφος 2. Εκεί βάζετε τη διαδικασία των μισθώσεων και εξαιρείτε τον πλειοδότη από ό,τι προβλέπεται από το νόμο περί μισθώσεων και ένα άρθρο του Αστικού Κώδικα και λέτε ότι τα υπόλοιπα θα καλύπτονται από τις διατάξεις του Αστικού Κώδικα. Μα, όταν εξαιρείτε αυτές τις βασικές διατάξεις που διέπουν τις μισθώσεις και τις εκμισθώσεις, πώς θα λειτουργήσετε; Δηλαδή αυτό δεν υποδηλώνει και δεν αποδεικνύει στην πράξη ότι οι προθέσεις σας είναι πραγματικά να ξεπουλήσετε αυτές τις εγκαταστάσεις; 
     Γιατί βάζετε αυτές τις εξαιρέσεις; Τι θέλετε να εξυπηρετήσετε; Να μας πείτε εδώ ότι:  «Αφαιρούμε αυτό το άρθρο του Αστικού Κώδικα και δεν θέλουμε να ισχύσει στην προκειμένη περίπτωση, γιατί δεν θέλουμε να ισχύει ο γενικός νόμος περί εκμισθώσεων κλπ., γιατί θέλουμε να εξυπηρετήσουμε αυτή τη σκοπιμότητα». Γιατί δεν μας το λέτε; Να μας πείτε αυτό ακριβώς που θέλετε να εξυπηρετήσετε με την παράγραφο 2 του άρθρου 35, γιατί υποκρύπτει όχι μόνο δόλο και σκοπιμότητα, αλλά καταδεικνύει περίτρανα αυτό που στην πράξη ήλθατε εδώ να κάνετε, να βρείτε τρόπους να ξεπουλήσετε τις ολυμπιακές εγκαταστάσεις.
     Ευχαριστώ πολύ.
     (Χειροκροτήματα από την πτέρυγα του ΠΑΣΟΚ )
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Στρατάκη.
     Έχω την τιμή να ανακοινώσω στο Σώμα ότι οι Υπουργοί Οικονομίας και Οικονομικών και Εξωτερικών κατέθεσαν σχέδια νόμων: 
     1. «Κύρωση της Συμφωνίας μεταξύ της Ευρωπαϊκής Κοινότητας και του Πριγκιπάτου του Μονακό, η οποία προβλέπει μέτρα ισοδύναμα μ’ εκείνα που θεσπίζονται στην Οδηγία 2003/48/ΕΚ του Συμβουλίου για τη φορολόγηση των υπό μορφή τόκων εισοδημάτων από αποταμιεύσεις και της Δήλωσης Προθέσεων που τη συνοδεύει μεταξύ της Ευρωπαϊκής Κοινότητας και του Πριγκιπάτου του Μονακό».
     2. «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και της Κυβέρνησης της Ανγκουίλα, σχετικά με την αυτόματη ανταλλαγή πληροφοριών όσον αφορά τα έσοδα από αποταμιεύσεις υπό τη μορφή τόκων».
     3. «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και των Βρετανικών Παρθένων Νήσων για την φορολόγηση των εισοδημάτων από αποταμιεύσεις».
     Παραπέμπονται στην αρμόδια Διαρκή Επιτροπή.
     Το λόγο έχει η κ.  Έλενα Κουντουρά.
     ΕΛΕΝΑ ΚΟΥΝΤΟΥΡΑ: Ευχαριστώ, κύριε Πρόεδρε.
     Ακούσαμε πολλά σ’ αυτήν την Αίθουσα και επειδή η διαστρέβλωση της αλήθειας και η παραπληροφόρηση δεν είναι αυτό που αξίζουν οι πολίτες, οι οποίοι παρακολουθούν και ιδιαίτερα τους ομιλητές συναδέλφους πάνω στο Βήμα, θέλω να βάλω κάποια πράγματα στις θέσεις τους. Δεν είναι δυνατόν να μας δίνει συμβουλές η Αξιωματική Αντιπολίτευση περί ηθικής και αξιοκρατίας και ιδιαίτερα όταν πρόκειται για προσλήψεις «δικών μας παιδιών». 
    Όλα αυτά τα χρόνια ξέρετε ότι είχατε διαχωρίσει τους Έλληνες σε δυο κατηγορίες, στους «πράσινους» ευνοούμενους που στολίζουν τις δημόσιες υπηρεσίες και τους οργανισμούς που είναι ένα τεράστιο ποσοστό. Και αναρωτιέμαι, αυτή είναι η αξιοκρατία; Τυχαίο είναι; Οι υπόλοιποι Έλληνες είναι όλοι άχρηστοι, είναι όλοι ανίκανοι; Δεν ήταν άξιοι όλα αυτά τα χρόνια; Μόνο τα «πράσινα» παιδιά είναι άξια; 
    Τολμήσαμε και είπαμε ότι η Κυβέρνηση της Νέας Δημοκρατίας στηρίζει την αξιοκρατία, αγκαλιάζει όλους τους Έλληνες και αμέσως αρχίσατε να μας λέτε ότι αυτά είναι μηνύματα για προσλήψεις δικών μας παιδιών, όταν ξέρετε πολύ καλά ότι έχουμε πολλά στελέχη μας πικραμένα, πληρώνουμε το κόστος αυτό στο ίδιο μας το κόμμα, γιατί στηρίζουμε μία Ελλάδα με αξιοκρατία, κύριοι συνάδελφοι. 
    Θέλω, λοιπόν, να πω ότι είναι ντροπή να λέγονται συνέχεια ανακρίβειες, όταν υπάρχουν τόσες αδικίες προς αποκατάσταση και πρέπει να αποδοθεί επιτέλους δικαιοσύνη. 
    Αναγνωρίζω βέβαια ότι έχετε κάνει επιστήμη την επικοινωνιακή πολιτική και τη δημιουργία εντυπώσεων, όμως οι Έλληνες πολίτες δεν πείθονται πια με ωραίες εικόνες και μεγάλα λόγια, αλλά μόνο με έργα. 
    Έρχομαι τώρα στο νομοσχέδιο. 
    Δυστυχώς, δεν είχατε κανένα όραμα και καμία στρατηγική και αυτό αποδεικνύεται απ’ όλα αυτά που έχουν ακουστεί, όπως δήθεν για καθυστερήσεις, δήθεν ότι κόστισαν πολύ κλπ. Δεν είναι δήθεν, κύριοι συνάδελφοι.
    Θα σας αναφέρω τρία παραδείγματα. Το Ολυμπιακό Κέντρο Σκοποβολής Μαρκόπουλου κόστισε εξήντα φορές πάνω. Από 12.000.000 πήγε στα 60.000.000. Το Ολυμπιακό Καυτατζόγλειο Στάδιο Θεσσαλονίκης επίσης όπου από 1.000.000 πήγε στα 67.000.000. Και φυσικά για το Ολυμπιακό Στάδιο τι να πω; Από 3.000.000 έφτασε στα 300.000.000. Άλλα έλεγε ο φάκελος διεκδίκησης, άλλα πλήρωσαν οι Έλληνες πολίτες. Και βέβαια, άλλα λέγατε για την οικονομία μας και άλλα καλούνται να πληρώσουν σήμερα οι Έλληνες πολίτες. Έχετε προτάσεις; Να τις ακούσουμε. Όχι όμως σκληρή κριτική και στείρα αντιπολίτευση και μία επανάληψη αυτής της καραμέλας ότι η κυβέρνηση σήμερα δεν κυβερνά και ότι εσείς τα κάνατε καλύτερα. Εάν τα κάνατε καλύτερα δεν θα βρισκόσασταν στη θέση που βρίσκεστε σήμερα.
    Θα μιλήσω, λοιπόν, για το νομοσχέδιο το οποίο διαπνέεται από αρχές σεβασμού στο περιβάλλον, ανάπτυξης των ευρυτέρων περιοχών των ολυμπιακών εγκαταστάσεων, εγκαθίδρυση ποικίλων δραστηριοτήτων πολιτισμού και αθλητικού χαρακτήρα, καθώς και εμπορικού χαρακτήρα, απέναντι στις αρχές που έρχεστε εσείς και μας προτάσσετε: τσιμεντοποίηση, εγκατάλειψη, υποβάθμιση, ξεπούλημα στο κεφάλαιο της προίκας των αγώνων. Και αυτές οι παρατηρήσεις σας εκτός από αποσπασματικές είναι και αντιφατικές μεταξύ τους. 
    Για το όραμα της στρατηγικής του ΠΑΣΟΚ που μου είπατε, θα σας θυμίσω τη δραστηριότητα της εταιρείας ΟΛΥΜΠΙΑΚΑ ΑΚΙΝΗΤΑ Α.Ε. που μέχρι το Φεβρουάριο του 2004 δεν είχε ούτε προσωπικό ούτε γραφεία. Ως έδρα δηλώνατε τη Διεύθυνση της Γενικής Γραμματείας Ολυμπιακών Αγώνων. Είχε μόνο πρόεδρο, έγιναν μόνο κάποιες τυπικές συνεδριάσεις και οι μόνες προσλήψεις που κάνατε ήταν μόλις έξι μέρες πριν από τις Βουλευτικές εκλογές. 
    Όσο για τη μελέτη του Πανεπιστημίου Θεσσαλίας είναι ουσιαστικά μία προμελέτη η οποία είχε γίνει και που η ίδια απαιτούσε να υπάρχει εξειδίκευση ανά εγκατάσταση και συγκεκριμένες χωροθετήσεις. Και όπως ανέφερε η συνάδελφος η κ. Έλσα Παπαδημητρίου στην Επιτροπή Μορφωτικών Υποθέσεων, οι χωροθετήσεις άλλαζαν με τέτοια ταχύτητα, που φυσικά πού να βρείτε χρόνο να προβλέψετε τη μετέπειτα αξιοποίηση.
    ΑΘΑΝΑΣΙΟΣ ΑΛΕΥΡΑΣ: Έκανε καμία μελέτη …
    ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Αλευρά, μη διακόπτετε. Θα μιλήσετε άλλωστε σε λίγο. Λίγη υπομονή!
    ΕΛΕΝΑ ΚΟΥΝΤΟΥΡΑ: Τα κοστολόγια δε, τα οποία αναφέρετε για τη συντήρηση των εγκαταστάσεων είναι υπερκοστολογημένα σε σύγκριση με τους προϋπολογισμούς που έχει καταρτίσει το Υπουργείο Πολιτισμού. Η προσέγγιση δε στο θέμα κατά ποσό, ότι οι χρήσεις που προβλέπονται από τα ισχύον θεσμικό πλαίσιο θα μπορούσαν να βοηθήσουν στην αξιοποίηση, είναι γενικόλογη.
    Γενικότερα, δεν δίνετε σαφείς κατευθύνσεις μέσα σ’ αυτή τη μελέτη. Είναι ποσοτικές, ποιοτικές αναλύσεις που είναι για γενικές χρήσεις. 
    Όσο δε για τον Ιππόδρομο, που πολλά ειπώθηκαν, εμείς αυτό που κάναμε ήταν να μειώσουμε τα επιτρεπόμενα μέχρι σήμερα όρια του συντελεστή δόμησης. Μειώσαμε το ποσοστό κάλυψης από 0,40 που ήταν σε 0,30 και την κάλυψη από 30% σε 25%.
    Δίνεται η δυνατότητα και η ευκαιρία στην τοπική αυτοδιοίκηση να συμμετάσχει στην αξιολόγηση και στη λειτουργία των ολυμπιακών εγκαταστάσεων. Την αναμένουμε. Ας έρθουν να συμμετάσχουν. Κανένας δεν τους το απαγορεύει, εάν έχουν τις συνθήκες και τις δυνατότητες.
    Όμως με όλους τους ολυμπιακούς δήμους είχαμε διάλογο, στους οποίους φυσικά βρίσκονται οι εγκαταστάσεις. 
    Έτσι, λοιπόν, βασικός στόχος είναι τα ολυμπιακά ακίνητα να γίνουν μοχλός ανάπτυξης για τις περιοχές που τα φιλοξενούν, αλλά και πόλοι που συμβάλουν στην ενίσχυση του αθλητισμού, στην ανάπτυξη νέων πολιτιστικών δραστηριοτήτων, αλλά πάνω από όλα στο να βελτιώσουν την ποιότητα ζωής των πολιτών. 
    Το τρίπτυχο, λοιπόν, το πιο σημαντικό είναι: ανάπτυξη, θέσεις εργασίας και φυσικά ποιότητας ζωής με ένα νομοσχέδιο αναπτυξιακό, που έχει όραμα και είναι αποτελεσματικό, ολοκληρωμένο και ουσιαστικό, κύριοι συνάδελφοι.
    Θα ήθελα να τονίσω ιδιαίτερα το Ολυμπιακό Κέντρο των Άνω Λιοσίων στο οποίο χωροθετούνται οι Σχολές Ακαδημίας Πολιτισμού και η Εθνική Αρχειοθήκη Οπτικοακουστικού και Ψηφιακού Περιεχομένου, το Μουσείο Ελληνικών Ολυμπιακών Αγώνων και το Παγκόσμιο Μουσείο Κλασικού Αθλητισμού. Στον ολυμπιακό πόλο Φαλήρου δημιουργείται οικολογικό πάρκο και ήπιες αθλητικές εγκαταστάσεις. Όπως επίσης στο Ολυμπιακό Αθλητικό Κέντρο χωροθετείται ολυμπιακός περίπατος ελεύθερης πρόσβασης για το κοινό. Στο Στάδιο Ειρήνης και Φιλίας ο χώρος αυτός μετατρέπεται σε έναν υπερτοπικό πόλο αθλητισμού, τουρισμού, αναψυχής και πολιτισμού. Το Καυτατζόγλειο Στάδιο αναβαθμίζεται και μετατρέπεται σε χώρο φιλοξενίας πολλαπλών δράσεων που θα συμβάλουν στην εξυπηρέτηση των αναγκών της τοπικής κοινωνίας και στην ευρύτερη αναβάθμιση. Επίσης το Πανπελοποννησιακό Στάδιο αναπτύσσεται με άξονα τον πολιτισμό, τον αθλητισμό, τον τουρισμό. Για το Ολυμπιακό Κέντρο Άρσης Βαρών στη Νίκαια που διαθέτει μέχρι σήμερα μόνο αθλητική χρήση, με τις διατάξεις του νομοσχεδίου καθορίζονται και συμπληρωματικές χρήσεις όπως του ξενώνα, ενώ χωροθετούνται πολλαπλές δράσεις στις υφιστάμενες εγκαταστάσεις στον περιβάλλοντα χώρο για τη χρήση τους από το ευρύ κοινό. 
    Έτσι, λοιπόν, μετά το περασμένο καλοκαίρι που η χώρα μας διοργάνωσε με απόλυτη επιτυχία το μεγαλύτερο παγκοσμίως αθλητικό και κοινωνικό εγχείρημα, τους Ολυμπιακούς Αγώνες, καταφέραμε να φέρουμε ένα νομοσχέδιο το οποίο είναι τόσο ολοκληρωμένο που θα μπορέσουμε να αξιοποιήσουμε τις αθλητικές εγκαταστάσεις και να είμαστε περήφανοι όχι μόνο για όλα αυτά που έχουμε πετύχει, αλλά και για όλα αυτά που θα γευτεί στο μέλλον ο ελληνικός λαός.
    Ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε την κυρία Κουντουρά.
     Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «30 χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων,  είκοσι έξι μαθητές και έντεκα συνοδοί δάσκαλοι και γονείς από το 18ο Δημοτικό Σχολείο Χανίων. 
     Η Βουλή τους καλωσορίζει.
     (Χειροκροτήματα από όλες τις πτέρυγες)
     Το λόγο έχει ο συνάδελφος κ. Ευάγγελος Βενιζέλος.
     ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, το δεκαπεντάμηνο κατά το οποίο κυβερνά τον τόπο η Νέα Δημοκρατία, διακρίνεται σε δύο περιόδους: Κατά την πρώτη περίοδο μέχρι το Σεπτέμβριο του 2004, η Νέα Δημοκρατία ακολούθησε το ρεύμα της ολυμπιακής προετοιμασίας. Σεβάστηκε κατ’ ανάγκη το σχεδιασμό του ΠΑΣΟΚ. Η χώρα είχε μία κεκτημένη ταχύτητα και το κλίμα ήταν θετικό και για τη χώρα και για την Κυβέρνηση. Μόλις τελείωσαν οι Ολυμπιακοί και οι Παραολυμπιακοί Αγώνες, η Κυβέρνηση διατύπωσε επιτέλους την πραγματική της άποψη για το ολυμπιακό εγχείρημα. Άρχισε να το λοιδορεί, να το υποβαθμίζει, έδειξε ότι ποτέ δεν μπόρεσε να καταλάβει τη στρατηγική ουσία και το μέγεθος της ολυμπιακής διοργάνωσης.
     (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
     Δεν μπόρεσε να καταλάβει τι σήμαιναν οι Ολυμπιακοί Αγώνες για το μοντέλο ανάπτυξης της χώρας, για την εικόνα της Ελλάδας, για την προοπτική και το δυναμισμό της ελληνικής οικονομίας. Και μόλις η Κυβέρνηση άρχισε να εκδηλώνει την πραγματική της βούληση, όλα άρχισαν να πηγαίνουν στραβά και γι’ αυτήν και για τον τόπο. 
     Η Κυβέρνηση τους τελευταίους μήνες, κύριε Πρόεδρε, κυρίες και κύριοι συνάδελφοι, αποσυντονίζει, μικραίνει και απογοητεύει τη χώρα. Και στο πλαίσιο αυτό ευτελίζει την ελληνική γλώσσα. Γιατί ευτελίζει βασικές έννοιες και λέξεις όπως η διαφάνεια, η εντιμότητα και η αξιοκρατία.  Η ζημιά που γίνεται είναι πάρα πολύ μεγάλη. Δεν είναι εύκολο να επανέλθουμε στη βάση στην οποία βρισκόταν η χώρα λίγο πριν τους Ολυμπιακούς Αγώνες, δηλαδή εκεί που την άφησε το ΠΑΣΟΚ, το οποίο έκανε όλα όσα έκανε για τη χώρα, έκανε βεβαίως λάθη και παραλείψεις, ηττήθηκε στις εκλογές, αλλά η ιστορία είναι πολύ πιο ψύχραιμη και θα κάνει την αξιολόγησή της.
      Και τότε πραγματικά ο κ. Καραμανλής και η Κυβέρνησή του θα ψάχνουν πάρα πολύ να βρουν με ποιες αιτιολογίες θα προσπαθήσουν να καλύψουν το κενό που δημιουργείται στη χώρα. Οι Ολυμπιακοί Αγώνες ήταν μια ολοκληρωμένη σύλληψη, μια μεγάλη δημόσια επένδυση, μια πολύ μεγάλη κοινωνική επένδυση. Όλα όσα γίνονταν με αφορμή τους Ολυμπιακούς Αγώνες είχαν μεταολυμπιακή στόχευση. Ένα μόνο παράδειγμα αρκεί. Το γεγονός ότι το Ολυμπιακό Χωριό είναι μία πόλη για τους εργαζόμενους, αρκεί για να δικαιώσει αυτή την επένδυση. Αλλά όταν δεν μπορείς να συνεχίσεις το σχεδιασμό, όταν δεν μπορείς να διοργανώσεις νέα μεγάλα γεγονότα, όταν δεν μπορείς να συνεχίσεις αυτή την ώθηση της χώρας, τότε το ολυμπιακό απόθεμα όχι μόνο δεν αποδίδει οικονομικά, πολιτικά, εθνικά, αλλά αρχίζει να λειτουργεί και ως βάρος.
      Η ολυμπιακή προετοιμασία είχε έναν προϋπολογισμό επειδή η Κυβέρνηση και η χώρα είχαν στα χέρια τους εκείνη την περίοδο δεκαπλάσια κονδύλια ύψους 50.000.000.000 ευρώ, χάρη στο Κοινοτικό Πλαίσιο Στήριξης. Υπήρχε ένας σχεδιασμός για την Αττική, επειδή υπήρχε ένας σχεδιασμός για όλη τη χώρα. Το πρόγραμμα «Αθήνα 2004» είχε το ομόλογό του πρόγραμμα «Ελλάδα 2004». Και η ελληνική περιφέρεια ήξερε πολύ καλά ότι ενώ γίνονται τα ολυμπιακά έργα με επίκεντρο την Αθήνα και τις ολυμπιακές πόλεις, γίνονται στην υπόλοιπη χώρα τα άπειρα έργα του κοινοτικού πλαισίου στήριξης. Όταν έχεις ένα τέτοιο όγκο δημοσίων επενδύσεων, δίνεις μία ώθηση και στον ιδιωτικό τομέα και διαμορφώνεις μία σχέση ισορροπίας ανάμεσα στο δημόσιο και στο ιδιωτικό.
      Τώρα, τα ολυμπιακά έργα μένουν αναξιοποίητα. Το πρόγραμμα «Ελλάδα 2004» έχει ακινητοποιηθεί απολύτως. Το Γ΄ Κοινοτικό Πλαίσιο Στήριξης έχει αιχμαλωτιστεί στις κωμικοτραγικές υποθέσεις της δημοσιονομικής απογραφής και του «βασικού μετόχου». Όταν ο ίδιος ο προϋπολογισμός ομολογεί ότι έχουμε μείωση των δημοσίων επενδύσεων, όταν φαίνεται από όλα τα μακροοικονομικά και δημοσιονομικά στοιχεία ότι η εθνική οικονομία υποβαθμίζεται, ότι ο ρυθμός ανάπτυξης πέφτει, ότι η ανεργία αυξάνεται, ότι το εμπορικό ισοζύγιο επιδεινώνεται και ότι ο πληθωρισμός βαίνει αυξανόμενος, αντιλαμβάνεσθε ότι δεν υπάρχει έλεγχος, δεν υπάρχει προοπτική. Όταν δεν υπάρχει τέτοιος στρατηγικός σχεδιασμός, είναι πραγματικά πολύ μεγάλη απαίτηση να ζητάει κανείς ολοκληρωμένη πρόταση για τα ολυμπιακά έργα της Αττικής, άντε και των άλλων τεσσάρων ολυμπιακών πόλεων.
      Ξέρετε, η ολυμπιακή προετοιμασία ήταν ανάμεσα σε όλα τα άλλα και ένα πάρα πολύ μεγάλο νομικό και νομοθετικό εγχείρημα. Είχαμε έναν ρυθμό στις νομοθετικές μας πρωτοβουλίες, ο ν. 2730/99 είναι ένας υποδειγματικός νόμος. Με βάση το νομοθετικό ρυθμό που είχαμε στα θέματα της ολυμπιακής νομοθεσίας, ένα τέτοιο νομοσχέδιο που θα ρύθμιζε συνολικά και υπεύθυνα τη μεταολυμπιακή αξιοποίηση έπρεπε να έχει ψηφιστεί την άνοιξη ή έστω στις αρχές του καλοκαιριού του 2004. Διότι εδώ δεν πρόκειται για την αξιοποίηση του ολυμπιακού αποθέματος, αλλά για ένα νομοσχέδιο. Τέτοια νομοσχέδια είχαμε επεξεργαστεί πάρα πολλά. Υπήρχε η τεχνογνωσία, υπήρχε ο ρυθμός και υπήρχε ο πολύ δύσκολος και υπεύθυνος διάλογος με τη νομολογία του Συμβουλίου της Επικρατείας.
      Και σας λέω, κύριε Πρόεδρε και κυρία Υπουργέ, ότι περιττεύει οποιαδήποτε συζήτηση για τις επιμέρους ρυθμίσεις αυτού του νομοσχεδίου. Αυτό το νομοσχέδιο οφείλει να σεβαστεί την προολυμπιακή νομοθεσία, το πολεοδομικό και περιβαλλοντικό κεκτημένο που έχει δημιουργηθεί, το τεράστιο απόθεμα της ολυμπιακής νομολογίας, που με πολύ μεγάλο κόπο διαμορφώσαμε για να μπορέσει η χώρα εμπρόθεσμα, με αξιοπρέπεια και με επιτυχία να διοργανώσει τους Ολυμπιακούς Αγώνες. Αν πιστεύει η Κυβέρνηση ότι θα έρθει στη Βουλή και θα κάνει μία τέτοια αποσπασματική, πρόχειρη, ερασιτεχνική και ατεκμηρίωτη ρύθμιση, είναι γελασμένη, διότι, όταν η Βουλή, δηλαδή η πλειοψηφία της Βουλής και η Κυβέρνηση έρχονται εδώ και καταθέτουν τα όπλα της δημοκρατικής νομιμοποίησης, αφήνουν στο δικαστή, στο Συμβούλιο Επικρατείας μέσω του ελέγχου της συνταγματικότητας όλο το πεδίο ελεύθερο να νομοθετήσει ουσιαστικά αυτός με τις αποφάσεις του και να πει τι θα γίνει με τα ολυμπιακά έργα και με την πολεοδομική και περιβαλλοντική κατάσταση όχι μόνο του λεκανοπεδίου Αττικής, αλλά όλης της χώρας. 
      Και κρατήστε αυτό που λέω όχι μόνο στα Πρακτικά της Βουλής, αλλά και στη μνήμη σας. Τίποτα δεν θα ισχύσει! Θα ισχύσουν τελικά οι αποφάσεις του Συμβουλίου της Επικρατείας γιατί, όταν δεν μπορούμε και δεν ξέρουμε να νομοθετήσουμε, αφήνουμε το πεδίο στο δικαστή μέσα από τον έλεγχο συνταγματικότητας να νομοθετεί αυτός. 
      Εδώ, η Κυβέρνηση δεν μπορεί να δώσει απάντηση στο ζήτημα των λευκών ψηφοδελτίων και στο πώς θα γίνουν οι εκλογές της χώρας για την ανάδειξη του κορυφαίου δημοκρατικού οργάνου που είναι η Βουλή, θα νομοθετήσει για τα ολυμπιακά έργα; Αλλά δεν προσάπτω καμία ευθύνη στην κυρία Πετραλιά. Δεν προσάπτω καμία ευθύνη στο επίπεδο του Υπουργείου Πολιτισμού παρ’ ότι Υπουργός Πολιτισμού είναι ο Πρωθυπουργός, διότι το πρόβλημα της μεταολυμπιακής Ελλάδας δεν είναι τα δεκαπέντε ολυμπιακά έργα της Αττικής και των τεσσάρων ολυμπιακών πόλεων, της Θεσσαλονίκης και των άλλων τριών. Το πρόβλημα είναι ότι έχουμε μία Κυβέρνηση χωρίς σχεδιασμό, χωρίς όραμα και χωρίς ικανότητα να αξιοποιήσει όλο αυτό που ο ιδρώτας του ελληνικού λαού δημιούργησε. 
      Όταν, λοιπόν, η Κυβέρνηση έχει τέτοια στρατηγική αδυναμία, το να ερχόμαστε μετά από δεκαπέντε μήνες και να λέμε ότι θα έχουμε αθλητικές, πολιτιστικές ή ψυχαγωγικές χρήσεις σε δεκαπέντε σημεία, δεν σημαίνει απολύτως τίποτα. 
      Είναι λάθος! Είναι σφάλμα να υποβαθμίζουμε το αντικείμενο της συζήτησής μας, διότι η Βουλή των Ελλήνων έπρεπε να έχει λύσει τα μεγαλύτερα ζητήματα που αφορούν τους πολίτες, το εισόδημά τους, την προοπτική τους, την αισιοδοξία τους, την ανταγωνιστικότητα της χώρας, τα συγκριτικά πλεονεκτήματα, την Ελλάδα του τουρισμού, του πολιτισμού, των υπηρεσιών, τη μεταβιομηχανική Ελλάδα. 
      Και εμείς ερχόμαστε και κάνουμε εδώ μία συζήτηση –υποτίθεται- τεχνικοοικονομικού, πολεοδομικού και περιβαλλοντικού χαρακτήρα, η οποία κατά το δεύτερο σκέλος της –πολεοδομικό και περιβαλλοντικό- γίνεται χωρίς να λαμβάνεται υπόψη ο «ξενοδόχος» που είναι το Συμβούλιο της Επικρατείας. 
      Κατά το πρώτο σκέλος είναι ελλιπής γιατί είναι ατεκμηρίωτη και άλλωστε αυτά δεν γίνονται με τη μορφή νομοθετημάτων, αλλά με τη μορφή μεγάλων πολιτικών και επιχειρηματικών πρωτοβουλιών χάρη του δημοσίου συμφέροντος και του κοινωνικού συνόλου πρωτίστως και βέβαια τίποτα δεν θα γίνει τελικά, διότι η Κυβέρνηση δεν έχει συνείδηση της κατάστασης. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε!
      ΕΥΑΓΓΕΛΟΣ ΒΕΝΙΖΕΛΟΣ: Ο Πρωθυπουργός κ. Καραμανλής πηγαίνει στις Ηνωμένες Πολιτείες και του ευχόμαστε καλή επιτυχία στην ολιγόλεπτη συνάντηση που θα έχει με τον Πρόεδρο των Ηνωμένων Πολιτειών. Αλλά ταξιδεύοντας από εδώ προς τις Ηνωμένες Πολιτείες και επιστρέφοντας από εκεί προς τα εδώ, θα έχει πολλές ώρες υπερατλαντικής πτήσης για να αναλογιστεί σε ποιο σημείο παρέλαβε τη χώρα, με ποιες προσδοκίες των πολιτών, με ποιες ελπίδες και με ποιες υποχρεώσεις και πού βρίσκεται ο ίδιος, η Κυβέρνηση και η χώρα δεκαπέντε μήνες μετά. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Ορέστης Κολοζώφ. 
      ΟΡΕΣΤΗΣ ΚΟΛΟΖΩΦ: Κυρίες και κύριοι Βουλευτές, τα όσα θα πω στην αρχή της ομιλίας μου και τα οποία θα είναι διαδικαστικού χαρακτήρα δεν πρέπει να ερμηνευθούν σαν μομφή προς το Προεδρείο. 
      Είναι σωστό ότι η Διάσκεψη των Προέδρων αποφάσισε αυτά που εφαρμόζονται σ’ αυτήν τη διαδικασία σήμερα. Δεν υπάρχει αμφιβολία προς αυτό. Όμως, η Διάσκεψη των Προέδρων δεν εκτίμησε την πραγματική κατάσταση που δημιουργήθηκε. Δεν εκτίμησε, δηλαδή, το πολλαπλό ενδιαφέρον από τους συναδέλφους, με αποτέλεσμα οι τρεις μέρες που προβλέψαμε να είναι ασφυκτικά λίγες, δεδομένου ότι αυτό το νομοσχέδιο έχει σαράντα άρθρα. Αυτό είχε ως αποτέλεσμα, η συζήτηση κατ’ άρθρον να έχει οπωσδήποτε πρόβλημα. Έχει πρόβλημα γιατί είδα όλους τους εισηγητές, οι οποίοι προσπαθούσαν με αγωνία να καλύψουν το υλικό αυτού του νομοσχεδίου και δεν μπορούσαν να τα καταφέρουν. 
Άλλωστε οι εισηγητές δεν έχουν και την ευχέρεια που έχουν οι Κοινοβουλευτικοί Εκπρόσωποι, οι οποίοι φυσικά περισσότερο πολιτικά ζητήματα βάζουν, παρά επιμέρους ζητήματα που αναδεικνύει το νομοσχέδιο. 
     Με αυτήν την ευκαιρία –το λέω αυτό για να γραφεί στα Πρακτικά- θα θέλαμε να υπάρχει αυτή η ελαστικότητα, όταν προκύπτουν τέτοια προβλήματα, δηλαδή να υπάρχει μία άνεση, ώστε να μπορούμε να βρίσκουμε λύσεις. Ουσιαστικά να γίνεται συζήτηση και επί των άρθρων. 
     Κυρίες και κύριοι Βουλευτές, στην πρωτολογία μου αναφέρθηκα σε ορισμένα προβλήματα που αναδεικνύει αυτό το νομοσχέδιο. Αναφέρθηκα ιδιαίτερα στα οικολογικά προβλήματα και δεν μπόρεσα να πάω παρακάτω. Θέλω να επισημάνω και σήμερα ότι δεν μπορούμε να προχωρούμε έτσι με νομοθετήσεις κατ’ εξαίρεση. Αν ρίξουμε μια ματιά στο Λεκανοπέδιο της Αττικής και αναλογιστούμε όλες αυτές τις δεκαετίες που διαμορφώθηκε αυτό το τέρας, θα διαπιστώσουμε ότι σε πάρα πολλές περιπτώσεις προχωρούσαμε με κατ’ εξαίρεση νομοθετήσεις. Δεν μπορεί να κάνουμε σήμερα πράξεις που τελικά να τις χρεώνουμε στις νέες γενιές, στα παιδιά μας και στα εγγόνια μας. Δεν είναι δευτερεύον το ζήτημα. Σε μια περιοχή που πήζει από τσιμέντο, είναι φυσικό να παλέψει ο λαός μας για να διατηρηθεί έστω και ένα τετραγωνικό μέτρο πρασίνου. 
     Όμως, οι εξαιρέσεις πάνε και παραπέρα. Τόνισα και στην πρωτολογία μου ότι για μας δεν είναι έκπληξη το ότι έρχεται ένα τέτοιο νομοσχέδιο. Άλλωστε, τις βάσεις για το πώς θα προχωρήσουμε τις είχε βάλει ήδη η προηγούμενη κυβέρνηση και ανταποκρίνεται ακριβώς στο πνεύμα με το οποίο θέλουν να κυλήσουν τα πράγματα η Ευρωπαϊκή Ένωση, η οποία τελικά ρυθμίζει τα πράγματα σύμφωνα με τις απαιτήσεις των μονοπωλίων. Δηλαδή νομοθετεί, προχωρεί και παίρνει μέτρα διευκόλυνσης της δράσης των μονοπωλίων, ώστε  να αυξήσουν τα κέρδη τους, ανεξάρτητα από το ποιο μπορεί να είναι το κοινωνικό κόστος αυτών των δράσεων.
     Επομένως, δεν είχαμε αμφιβολία ότι σε τελευταία ανάλυση και αυτό το ζήτημα της αξιοποίησης των ολυμπιακών έργων θα πήγαινε προς την κατεύθυνση διευκόλυνσης του κεφαλαίου. Όμως, ο δρόμος που διαλέγετε νομίζω ότι είναι προκλητικός με την έννοια ότι δημιουργείτε προηγούμενα, τα οποία ουσιαστικά ανατρέπουν το νομοθετικό πλαίσιο που ισχύει στη χώρα μας σε όλα τα ζητήματα.
     Οικοδομικές άδειες. Αναρωτιέμαι για την εκτέλεση πάσης φύσεως οικοδομικών εργασιών μέσα στα ολυμπιακά συγκροτήματα. Οι άδειες δεν εκδίδονται από τις αρμόδιες πολεοδομίες, από τους δήμους και τις νομαρχίες. Γιατί; Γιατί δηλαδή πρέπει να αποφασίζει το ΥΠΕΧΩΔΕ μέσω της Διεύθυνσης Κτιριακών Κανονισμών; Γιατί να γίνει αυτή η εξαίρεση και να μην ισχύσει η νομοθεσία που ισχύει γενικότερα;
     Παραπέρα. Διάθεση λειτουργίας των ολυμπιακών εγκαταστάσεων. Εκδίδονται πάλι από το ΥΠΕΧΩΔΕ και το Υπουργείο Πολιτισμού κ.λπ.. Γιατί αυτή η εξαίρεση από το νομοθετικό πλαίσιο που υπάρχει και ισχύει σε κάθε περιοχή, έτσι ώστε να λαμβάνονται υπόψη και τα προβλήματα που υπάρχουν στην περιοχή και τα αισθήματα του κόσμου, αλλά και τα συγκεκριμένα προβλήματα να ανταποκρίνονται στα χωροταξικά προβλήματα που υπάρχουν στην περιοχή;
Παραπέρα, υπάρχει και η αύξηση του συντελεστή δόμησης. Και εκεί γίνεται εξαίρεση από τους κανόνες του νομοθετικού πλαισίου που υπάρχει.
      Αυτές οι αποφάσεις που προβλέπονται σε αυτό το νομοσχέδιο, δημιουργούν και άλλου είδους προβλήματα. Η Κυβέρνηση και οι ομιλητές της Πλειοψηφίας αρνούνται ότι μπορεί να υπάρξουν αρνητικές επιπτώσεις όσον αφορά την ελεύθερη πρόσβαση των πολιτών, τόσο στους χώρους αυτούς όσο και σε ιδιαίτερες περιπτώσεις στην παραλία.
      Μα, εμείς έχουμε προηγούμενα τέτοια, που ακριβώς δόθηκαν τέτοιες χρήσεις και τελικά περνάνε στους ιδιώτες, οι οποίοι ανεξέλεγκτα ύστερα λειτουργούν. Και κανείς δεν μπορεί να παρέμβει, δεδομένου ότι υπάρχουν οι αποφάσεις και οι κοινοί κανόνες της Ευρωπαϊκής Ένωσης σχετικά με την ελεύθερη διακίνηση εμπορευμάτων και κεφαλαίου. Πού θα μπείτε μέσα εκεί, για να ελέγξετε αυτά τα πράγματα, όταν όλο αυτό το σύστημα περνάει στους ιδιώτες από την αρχή μέχρι το τέλος;
      Ο εισηγητής της Νέας Δημοκρατίας, αλλά και η κυρία Υπουργός, επιμένουν ότι διατηρείται ο δημόσιος χαρακτήρας αυτών. Από πού διατηρείται ο δημόσιος χαρακτήρας αυτών; Ποιο είναι εκείνο το όργανο που μπορεί να παρέμβει και να εμποδίσει μια χρήση, από τη στιγμή που θα παρθεί απόφαση, θα δοθεί και έχουν δικαιώματα εκεί να κάνουν είτε μια σειρά από κατασκευές λυόμενες είτε άλλες δράσεις;
      Τέλος, θα ήθελα να αναφερθώ στο γενικότερο πρόβλημα που δημιουργείται με αυτόν τον τρόπο προσέγγισης του προβλήματος, με αυτό τον τρόπο επίλυσης της αξιοποίησης των ολυμπιακών έργων. Στην πραγματικότητα δημιουργείται αυτό που πάντοτε ήθελε το κεφάλαιο. Σε πολλές δράσεις η υποδομή –αυτό γίνεται και με τις τηλεπικοινωνίες και με την ενέργεια- θα είναι και θα πληρώνεται από το κράτος και η χρήση και η αξιοποίηση από τους ιδιώτες.
      Και δεν είναι σωστό τώρα αυτό που λέμε, ότι από κει θα πληρώσουμε τη συντήρηση κλπ.. Πάλι ο λαός θα την πληρώσει, με τη διαφορά ότι, αντί να είναι από μείωση της φορολογίας, θα είναι από αυτά που θα πληρώνουν οι πολίτες στις δράσεις των ιδιωτών στην περιοχή αυτή. Γιατί δεν θα έχουν ελεύθερη πρόσβαση. Γιατί ο ιδιώτης θα βάλει την τιμή που τον συμφέρει μέσα στα πλαίσια αυτά που μπορεί να λειτουργήσει και δεν μπορεί να ελεγχθεί από κανέναν.
      Αυτό το βλέπουμε καθημερινά με την ακρίβεια. Όταν «στριμώχνουμε» τους Υπουργούς για το «τι μέτρα θα πάρετε για την ακρίβεια», λένε «είναι ιδιώτες, δεν μπορώ να παρέμβω», γιατί ακριβώς ισχύει η αρχή αυτή της Ευρωπαϊκής Ένωσης, της ελεύθερης διακίνησης του κεφαλαίου, χωρίς εμπόδια. Να γιατί εμείς επιμένουμε στο γεγονός ότι όλο αυτό το σύστημα θα πρέπει να είναι κάτω από τον έλεγχο και τη διαχείριση του κράτους.
    Γιατί ειπώθηκε και από τη μεριά του ΠΑΣΟΚ ότι οι κρατικές επιχειρήσεις χρεοκόπησαν. Μας πήγαν στις σοσιαλιστικές χώρες. Εγώ λέω εδώ στην Ελλάδα. Ποιες κρατικές επιχειρήσεις χρεοκόπησαν; Χρεοκόπησαν τα τσιμέντα «Ηρακλής» που τα πουλήσαμε; Χρεοκόπησε η ΔΕΗ; Χρεοκόπησε ο ΟΤΕ; Είναι επιχειρήσεις με κέρδη που ήταν η μηχανή της ανάπτυξης των νέων τεχνολογιών. Τώρα, αν η διαχείριση αυτών είχε και τον τομέα της εξυπηρέτησης των πελατειακών σχέσεων, εντάξει αυτό είναι το σύστημά σας, δεν είναι το δικό μας σύστημα ούτε οι δικές μας σκέψεις. 
    ΑΘΑΝΑΣΙΟΣ ΑΛΕΥΡΑΣ: Ήταν μονοπώλια.
    ΟΡΕΣΤΗΣ ΚΟΛΟΖΩΦ: Και τι κακό υπάρχει σ’ αυτό, όταν ελέγχεται από το κράτος και όταν μπορεί -για να πάρουμε την ολυμπιακή εταιρεία που την καταντήσατε εκεί που την καταντήσατε- να φθάνει και στο τελευταίο χωριό, τώρα που θα την πάρουν οι ιδιώτες, θα πηγαίνουν; Πάλι το κράτος θα πρέπει να πληρώνει αυτές τις εταιρείες για να πάνε στα νησιά, για να πάνε εκεί που δεν έχει μεγάλη κίνηση. Τα ξέρετε πολύ καλά αυτά τα θέματα. Θέλετε να σας φέρω τέτοια παραδείγματα; Να πάρουμε την ίδια την Αμερική. Τι έγινε στην Καλιφόρνια με τον ενεργειακό τομέα που δόθηκε στους ιδιώτες; Δεν τα ξέρετε; Να πάρουμε την Αγγλία; Τι έγινε με τους σιδηροδρόμους που δόθηκαν σε ιδιώτες; Μην έρχεστε να μας λέτε πράγματα που δεν στέκουν. Πείτε ότι διαφωνείτε με αυτήν την επιλογή, πείτε ότι εσείς θέλετε να στηρίζετε τα κέρδη του κεφαλαίου, ότι δεν πιστεύετε σ’ αυτά που προτείνουμε εμείς, αλλά μη μας λέτε ότι εδώ στην Ελλάδα οι δημόσιες επιχειρήσεις χρεοκοπούσαν. Και εκεί που χρεοκόπησαν, όπως είναι η Ολυμπιακή, το κακό το δικός σας το κεφάλι φταίει με την εκμετάλλευση που κάνατε του δημόσιου αυτού τομέα. Λίμναζαν …
    ΠΡΟΕΔΡΕΥΩΝ (Ιωάννης Τραγάκης): Είδατε τι κάνατε με τη διακοπή σας κύριε Αλευρά; 
    ΑΘΑΝΑΣΙΟΣ ΑΛΕΥΡΑΣ: Ζωντανεύω τη συζήτηση!
    ΟΡΕΣΤΗΣ ΚΟΛΟΖΩΦ: Κύριε Πρόεδρε, είναι καλό να λέγονται αυτά τα πράγματα εδώ, γιατί η πραγματικότητα στρεβλώνεται. Και δεν στρεβλώνεται από αυτά που είπε η κυρία συνάδελφος της Νέας Δημοκρατίας. Απλώς η αντιπαράθεση μεταξύ των δύο κομμάτων, επειδή δεν μπορεί να γίνει πάνω στην ουσία, γιατί συμφωνούν τα κόμματα πάνω στην ουσία και πάνω στη βασική γραμμή προώθησης των λύσεων της κοινωνίας μας, είναι να σηκώνουν τους τόνους σε δευτερεύοντα ζητήματα. 
    Επομένως για να επανέλθω, δεν μπορεί να κτίσουμε ένα σύστημα, πρέπει να ανατρέψουμε αυτήν την πολιτική όπου το κράτος θα βάζει την υποδομή, θα βάζει όλα τα έξοδα και οι ιδιώτες θα έχουν όλα τα κέρδη, όπως γίνεται σε μια σειρά τομείς, όπως είναι στον τομέα της ενέργειας, όπως είναι στον τομέα των τηλεπικοινωνιών, για να μείνω μόνο σε αυτά.
    Τέλος, κυρία Υπουργέ, θέλω να επανέλθω στα ζητήματα με το Γουδί. Χθες, στο τέλος της ομιλίας μου, δεν πρόλαβα. Είναι σοβαρό αυτό το ζήτημα. 
    ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού): Πολύ σοβαρό.
    ΟΡΕΣΤΗΣ ΚΟΛΟΖΩΦ: Με την υπόθεση του Γουδιού ασχολούμαι πάρα πολλά χρόνια. Εκεί έχει δοθεί μια υπόσχεση στον κόσμο ότι θα γίνει μητροπολιτικό πάρκο κλπ.. Από τότε που ψηφίστηκε αυτός ο νόμος μέχρι σήμερα έχουν γίνει μια σειρά από εξαιρέσεις. Έχει μειωθεί κατά πολύ ο χώρος που θα μπορούσε να γίνει αυτό το μητροπολιτικό πάρκο. Έρχεται τώρα με τους Ολυμπιακούς Αγώνες η προηγούμενη κυβέρνηση και λέει: «εκεί θα κάνω μια προσωρινή εγκατάσταση. Μόλις τελειώσουν οι Ολυμπιακοί Αγώνες, θα τη διαλύσω». Και η υποδομή που δημιουργεί –εγώ σ’ αυτό σας δίνω δίκιο- δεν είναι λυόμενο, όπως σωστά λέτε, αλλά εδώ υπάρχει ένα ζήτημα πολιτικής τάξης. Και τι θα μετρήσουμε τώρα; Θα μετρήσουμε την αναγκαιότητα του κόσμου να διατηρήσει το πράσινο, το οποίο σε τελευταία ανάλυση το αφαιρούμε από τα παιδιά μας; 
      Ή μήπως θα λυπηθούμε τα έξοδα που έγιναν με μία απάτη, όπου ξεγέλασαν τον κόσμο. Γιατί αν ο κόσμος ήξερε ότι θα γίνει αυτό, θα έμπαινε εκεί και δεν θα άφηνε να κτιστεί αυτό. Το ξέρετε πολύ καλά. Για να μην πω ότι είχαμε και την στήριξη της Νέας Δημοκρατίας τότε.
      ΝΙΚΟΛΑΟΣ ΓΚΑΤΖΗΣ: Βεβαίως, κύριε συνάδελφε.
      ΟΡΕΣΤΗΣ ΚΟΛΟΖΩΦ: Πρέπει τελικά η πολιτική να αποκτήσει και τη σωστή διάστασή της, να έχει συνέπεια των λόγων της και προπαντός να κρατιούνται οι υποσχέσεις προς το λαό. Δεν μπορούν να ανατρέπονται με τέτοια τεχνάσματα αυτά τα ζητήματα.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο κ. Αλευράς έχει το λόγο.
      ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε, νομίζω ότι η πραγματική κατάσταση στην οποία βρίσκονται σήμερα οι ολυμπιακές εγκαταστάσεις αναιρεί τον ενθουσιασμό –για να μην χρησιμοποιήσω βαρύτερη έκφραση- τον αφελή ενθουσιασμό ορισμένων συναδέλφων, οι οποίοι επιχειρηματολογούν και συγχαίρουν την Κυβέρνηση για τον μεταολυμπιακό της σχεδιασμό.
      Δεν καταλαβαίνω πως μπορεί να είναι κανείς υπερήφανος για τον μεταολυμπιακό σχεδιασμό και τη δράση της Κυβέρνησης, όταν αυταπόδεικτο είναι ότι οι ολυμπιακές εγκαταστάσεις είναι κλειστές και θα παραμείνουν κλειστές για πολλούς μήνες ακόμη. Κατά την εκτίμησή μου, στην καλύτερη των περιπτώσεων θα ανοίξουν μετά την 1-1-2007, αν δεν υπάρξουν εν τω μεταξύ προσφυγές ή άλλες δικαστικές εμπλοκές.
      Πρώτο, λοιπόν, ζήτημα στο οποίο εστιάζουμε την κριτική μας προς την Κυβέρνηση είναι η ανικανότητά της ν’ ανοίξει τις ολυμπιακές εγκαταστάσεις και να τις αποδώσει στη χρήση του κοινού. Είναι χαρακτηριστικό αυτό το οποίο έχω αναφέρει και εγώ στη Βουλή –αναφέρεται σήμερα και σ’ ένα άρθρο στην εφημερίδα «ΤΑ ΝΕΑ»- ότι ο περιβάλλον χώρος του Ολυμπιακού Σταδίου, αυτό το κόσμημα που έχει σχεδιαστεί με την υπογραφή του Σαντιάγκο Καλατράβα, παραμένει δυστυχώς κλειστό για τον απλό πολίτη.
      Ο απλός πολίτης, ας μην πάρω τις περιοχές της Αθήνας, που θέλει να δει επιτέλους αυτόν το χώρο, δεν μπορεί να τον επισκεφθεί. Δεν χρειάζεται καμία ιδιαίτερη ευφυΐα ή προγραμματισμός ή σχεδιασμός για να ρυθμιστεί το θέμα της απόδοσης του χώρου στην κοινή χρήση. 
      Επειδή έχω εμπιστοσύνη στους συνεργάτες της κυρίας Υπουργού στην τεχνική υπηρεσία, επιμένω και επαναλαμβάνω ότι είναι πρόκληση να μην ανοίγεται αυτός ο χώρος. Πρέπει να βρεθεί λύση. Δεν μπορεί να επισκέπτονται χιλιάδες οπαδοί μιας ποδοσφαιρικής ομάδας κάθε Κυριακή το γήπεδο και για τον απλό κόσμο, που είναι πολύ περισσότερος φιλειρηνικός άλλωστε από πολλούς οπαδούς, να μην μπορεί να αποδοθεί στην κοινή χρήση.
      Δεύτερο ζήτημα, δεύτερο σημείο κριτικής: Η ανικανότητα ν’ ανοίξουν οι ολυμπιακές εγκαταστάσεις αποδεικνύει ότι η Κυβέρνηση δεν διαθέτει ούτε σχέδιο ούτε συγκεκριμένες θέσεις. Άκουσα συναδέλφους να επιχειρηματολογούν και να χαίρονται για το μεγαλόπνοο δήθεν σχεδιασμό της Κυβέρνησης.
      Θα ήμουν ευτυχής αν οι κύριοι συνάδελφοι της Νέας Δημοκρατίας, που λένε αυτά τα ωραία λόγια, μπορούσαν να μας πουν –και αν μπορεί να μας το πει και η Υπουργός- για κάθε εγκατάσταση ποιο είναι το σχέδιο της επόμενης. Τι θα γίνει; Ποια είναι η προτεραιότητα, η επιλογή για την κάθε εγκατάσταση την επόμενη ημέρα; Κανένας δεν γνωρίζει. Και δεν γνωρίζει απλώς διότι υπάρχει σύγχυση. Δεν γνωρίζει κανένας διότι υπάρχει και επιλογή απόκρυψης των οδυνηρών συνεπειών. 
      Όσοι συνάδελφοι πανηγυρίζουν σήμερα για τον μεταολυμπιακό σχεδιασμό, ας έχουν καλά κρατημένο στο μυαλό τους ότι σε λίγες ημέρες –ελπίζουμε τελικά- θα δημοσιοποιηθούν οι προσκλήσεις ενδιαφέροντος για κάθε εγκατάσταση και τότε οι εκπλήξεις, τις οποίες θα αντιμετωπίσουν, θα είναι οδυνηρές. Γιατί τότε, από τις προσκλήσεις ενδιαφέροντος, θ’ αρχίσει να αποκαλύπτεται το σχέδιο για κάθε εγκατάσταση.
      Και το ερώτημα το οποίο έχει κανείς είναι ότι ασφαλώς δεν υπάρχει η ενιαία θέση για όλες τις εγκαταστάσεις. Το έχω πει και στην Επιτροπή. Άλλη μπορεί να είναι η επιφύλαξη που μπορεί να έχει κανείς στη μια εγκατάσταση ή στην άλλη, αλλά για να γίνει αυτό θα πρέπει να υπάρχει ειλικρίνεια, τόλμη, καθαρές εξηγήσεις και συνεννόηση με τις τοπικές κοινωνίες. 
Όταν οι εγκαταστάσεις χωροθετήθηκαν σε περιοχές, για να δουλέψουν εκεί, να αθληθούν και να ψυχαγωγηθούν οι νέοι άνθρωποι από τις τοπικές κοινωνίες, δεν μπορούμε σήμερα να τους αποκλείουμε από το δικαίωμα και μάλιστα με σχεδιασμούς οι οποίοι είναι νεφελώδεις. Στα Λιόσια, για παράδειγμα, οι υποτιθέμενες Ακαδημίες που θα πάνε εκεί, δεν έχουν συσταθεί. Κανένας δεν μπορεί να τις μορφοποιήσει. Πότε θα μορφοποιηθεί αυτό το πράγμα; Πότε θα βγει προεδρικό διάταγμα; Για να βγει προεδρικό διάταγμα χρειάζονται έξι μήνες. Για να ξεκαθαριστεί η πολιτική γι’ αυτές τις Ακαδημίες θα πάρει πάρα πολύ χρόνο. Πότε θ’ ανοίξει αυτό; Και γιατί, εν πάση περιπτώσει, μέχρι να γίνει όλο αυτό –που είναι σωστό, αν πάμε κάποιες πολιτιστικές δραστηριότητες- δεν μπορούμε, παράλληλα ή και προηγούμενα, να κάνουμε και κάτι άλλο; 
      Το τρίτο ζήτημα λοιπόν, στο οποίο  κάνουμε κριτική είναι η ανατροπή του περιβαλλοντικού και κοινωνικού κεκτημένου που είχαμε με βάση τον προ-ολυμπιακό σχεδιασμό και έχει επισημανθεί αρκετά.  Θα ήθελα να πω ορισμένα συγκεκριμένα σημεία, να τα επαναλάβω. Τα έχω αναφέρει και στην Επιτροπή. 
      Πρώτον, να ξεκινήσω από το τελευταίο που έθεσε ο κ. Κολοζώφ,  το Γουδί. Στο Γουδί υπάρχει μία ολυμπιακή εγκατάσταση. Ήταν πράγματι προσωρινή στο αρχικό στάδιο. Είναι κρίμα βεβαίως αυτή η εγκατάσταση σ’ αυτό το μεγάλο χώρο να καταργηθεί. Είναι μία εγκατάσταση που προσφέρει ευκαιρίες άθλησης. Σας το είπα και στην Επιτροπή -και είναι απότοκο του σχεδιασμού-: Ο Δήμος   της Αθήνας σας λέει: «Δώστε μας την εγκατάσταση να τη λειτουργήσουμε». Μηδέν κόστος συντήρησης για το Υπουργείο. Η Κυβέρνηση λέει: «Ελάτε στο διαγωνισμό». Για ποιο λόγο; Αν είναι να πάρει μία ή δύο δραχμές και να κάνει ένα διαγωνισμό και ν’ ανοίξει την εγκατάσταση μετά από ενάμιση χρόνο, δεν έχει καμία λογική.
      ΦΑΝΗ ΠΕΤΡΑΛΙΑ – ΠΑΛΛΗ (Αναπληρώτρια Υπουργός Πολιτισμού): Ανοιχτή είναι η εγκατάσταση. 
      ΑΘΑΝΑΣΙΟΣ ΑΛΕΥΡΑΣ: Όχι, κυρία Υπουργέ. 
      Κυρία Υπουργέ, ανοιχτή εγκατάσταση σημαίνει όχι να ανοίξω την πόρτα και να πάω μέσα -που ούτε και αυτό είναι- αλλά η εγκατάσταση είναι ανοιχτή όταν κάποιος έχει την ευθύνη της τεχνικής συντήρησης, όταν έχει τους γυμναστές για να κάνει προγράμματα άθλησης, όταν έχει όλα αυτά τα στοιχεία τα οποία την κάνουν  κοινωνικά χρήσιμη. Όταν ο Δήμος της Αθήνας λοιπόν σας λέει: «Δώστε μου αυτήν την εγκατάσταση, μη τη βγάζετε σε διαγωνισμό», γιατί τη βγάζετε; Τι θα κερδίσετε δηλαδή; Δύο δραχμές παραπάνω, από έναν διαγωνισμό; Αν τις κερδίσετε και αυτές! Και θα χάσετε δύο χρόνια μέχρι ν’ ανοίξει η εγκατάσταση και μπορεί να δημιουργηθούν και προβλήματα στο μέλλον με το σχεδιασμό στην περιοχή. 
      Και μιας και ο λόγος για το Γουδί, που το ανέφερε και ο κ. Κολοζώφ –δεν αφορά εσάς, αφορά την Κυβέρνηση όμως- έχει περάσει ένας χρόνος και πλέον που αναλάβατε καθήκοντα. Πρέπει να πάρετε γρήγορες αποφάσεις για το Γουδί. Γιατί αν ανατραπεί τελικά ένα ενιαίο σχέδιο για την περιοχή, χάθηκε το παιχνίδι. Δεν λέω ότι εμείς είχαμε πάρει γρήγορες αποφάσεις –για να κάνω και αυτοκριτική- αλλά έχει φθάσει το πράγμα σε μια ωριμότητα  να ξεκαθαρίσει τι πρόκειται να γίνει.
      Πάω παρακάτω, στο Φάληρο.  Ο Ιππόδρομος είναι ένα μείζον ζήτημα. Θα πρέπει ν’ αποτραπεί η οικοδόμηση. Η περιοχή αυτή έχει αναδιαταχθεί με βάση τον ολυμπιακό σχεδιασμό. Μπορεί ν’ αντιμετωπιστεί ενιαία η περιοχή από το Φάληρο μέχρι τη Γλυφάδα και να ρυθμιστούν σωστά, όπως πρέπει πολεοδομικά, τα ζητήματα στην περιοχή. Είναι μείζον το πρόβλημα το οποίο μπορεί να δημιουργηθεί -και αφορά και τον ‘Αγιο Κοσμά και άλλες εγκαταστάσεις- από την ανατροπή όρων δόμησης που υπήρχαν. Και πρέπει η Κυβέρνηση να το λάβει πολύ σοβαρά υπ’ όψιν, γιατί εάν δεν υπάρχει το σχέδιο βήτα από πίσω για την περίπτωση που υπάρξει δικαστική εμπλοκή από προσφυγή πολιτών στο Συμβούλιο της Επικρατείας, τότε κινδυνεύει διαγωνισμοί και συμβάσεις να βρεθούν στον αέρα. Και αυτό το σχέδιο βήτα πρέπει να μας το πείτε τώρα, κυρία Υπουργέ, για να το γνωρίζουμε, τι θα γίνει δηλαδή, στην περίπτωση που υπάρξουν αυτές οι δικαστικές εμπλοκές. 
      Κλείνω με δύο τελευταίες παρατηρήσεις. Η Κυβέρνηση λέει: «Δεν υπήρχαν μελέτες για τη μεταολυμπιακή εποχή». Ανακριβές! Υπήρχαν μελέτες. Και αποδεικνύεται ότι υπήρχαν μελέτες από το γεγονός ότι αν δεν υπήρχαν μελέτες, η Κυβέρνηση θα είχε αναθέσει κάποια μελέτη σε κάποιον να κάνει. Δεν ανέθεσε.  
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
      Το τελευταίο ζήτημα το οποίο θα ήθελα να θέσω είναι η αξιοποίηση –και το λέω επειδή έχω και την προσωπική ευαισθησία, νομίζω ότι τη συμμερίζεται και η Υπουργός, η οποία έχει και αυτή την ευθύνη της ΕΥΔΕ. Η ΕΥΔΕ των Ολυμπιακών έργων του Υπουργείου Πολιτισμού έχει ένα εξειδικευμένο προσωπικό, το οποίο συνεισέφερε μέγιστες υπηρεσίες στην κατασκευή των ολυμπιακών έργων. Είναι κρίμα αυτή η εμπειρία να χαθεί. Πρέπει δημιουργικά να αξιοποιηθεί. Εγώ είμαι υπέρ της αξιοποίησης αυτής της εμπειρίας αυτών των ανθρώπων. Αν ονομάζεται Γενική Γραμματεία Ολυμπιακής Αξιοποίησης, όπως την ονομάζετε, θα πρέπει να αντιμετωπιστεί έτσι ώστε να μην είναι απλώς μία υπο-υπηρεσία, αλλά να έχει έναν ουσιαστικό ρόλο και λόγο στη λειτουργία του Υπουργείου. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Κυρία Υπουργέ, έχετε το λόγο για δεκαπέντε λεπτά.
      ΦΑΝΗ ΠΕΤΡΑΛΙΑ –ΠΑΛΛΗ (Αναπληρωτής Υπουργός Πολιτισμού): Κύριε Πρόεδρε,  κυρίες και κύριοι συνάδελφοι, θα ήθελα να ευχαριστήσω όλες τις πτέρυγες της Βουλής, τους Εισηγητές των κομμάτων, τους Κοινοβουλευτικούς Εκπροσώπους, όλους τους συναδέλφους που έλαβαν το λόγο. 
      Θέλω να επισημάνω ότι ήταν εντυπωσιακός ο αριθμός των συναδέλφων που έλαβαν το λόγο. Περίπου εβδομήντα οκτώ συνάδελφοι έλαβαν το λόγο αυτό το τριήμερο –ένα δύσκολο για όλους μας τριήμερο- που δείχνει αυτό που όλοι πιστεύουμε –γιατί όλοι την ίδια έννοια έχουμε και γι’ αυτό είμαι απόλυτα σίγουρη- δείχνει ότι όλοι πιστεύουμε ότι η μεταολυμπιακή αξιοποίηση είναι το μεγάλο στοίχημα για τη χώρα μας. Δείχνει ότι ο στόχος όλων μας, η επιθυμία μας, η ελπίδα μας είναι η ολυμπιακή μας μνήμη να μην ξεθωριάσει. Και αυτή την ολυμπιακή μνήμη δεν πρόκειται να την αφήσουμε να ξεθωριάσει. Πετύχαμε ένα θαύμα, μια μικρή χώρα –τονίστηκε κατά κόρον αυτές τις μέρες- που κατάφερε να κάνει «ονειρεμένους», «θρυλικούς» Αγώνες το περασμένο καλοκαίρι.
      Το νομοσχέδιο το οποίο συζητήσαμε είναι ένα νομοσχέδιο με όραμα και θα επιμένω σε αυτό, γιατί ακριβώς το οραματικό του νομοσχεδίου είναι ότι προσβλέπει στην ανάπτυξη του Λεκανοπεδίου, στην ανάπτυξη της χώρας μας τα επόμενα χρόνια.
      Θέλω να ευχαριστήσω όλους τους συναδέλφους για την όποια κριτική ακούστηκε. Πολλές φορές ήταν άδικη κριτική. Πλην όμως η κριτική, οι προτάσεις, οι ανησυχίες, οι αγωνίες, όλα αυτά πάντα δημιουργούν για την Κυβέρνηση, για όλους εμάς που από της δημοσιεύσεως –από αύριο το πρωί, αν θέλετε- ύστερα από λίγη ώρα που θα ψηφιστεί το νομοσχέδιο, θα κληθούμε να το εφαρμόσουμε, μας δημιουργεί ένα μεγάλο αίσθημα ευθύνης γιατί ξέρουμε όλοι σε αυτή την Αίθουσα –και φάνηκε αυτό από τη συζήτησή μας- ότι δεν έχουμε δικαίωμα να κάνουμε λάθος στην όποια αξιοποίηση και στην όποια μας επιλογή.
      Παρόλο που δεν θα ήθελα να κάνω καμία αναφορά στο παρελθόν, ούτε θα ήθελα να πω αν υπήρχαν ή δεν υπήρχαν οι μελέτες, ούτε να απαντήσω, αν θέλετε, στον κ. Βενιζέλο ή και στον τελευταίο λαλήσαντα, τον κ. Αλευρά, αλλά, κύριε Καστανίδη, να κατηγορείτε τώρα εσείς τη Νέα Δημοκρατία ότι έχει παραβεί τις αρχές της ηθικής και της αξιοκρατίας; Εσείς να μας εγκαλείτε σήμερα που εν μια νυκτί καταργήσατε όλη τη Δημόσια Διοίκηση; Εσείς που κρατάγατε ομήρους τόσα χρόνια διακόσιες πενήντα χιλιάδες υπαλλήλους ωρομίσθιους; Ε, έλεος! 
      Κυρίες και κύριοι συνάδελφοι, όταν ήμουν Βουλευτής της Αντιπολίτευσης και για πολλά χρόνια, εκείνο που με πείραζε ιδιαίτερα όταν ήμουν Εισηγήτρια της Μειοψηφίας τότε, ήταν ότι οι Υπουργοί, οι οποίοι έκλειναν κατά κάποιο τρόπο τη συζήτηση, δεν απαντούσαν ποτέ στα ερωτήματα τα οποία έθετα. Γι’ αυτό το λόγο εγώ είμαι αποφασισμένη να απαντήσω στο σύνολο των ερωτημάτων που έγιναν.
      Ως προς το θέμα, λοιπόν, την αντισυνταγματικότητας του νόμου με αφορμή τις ζώνες, τις άδειες και τις οικοδομικές άδειες, που αναφέρθηκε και ο κ. Κολοζώφ, θέλω να είμαι ξεκάθαρη. Για τις οικοδομικές άδειες διατηρούνται οι όροι έκδοσης που ίσχυαν μέχρι τώρα. Δεν αλλάζει τίποτε στο θέμα των οικοδομικών αδειών.
      ΝΙΚΟΛΑΟΣ ΓΚΑΤΖΗΣ: Δεν θα εκδίδονται από τις Πολεοδομίες όμως;
      ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού): Όχι. Ποια υπηρεσία; Το ΥΠΕΧΩΔΕ, η ΔΟΚΚ είναι πάντοτε εκείνη υπεύθυνοι. 
      Η αναπομπή των αρμοδιοτήτων σε όργανα της Κεντρικής Διοίκησης από όργανα της Τοπικής Αυτοδιοίκησης, όταν πρόκειται –και θα το τονίσω αυτό- για υπερτοπικούς πόλους ή γενικώς ζητήματα όχι αμιγώς τοπικού ενδιαφέροντος, έχει κριθεί ήδη ως επιτρεπτή από το Συμβούλιο της Επικρατείας. Ενδεικτικά σας αναφέρω τις αποφάσεις με αριθμούς 3441/98 και 3444/98 της ολομέλειας του Συμβουλίου της Επικρατείας.
      Θα κάνω μία παρένθεση, κύριοι συνάδελφοι, για να σας πω ότι για να φθάσουμε στο σημείο να έχουμε την τιμή να φέρουμε αυτό το νομοσχέδιο στη Βουλή έχουμε εργαστεί πάρα πολύ, πάρα πολλές ώρες. Έχουμε δει όλες τις διαστάσεις που μπορούσε να έχει το νομοσχέδιο και έχουμε μελετήσει όλες τις πιθανές παρενέργειες που θα μπορούσε να είχε. 
      Είναι, λοιπόν, ένα νομοσχέδιο που είναι απόλυτα μελετημένο και ως προς το νομικό καθεστώς. Δεν υπάρχει θέμα αντισυνταγματικότητας, αφού από το 1985 με το Ρυθμιστικό Σχέδιο της Αθήνας του ν. 1515/1985, άρθρο 15 παράγραφοι 2 και 3 εδάφια δ΄ και ε΄  και, εκ νέου, με τον Ολυμπιακό νόμο, τον 2730/1999, οι εγκαταστάσεις αυτές χαρακτηρίζονται ως υπερτοπικής σημασίας  και πολύ σωστά. 
      Η μέριμνά μας ήταν ν’ αντιμετωπίσουμε, κύριοι συνάδελφοι, αποτελεσματικά τα προβλήματα της γραφειοκρατίας για να έχουμε ένα ξεκάθαρο τοπίο. Και αυτό κάναμε και κάνουμε με αυτό το νομοσχέδιο. Ένα νομοσχέδιο αντιγραφειοκρατικό, το οποίο εντάσσεται και στη μεγάλη προσπάθεια που κάνει η Κυβέρνηση για την πάταξη της γραφειοκρατίας. 
      Το ερώτημα που ετέθη ήταν αν υπάρχει ή όχι συμβατότητα με το Ρυθμιστικό Σχέδιο της Αθήνας. Είπατε δεν υπάρχει. Αναληθής ο ισχυρισμός. Είναι χαρακτηριστικό ότι δεν υπάρχει ούτε ένα σοβαρό επιχείρημα που να υποστηρίζει αυτήν την άποψη. Γίνεται μία προσπάθεια να κατασκευαστούν, αν θέλετε, αδυναμίες στο νομοσχέδιο το οποίο συζητάμε. Το νομοσχέδιο υπηρετεί τις κατευθύνσεις που έχει χαράξει το Ρυθμιστικό Σχέδιο της Αθήνας, όπως τροποποιήθηκε με το ν. 2730/99 με τον οποίο δημιουργήθηκαν οι υπερτοπικοί πόλοι. Προβλέφθηκε στον ίδιο νόμο ότι μετά την τέλεση των αγώνων οι συγκεκριμένες αυτές εγκαταστάσεις, δηλαδή οι υπερτοπικοί πόλοι, θα εξυπηρετήσουν συνδυασμένες λειτουργίες αθλητισμού, τουρισμού, αναψυχής, κοινωνικών εξυπηρετήσεων και πολιτισμού της ευρύτερης περιοχής. Οι στόχοι εξειδικεύονται και είναι ακριβώς οι στόχοι του Ρυθμιστικού Σχεδίου της Αθήνας, όπως και η Πρόεδρος του ΟΡΣΑ είπε ευθαρσώς. 
      Επικαλεστήκατε αλλαγή των π.δ. ακτών του Φαλήρου. Εδώ πρέπει να σας πω ότι κατά κόρον ακούστηκε –και δεν ήχησε και ευχάριστα- ότι «θα καθυστερήσετε», ότι «θα γίνουν προσφυγές στο Συμβούλιο της Επικρατείας». Μα, επιθυμούμε κάτι τέτοιο; Είναι βέβαιο ότι κανείς σας δεν επιθυμεί τις όποιες καθυστερήσεις. Εδώ είχαμε κάποια στιγμή την αίσθηση ότι γινόταν και επίκληση στο Συμβούλιο της Επικρατείας. 
      Θέλω, λοιπόν, εδώ να σας απαντήσω για το προεδρικό διάταγμα που αναφερθήκατε το οποίο συνετάγη από τη δική σας Κυβέρνηση και που εκδόθηκε στις 5 Μαρτίου του 2004 με τίτλο «Καθορισμός Ζωνών Προστασίας κλπ.». Όμως,  από αυτό το προεδρικό διάταγμα –επί των ημερών σας- εξαιρούνται σαφώς οι υπερτοπικοί πόλοι αναψυχής του Φαλήρου και του Αγίου Κοσμά που χωροθετήθηκαν με τον ν.2730/99, όπως προκύπτει ρητώς από τα πέντε σχετικά πρωτότυπα χρωματισμένα διαγράμματα που δημοσιεύτηκαν τότε στην Εφημερίδα της Κυβερνήσεως. 
      Παρόλα αυτά, πρέπει να σας πω, κύριοι συνάδελφοι, ότι εμείς δεν θα κουραστούμε να σας καλούμε όλους να υπερψηφίσετε το νομοσχέδιο αυτό.
     Χρησιμοποιήσατε κατά κόρον τον όρο «τσιμεντοποίηση» ως προς την αύξηση του συντελεστή δόμησης στον Άγιο Κοσμά  και καταγγέλθηκε εδώ η τροποποίηση του σχετικού ΕΣΟΑΠ με το νόμο αυτό. 
     Εδώ, πρέπει να σας πω ότι η τροποποίηση δια νόμου ενός υπάρχοντος προεδρικού διατάγματος, είναι μία πάγια τακτική την οποία ακολουθήσατε και ξέρετε πολύ καλά ότι είναι νόμιμη. Εμείς, μαζί με το νόμο, έχουμε καταθέσει όλες τις περιβαλλοντικές μελέτες. 
     Άκουσα κατά κόρον να λέτε για τις περιβαλλοντικές μελέτες. Τις κατέθεσα στη συζήτηση που έγινε στη Βουλή, στην Επιτροπή. Ήταν ένα ολόκληρο πακέτο με επικαιροποιημένες περιβαλλοντικές μελέτες. 
     Και επειδή άκουσα και μία άλλη ερώτηση και τη συγκράτησα. Όλες οι περιβαλλοντικές μελέτες για τους Ολυμπιακούς Αγώνες έχουν λήξει ήδη από το Δεκέμβριο του περασμένου έτους. Εμείς καταθέσαμε επικαιροποιημένες περιβαλλοντικές μελέτες.
     Εδώ πρέπει να σας πω και κάτι πολύ περίεργο, το οποίο αντιμετωπίσαμε: Αλλιώς να είχε δημοπρατηθεί το έργο και αλλιώς η εγκατάσταση να είχε φθάσει στο τελικό της στάδιο. Ακόμα και οι κτηριολογικές μελέτες ήταν διαφορετικές, δηλαδή, το πώς μελετήθηκε το έργο και δημοπρατήθηκε και το πώς ήταν η τελική του μορφή. Μιλάω για τις μεγάλες εγκαταστάσεις.
     Έχουμε, λοιπόν, τις περιβαλλοντικές μελέτες. Έχουν πραγματοποιηθεί δύο μελέτες εφαρμογής του στρατηγικού σχεδίου δράσης –τις κατέθεσα χθες στη Βουλή- είναι της εταιρείας «PROPINTEX», και της «PRICEWATERHOUSECOOPER». Τώρα, αν θέλατε να τις συγκρίνουμε, Θα ήθελα όμως να το αποφύγουμε και να μην αρχίσουμε τώρα τα «τι κάνατε εσείς» και «τι κάναμε εμείς»- δεν επιθυμώ να μπω σε μία διαδικασία συμψηφισμού. 
     Όμως, η περίφημη έκθεση του Πανεπιστημίου της Θεσσαλίας έγινε χωρίς συγκρίσεις διαφορετικών περιοχών που είναι πολύ βασικό –με καταλαβαίνουν πιο πολύ οι τεχνικοί, εδώ και εγώ τώρα έχω μάθει όλα αυτά τα τεχνικά θέματα- απουσίαζαν οι περιβαλλοντικές μελέτες, δεν υπάρχει μελέτη εφαρμογής σχεδίου δράσεως. Και εσείς σήμερα μας λέτε ότι αυτές οι μελέτες υπήρχαν. 
     Όσον αφορά, τώρα, τον Άγιο Κοσμά, αναφερθήκατε στην αύξηση του συντελεστή δόμησης. Ναι, εκεί σαφώς υπάρχει αύξηση του συντελεστή δόμησης, αλλά είναι πάρα πολύ μικρή και είναι απαραίτητη. Πάμε να κάνουμε τη μεγαλύτερη μαρίνα. Μία χώρα που έχει θάλασσα, που έχει τουρισμό, είναι δυνατόν να μην έχει μία υπερσύγχρονη μαρίνα; Τη μεγαλύτερη μαρίνα της Μεσογείου, χίλιες επτακόσιες θέσεις!
     ΝΙΚΟΛΑΟΣ ΓΚΑΤΖΗΣ: Ναι, αλλά ανεβαίνει 50% η αύξηση.
     ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού): Μα, μία τέτοια μαρίνα χρειάζεται υποστήριξη. Μία τέτοια μαρίνα χρειάζεται να έχει εγκαταστάσεις υποστηρικτικές του αντικειμένου της, δηλαδή της μαρίνας. 
     Εδώ θα σας αναφέρω, επειδή αναφερθήκατε στο Συμβούλιο της Επικρατείας, την απόφαση 1528/2004 του Συμβουλίου, η οποία είναι υπέρ της αύξησης του συντελεστή δόμησης μίας περιοχής, εφόσον το αντισταθμιστικό κοινωνικό όφελος που προκύπτει, δημιουργεί θετικό ισοζύγιο στη σχέση οφέλους και επιβάρυνσης.
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Υπουργού)
     Κύριε Πρόεδρε, ούτε σε πέντε ερωτήσεις δεν απάντησα. Τι να κάνω; Να απαντήσω τουλάχιστον σε κάποιες ακόμα.
     ΠΡΟΕΔΡΕΥΩΝ (Ιωάννης Τραγάκης): Τι να κάνουμε, κυρία Υπουργέ; Ο Κανονισμός είναι αμείλικτος.
     ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού): Κατά κόρον συζητήσαμε για το θέμα του 2% του φόρου υπέρ των ΟΤΑ. Πρέπει να σας πω ότι πρόκειται για την καθιέρωση ποσοστού του 2% επί των ακαθαρίστων εσόδων κάθε πηγής δραστηριότητας. Δεν θα το αναλύσω, διότι νομίζω ότι υπήρξα αναλυτική χθες και για να μπορέσω να δώσω περισσότερες απαντήσεις σε άλλες ερωτήσεις.
     Είναι πολύ μεγάλο το έσοδο για την Τοπική Αυτοδιοίκηση. Και αποτελεί και ένα κίνητρο για την Τοπική Αυτοδιοίκηση.
    ΝΙΚΟΛΑΟΣ ΓΚΑΤΖΗΣ: Γιατί δεν συμφωνείτε μ’ αυτά που λέει η Τοπική Αυτοδιοίκηση; 
    ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού): Πρέπει να σας πω ότι στις συζητήσεις που κάναμε με τους δημάρχους –διότι κάναμε συζήτηση με τους δημάρχους- οι άμεσα ενδιαφερόμενοι δήμαρχοι ήταν, θα έλεγα, ιδιαίτερα ικανοποιημένοι από το ποσοστό του 2% επί του συνόλου των δράσεων, που συμπεριλαμβάνει τα πολιτιστικά, τα θεματικά, τα πάντα. Οποιαδήποτε δράση θα υπάρχει μέσα σ’ αυτούς τους πόλους. Σήμερα, αυτές οι εγκαταστάσεις δεν αποδίδουν τίποτα στους οικείους δήμους ούτε τα καταστήματα υγειονομικού ενδιαφέροντος. Και επιπλέον όλες αυτές οι εγκαταστάσεις θεωρούνται εκ του νόμου εθνικές εγκαταστάσεις. Άρα, οι δήμοι δεν είχαν κανένα απολύτως έσοδο. Εξαιρούνται οι δήμοι απ’ αυτήν την πρόσοδο δια νόμου. 
    Σήμερα, λοιπόν, νομοθετούμε πόρους υπέρ των δήμων, νομοθετούμε υπέρ της τοπικής κοινωνίας. Ποιοι θα είναι οι χρήστες; Οι τοπικές κοινωνίες δεν θα είναι οι χρήστες όλων αυτών των εγκαταστάσεων; Και επειδή άκουσα για τα συρματοπλέγματα κλπ., θα πω το εξής: Είναι δυνατόν να μείνουν συρματοπλέγματα στις ολυμπιακές εγκαταστάσεις; Ο λόγος που οι περισσότερες ή κάποιες απ’ αυτές έχουν κάποια κιγκλιδώματα είναι απόλυτα φυσικός, διότι όταν παραλάβαμε αυτές τις εγκαταστάσεις από την Οργανωτική Επιτροπή έγιναν πρωτόκολλα παράδοσης-παραλαβής, για τις φθορές για να γίνει αποκατάσταση φθορών. Άλλα πλήρωσε η Οργανωτική Επιτροπή, άλλα πληρώνει σήμερα –ακόμα πληρώνει- ο Έλληνας φορολογούμενος, η ΕΥΔΕ στην οποία αναφέρθηκε ο κ. Αλευράς. Όλα αυτά έπρεπε να αποκατασταθούν. 
    Υπάρχουν, κυρίες και κύριοι συνάδελφοι, συμβατικές υποχρεώσεις, τμήματα από το συμβατικό αντικείμενο που δεν είχε ολοκληρωθεί, γιατί δεν υπήρχε χρόνος γι’ αυτό. Υπάρχουν τεράστιες ευθύνες, αν θέλετε, ασφάλειας. Είναι δυνατόν να μην είναι κλειστή μια εγκατάσταση; Αν πάει κάποιος και πάθει κάτι, ένα παιδί, ένας αθλητής, ένας οποιοσδήποτε πάθει ένα ατύχημα εκεί μέσα, δεν έχει ευθύνη η πολιτεία; Θα ερχόσασταν εδώ στη Βουλή -και δικαίως- και θα μου λέγατε «αφήνετε τον κόσμο και σκοτώνεται». Υπάρχει ευθύνη. Γι’ αυτό οι εγκαταστάσεις αυτήν τη στιγμή φυλάσσονται. Έχουμε κάνει τους διαγωνισμούς της φύλαξης και συντήρησης. Άλλο πράμα είναι η λειτουργία την οποία μπορεί να έχουν σήμερα, δηλαδή, να λειτουργήσουν δύο ή πέντε μέρες και άλλο πράγμα η συντήρηση. Η συντήρηση είναι τελείως διαφορετική. Είστε μηχανικοί και το γνωρίζετε. Άλλο η συντήρηση που υπάρχει σήμερα και άλλο η συντήρηση αυτή, που εκ του νόμου οδηγούμεθα και θα έχουμε πλέον εμείς νόμιμα.  Και όταν λέω εμείς, εννοώ ότι  εκ του νόμου πλέον έχει το δικαίωμα το Υπουργείο Πολιτισμού να συντηρήσει αυτές τις εγκαταστάσεις. Άλλο, λοιπόν, η απλή συντήρηση των εγκαταστάσεων και άλλο να συντηρήσεις πραγματικά και να λειτουργήσεις τις εγκαταστάσεις. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία Υπουργέ. 
    ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού): Πρέπει, λοιπόν, κύριοι συνάδελφοι, να σας πω ότι ως Υπουργείο Πολιτισμού δεν είχαμε εκ του νόμου το δικαίωμα γι’ αυτό. Δεν προεβλέπετο από κανένα νόμο. Και έχει δημιουργηθεί και το περίφημο θέμα με την έκθεση του Γενικού Λογιστηρίου για το κόστος της συντήρησης των εγκαταστάσεων. 
    Θα έρθω, όμως, αργότερα σε αυτό. 
    ΠΡΟΕΔΡΕΥΩΝ (Ιωάννης Τραγάκης): Θα σας δοθεί η ευκαιρία μετά. 
    ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού): Κύριε Πρόεδρε, υπάρχει περίπτωση να μου δώσετε ένα πεντάλεπτο; 
    ΠΡΟΕΔΡΕΥΩΝ (Ιωάννης Τραγάκης): Μετά θα σας δοθεί η ευκαιρία. 
    ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού): Δεν θα ξαναμιλήσω. 
    ΠΡΟΕΔΡΕΥΩΝ (Ιωάννης Τραγάκης): Δεν θα ξαναμιλήσετε; Δεν θα απαντήσετε δηλαδή; 
    ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού): Δώστε μου το χρόνο μου για να τελειώσω. 
    ΑΠΟΣΤΟΛΟΣ ΚΑΚΛΑΜΑΝΗΣ: Αλλά να απαντήσετε σε θέματα που σας ετέθησαν. Μέχρι τώρα…
    ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού): Μα, αυτό θέλω. Να απαντήσω.
    ΠΡΟΕΔΡΕΥΩΝ (Ιωάννης Τραγάκης): Θα μιλήσουν οι Κοινοβουλευτικοί Εκπρόσωποι, κυρία Υπουργέ. 
    ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού): Θέλω να απαντήσω σε όλα τα θέματα που μου ετέθησαν, κύριε Πρόεδρε.
    ΠΡΟΕΔΡΕΥΩΝ (Ιωάννης Τραγάκης): Έχετε απαντήσει στα περισσότερα. 
    ΑΠΟΣΤΟΛΟΣ ΚΑΚΛΑΜΑΝΗΣ: Δεν μας είπατε για την Καλλιθέα και το Μοσχάτο. 
    ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού): Τώρα θα τα πω. 
    ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Πρόεδρε. 
    Κυρία Υπουργέ, έχετε απαντήσει στα περισσότερα των ερωτημάτων. 
    ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού): Ξέρετε πόσες ερωτήσεις έχουν γίνει, κύριε Πρόεδρε; 
    ΠΡΟΕΔΡΕΥΩΝ (Ιωάννης Τραγάκης): Έχετε απαντήσει στα περισσότερα των ερωτημάτων. Μένουν λίγα ακόμα.
    ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού): Έχει δίκιο ο κύριος Πρόεδρος….
    ΠΡΟΕΔΡΕΥΩΝ (Ιωάννης Τραγάκης): Επειδή θα έχετε και το δικαίωμα δευτερολογίας, ίσως τεθούν και νέα ερωτήματα για να απαντήσετε. 
    ΦΑΝΗ ΠΕΤΡΑΛΙΑ – ΠΑΛΛΗ (Αναπληρωτής Υπουργός Πολιτισμού): Καλώς. 
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος του ΠΑΣΟΚ, κ. Καστανίδης έχει το λόγο για πέντε λεπτά. 
    ΧΑΡΑΛΑΜΠΟΣ ΚΑΣΤΑΝΙΔΗΣ:  Κύριε Πρόεδρε, η δευτερολογία της κυρίας Υπουργού δεν προσέθεσε κάτι ουσιώδες στη μέχρι τώρα συζήτησή μας και γι’ αυτό δεν θα τη σχολιάσω. Επιθυμώ, όμως, να υποστηρίξω με θέρμη δύο ιδέες. 
     Η πρώτη ιδέα ανήκει στους συναδέλφους κυρίους Δημαρά και Ιωαννίδη και αφορά την αξιοποίηση μέρους των Ολυμπιακών εγκαταστάσεων για τη δημιουργία ενός μουσείου του μπάσκετ-μπολ. 
     Η δεύτερη ιδέα ανήκει στο συνάδελφο κ. Κουράκο. Την πρότεινε χθες και αφορά την αξιοποίηση ενός μέρους των εγκαταστάσεων στη Νίκαια για τη διαμόρφωση μουσείου της ανατολής. Έχει και αυτή η πρόταση τη θερμή μας υποστήριξη.
     Ευχαριστώ πολύ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Κυρία Υπουργέ, και οι δύο προτάσεις έχουν τη θερμή συμπαράσταση του Προεδρείου.
     ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Όλα αυτά μελετώνται, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Κολοζώφ.
     ΟΡΕΣΤΗΣ ΚΟΛΟΖΩΦ: Κύριε Πρόεδρε, δεν θα έπαιρνα το λόγο, γιατί νομίζω ότι το θέμα εξαντλήθηκε. Όμως, στη δευτερολογία της η κυρία Υπουργός επιμένει ότι οι άδειες σωστά δίνονται κατ’ εξαίρεση. 
     Κυρία Υπουργέ, ας κάνουμε την εξής υπόθεση: Ας πούμε ότι δεν υπήρχε το άρθρο 1 που καθορίζει αυτήν την εξαίρεση και γινόταν η διάθεση στον ιδιώτη για να εκμεταλλευθεί ένα τμήμα αυτών των εγκαταστάσεων. Πού θα απευθυνόταν ο ιδιώτης για την άδεια λειτουργίας; Θα απευθυνθεί στις υπηρεσίες της Νομαρχίας ή του Δήμου; 
     ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Δεν έχει χαθεί αυτό το δικαίωμα. Η νομαρχία και ο δήμος θα ελέγξουν την άδεια. 
     ΟΡΕΣΤΗΣ ΚΟΛΟΖΩΦ: Εδώ αντιστρέφονται οι όροι. 
     ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Όχι δεν αντιστρέφονται.
     ΟΡΕΣΤΗΣ ΚΟΛΟΖΩΦ: Ο ΓΟΚ πρέπει να ελέγχει και ο Δήμος να δίνει την άδεια. Έτσι είναι το νομοθετικό πλαίσιο και τώρα εσείς το αλλάζετε. 
     ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Όχι δεν το αλλάζουμε.
     ΟΡΕΣΤΗΣ ΚΟΛΟΖΩΦ: Το αλλάζετε και αναρωτιέμαι γιατί το κάνετε αυτό. Το εξηγήσατε και είπατε ότι το κάνετε για τις γραφειοκρατικές διαδικασίες, για να γίνεται πιο γρήγορα. Εγώ σας θέτω το πολιτικό ζήτημα. Δεν μπορούμε να πηγαίνουμε κατ’ εξαίρεση λόγω της γραφειοκρατίας. Διορθώστε τη γραφειοκρατία, αφού είστε Κυβέρνηση, έτσι ώστε να λειτουργούμε όχι κατ’ εξαίρεση, αλλά με βάση το νομοθετικό πλαίσιο που υπάρχει, γιατί με το κατ’ εξαίρεση, αυθαιρετούμε. Δεν καταλαβαίνετε αυτό το πράγμα; Δεν καταλαβαίνετε ότι ανατρέπετε την τάξη των πραγμάτων και τη λειτουργία αυτού του κράτους; 
     Κυρία Υπουργέ, αυτή είναι η αντίρρησή μας και αυτήν θέλαμε να αναδείξουμε. Εμείς εκτιμούμε αυτό και το εξηγούμε με την προσπάθεια που γίνεται για να διευκολυνθεί η κίνηση και η δράση του κεφαλαίου. Σ’ αυτό δεν συμφωνείτε, αλλά εν πάση περιπτώσει το πώς εξηγεί καθένας αυτό το ζήτημα, είναι άλλη υπόθεση. Η πραγματικότητα, όμως, είναι ότι προχωρούμε σε λύσεις κατ’ εξαίρεση. 
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Ιωαννίδης.
     ΙΩΑΝΝΗΣ ΙΩΑΝΝΙΔΗΣ: Κυρία Υπουργέ, εγώ θα ήθελα να ξεκινήσω με την πρόταση για το μουσείο του μπάσκετ την οποία, εφόσον συμφωνούν όλοι εδώ, πρέπει να τη δεχθείτε.
     ΑΝΔΡΕΑΣ ΛΟΒΕΡΔΟΣ: Συμφωνούμε όλοι.
     ΙΩΑΝΝΗΣ ΙΩΑΝΝΙΔΗΣ: Το μουσείο του μπάσκετ πρέπει να γίνει εκεί που γίνεται το Μουσείο του Παγκόσμιου Στίβου, το οποίο δεν έχει σχέση με την Ελλάδα, εκεί που γίνεται και το Μουσείο των Ολυμπιακών Αγώνων στο Μαρούσι. Συμφωνούν όλοι, και η Αξιωματική Αντιπολίτευση και η Αριστερά, εφόσον η πρόταση συμπίπτει με τις θέσεις του δήμου.
     ΝΙΚΟΛΑΟΣ ΓΚΑΤΖΗΣ: Αφήστε να πούμε εμείς την άποψή μας.
     ΙΩΑΝΝΗΣ ΙΩΑΝΝΙΔΗΣ: Με συγχωρείτε πολύ.
     Θα ήθελα να πω ότι πουθενά δεν υπάρχει ενιαίο ένα μουσείο ανατολής το οποίο να έχει και βιβλιοθήκη και μουσείο μαζί.
     Κύριε Πρόεδρε, εγώ δεν ήθελα να πάρω το λόγο, γιατί η κυρία Υπουργός έχει απαντήσει σε πολλά θέματα. Επειδή, όμως, άκουσα ορισμένα σχόλια, γι’ αυτόν το λόγο είμαι υποχρεωμένος να μιλήσω. Θα περίμενα από εσάς, αγαπητοί συνάδελφοι της Αντιπολίτευσης, που είχατε την ευθύνη της προετοιμασίας της χώρας για τους Αγώνες του 2004, να είστε, αν μη τι άλλο, σε θέση να προτείνετε κάτι το οποίο να είναι συγκεκριμένο.
Θα περίμενε κανείς να καταθέσετε μία πρόταση εδώ που να δείχνει ότι προσπαθείτε να συμβάλετε σ’ αυτό που λέγεται σεβασμός του δημοσίου χρήματος, σεβασμός της ολυμπιακής περιουσίας, σεβασμός στη συνεισφορά του ελληνικού λαού. Αντί γι’ αυτό όμως, ακούμε μόνο από την Αξιωματική Αντιπολίτευση την καταστροφολογία, την κινδυνολογία, την παντελή έλλειψη επιχειρημάτων και δυστυχώς την πόλωση του κλίματος. 
      Αναφέρεστε συνεχώς στα «γαλάζια» παιδιά. Να ξέρετε ότι το μεγαλύτερο πρόβλημα της Νέας Δημοκρατίας αυτήν τη στιγμή είναι ότι δεν κοιτάζει τα «δικά» της παιδιά και ότι έχουμε πρόβλημα μ’ όλους αυτούς που εδώ και χρόνια ολόκληρα πολεμούν να βρουν το δίκιο τους. Εν τούτοις, εμείς φροντίζουμε για  όλη την Ελλάδα.
      Επομένως κάποτε πρέπει να σταματήσει αυτή η πόλωση. Όταν ακούμε εδώ πέρα για «πετραλιάδα», για απουσιολόγιο Υπουργών κλπ, αυτό υποβαθμίζει κατ’ ευθείαν το κύρος αυτής της Αίθουσας.
	Η εισηγήτρια της Μειοψηφίας αναφέρθηκε στην έκθεση του Πανεπιστημίου Θεσσαλίας του 2003 για να μας πει ότι υπήρξε μεταολυμπιακός σχεδιασμός. Μας λέει, λοιπόν, η κ. Σχοιναράκη-Ηλιάκη ότι οκτώ μήνες πριν από την έναρξη των Ολυμπιακών Αγώνων, το Νοέμβριο του 2003, κατετέθη μία μελέτη του Πανεπιστημίου Θεσσαλίας. Αν, λοιπόν, καθίσουμε να τα σκεφθούμε αυτά σοβαρά, πιστεύω ότι έχουμε παγκόσμιο ρεκόρ να παρουσιάζουμε μία μελέτη οκτώ μήνες πριν, όταν είχαμε επτά χρόνια από την ώρα που αναλάβαμε τους Αγώνες μέχρι την ώρα που γίνονταν οι Αγώνες. 
	Διαμαρτύρεστε συνεχώς γιατί η Νέα Δημοκρατία τους πέντε μήνες, όπως άκουγα, τα έκανε όλα; Όχι, δεν τα έκανε όλα. Αν εσείς είχατε λειτουργήσει κανονικά, δε θα δίνατε το δικαίωμα στη Νέα Δημοκρατία να έχει συμμετοχή στα έργα, αλλά επειδή διαπράξατε εγκλήματα, χάσαμε τζάμπα τρία χρόνια και από κει και πέρα πηγαίναμε με ρυθμό χελώνας. Συνέχεια μας έκαναν παρατηρήσεις από την Ολυμπιακή Επιτροπή. Δώσατε, λοιπόν, το δικαίωμα στη Νέα Δημοκρατία να τελειώσει τα έργα και να κόβει τις κορδέλες. Εσείς δώσατε αυτό το δικαίωμα, γιατί αν εσείς ήσασταν εντάξει, θα είχατε τελειώσει τα έργα. 
	Όσο για το τι λέει το Πανεπιστήμιο Θεσσαλίας, θα σας πω τι λέει: «Είναι φανερό απ’ όσα έχουν αναφερθεί παραπάνω ότι το μοντέλο διαχείρισης των εγκαταστάσεων σε μία τέτοια περίπτωση θα πρέπει να εξορθολογιστεί σε σύγκριση με τις προολυμπιακές πρακτικές γιατί το δημοσιονομικό κόστος που συνεπάγονται οι τελευταίες είναι απαγορευτικό. Το προφανές περαιτέρω βήμα προς την κατεύθυνση αυτή είναι η συμμετοχή του ιδιωτικού τομέα στη διαχείριση των εγκαταστάσεων». Προτείνει: «Πρώτον, την πώληση των εγκαταστάσεων, δεύτερο, την πλήρη παραχώρηση της εκμετάλλευσης σε ιδιωτικό φορέα και τρίτον τη δημιουργία νομικού προσώπου ιδιωτικού δικαίου με μικτή συμμετοχή, δημόσια και ιδιωτική. Δεν πρέπει να έχουν συμμετοχή οι ΟΤΑ και οι Ομοσπονδίες οι οποίες είναι απαξιωμένες». Αυτά λέει το Πανεπιστήμιο Θεσσαλίας που τα αναφέρετε συνέχεια. Η παρουσίαση, λοιπόν, του μεταολυμπιακού σχεδιασμού που τότε προτείνατε δεν έχει σχέση μ’ αυτά που ανέφερε το Πανεπιστήμιο Θεσσαλίας.
      Εσείς, λοιπόν, πήρατε ως αρχή τον πίνακα του Κιντή από το Οικονομικό Πανεπιστήμιο. Ο  κ. Χριστοδουλάκης με τον κ. Βενιζέλο έκαναν την πρόταση το Δεκέμβριο του 2003 και έβαλαν τον πίνακα «Μεταολυμπιακή αξιολόγηση ολυμπιακών ακινήτων». Αυτός ο πίνακας έχει εβδομήντα έξι παύλες οι οποίες ταυτίζονται ακριβώς με τις παύλες που υπήρχαν στον πίνακα του Κιντή, εκτός από δύο που βάλατε επιπλέον τις οποίες έχω σημειώσει. Αν θέλετε, θα τα καταθέσω τώρα αυτά. 
	Όχι μόνο, λοιπόν, τα είδατε χωρίς σοβαρότητα και επιπόλαια, αλλά εκεί που αναφέρεται στο Βασικό Κέντρο Τύπου, ο πίνακας του Κιντή δεν έχει γραφεία. Το ίδιο ακριβώς λάθος στην αντιγραφή κάνουν οι Υπουργοί που το καταθέτουν και σε εκτάσεις γραφείων είκοσι επτά χιλιάδων τετραγωνικών μέτρων δε βάζουμε γραφεία. 
     Αυτή λοιπόν η αντιγραφή σε χώρο γραφειακής έκτασης είκοσι επτά χιλιάδων τετραγωνικών μέτρων δεν είναι σωστή. Λέτε ότι υπάρχει έλλειψη χώρου για το μαζικό αθλητισμό. Σας θυμίζω ότι στον ολυμπιακό χώρο του Φαλήρου υπάρχει πρόβλεψη για δημιουργία ήπιων εγκαταστάσεων για γήπεδα ποδοσφαίρου και στίβου. 
     Χαίρομαι που είναι εδώ ο κ. Μάνος που είναι ορθολογιστής. Εδώ όμως έχουμε μπερδευτεί. Το ΠΑΣΟΚ το σοσιαλιστικό της δεκαετίας του ’80 μιλούσε για κρατισμό, το τελευταίο ΠΑΣΟΚ το εκσυγχρονιστικό μιλά για φιλελευθερισμό. Εμείς είμαστε πάνω στο φιλελευθερισμό, έχουμε τις αρχές μας, πιστεύουμε στην ανάπτυξη και ακριβώς αυτά τα έργα είναι πάνω στην πορεία και στην ιδέα που έχει η Νέα Δημοκρατία. 
     Έρχεται όμως εδώ ο κ. Μάνος που είναι ορθολογιστής και λέει πράγματι ότι αυτά ή πρέπει να πουληθούν αν πρόκειται συνεχώς να πληρώνει ο ελληνικός λαός. Γιατί το ΚΚΕ λέει ότι θα πληρώνει πάλι ο πολίτης για να μπαίνει μέσα.
     Όλα όμως τα κρατικά γήπεδα δεν υπάρχουν πουθενά για το κοινό και ο κόσμος πληρώνει εισιτήριο για να δει τα παιχνίδια. Αυτή είναι  η πραγματικότητα. Πού υπάρχει το μοντέλο ολυμπιακές εγκαταστάσεις είκοσι χιλιάδων θέσεων να είναι για μαζικό αθλητισμό; Σε ποια χώρα το είδατε; Έχω πάει στη Ρωσία όταν απαγορευόταν πριν από τριάντα-σαράντα χρόνια και όλες οι εγκαταστάσεις στον υπαρκτό σοσιαλισμό ήταν πάλι για τις ομάδες. Πού είδατε το μοντέλο να δίνουμε δισεκατομμύρια για μαζικό αθλητισμό;
     ΟΡΕΣΤΗΣ ΚΟΛΟΖΩΦ: Είναι τα μεγάλα γήπεδα για μαζικό αθλητισμό; 
     ΙΩΑΝΝΗΣ ΙΩΑΝΝΙΔΗΣ: Αυτό λέτε, για να τα ακούει ο κόσμος. Ο κόσμος μιλάει για τα ωράρια. Το ΠΑΣΟΚ έδωσε και σωστά το γήπεδο Καραϊσκάκη στην ιδιωτική πρωτοβουλία και τα ωράρια των καταστημάτων είναι ανοικτά χωρίς κανένα όριο. Δεν ανήκουν πουθενά και δεν μιλάει κανείς. 
     ΠΡΟΕΔΡΕΥΩΝ (Ιωάννης Τραγάκης): Παρακαλώ ολοκληρώστε. 
     ΙΩΑΝΝΗΣ ΙΩΑΝΝΙΔΗΣ: Τελειώνω. Τα ίδια άκουγα και στον αναπτυξιακό νόμο που έλεγαν ότι θα χάσουμε δυο χρόνια. Ήδη όμως το στείλαμε το Δεκέμβριο, το Φεβρουάριο επανήρθε από την Κοινότητα χωρίς καμιά διόρθωση και έχουμε και επτά υπουργικές αποφάσεις. Ήδη εκατό επιχειρήσεις είναι στον αναπτυξιακό νόμο και εμείς κινδυνολογούμε συνεχώς. Αν πράγματι ενδιαφερόμαστε για το καλό του κόσμου θα πρέπει εδώ να μιλάμε σωστά. Εγώ σέβομαι τις απόψεις όταν πράγματι είναι τεκμηριωμένες. 
    Είπε ο κ. Λοβέρδος ότι έχετε εχθρό το χρόνο ο οποίος ήταν ο μεγαλύτερος σύμμαχός σας και μάλιστα θα κάνουμε επίκαιρη ερώτηση για το χρόνο….
    ΑΝΔΡΕΑΣ ΛΟΒΕΡΔΟΣ: Είπα ότι θα καταθέσουμε επίκαιρη ερώτηση για την προετοιμασία στο Πεκίνο. 
    ΠΡΟΕΔΡΕΥΩΝ (Ιωάννης Τραγάκης): Παρακαλώ ολοκληρώστε κύριε συνάδελφε. Έχετε ξεπεράσει τα όρια. 
    ΙΩΑΝΝΗΣ ΙΩΑΝΝΙΔΗΣ: Εγώ νόμιζα για το χρόνο κύριε Λοβέρδο. 
    Αυτό το οποίο όμως με ενόχλησε πάρα πολύ είναι ότι η κυρία Σχοιναράκη τα έβαλε με την εκδήλωση «ανοικτά στάδια» του Υπουργείου Πολιτισμού που έγινε πρόσφατα. Αυτό έχει σαν αποτέλεσμα να υπάρχει η μνήμη των αγώνων αυτών και των σταδίων στα παιδιά. Γιατί αυτά τα στάδια φιλοξένησαν τους ωραιότερους αγώνες που έγιναν ποτέ. Σ΄ αυτήν δε την εκδήλωση συμμετείχαν δεκάδες εθελοντές που ήταν και στους ολυμπιακούς αγώνες και βρήκαν την ευκαιρία να ξαναζήσουν έστω και για λίγο τις αναμνήσεις του περασμένου καλοκαιριού. 
    Διαφωνείτε λοιπόν στο να βγάζουμε αυτά τα στάδια και να τα βλέπει ο κόσμος; Ταυτόχρονα όμως λέτε ότι βγάζουν αράχνες. 
    Όσο για τον κ. Ασκούνη, Δήμαρχο Καλλιθέας, ήρθε στην επιτροπή και σε ερώτησή μας αν έχει διάλογο με την κυρία Υπουργό, μας είπε ότι όντως είχε διάλογο. O ν. 2819/00 του ΠΑΣΟΚ για τα έργα τα οποία έγιναν στην Καλλιθέα και έλεγαν ότι έχει συντελεστή δόμησης 0,40% και κάλυψη 30%, η Νέα Δημοκρατία πρότεινε 50% έκπτωση και να πάει στο 0,20%. 
    Τελικά η έκπτωση εδώ στη Βουλή έφτασε στο 25%. 
    Εγώ, ρώτησα εδώ τον κ. Ασκούνη. Δεν σας δίδονται στον ιππόδρομο να κάνετε γήπεδα ποδοσφαίρου και στίβου; Δεν είναι πιο κοντά στο δήμο σας οι χώροι αυτοί; Ο ιππόδρομος δεν είναι  στα σύνορα του δήμου σας και πρέπει να κάνουμε έργα στο δρόμο της παραλίας για να επικοινωνούμε; Δηλαδή έχει όλη αυτήν την τεράστια έκταση. Άρα, λοιπόν, του είπα, για ποιο λόγο αντιδρά σε κάτι που του δίδεται για αξιοποίηση;
    ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε Ιωαννίδη, ολοκληρώστε.
    ΙΩΑΝΝΗΣ ΙΩΑΝΝΙΔΗΣ: Τελειώνω, κύριε Πρόεδρε.
    ΠΡΟΕΔΡΕΥΩΝ (Ιωάννης Τραγάκης): Όχι. Ολοκληρώσατε. Ο Κανονισμός είναι για τέσσερα λεπτά και εσείς τα υπερβήκατε κατά πάρα πολύ.
    ΙΩΑΝΝΗΣ ΙΩΑΝΝΙΔΗΣ: Εντάξει, κύριε Πρόεδρε, τελειώνω εδώ. Ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
     (Στο σημείο αυτό ο Βουλευτής κ. Ιωαννίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Ιωάννης Τραγάκης): Το λόγο έχει η κ. Σχοιναράκη.
     Κυρία Σχοιναράκη, θα σας παρακαλέσω να τηρήσετε το χρόνο. Θα δείξω μία ανοχή, αλλά όχι τόσο υπερβολική ανοχή λόγω αδυναμίας προς τον κ. Ιωαννίδη, γιατί έχουμε ομοειδή αθλητικά αισθήματα. 
    ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Πρόεδρε, θέλω να σας θυμίσω το εξής: Δεν δευτερολογήσαμε χθες και μας βάλατε σήμερα να κάνουμε άθλο ολυμπιακό φραστικό. 
    ΠΡΟΕΔΡΕΥΩΝ (Ιωάννης Τραγάκης): Κυρία Σχοιναράκη, επειδή με προκαλείτε, σας λέγω το εξής: Βλέπω εδώ από τις υπηρεσίες, ότι εσείς μιλήσατε σήμερα επί των άρθρων είκοσι ένα ολόκληρα λεπτά, όταν βάσει του Κανονισμού δικαιούστε οκτώ λεπτά!
     Δεν θέλω, λοιπόν, να έχετε παράπονα από το Προεδρείο, που φάνηκε υπερβολικά ανεκτικό σήμερα.
    ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Είχαμε να μιλήσουμε για σαράντα άρθρα, κύριε Πρόεδρε. 
    ΑΝΔΡΕΑΣ ΛΟΒΕΡΔΟΣ: Και εμείς από την πλευρά μας προσφέραμε στη συνεργασία αυτή, κύριε Πρόεδρε.
    ΠΡΟΕΔΡΕΥΩΝ (Ιωάννης Τραγάκης): Ο Κανονισμός είναι σαφής.
    Ορίστε, κυρία Σχοιναράκη, έχετε το λόγο.
    ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Θα ξεκινήσω, κύριε Πρόεδρε, από την εκδήλωση που είπε ο κ. Ιωαννίδης και που η κυρία Πετραλιά, την παρουσίασε ως μία από τις χρήσεις. Μόνο που τελικά ήταν διαδικασία μιας χρήσης, γιατί άλλη διαδικασία για να μείνουν ανοιχτά τα στάδια δεν έγινε. Και μάλιστα οι ιερόσυλοι –το είχα πει στην Επιτροπή- μεταξύ των άλλων που αναφέρουν στο εσωτερικό έγγραφο του Υπουργείου στη σελίδα τρία, λέγουν ότι «για να δώσουμε περισσότερη ανθρώπινη διάσταση στην εκδήλωση θα συμμετάσχει και ένα σχολείο μαθητών με ειδικές ανάγκες και στόχος της εκδήλωσης είναι να δημιουργήσουμε θετική εικόνα για την Κυβέρνηση γύρω από το θέμα της μεταολυμπιακής αξιοποίησης και να δημιουργήσουμε στο κοινό την αίσθηση ότι η Κυβέρνηση κάνει μία σημαντική και συντονισμένη προσπάθεια για τη σωστή αξιοποίηση των ολυμπιακών εγκαταστάσεων». Έτσι για να θυμούμαστε προσεκτικά κάποια πράγματα.
    Στη συνέχεια μας εγκαλείτε ότι υπονομεύουμε την εθνική προσπάθεια και μας ζητάτε να στηρίξουμε αυτήν την εθνική προσπάθεια. Θα θυμίσω μερικές δηλώσεις σας στη διάρκεια της προολυμπιακής προετοιμασίας για να πετύχουμε πραγματικά ως Έθνος το μεγάλο αυτό στόχο.
     «Φάνη Πετραλιά - Πάλλη: Φοβάμαι πολύ για τους αγώνες αν θα προλάβουμε. Τα έργα θα γίνουν στο τέλος με απευθείας αναθέσεις». «Έτσι όπως πάμε, δεν θα γίνουν Ολυμπιακοί Αγώνες στην Αθήνα», έλεγε ο κ. Μητσοτάκης. «Έχετε ευθύνες, κύριε Σημίτη». «Για φιάσκο ή ματαίωση της Ολυμπιάδας», μιλούσε ο κ. Καραμανλής τότε. Ε, μη μας μιλάτε, λοιπόν, ότι εσείς βοηθούσατε και ενισχύατε την εθνική προσπάθεια. Σας είχαμε αντίπαλο σε πολύ δύσκολες στιγμές για το Έθνος.
    Σε ό,τι αφορά τώρα το περιβόητο κόστος -γιατί το λέτε και το ξαναλέτε- θα σας αναφέρω τι λέτε εσείς στο προσχέδιο για τον προϋπολογισμό του 2005. Στο σχέδιο, λοιπόν, δηλώνετε ότι οι ολυμπιακές δαπάνες το 2004 ήταν 1,5 δισ. ευρώ, οι ουρές για το 2005 ήταν 0,6 δισ. ευρώ και αν προστεθούν τελικά και οι δαπάνες των προηγούμενων ετών, που φαίνονται από τους προϋπολογισμούς, που είναι 3 δισ. ευρώ, τότε έχουμε συνολικό κόστος 5,1 δισ. ευρώ και όχι όλα όσα παραμύθια μας λέτε. 
    Σας είπα δε κυρία Υπουργέ, στην πρωτολογία μου επί των άρθρων, ότι από τα ίδια τα έγγραφα τα οποία καταθέσατε φαίνεται ξεκάθαρα ότι το Καυτατζόγλειο είχε παρέκκλιση 0% από τον αρχικό προϋπολογισμό και το Παγκρήτιο Στάδιο για το οποίο γνωρίζω πολύ καλά, καθώς και όλοι οι Βουλευτές του Ηρακλείου στο σύνολό τους, είχε μια διαφορά 19%. Όμως εκεί εντάχθηκαν δράσεις οι οποίες ήταν πέρα και έξω από τις αθλητικές εγκαταστάσεις, γιατί έπρεπε πραγματικά να αναβαθμιστούν οι περιοχές. Τα κατέθεσα αυτά και αν έχετε διαφορετική άποψη, πείτε το.
    Τώρα, σε ό,τι αφορά τις μελέτες. Το 1999 ξεκίνησε η πρώτη μελέτη για το στρατηγικό σχέδιο που αφορούσε τη λειτουργική και αισθητική αναβάθμιση της Αθήνας και μεταολυμπιακά. Ήταν έξι συνολικά αυτές οι μελέτες τις οποίες ξεχνάτε. Δεν δίνετε μία καθαρή εικόνα και δημιουργείτε ένα θολό τοπίο.
      Και σας είπα, κυρία Υπουργέ, ότι πρέπει να γίνει μια ειδική συνεδρίαση στην Επιτροπή Μορφωτικών Υποθέσεων, προκειμένου πραγματικά να δοθεί η σωστή διάσταση. Όμως εσείς, αφού λέτε ότι σε πέντε μήνες καταφέρατε το ακατόρθωτο, γιατί τελικά όλο αυτό το διάστημα δεν μας δώσατε ένα σχέδιο πραγματικό και χρονοδιάγραμμα με βάση το οποίο θα δοθούν στον ελληνικό λαό αυτά; Δεν θα δοθούν στον ελληνικό λαό, κυρία Υπουργέ, γιατί υπάρχει ζήτημα αντισυνταγματικότητας και το γνωρίζετε πάρα πολύ καλά. Και σηκώνετε ένα τεράστιο φορτίο ευθυνών. Και αλήθεια, τελικά η Κυβέρνηση, κυρίες και κύριοι συνάδελφοι, όχι μόνο με το κοινοτικό δίκαιο δεν τα πάει καλά αλλά και με το εθνικό δίκαιο, το ελληνικό δίκαιο, αφού τελικά παίρνετε θεσμοθετημένους πόρους από την Τοπική Αυτοδιοίκηση. Ταυτόχρονα, δεν ξεκαθαρίζετε πουθενά στο νομοσχέδιο αν θα γίνουν διαγωνισμοί, για ποιες εγκαταστάσεις, το χρονοδιάγραμμα της υλοποίησης.
      Έχουμε μια διαφορετική φιλοσοφία, κυρίες και κύριοι συνάδελφοι, όσον αφορά το ζήτημα της μεταολυμπιακής αξιοποίησης των αθλητικών εγκαταστάσεων. Εμείς λέμε ότι ως δημόσια κοινωνικά αγαθά όλες αυτές οι εγκαταστάσεις μαζί με τους χώρους που τους περιβάλλουν πρέπει να είναι ανοιχτά στους πολίτες και τους αθλητές, ανοιχτά βεβαίως και στους ιδιώτες επενδυτές υπό την προϋπόθεση όμως ότι οι επενδύσεις θα εντάσσονται στο πλαίσιο που καθορίζεται από τον ευρύτερο σχεδιασμό και με δύο προϋποθέσεις. Η πρώτη προϋπόθεση που πρέπει να διασφαλίσετε είναι η εξασφάλιση του δημοσίου συμφέροντος και η δεύτερη, η εξασφάλιση υγιούς λειτουργίας του ανταγωνισμού. Από τη στιγμή όμως που δεν δίνετε ίσες ευκαιρίες, πείτε μου αλήθεια πώς διασφαλίζεται αυτό.
      Και δεν δίνετε ίσες ευκαιρίες, κυρία Υπουργέ, γιατί φροντίσατε από το καλοκαίρι του 2004 να διαμορφώσετε ένα ιδιαίτερο πλαίσιο ούτως, ώστε κατά παρέκκλιση να γίνονται προς τους ιδιώτες οι μισθώσεις, οι εκμισθώσεις και οι παραχωρήσεις. Κατά παρέκκλιση λοιπόν όλου του θεσμικού πλαισίου, με ιδιαίτερες χρήσεις, με ιδιαίτερους όρους δόμησης, με ιδιαίτερους όρους για τη χορήγηση αδειών λειτουργίας, με ιδιαίτερους όρους για τη φορολόγηση και με μια ιδιαίτερη λειτουργία. Δημιουργείται πλέον θεσμικά μια νησίδα –κυριολεκτικά- μέσα στο ελληνικό κράτος, στην ελληνική πολιτεία, που τελικά σ’ εκείνα τα σημεία ισχύουν διαφορετικοί νόμοι. 
      Δεν δημιουργείτε λοιπόν συνθήκες αθέμιτου ανταγωνισμού στην ίδια ελεύθερη αγορά; Για φανταστείτε σε μια αγορά, όπως είναι εδώ η Αττική ή περιοχές των ολυμπιακών πόλεων που ισχύει άλλο ωράριο λειτουργίας στα καταστήματα και άλλο στις ολυμπιακές εγκαταστάσεις, μια αγορά για την οποία ισχύουν συγκεκριμένα τέλη, φόροι και δικαιώματα που επιβαρύνουν τον έμπορο και τον επιτηδευματία και μια νησίδα όπου δεν ισχύουν όλα αυτά.
      Κυρίες και κύριοι συνάδελφοι, η Υπουργός δεν μας απήντησε σε κανένα μα σε κανένα από τα σημεία που βάλαμε στα άρθρα. Έτσι επιλεκτικά θα αναφέρω δύο. Πρώτα - πρώτα, στο άρθρο 22, γιατί επιλεκτικά μόνο στη ζώνη Γ1 διαμορφώνετε και βάζετε τον όρο ότι μπορούν να χρησιμοποιηθούν και ως δημοτικές αθλητικές εγκαταστάσεις και δεν κάνετε το ίδιο και για τη ζώνη Α και τη ζώνη Α2, Β1 και Β2; Μήπως θα πρέπει να το δείτε και να μας απαντήσετε, κυρία Υπουργέ;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κυρία συνάδελφε.
      ΕΥΑΓΓΕΛΙΑ ΣΧΟΙΝΑΡΑΚΗ - ΗΛΙΑΚΗ: Θα ολοκληρώσω, κύριε Πρόεδρε. Έχω μιλήσει εξίμισι λεπτά. Δώδεκα λεπτά μίλησε ο συνάδελφός μου.
      ΠΡΟΕΔΡΕΥΩΝ (Ιωάννης Τραγάκης): Τι σημασία έχει αυτό;
      ΕΥΑΓΓΕΛΙΑ ΣΧΟΙΝΑΡΑΚΗ - ΗΛΙΑΚΗ: Σε ό,τι αφορά το άρθρο 27 και το άρθρο 32, δηλαδή το κεφάλαιο που αναφέρεται στην ίδρυση και λειτουργία της Γενικής Γραμματείας Ολυμπιακής Αξιοποίησης, δεν μας ξεκαθάρισε το παραμικρό η κυρία Υπουργός για το θολό τοπίο που διαμορφώνεται με το άρθρο 32 και έχει να κάνει με τη διαδικασία πρόσληψης του προσωπικού, για να μην παρατηρήσουμε και εκεί τα ίδια φαινόμενα με τα χθεσινά, δηλαδή να επιλέγουμε ειδικές μελλοντικές εταιρείες, οι οποίες ως εταιρείες αξιοποίησης ανθρώπινου δυναμικού θα αξιολογούν και θα κάνουν τις προσλήψεις, αφού στην παράγραφο 2 του άρθρου 32 οι θέσεις αυτές, πλην της θέσεως του Γενικού Γραμματέα Ολυμπιακής Αξιοποίησης, καλύπτονται με ανοικτή διαδικασία αξιολόγησης και επιλογής, με απόφαση του Υπουργού Πολιτισμού καθορίζονται τα ειδικά προσόντα, η διαδικασία συγκρότησης των επιτροπών αξιολόγησης, η στάθμιση των κριτηρίων και μόνο το πρακτικό των επιτροπών αξιολόγησης θα αποστέλλεται στο Ανώτατο Συμβούλιο Επιλογής Προσωπικού, το γνωστό ΑΣΕΠ.
    Άρα και εδώ υπάρχει ένα θολό τοπίο. Και εδώ μπορούν να δημιουργηθούν στο μέλλον τέτοια ζητήματα. 
    Όμως, κυρίες και κύριοι συνάδελφοι, θα τελειώσω επισημαίνοντας ξανά ότι φαίνεται ότι η Κυβέρνηση δεν τα πάει καλά όχι μόνο με το κοινοτικό αλλά ούτε με το ελληνικό δίκαιο. Η υπόθεση λοιπόν της αφαίρεσης των θεσμοθετημένων πόρων από την Αυτοδιοίκηση που δημιουργεί ένα ζήτημα αντισυνταγματικότητας, όπως και η υπόθεση καταστρατήγησης του υγιούς ανταγωνισμού που επιχειρείτε, θα φέρουν δικαστικές εμπλοκές και προσφυγές, νέου τύπου, λοιπόν, προβλήματα και θα έχουμε νέο σήριαλ «Βασικού Μετόχου», τελικά.
    Ευχαριστώ πολύ.
    (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε. Ο κ. Γκατζής έχει το λόγο. 
     ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. Θα ξεκινήσω με ορισμένες παρατηρήσεις, οι οποίες κατά την άποψή μας περιέχονται στο νομοσχέδιο αυτό, το οποίο δεν κάνει τίποτε άλλο παρά να χωρίζει περιουσία του ελληνικού λαού, την οποία θα πληρώσει και πληρώνει στο μεγάλο κεφάλαιο. Συγκεκριμένα, μέσω της «ΟΛΥΜΠΙΑΚΑ ΑΚΙΝΗΤΑ Α.Ε.», πωλούνται οι εγκαταστάσεις και μάλιστα με πανωπροίκι, έχοντας τη δυνατότητα να επεκταθούν στον περιβάλλοντα χώρο και να εξοπλιστούν με χρήσεις που θα κάνουν χρυσοφόρες αυτές τις επιχειρήσεις. Με ποιο σκοπό; Να δημιουργήσουν ένα πεδίο οικονομικής ασφάλειας στον επενδυτή. Αν προσέξετε όλα τα άρθρα, κατοχυρώνεται πλήρως αυτός ο στόχος. 
     Το δεύτερο που θέλουμε να σημειώσουμε είναι ότι ενώ παραχωρούνται όλες αυτές οι εγκαταστάσεις, το κόστος έρχεται στη Γενική Γραμματεία Αθλητισμού με την υπηρεσία την οποία συστήνει. Εδώ, για ακόμη μια φορά, ιδιωτικοποιούνται τα κέρδη, κρατικοποιούνται οι δαπάνες. Γνωστό αυτό και από τα προηγούμενα νομοσχέδια που είχε φέρει το ΠΑΣΟΚ, σε σχέση με τις μεταφορές, με τη ΔΕΗ κλπ. 
     Επίσης θα ήθελα να κάνω τις εξής παρατηρήσεις. Όλα αυτά απορρέουν, κύριοι συνάδελφοι, από τους δυο κύριους νόμους που είχε ψηφίσει το ΠΑΣΟΚ, το ν. 3016/02 και τον 3207/03, όπου με τον ένα νόμο ιδρύει την εταιρεία «Ολυμπιακά Ακίνητα», με το δεύτερο την αποδεσμεύει από την εποπτεία του κράτους, χωρίς κανένα έλεγχο. 
     Έρχομαι τώρα εδώ να υπογραμμίσω αυτό που κάνει η Νέα Δημοκρατία. Μπαίνει καβάλα σ’ αυτούς τους νόμους, αχαλίνωτα πια, να βγάλει στο σφυρί αυτήν τη μεγάλη περιουσία του ελληνικού λαού. Αυτό είναι το κύριο. Και έχουμε πολλά άλλα μέτρα που παίρνει χάριν την εμπορευματικής επιχειρηματικότητας και κάνει τα παρακάτω.
     Πρώτον: ελεύθερες εμπορικές επιχειρηματικές ζώνες μέσα στις πόλεις. Και στην Αθήνα και στο Βόλο, στην Πάτρα, στο Ηράκλειο. Ανατρέπει τις ισχύουσες πολεοδομικές περιβαλλοντικές νομοθεσίες. Ανατρέπει διατάξεις νομικού και εργατικού δικαίου, διατάξεις δικαίου εμπορικών μισθώσεων, όπως και το άρθρο 610 του Αστικού Κώδικα. Νόμιμα δικαιώματα συμβολαιογράφων, ταμείο νομικών, υποθηκοφυλάκων κ.α. Λειτουργία στα εμπορικά καταστήματα και λοιπά καταστήματα κατ’ εξαίρεση και εκτός του συνήθως ωραρίου, βάζοντας έτσι μια ακόμη σφραγίδα στην επιβολή κατάργησης του νόμιμου ωραρίου που έχει κατοχυρωθεί μέχρι σήμερα και για τους εργαζόμενους και για τα καταστήματα. 
     Επίσης, εξαιρεί τις ολυμπιακές εγκαταστάσεις και τους περιβάλλοντες χώρους από τις υποχρεώσεις που έχει στους θεσμοθετημένους προς τους ΟΤΑ πόρους, καταργώντας κάθε φόρο, τέλος κλπ. Και εδώ δεν είναι το ίδιο το 2% από τις εισπράξεις, κυρία Υπουργέ. Και αν θέλετε πράγματι να είστε υπέρ της Τοπικής Αυτοδιοίκησης, όπως είπατε, αλλάξτε το και ελάτε με τους θεσμοθετημένους πόρους που έχει η Τοπική Αυτοδιοίκηση στον Κώδικα Δήμων και Κοινοτήτων.
      Κυρία Υπουργέ, θα ήθελα ακόμη να πω ότι τα πράγματα δεν είναι όπως ακριβώς τα παρουσιάζετε, ότι δηλαδή μένει ο δημόσιος χαρακτήρας. Από πού κι ως πού βγαίνει αυτό; Για τα τρία το καταλαβαίνω. Αλλά για τα υπόλοιπα δεκαπέντε καταστρατηγείται σήμερα κάθε μέτρο περιφρούρησης που ίσχυε με το άρθρο 35, όπου εκεί στη διοίκηση, διαχείριση, επέκταση οικοδομικών δραστηριοτήτων, κλπ, μπαίνει η εκμετάλλευση και η παραχώρηση με απόφαση του Υπουργικού Συμβουλίου αλλά και με υπουργική απόφαση όλων των ακινήτων που περιέρχονται σ’ αυτήν την ιδιωτική εταιρεία, η οποία θα μπορεί να πουλάει, να νοικιάζει για εκατόν πενήντα χρόνια -τύπου Ειρηναίου, το είπα και προηγουμένως- θα μπορεί να τα εκχωρεί σε ιδιωτικές εταιρείες, σε Τοπική Αυτοδιοίκηση, σε αθλητικές οργανώσεις, παντού.
      Κύριε Πρόεδρε, εδώ θα ήθελα να διατυπώσω και μία ριζική διαφωνία: Δεν συμφωνούμε οι δραστηριότητες αυτές να έρθουν στην Τοπική Αυτοδιοίκηση, εννοώντας το κόστος. Μπορεί να είναι στη διαχείριση η Τοπική Αυτοδιοίκηση, να μείνουν υπό την κρατική μέριμνα, να είναι στη διαχείριση η Τοπική Αυτοδιοίκηση επί των διοικητικών της ορίων, ολυμπιακών εγκαταστάσεων, αλλά μακριά από το κόστος. Αυτό είναι το αίτημα. Αυτό έχει και ο Βόλος, αυτό έχει και η Τοπική Αυτοδιοίκηση.
      ΠΡΟΕΔΡΕΥΩΝ (Ιωάννης Τραγάκης): Ποιος θα το αναλάβει;
      ΝΙΚΟΛΑΟΣ ΓΚΑΤΖΗΣ: Κάναμε συγκεκριμένη πρόταση, κύριε Πρόεδρε. Λείπατε. 
      Και στις προτάσεις που έγιναν προηγουμένως τόσο για το μουσείο του μπάσκετ, όσο και για το μουσείο των προσφύγων στη Νίκαια, εμείς λέμε, κύριε Πρόεδρε, εκτός του κόστους αυτού στην Τοπική Αυτοδιοίκηση. Αν συμφωνεί μ’ αυτό η Τοπική Αυτοδιοίκηση, παραδείγματος χάρη ο Δήμαρχος Νίκαιας και όπου αλλού γίνει το μπάσκετ, έχει καλώς. Εμείς θα το στηρίξουμε. Αν όμως μεταφερθεί και το κόστος, τότε είμαστε εκτός.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      ΝΙΚΟΛΑΟΣ ΓΚΑΤΖΗΣ: Τελειώνω, κύριε Πρόεδρε. Δεν έχω πολλά.
     Είπατε για το κόστος. Κοιτάξτε να δείτε. Η κυρία Υπουργός λέει ότι δεν είναι τα 19.400.000 ευρώ το κόστος λειτουργίας, συντήρησης και πληρωμής των κοινωφελών δραστηριοτήτων. Εμείς θα συμφωνήσουμε ότι δεν είναι.
      Πόσα θέλετε να πούμε, κυρία Υπουργέ; Είναι εκατό; Εκατό. Θα εισπράξει απ’ αυτές τις δραστηριότητες το κράτος με τις υπηρεσίες του τα 50.000.000.000 από τις δραστηριότητες που θα έχει; Θα τα εισπράξει. Ε, λοιπόν, δεν αξίζει να δώσουμε και 50.000.000 για αθλητικές δραστηριότητες του ελληνικού λαού; Πιστεύω ότι αξίζει.
      Δεν μιλάμε, κύριε Ιωαννίδη, για τον ερασιτεχνικό αθλητισμό, γιατί εκεί έχετε δώσει κι εσείς και το ΠΑΣΟΚ προηγουμένως κόκκινη κάρτα.
      ΙΩΑΝΝΗΣ ΙΩΑΝΝΙΔΗΣ: Εγώ είμαι υπέρ.
      ΝΙΚΟΛΑΟΣ ΓΚΑΤΖΗΣ: Κόκκινη και μάλιστα μεγάλη.
      ΙΩΑΝΝΗΣ ΙΩΑΝΝΙΔΗΣ: Εάν με βάλετε να πω την άποψή μου για τον αθλητισμό, θα πω την άποψή μου για τον αθλητισμό.
      ΠΡΟΕΔΡΕΥΩΝ (Ιωάννης Τραγάκης): Να βρεθείτε μετά να τα πείτε.
      Ολοκληρώστε, κύριε Γκατζή.
      ΝΙΚΟΛΑΟΣ ΓΚΑΤΖΗΣ: Την είπατε, κύριε Ιωαννίδη, όταν μιλήσατε.
      Κύριε Πρόεδρε, τελειώνω με το άρθρο 40.
      Εδώ υπάρχει μια αμαρτωλή ιστορία κι ένα πολύ μεγάλο σκάνδαλο. Φυσικά το μεγαλύτερο σκάνδαλο είναι η παραχώρηση των ολυμπιακών εγκαταστάσεων. Και το καταγγείλαμε σαν οικονομικό, πολιτιστικό, αθλητικό σκάνδαλο. Να μην επανέρχομαι όμως σ’ αυτά που είπα προηγουμένως.
      Εδώ, πραγματικά, έχουμε ένα πάρα πολύ μεγάλο σκάνδαλο. Στο Μαρούσι, όπου με δική σας ίσως ευθύνη συσπειρώθηκε τότε το ΠΑΣΟΚ -γιατί υπήρχαν πολλοί Βουλευτές του ΠΑΣΟΚ που αντέδρασαν στο νομοσχέδιο που είχε έρθει- είχε βγει μία απόφαση να χτιστούν πλατείες, δρόμοι, με ένα συντελεστή, ο οποίος δεν μπορούσε να πατήσει πουθενά στα πόδια του. Τελικά, με υπουργική απόφαση βγήκε ότι θα χτιστεί η περιοχή αυτή με ένα 2%. Υπήρχε και η συμμετοχή του Οργανισμού Εργατικής Κατοικίας με σαράντα τρεις χιλιάδες στρέμματα, γίνεται ένα προσύμφωνο δίνοντάς το αντιπαροχή μάλλον, αφού θα έπαιρνε δώδεκα χιλιάδες τετραγωνικά μέτρα, στην πορεία όμως, κύριε Πρόεδρε, και πριν ακόμα γίνει αυτό, ο δήμος –για να δείτε πώς λειτουργεί η Τοπική Αυτοδιοίκηση σήμερα- πούλησε ουσιαστικά τη δημοτική αυτή επιχείρηση που είχε στον Όμιλο Λάτση. Και τώρα ο Οργανισμός Εργατικής Κατοικίας έχει να κάνει με τον Λάτση.
Και σας ρωτάω, κυρία Υπουργέ: Φέρνετε αυτή τη διάταξη. Θα πάρει τα δώδεκα χιλιάδες τετραγωνικά μέτρα ή την αξία των δώδεκα χιλιάδων τετραγωνικών μέτρων ή θα πούμε στον κ. Λάτση: «Δώστε μας δέκα δισεκατομμύρια και τέλειωσε η υπόθεση»;
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΝΙΚΟΛΑΟΣ ΓΚΑΤΖΗΣ: Τελειώνω, κύριε Πρόεδρε.
      Με αφορμή αυτό θα ήθελα να πω ότι, αν δοθούν αυτές οι δραστηριότητες στην Τοπική Αυτοδιοίκηση, πρέπει να σημειωθεί ότι το κόστος θα το αναλάβει η Γενική Γραμματεία…
      ΠΡΟΕΔΡΕΥΩΝ (Ιωάννης Τραγάκης): Το επαναλάβατε. Το είπατε τρεις φορές αυτό.
      ΝΙΚΟΛΑΟΣ ΓΚΑΤΖΗΣ: Το είπα τρεις φορές και θα το πω και δεκατρείς. Γιατί; Γιατί σήμερα η Τοπική Αυτοδιοίκηση έχει μεταβληθεί σε μία ανώνυμη εταιρεία. Να σας πω παραδείγματα στο Βόλο και εδώ; Μία από τις καλύτερες παραλίες του Βόλου είναι μία δημοτική επιχείρηση. Αν δεν κόψεις το ευρώ, δεν μπαίνεις μέσα. Να μην έχουμε παρόμοια φαινόμενα. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει η κ. Ασημίνα Ξηροτύρη - Αικατερινάρη για τέσσερα λεπτά.
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Λίγο παραπάνω θα χρειαστώ και εγώ εν πάση περιπτώσει.
      Επειδή η κυρία Υπουργός προσπάθησε να απαντήσει και είπε για παλαιότερες τακτικές, πάντως σε ερωτήσεις της Αριστεράς δεν απαντήσατε ακόμα. Και βέβαια πάντοτε αυτό υπάρχει, δηλαδή στα ερωτήματα της Αριστεράς δεν απαντούσε ούτε η προηγούμενη Κυβέρνηση. Και η σημερινή φοβάμαι ότι μερικές φορές κάνει το ίδιο. 
      Και δεν είναι τώρα απάντηση η διαφορετική φιλοσοφία που έχουμε κλπ. Εγώ θέλω μία απάντηση: Γιατί δεν παραπέμπονται σε κοινή υπουργική απόφαση όλοι αυτοί οι κανονισμοί, οι προϋποθέσεις κλπ., με την οποία θα δράσει η γνωμοδοτική επιτροπή και αντίστοιχα η «ΟΛΥΜΠΙΑΚΑ ΑΚΙΝΗΤΑ ΑΕ», προκειμένου να διαχειριστεί αυτά. Ξέρετε ότι έχω εντελώς διαφορετική φιλοσοφία γι’ αυτά τα θέματα. Τουλάχιστον προσπαθώ να περισώσω κάποια πράγματα. Δηλαδή λέω για την παράγραφο 4 του άρθρου 3 να μην τα ορίζει γνωμοδοτική επιτροπή αλλά μια κοινή υπουργική απόφαση που ένας εκ των Υπουργών θα είναι ο Υπουργός ΠΕΧΩΔΕ. 
      Όσον αφορά τα θέματα του άρθρου 22 του Ολυμπιακού Πόλου Φαλήρου κλπ., εγώ πράγματι βλέπω ότι στην περιοχή του παλαιού ιπποδρόμου Αθηνών ενδεχομένως τα πράγματα να είναι καλύτερα από την προηγούμενη φορά. Ο συντελεστής μειώνεται. Βέβαια εμείς θέλουμε να πάμε στον αρχικό συντελεστή και στο ότι καθορίζονται ελεύθεροι χώροι και αστικό πράσινο. Αυτό είναι μία άλλη αντίληψη, η οποία από εδώ και πέρα συνταγματικά πλέον, εφόσον κατοχυρώνεται σαν πράσινο, δεν μπορεί να αλλάξει. 
      Παρ’ όλα αυτά, είστε υποχρεωμένοι σε μία σωστή προγραμματική σύμβαση με συζήτηση, με νηφαλιότητα με το Δήμο Καλλιθέας, με τους πολίτες, με το Δημοτικό τους Συμβούλιο, να κάνετε αυτήν την προγραμματική σύμβαση, ούτως ώστε πράγματι ο χώρος του ιπποδρόμου να είναι χώρος αστικού πρασίνου και να μη χωροθετηθεί εκεί κανένα κτίσμα, δηλαδή στην ουσία να επιστρέψουμε στο μικρό συντελεστή κάλυψης. Αυτά όμως πρέπει να μας πείτε ότι θα προχωρήσουν έτσι και να δεσμευτείτε τρόπον τινά για την από εδώ και πέρα διαδικασία. 
      Δεν συμφωνώ βέβαια με το άρθρο 24 και την επεξήγηση που δώσατε για τον Άγιο Κοσμά. Εδώ υπάρχουν όντως επιβαρύνσεις μεγάλες και κραυγαλέες σε μια περιοχή, η οποία ξέρετε πώς ξεκίνησε, προστατευόμενη περιοχή κλπ.. Συνεχώς τη φορτώνουμε. Και τη φορτώνουμε για να την κάνουμε φιλέτο, γιατί πώς αλλιώς θα την αξιοποιήσουμε; 
      Δεν είπα και κάτι άλλο στην αρχή της συζήτησης. Ας τελειώνουμε, κύριοι συνάδελφοι, και από τις δύο πτέρυγες, για αυτό το κόστος των Ολυμπιακών Αγώνων. Τριπλασιάστηκε το κόστος και κανείς δεν έδωσε λογαριασμό στον ελληνικό λαό και ιδιαίτερα στην περιφέρεια. 11.000.000.000 ευρώ είναι το κόστος. Διάφορες περιπτώσεις. Τριπλασιάστηκε το κόστος. 
      Το κόστος των έργων ενδεχομένως δεν έχει τριπλασιαστεί, αλλά ξέρετε γιατί; Γιατί οι μελέτες των έργων, που είχαν γίνει, είχαν πολύ χαμηλούς προϋπολογισμούς. Δεν ανταποκρίνονταν στην πραγματικότητα. Αυτό είτε ήταν αδυναμία των υπηρεσιών τότε ή ήταν τρικ για να χρυσώσουν το χάπι στον ελληνικό λαό. Έτσι είναι τελικά η κατάσταση. Να τα λέμε και να σηκώσουμε και το βάρος αυτής της κατάστασης.
     Όσον αφορά την άυλη κληρονομιά, δεν γίνεται τίποτα και δεν αποδίδει τελικά αυτή η κληρονομιά. Τελειώστε όλοι σας μ’ αυτό και εσείς, κυρία Υπουργέ, «οι θρυλικοί και ονειρεμένοι αγώνες» δεν έδωσαν στον τόπο τίποτα. Ένα πρόγραμμα με μηδέν στις δημόσιες επενδύσεις και το 2004 και το 2005 και το 2006. Στενάζει ο υπόλοιπος λαός! Τι να κάνουμε; Θα πρέπει να δείτε την πραγματικότητα και να δούμε τι θα κάνουμε από εδώ και πέρα με αυτό το θέμα. 
     Θα τελειώσω, κύριε Πρόεδρε, με δύο θέματα.
     Εμείς θεωρούμε ότι δεν χρειάζεται να συνεχίσει να υπάρχει η Γενική Γραμματεία Ολυμπιακής Αξιοποίησης με εκατόν εξήντα ανθρώπους και μάλιστα με αυτές τις διαδικασίες. Δεν πρέπει να γίνει αυτό. Το άρθρο 32 για το προσωπικό πρέπει να το αφαιρέσετε. Είναι πάρα πολλές οι ενστάσεις μας. Σ’ αυτό δεν χρειάζεται να πούμε κάποια άλλα πράγματα. 
     Έρχομαι τώρα στο θέμα του άρθρου 40. 
     ΑΝΔΡΕΑΣ ΛΟΒΕΡΔΟΣ: Κυρία Ξηροτύρη, έχετε υπολογίσει σε ευρώ τα έργα;
     ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Όχι τα έργα, το σύνολο του κόστους των Ολυμπιακών Αγώνων και το εξήγησα, διότι πληρώσαμε την ασφάλεια παραπάνω, διότι πληρώσαμε θέματα κακοδιαχείρισης, πληρώσαμε την επίσπευση των έργων την τελευταία στιγμή κλπ.. Είναι πάρα πολλά και λογαριασμό δεν δώσανε.
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κυρία συνάδελφε.  
     ΑΝΔΡΕΑΣ ΛΟΒΕΡΔΟΣ: Αυτή είναι η επιτυχία της αριστεράς του κυρίου. 
     ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε Λοβέρδο, μη διακόπτετε.
     ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Να ακούτε, κύριε Λοβέρδο. Σας είπα για τα έργα ότι δεν τριπλασιάστηκαν, αλλά πoιο ήταν το τρικ. Να ακούτε, να τα βάλουμε κάτω να ξέρουμε τι έγινε.
     ΠΡΟΕΔΡΕΥΩΝ (Ιωάννης Τραγάκης): Να πείτε για το δεύτερο θέμα, κυρία Ξηροτύρη, και κλείνετε.
     ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Έρχομαι στο δεύτερο θέμα.
     Πρέπει να αποσυρθεί το άρθρο 40. Γίνεται καταστρατήγηση της περιουσίας του Οργανισμού Εργατικής Κατοικίας. Υπήρξε μέχρι τώρα αυτή η τρομερή διαπλοκή. Πώς να το κάνουμε; 
     Τι έγινε; Το Διοικητικό Συμβούλιο του ΟΕΚ αποφάσισε μεταξύ των άλλων το Φεβρουάριο του 2004 να αποδεχθεί τη σύμβαση μεταβίβασης του ακινήτου από τη Δημοτική Επιχείρηση του Δήμου Αμαρουσίου στη ΛΑΜΔΑ Olympia Village κλπ.. Και τι έκανε μόνο για να περισώσει όλη αυτήν την κατάσταση; Έκανε αύξηση του συντελεστή και πούλησε στην ιδιωτική εταιρεία. Έτσι είναι, κύριοι συνάδελφοι. Και τι έκανε για να διαφυλαχτεί το Διοικητικό Συμβούλιο του ΟΕΚ; Προώθησε διαδικασία προσφυγής για να επωφεληθεί της ωφέλειας από την αύξηση του συντελεστή δόμησης.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
     ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Μισό λεπτό, κύριε Πρόεδρε, αφήστε με να τελειώσω.
     ΠΡΟΕΔΡΕΥΩΝ (Ιωάννης Τραγάκης): Τα είχατε πει αυτά και στην πρωτολογία σας, κυρία Ξηροτύρη. Πήρατε σαράντα εννέα λεπτά.
     ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Έχει δημιουργηθεί λοιπόν μία τεράστια ασάφεια και ένα τεράστιο κόστος σε βάρος του Οργανισμού Εργατικής Κατοικίας. Με αυτή δε την εκτίμηση, που πάτε να κάνετε, είναι ακόμα χειρότερα, κυρία Υπουργέ. Του εξαφανίζετε την περιουσία. Πάτε να εκτιμήσετε το κτήριο και από εκεί να αφαιρέσετε όλα τα υπόλοιπα; Όχι! Εκτιμείστε το οικόπεδο πόσο κάνει αυτήν τη στιγμή με όλη αυτήν την ωφέλεια που έχει του συντελεστή κλπ.. Αυτή είναι η μία λύση. Εκτιμείστε το οικόπεδο.
     Μία άλλη πρόταση είναι να δώσετε και αυτό το κτήριο στον Οργανισμό Εργατικής Κατοικίας να κάνει εκεί το Υπουργείο Εργασίας και από εκεί και πέρα όλα τα άλλα να τα έχει ο Οργανισμός Εργατικής Κατοικίας. Δεν καταλαβαίνω, όταν έχει προηγηθεί αυτό το σκάνδαλο θα συνεχίσουμε να το καλύπτουμε; Πάρτε θέση, κύριοι συνάδελφοι, τελικά.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Θα ήθελα να γνωστοποιήσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, είκοσι μαθητές και μαθήτριες από το 7ο Δημοτικό Σχολείο Θήβας, συνοδευόμενοι από τρεις συνοδούς- δασκάλους.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
     Ο κ. Κακλαμάνης έχει το λόγο.
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, εγώ παρακολούθησα όλη τη συζήτηση αυτές τις τρεις ημέρες και έχω να κάνω ορισμένες διαπιστώσεις.
     Η κυρία Υπουργός μέχρι αυτήν τη στιγμή δεν έχει αλλάξει ούτε ένα «ν» ούτε ένα «σ» από το νομοσχέδιό της, ένα σοβαρό νομοσχέδιο με πάρα πολλές πτυχές, προεκτάσεις. Θα έπρεπε να έχει εναλλακτικές διατυπώσεις εάν θέλετε, ώστε να διευκρινίζονται και να απαντώνται ικανοποιητικά, αμφιβολίες έστω, εάν όχι καταγγελίες, οι οποίες έγιναν στη διάρκεια αυτών των τριών ημερών.
      Η κυρία Υπουργός, η οποία ήταν πάντοτε συνεπής στα καθήκοντά της εδώ ως Βουλευτής, γνωρίζει πάρα πολύ καλά ότι πολλές φορές, χωρίς να έχει συνείδηση του πράγματος η Βουλή αλλά εξ αγαθού συνειδότος αποδέχεται πράγματα, διότι τα κόμματα αναθέτουν στους εισηγητές, στους ειδικούς αγορητές, σε κάποια μέλη τους που εξειδικεύονται, κάποια ζητήματα. Οι Υπουργοί έρχονται με μία ορισμένη άποψη και αποδέχεται η Βουλή διατάξεις και ρυθμίσεις, οι οποίες στη συνέχεια βλάπτουν και την κυβέρνηση, που αντιμετωπίζει στη συνέχεια στην εφαρμογή ενός νομοθετήματος τα προβλήματα τα οποία αναφύονται. Και ερχόμαστε στη συνέχεια εδώ για να τροποποιηθούν συνήθως ή να αντικατασταθούν διατάξεις, νόμοι κλπ., και βλάπτεται και το Κοινοβούλιο, το οποίου το κύρος πιστεύω και την εικόνα πρέπει να διαφυλάττουμε όλοι όσοι μπορούμε περισσότερο. Είναι το μόνο ουσιαστικά δημόσιο φόρουμ, ο μόνος ουσιαστικά προσιτός σε όποιον πολίτη θέλει χώρος, όπου ελεύθερα μπορεί να διατυπωθεί η οποιαδήποτε άποψη, να εισαχθεί η οποιαδήποτε πολιτική, ιδεολογική αντίληψη, διαφορά κλπ.
      Εγώ πάντοτε είχα αυτήν τη στενοχώρια, από το 1974 που τιμώμαι συνεχώς από τον πληθυσμό της Β΄ Περιφέρειας της Αθήνας, ιδιαίτερα δε –και το εξομολογούμαι τώρα- και από τα δεκάμισι χρόνια που προήδρευα του Σώματος. Και είχα καταβάλει προσπάθειες. Εγώ δεν πιστεύω στις θεωρίες τις δημοσιολογικές ότι τάχα εδώ μπορεί να έρχονται σκόπιμα πράγματα, τα οποία στο κάτω-κάτω όταν μετά αποκαλύπτονται, γίνονται μπούμερανγκ για όποιους τα μεθοδεύουν και για όποιους συνεργούν. Ας το θεωρήσετε και ως αυτοκριτική στο ποσοστό που κι εγώ δεν κατέβαινα από την Έδρα να παίρνω το λόγο. Το απέφευγα. Μίλησα τρεις φορές όλες κι όλες για ζητήματα κρίσιμα, που έβλεπα ότι διχάζουν τον τόπο, όπως η τελευταία περίπτωση των περίφημων ταυτοτήτων, τις οποίες όλοι τις ξέχασαν. Για δημοψηφίσματα μιλούσαν τότε, συλλαλητήρια, υπογραφές κλπ.
      Θέλω να παρακαλέσω την Υπουργό εν ανάγκη να ψηφίσουμε το νομοσχέδιο την Τρίτη και να σκεφτεί να συζητήσει ίσως και με τον –δικαιολογημένα απόντα, βέβαια, από τη συνεδρίαση- Υπουργό Πολιτισμού, τον κύριο Πρωθυπουργό. Και όποιος ισχυριστεί το αντίθετο, θα υποτιμά πρώτα τη δική του νοημοσύνη. Μη μου πείτε ότι δεν είναι πλήρως απών από τα καθήκοντα του Υπουργού Πολιτισμού καθ’ όλη τη διάρκεια αυτών των δεκατεσσάρων μηνών.  Πήγε δύο φορές στο Υπουργείο Πολιτισμού και συνήντησε εκεί τους συμβασιούχους που φώναζαν απ’ έξω. Και δεν τους συνήντησε ο ίδιος, αλλά ο κ. Τατούλης μίλησε. Δεν είναι αυτό το έργο ενός Πρωθυπουργού. Είμαι βέβαιος ότι θα ήθελε από το κρίσιμο αυτό πόστο του Υπουργείου Πολιτισμού να έχει και αμεσότερη αντίληψη όλων εκείνων των ζητημάτων που θα έπρεπε να πάνε όλα καλά για να τελειώσουν καλά οι Ολυμπιακοί Αγώνες. Αλλά απεδείχθη, όπως και σε άλλα θέματα, ότι ο συγκεντρωτισμός ή η αντίληψη του ενός πως μπορεί όλα να τα εποπτεύει και να τα ρυθμίζει, δεν αποδίδει. Τελικώς πηγαίνει στους κύκλους περί τον ένα, που δημιουργούν και ανωνύμως μάλιστα. Διότι άλλο οι επώνυμοι πολιτικοί, οι Υπουργοί, οι Υφυπουργοί, οι Γενικοί Γραμματείς. Έχουν όνομα και ό,τι κάνουν σκέφτονται ότι θα το βρουν μπροστά τους.
    Ας πούμε ο κ. Χούπης που άκουσα αυτές τις ημέρες, άντε να είχε αίσθηση του ότι κάνοντας ό,τι έκανε… και να το προσέξετε με το άρθρο 32, κυρία Υπουργέ. Δεν μπορείτε εσείς να ασχολείσθε με το πώς θα καλυφθούν αυτές οι θέσεις. Και έχει δίκιο ο κ. Κολοζώφ. Αν ήταν να βάζουμε εξαιρετικές διατάξεις, κάποιοι εξαιρετικώς μπορούν να επωφεληθούν. Πού να φανταζόταν ο κ. Παυλόπουλος ότι «πριν αλέκτωρ φωνήσαι τρις» όλα εκείνα που μας έλεγε για αξιοκρατικές διαδικασίες, για τη συνέντευξη για να μην αδικούνται τα παιδιά πράσινα ή γαλάζια και δεν συμμαζεύεται ότι θα ήταν διάφορες εταιρείες στις οποίες θα αναθέτουμε τις διαδικασίες και μετά θα φωνάζουμε τους Βουλευτές μας και τις κομματικές οργανώσεις και θα τους λέμε πάρτε τόσα εσείς, πάρτε τόσα εκεί, μη φωνάζετε θα πάρετε την άλλη φορά. 
    Είναι οι ίδιες σαχλαμάρες που έγιναν το 1981-1982 και διέλυσαν τη βάση του ΠΑΣΟΚ. Μαζικές οργανώσεις με ιδέες, αυτές που εμείς πιστεύαμε όχι τις δικές σας, στο τέλος έβλεπε ο κοσμάκης ότι εκεί ήταν δύο-τρεις που τη μετέβαλαν σε γραφεία ευρέσεως εργασίας. Αυτό γίνεται σήμερα με τις οργανώσεις του κυβερνώντος κόμματος και με τα πολιτικά γραφεία των συναδέλφων. Και ας μου πουν οι συνάδελφοι ότι όταν πηγαίνουν εκεί πολίτες, νέοι άνθρωποι κλπ., τους απαντούν, θέματα εργασίας δεν απασχολούν το πολιτικό μου γραφείο ή θέματα οικονομικά έστω ενός δανείου της Εργατικής Κατοικίας δεν απασχολούν το γραφείο μου.
    ΙΩΑΝΝΗΣ  ΙΩΑΝΝΙΔΗΣ: Εγώ έτσι λέω.
    ΑΠΟΣΤΟΛΟΣ ΚΑΚΛΑΜΑΝΗΣ: Μπράβο σου αν το λες. Δεν ξέρω πόσοι άλλοι το λένε.
    Κύριε Πρόεδρε, διάβασα με πολλή προσοχή το υπόμνημα που κατετέθη εδώ, κυρία Υπουργέ, που μας εστάλη από οργανώσεις που δεν νομίζω ότι θα είχαν λόγο μιας τέτοιας σκληρής αντιπαράθεσης. Εδώ βλέπουμε ότι διαφωνούν επί της αρχής, όχι επί μέρους ρυθμίσεων. Λένε ότι ορισμένα πράγματα πρέπει να τα ξανασκεφθείτε. Όντως, υπάρχει ένα ρυθμιστικό σχέδιο της Αθήνας. Μου λέτε για την απόφαση και για τα διατάγματα, για το νόμο του ΠΑΣΟΚ. Είναι δυνατόν σήμερα να προχωρούμε; Αυτό μας γυρίζει στη δεκαετία του ’50, που υπό το βάρος της συρροής στο λεκανοπέδιο των κυνηγημένων, των πεινασμένων, ξεκίνησε η ιστορία της αντιπαροχής. Άντε να βάλει το κεφάλι κάπου κανείς, στους τσίγκους, στα περιστέρια. Όλο το όρος για το οποίο λέμε κάτι να μείνει εκεί. Η Πάρνηθα, η Πεντέλη, ο Υμηττός, η περιφέρειά μας, γιατί είμαστε Βουλευτές στην ίδια περιφέρεια, πώς αναρχοδομήθηκαν; Με αυτήν την πίεση των πραγμάτων.
    Λοιπόν σήμερα μπορούμε να κάνουμε το ίδιο πράγμα σε όλη την παραλία; Σας μιλώ για την Αθήνα αλλά το ίδιο προφανώς συμβαίνει και σε άλλες περιφέρειες. Είστε πολύ νεότερη από εμένα και φαίνεστε ακόμα πιο νέα αλλά μη μου  πείτε. Πηγαίναμε πριν βρωμίσει ο Σαρωνικός στο Φλοίσβο και κάναμε μπάνιο. Πηγαίναμε προς το Μοσχάτο και πέφταμε στη θάλασσα. 
    Είμαστε όλοι υπεύθυνοι γι’ αυτήν την κατάσταση και όχι μόνο η Κυβέρνηση με αυτό που κάνει. Εκεί που υπήρχε ένα τείχος που έδινε όμως τη δυνατότητα να δουν πάνω από τη λεωφόρο τη θάλασσα τώρα το υπερκαλύπτετε και αυτό. Δεν έχετε δίκιο αν νομίζετε ότι είναι θέμα του άλφα ή του βήτα δημάρχου.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Θα μου επιτρέψετε, κύριε Πρόεδρε, με την ανοχή που δείξατε και στους άλλους;
    ΠΡΟΕΔΡΕΥΩΝ (Ιωάννης Τραγάκης): Ναι, κύριε Πρόεδρε.
    ΑΠΟΣΤΟΛΟΣ ΚΑΚΛΑΜΑΝΗΣ: Και η Υπουργός επίσης. Εγώ διέκοψα εκείνη την ώρα. Νομίζω ότι έπρεπε να δοθεί χρόνος στην κυρία Υπουργό, ώστε να απαντήσει σε όλα αυτά, διότι όντως πρόκειται για σαράντα άρθρα και πρέπει να έχουμε κάποια άνεση ή να τα κάνουμε ομάδες.
    Λοιπόν, κυρία Υπουργέ, εγώ πήγα στην Καλλιθέα. Όπως είπε ο κ. Λοβέρδος, πήγαμε Βουλευτές και του 	ΠΑΣΟΚ και του Κομμουνιστικού Κόμματος και του Συνασπισμού.
Εκεί διαπιστώσαμε ότι ήταν όλοι. Δεν έλειπε ούτε ένας από το δημοτικό συμβούλιο. Η αίθουσα ήταν φίσκα από κόσμο. Αλλά και στην ανοιχτή συγκέντρωση που κάναμε στην παραλία συγκεντρώθηκε πέντε χιλιάδες κόσμος. 
     Όταν, λοιπόν, έρχονται εδώ έντεκα χιλιάδες υπογραφές -κατά το πλείστον από αυτές τις περιοχές- σημαίνει ότι δεν ξεσηκώνεται ο κόσμος έτσι, στα καλά καθούμενα. Σημαίνει ότι υπάρχει πρόβλημα. 
     Όσον αφορά τώρα το θέμα του ιπποδρόμου. Οι Καλλιθεάτες και οι κάτοικοι των γύρω δήμων ξέρουν ότι η Κτηματική Εταιρεία του Δημοσίου παραχώρησε στο δήμο έκταση και ότι θα καταρτιζόταν μια σύμβαση για το πώς θα μπορούσε να αξιοποιηθεί καλύτερα ο ιππόδρομος σε αυτήν την κατεύθυνση. Έρχεται εν συνεχεία ο μη νομίμως τοποθετηθείς Πρόεδρος της ΚΕΔΚ –διότι ενώ είχαν προκηρύξει τη θέση του, τον διόρισαν κιόλας, ιδού η αξιοκρατία, το δείγμα της επανιδρύσεως του κράτους- και ανακαλεί αυτήν την απόφαση. Τι θα πούμε λοιπόν στους Καλλιθεάτες; Θα τους πούμε ότι τους βάζουμε 2% έναντι του 4% που προβλεπόταν αρχικά; Θα τους πούμε ότι θα κάνουμε ντουβάρια εκεί μέσα; Είναι λάθος! 
     Και, εν πάση περιπτώσει, γιατί εμείς και ο οποιοσδήποτε ιδιώτης και όχι ο δήμος; Για παράδειγμα, σήμερα ο δήμαρχος είναι φίλος του ΠΑΣΟΚ και ενδεχομένως αύριο «δικός» σας. Σήμερα είναι ο «δικός» σας στο Παλαιό Φάληρο, αύριο μπορεί να είναι του Κομμουνιστικού Κόμματος ή του ΠΑΣΟΚ. Αυτή δεν είναι λογική και ξέρω ότι δεν είστε σε αυτήν τη μικροκομματική λογική. Όμως, αυτή είναι μια πολιτική!
     Το γεγονός ότι σήμερα εσείς και έπειτα από το «βομβαρδισμό» των τριών ημερών που δέχεστε εδώ, δεν είστε σε θέση να αλλάξετε κάτι, σημαίνει ότι έρχεστε εδώ δέσμια. Και αυτό, εγώ τουλάχιστον, δεν το δέχομαι! Άλλωστε, αν θέλετε, ο πρώτος λόγος για τον οποίο καταψηφίζω το νομοσχέδιο είναι ότι δεν θέλω να υποτιμάται αυτή η Αίθουσα. 
     Όταν κάποιος -και επειδή φεύγει ο άνθρωπος αύριο για ταξίδι και καλό ταξίδι να έχει- έχει την ευθύνη και από εκεί και πέρα φεύγει και λέει αυτό να «περάσει» από τη Βουλή, νομίζει δυστυχώς –όπως κάθε κυβέρνηση- ότι η Βουλή είναι για να διεκπεραιώνει τις αποφάσεις της, να πρωτοκολλεί απλά τα νομοσχέδιά της. Επίσης, η κάθε αντιπολίτευση μιλώντας εδώ μέσα, όπως την εξυπηρετεί κάθε φορά, νομίζει ότι έτσι βλάπτει την Κυβέρνηση. Το Κοινοβούλιο βλάπτει και έχουμε χρέος να το υπερασπιστούμε όλοι! 
     Εσείς, λοιπόν, σήμερα έχετε χρέος να απαντήσετε στα συγκεκριμένα ερωτήματα. Όταν λέτε στον κ. Κολοζώφ ότι κάνει λάθος για το άρθρο 1 και αναφέρεστε στους δήμους και στις νομαρχίες, τότε αντί να περιορίζεται τη γραφειοκρατία, την επαυξάνετε. 
     Με τον τρόπο που είναι το άρθρο 1, θα σας παγιδεύσει σε ένα κύκλωμα ορισμένων αρμοδίων, οι οποίοι θα συγκεντρώνουν απ’ όλη την Ελλάδα όλα αυτά τα ζητήματα. Σε ποιον θα δώσουμε; Στον άλφα επιχειρηματία; Ναι, να δώσουμε σ’ αυτόν την άλλοτε ΕΑΒ στο Φαληρικό Όρμο και ο άλλος θα πάρει κάτι στη Θεσσαλονίκη. 
     Οι νομαρχίες, οι δήμοι έχουν μια νομοθεσία, βγάζουν τις άδειες. Σε συνεννόηση με τον Υπουργό Δημοσίων Έργων να κανονίσετε να προχωρούν αυτά τα ζητήματα κατά προτεραιότητα. 
     Κατά τη γνώμη μου, είναι προφανές –και να το θυμάστε- ότι εδώ θα συμβεί το ίδιο, θα υπάρξει δημιουργία σκανδάλων, όπως είναι το άρθρο 1. Θα βρεθεί αύριο κάποιος κύριος που θα μάθουμε ότι ανήκει σε αυτήν την υπηρεσία, τη στενή ορισμένων προσώπων, η οποία πάλι θα συγκροτηθεί με μετατάξεις. 
     Βλακωδώς όλοι οι Υπουργοί προκειμένου να συγκροτήσουν μια νέα υπηρεσία, κάνουν μετατάξεις από αλλού και εκεί την «πατάνε», διότι συνήθως είναι του αυτού «χρώματος» και φυσικά δεν είναι και ο άλλος που μπορεί να τους υπονομεύσει και να «βγάλει» κάτι, με αποτέλεσμα να τα μαθαίνουν εκ των υστέρων ως απατημένοι σύζυγοι. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, θα ήθελα να ολοκληρώσετε. 
     ΑΠΟΣΤΟΛΟΣ ΚΑΚΛΑΜΑΝΗΣ: Θα τελειώσω σε ένα λεπτό, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Σε ένα λεπτό ακριβώς, όμως, σας παρακαλώ. 
     ΑΠΟΣΤΟΛΟΣ ΚΑΚΛΑΜΑΝΗΣ: Κυρία Υπουργέ, το άρθρο 10 είναι ένα άλλο μεγάλο πρόβλημα.
      Ουσιαστικά λέει ότι θα επιτρέπονται αθλητικές δραστηριότητες. Δηλαδή ο κανόνας, όπως είναι διατυπωμένος, λέει το αντίθετο απ’ αυτό που είμαι βέβαιος ότι και εσείς θα θέλετε: Ότι κατ’ εξαίρεση και όχι στους χώρους που προορίζονται για αθλητισμό θα μπορούν να γίνουν αυτές οι εμπορικές δραστηριότητες. 
      Το άρθρο 32 είναι απαράδεκτο, κυρία Υπουργέ! 
      Το άρθρο 35 δίνει πραγματικά τη δυνατότητα να γίνουν μισθώσεις, χωρίς καμία δέσμευση από τη νομοθεσία περί μισθώσεων. Αυτό ελέχθη από τον κ. Γκατζή. Θα έχουμε έναν Παπαδήμα που μπορεί να κάνει αυτήν τη δουλειά. Γιατί να την πληρώσετε εσείς μεθαύριο; Το προβλέψατε εδώ.
      Τέλος, κυρία Υπουργέ, συγγνώμη, αλλά αφήστε αυτήν τη διάταξη με τους εκατόν είκοσι υπαλλήλους. Σας φθάνουν και περισσεύουν οι σαράντα που είναι τώρα. 
      Θα ήθελα πραγματικά μια απάντηση σχετικά με τις παραλίες αυτές, κυρία Υπουργέ, και με το θέμα του ιπποδρόμου. Θα ήθελα μια πειστική απάντηση που δεν θα αφορά μόνο το δήμαρχο, ο οποίος καλώς ασκεί τα καθήκοντά του και εκφράζει το κοινό αίσθημα, αλλά και όλους τους πολίτες που έχουν δικαίωμα –έστω και στο ελάχιστο ποσοστό- να αισθάνονται ότι αυτά πράγματι ήταν κοινής ωφέλειας. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ορίστε, κυρία Υπουργέ. Έχετε το λόγο να απαντήσετε, διότι ετέθησαν πολλά ερωτήματα. 
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Κύριε Πρόεδρε, το κομπλιμέντο σας μου ακύρωσε τουλάχιστον το ύφος που θα είχα στις απαντήσεις μου προς εσάς. 
      Πρώτα απ’ όλα, θέλω να πω και στον κύριο Πρόεδρο, αλλά και σε όλους εσάς, κυρίες και κύριοι συνάδελφοι, ότι το νόμο αυτόν τον μελετήσαμε πάρα πολύ. Φάγαμε πάρα πολλές ώρες. Και ο ίδιος ο Πρόεδρος της Κυβέρνησης και Υπουργός Πολιτισμού κ. Κώστας Καραμανλής ασχολήθηκε ιδιαίτερα με το νόμο. Πολλές ώρες συζητήσαμε. Ξεκινήσαμε από μια βασική φιλοσοφία, για να καταλήξουμε σε αυτό το νομοθέτημα, το οποίο έχετε μπροστά σας και το οποίο σε λίγα λεπτά θα ψηφιστεί. Πρόκειται για ένα νομοθέτημα, στο οποίο η κάθε λέξη είναι μελετημένη. 
      Άλλωστε ο κ. Λοβέρδος στην Επιτροπή Μορφωτικών…
      ΑΠΟΣΤΟΛΟΣ ΚΑΚΛΑΜΑΝΗΣ: Και οι Σχολές και οι Ακαδημίες Πολιτισμού, κυρία Υπουργέ; 
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Θα σας απαντήσω και σε αυτό, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Το Υπουργείο Παιδείας έχει άποψη; 
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): 
      Πρέπει να σας πω ότι  και μέσα στον ίδιο το νόμο πολλές λέξεις και εκφράσεις που μπορεί να ξενίζουν, έχουν χρησιμοποιηθεί στα ΕΣΟΑΠ. Ακολουθήσαμε τη φρασεολογία των ΕΣΟΑΠ, τη φρασεολογία των προηγουμένων νόμων. 
      Επειδή αναφέρατε ότι επιτρέπεται ως προς το θέμα της αθλητικής διάστασης, πρέπει να σας πω ότι απλώς όπως ήταν η διάταξη σε προηγούμενο νόμο τη μεταφέραμε. Σαφώς και δεν εννοούμε ότι επιτρέπεται. Διότι εάν δείτε πάλι μέσα στο κάθε άρθρο που αναφέρεται στην κάθε εγκατάσταση, λέμε ότι επιτρέπονται οι χρήσεις που προβλέπει ο προηγούμενος νόμος. Όλες, μα όλες οι εγκαταστάσεις δεν είχαν παρά μόνο αθλητική χρήση και αθλητική διάσταση. 
      Με το συγκεκριμένο νομοθέτημα που φέραμε, δώσαμε και μια άλλη χρήση, για να μπορέσουν οι εγκαταστάσεις αυτές να γίνουν κέντρα πολιτισμού, αθλητισμού, ψυχαγωγίας. Αυτό είναι. Οι διάφορες εκφράσεις που χρησιμοποιήσαμε και εμένα με έχουν ξενίσει, αν θέλετε, στο άκουσμα και κατά τη διάρκεια της σύνταξης του συγκεκριμένου νομοσχεδίου.
      Και έρχομαι κατευθείαν στον ιππόδρομο, για να ξεκαθαρίσει και αυτή η ιστορία. Πρέπει να σας πω ότι συνάντησα πάρα πολλές φορές το Δήμαρχο της Καλλιθέας, σε ένα πολύ καλό κλίμα. Και συνάντησα όχι μόνο το δήμαρχο, αλλά και εκπροσώπους του Δημοτικού Συμβουλίου. Και ήμουν ξεκάθαρη προς όλους από την πρώτη στιγμή.
      Καλλιθέα, λοιπόν. Τι κάνουμε με το νόμο; Με το νόμο θεσπίζεται, νομοθετείται ότι ο παλαιός ιππόδρομος γίνεται αστικό πράσινο. Νομίζω, λοιπόν, ότι ακυρώσαμε από την πρώτη στιγμή αυτήν την έννοια της τσιμεντοποίησης του ιπποδρόμου, από την ώρα που η Κυβέρνηση έρχεται με το νόμο αυτόν και κάνει χρήση του προεδρικού διατάγματος του 1987. Και τι σημαίνει αστικό πράσινο; Σημαίνει ελεύθεροι χώροι και κοινόχρηστοι χώροι πρασίνου.
      Αυτή είναι η έννοια του αστικού πρασίνου, εν αντιθέσει με το νόμο το δικό σας του 2000, όπου προβλέπατε τη δημιουργία κέντρου πολλαπλών αθλητικών χρήσεων;
      ΑΠΟΣΤΟΛΟΣ ΚΑΚΛΑΜΑΝΗΣ: Ποιος δικός μας νόμος;
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Το 2000…
      ΑΠΟΣΤΟΛΟΣ ΚΑΚΛΑΜΑΝΗΣ: Μιλάτε σε μια νέα Βουλή.
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Επιτρέψτε μου, κύριε Πρόεδρε…
      ΑΠΟΣΤΟΛΟΣ ΚΑΚΛΑΜΑΝΗΣ: Δεν μιλάτε για τη μία και την άλλη πλευρά.
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Ο ν. 2819/2000 προέβλεπε ο ιππόδρομος να είναι κέντρο πολλαπλών αθλητικών χρήσεων, που παραπέμπει σε γενική κατοικία, ενώ εδώ θεσμοθετούμε κοινόχρηστο πράσινο, που έχει ανάγκη η περιοχή. Και, βεβαίως, επιβάλλοντας το αστικό πράσινο, επιβάλλουμε και δασική προστασία. Αυτό είναι.
      Υπάρχει η δυνατότητα να γίνουν αθλητικές εγκαταστάσεις ήπιας μορφής στον ιππόδρομο και επιπλέον, όταν μιλάμε για το ποσοστό της δόμησης σε αυτόν, μιλάμε για ποσοστό δόμησης επί του αστικού πρασίνου, όχι γενικώς ως δόμηση.
      Κύριε Πρόεδρε, είπατε ότι παρακολουθήσατε τη συζήτηση και ίσως την παρακολουθήσατε και πιο πολύ από το γραφείο σας. Χθες όμως, συζητώντας και για το θέμα του ιπποδρόμου, αναφέρθηκα στο γεγονός ότι και ο ίδιος ο Δήμος της Καλλιθέας ενδιαφερόταν. Ορίστε, εδώ είναι η ιστοσελίδα, εδώ έχει τα θέματα του δήμου και πιθανόν να αναφέρεται και στην αναπτυξιακή - δεν γνωρίζω. Δηλαδή ο Δήμος Καλλιθέας είχε κάνει μια πρόσκληση ενδιαφέροντος, πέραν όλων των άλλων, για το τι θα κάνει στον ιππόδρομο. Και εδώ αναφέρει μπαρ, εστιατόρια, καφετέριες. Αυτό δεν είναι τωρινό.
      Βλέπω, λοιπόν, ότι εδώ μάλλον γίνεται μια αξιοποίηση, αν θέλετε, για τη δημιουργία των εντυπώσεων. Και είμαι κατηγορηματική. Έρχεται η Κυβέρνηση και λέει…
      ΑΠΟΣΤΟΛΟΣ ΚΑΚΛΑΜΑΝΗΣ: Έχετε μιλήσει με την ΚΕΔ; Δεν υπάρχει η σύμβαση;
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Κύριε Πρόεδρε, μη βιάζεστε. Θα απαντήσω.
      Τι έγινε, λοιπόν, με το θέμα της ΚΕΔ, λίγες μέρες πριν από τις εκλογές του 2004; Η κ. Παπανδρέου έκανε μια παραχώρηση μέσω της ΚΕΔ, έγινε μια παραχώρηση όλου του παλαιού ιπποδρόμου στο Δήμο Καλλιθέας. Η παραχώρηση αυτή αναφέρει κάποια πράγματα, υπό την αίρεση βέβαια του να υπογραφεί προγραμματική σύμβαση με το Δήμο Καλλιθέας, η οποία εγώ δεν κατάλαβα γιατί δεν υπογράφτηκε την ίδια στιγμή. Άλλοι λόγοι θα υπήρχαν.
      ΑΠΟΣΤΟΛΟΣ ΚΑΚΛΑΜΑΝΗΣ: Προφανώς χρειάζεται κάποια μελέτη για μια σύμβαση.
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Μα, τι λέτε, κύριε Πρόεδρε, τώρα; Επτά χρόνια είναι εκεί ο ιππόδρομος. Περίμενε η τότε κυβέρνηση…
      ΑΠΟΣΤΟΛΟΣ ΚΑΚΛΑΜΑΝΗΣ: Και νομίζω ότι ξέρετε πως τα δημόσια κτήματα υπάγονται στο Υπουργείο Οικονομικών.
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Ναι, αλλά ήταν η κ. Παπανδρέου με τη συζήτηση…
      ΑΠΟΣΤΟΛΟΣ ΚΑΚΛΑΜΑΝΗΣ: Μην μπλέκετε την κ. Παπανδρέου. Ενδιαφερόταν η κ. Παπανδρέου, όπως όλοι,
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Ναι, το ξέρω. Διότι αυτό δεν το λέω εγώ. Ο κ. Ασκούνης τα λέει αυτά. Έρχομαι, λοιπόν, και το διαβιβάζω.
      ΑΠΟΣΤΟΛΟΣ ΚΑΚΛΑΜΑΝΗΣ: Το παρουσιάζετε όμως….
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Όχι, όχι, δεν το λέω υπ’ αυτή την έννοια.
      Απλώς δεν προχώρησε, λοιπόν, ο δήμαρχος με την τότε κυβέρνηση και την ΚΕΔ σε μια προγραμματική σύμβαση. Τα έχουμε ξεκαθαρίσει αυτά και με τον κύριο δήμαρχο, αλλά και με τους πολίτες της Καλλιθέας. Θα προχωρήσουμε σε αυτήν την προγραμματική σύμβαση. Το είπαμε.
      Έχουμε ζητήσει και από άλλους δήμους να μας φέρουν τις προγραμματικές συμβάσεις, ώστε να προχωρήσουμε μετά την ψήφιση του νόμου. Διότι με το δήμο θα ανοίξουμε και θα διατηρήσουμε το Πανθεσσαλικό.
      ΝΙΚΟΛΑΟΣ ΓΚΑΤΖΗΣ: Το κόστος ποιος θα το πληρώσει; Γιατί ο δήμος δεν μπορεί.
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού):  Με το Δήμαρχο Ηρακλείου θα φροντίσουμε –θα απαντήσω και στον κ. Κεγκέρογλου- για το θέμα του ποδηλατοδρομίου. Με τους δημάρχους έχουμε συζητήσει. Πριν από μία εβδομάδα ήμουν στο Ηράκλειο. Αν δεν μπουν μέσα οι αθλητές, τα σωματεία και οι ομοσπονδίες, ε, πώς θα είναι ζωντανές  όλες αυτές οι αθλητικές εγκαταστάσεις; Και βεβαίως θα προχωρήσουμε με το δήμο. Και το ξέρει ο κ. Ασκούνης αυτό και το γνωρίζουν. Εγώ είμαι τελείως ξεκάθαρη, δεν τους έκρυψα τίποτα και δεν έχω κρύψει ποτέ τίποτα. Ή ναι, ή όχι.
      ΑΝΔΡΕΑΣ ΛΟΒΕΡΔΟΣ: Θα υπογράψετε το παραχωρητήριο;
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού):   Είμαστε σε επαφή για να γίνουν οι προγραμματικές συμβάσεις και η τελική συμφωνία την οποία θα κάνουμε και με τους δήμους. Και τώρα θυμήθηκα, επειδή μιλήσαμε…
      ΑΝΔΡΕΑΣ ΛΟΒΕΡΔΟΣ:  Θα υπογραφεί;
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού):  Η παραχώρηση υπάρχει, κύριε συνάδελφε. Μελετήστε κι εσείς. Η παραχώρηση ολοκληρώνεται μόνο όταν υπογραφεί η προγραμματική σύμβαση. Δεν έχει υπογραφεί. Θα συζητήσουμε για την υπογραφή της προγραμματικής σύμβασης. Κοινόχρηστος χώρος είναι, κύριε Λοβέρδο. Για τους πολίτες της Καλλιθέας δεν θα είναι; Για ποιους θα είναι;
      ΑΠΟΣΤΟΛΟΣ ΚΑΚΛΑΜΑΝΗΣ:  Ανεκλήθη η απόφαση που πήρε το Δ.Σ. της ΚΕΔ για παραχώρηση.
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού):  Όχι, κύριε Πρόεδρε, γνωρίζω το θέμα.
      Αναφερθήκατε και στο θέμα του Φαλήρου, επειδή εκεί αναφέρεται το θέμα «δημοτικό». Πρέπει να σας πω ότι εκεί υπάρχουν ήδη οι εγκαταστάσεις του Δήμου Φαλήρου και οι περισσότερες από αυτές έχουν χρηματοδοτηθεί από τον ίδιο το δήμο. Δίνεται, λοιπόν, η δυνατότητα στο Δήμο Καλλιθέας να κάνει τις εγκαταστάσεις στον παλιό ιππόδρομο. Και επιπλέον –το είπα και χθες- από το beach volley μέχρι το ΣΕΦ, σε όλο αυτόν το χώρο των προσχώσεων -κι έχω καταθέσει στην επιτροπή και το σχέδιο του συγκεκριμένου τμήματος- θα γίνουν αθλητικές εγκαταστάσεις για τη νεολαία και του Πειραιά και το Μοσχάτου και της Καλλιθέας.
	ΑΠΟΣΤΟΛΟΣ ΚΑΚΛΑΜΑΝΗΣ:  Δημοτικές θα είναι αυτές; Το Φάληρο ξέρουμε από χρόνια ότι έχει εκεί εγκαταστάσεις.
	ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού):   Κύριε Πρόεδρε, αφήστε με σας παρακαλώ να ολοκληρώσω.
	Θα ήθελα να σας πω ότι εκεί, στο χώρο αυτόν, μετά από την κατάργηση του στίβου από το στάδιο «Καραϊσκάκη», η νεολαία της περιοχής και τα σωματεία χρειάζονται στίβο. Και εκεί αυτά θα τα κατασκευάσει η πολιτεία.
	ΑΝΔΡΕΑΣ ΛΟΒΕΡΔΟΣ: Να είναι δημοτικές.
	ΠΡΟΕΔΡΕΥΩΝ (Ιωάννης Τραγάκης):  Είναι απαραίτητος ο στίβος εκεί.
	ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού):  Ολοκληρώνοντας θα ήθελα να μιλήσω μόνο για τη φύλαξη και συντήρηση. Επανειλημμένα έχω εξηγήσει τι συμβαίνει με το θέμα των 19.500.000 της φύλαξης και συντήρησης. Το Γενικό Λογιστήριο του Κράτους αναφέρεται στις δαπάνες που μέχρι σήμερα έχουν πραγματοποιηθεί, δηλαδή στις δαπάνες από την ΕΥΔΕ του Υπουργείου Πολιτισμού. Ήταν η μόνη νομική δυνατότητα που είχαμε. Να κάνουμε δαπάνες μέσω των εργολαβικών συμβάσεων για τη συντήρηση των εγκαταστάσεων από το τέλος των Ολυμπιακών Αγώνων μέχρι τώρα και για ένα διάστημα μέχρις ότου ψηφιστεί ο νόμος και μπορέσει να εφαρμοστεί. Στο ποσό δεν συμπεριλαμβάνεται καμία δαπάνη συντήρησης των εγκαταστάσεων του ΥΠΕΧΩΔΕ, οι οποίες με κοινή υπουργική απόφαση έχουν έλθει στο Υπουργείο Πολιτισμού και στα Ολυμπιακά Ακίνητα. Μέχρι τώρα η συντήρηση των εγκαταστάσεων του ΥΠΕΧΩΔΕ, που είναι πάρα πολλές και πάρα πολύ μεγάλες, καλύπτεται από την εταιρεία «Ολυμπιακά Ακίνητα» προσωρινά.
	Θα ήθελα να σας πω ότι στο ποσό αυτό  που αναφέρεται, πέραν του ότι δεν συμπεριλαμβάνεται καμία από τις εγκαταστάσεις του ΥΠΕΧΩΔΕ, δεν συμπεριλαμβάνεται ούτε το Γαλάτσι ούτε οι άλλες ολυμπιακές εγκαταστάσεις ούτε τα στάδια, στα οποία αναφερθήκαμε πριν, ούτε το σκοπευτήριο του Μαρκόπουλου ούτε το ΣΕΦ και επίσης και το Ο.Α.Κ.Α. τα οποία είναι νομικά πρόσωπα ιδιωτικού δικαίου.
     Όσον  αφορά το θέμα του ΟΑΚΑ, ξέρετε ποιο είναι το κόστος του ΟΑΚΑ σήμερα μετά από τις παρεμβάσεις Καλατράβα; Είναι 27,5 εκατομμύρια ευρώ το χρόνο, για το νομικό πρόσωπο ιδιωτικού δικαίου. Μην τα μπερδεύουμε. Και επειδή ρωτήσατε γιατί είναι μόνο ελεύθερο το ΟΑΚΑ, είναι επειδή είναι νομικό πρόσωπο ιδιωτικού δικαίου. 
     ΑΝΔΡΕΑΣ ΛΟΒΕΡΔΟΣ: Αυτό είναι μια περίπτωση, ένα πρότυπο αξιοποίησης. 
     ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Δεν αλλάζει το καθεστώς του ΟΑΚΑ. Είναι όπως είναι και το ΣΕΦ. Και το «Καυτατζόγλειο» είναι ίδρυμα. Γιατί έγινε κάποια ερώτηση και είπατε γιατί δεν έχουμε μέσα το «Καυτατζόγλειο». Είναι ίδρυμα, δεν αλλάζει το status αυτών των αθλητικών εγκαταστάσεων. 
     Καταθέτω για τα Πρακτικά της Βουλής το σημείωμα –είναι δηλαδή δημόσιο έγγραφο της 28ης Απριλίου 2005, της υπηρεσίας μας, της ΕΥΔΕ, προς το Γενικό Λογιστήριο του Κράτους για να αναφερθεί αυτό στην έκθεση. 
      (Στο σημείο αυτό η Αναπληρωτής Υπουργός Πολιτισμού κ. Φάνη Πετραλιά - Πάλλη καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Σας λέω ουσιαστικά ότι το Γενικό Λογιστήριο του Κράτους με το συγκεκριμένο άρθρο μάς δίνει τη δυνατότητα για νομιμοποίηση των δαπανών. Ναι, κύριοι συνάδελφοι, δεν είχαμε άλλη νόμιμη διέξοδο, δεν είχαμε άλλη δυνατότητα, παρά μόνο μέσω των εργολάβων για να μπορέσουμε να συντηρήσουμε τις εγκαταστάσεις και να τις καθαρίζουμε, μέχρι πριν λίγο καιρό. Έχουν ήδη τελειώσει οι διαγωνισμοί της φύλαξης και έπονται ανοιχτοί διαγωνισμοί και για την καθαριότητα και για τη συντήρηση και τη λειτουργία. 
      Εδώ πρέπει να επισημάνω ότι πρόκειται για ένα από τα λάθη που κάνουμε όλοι. Εγώ δεν θα αναφερθώ στην προηγούμενη κυβέρνηση. Ασχολούμεθα με το πώς θα κτίσουμε τις εγκαταστάσεις και δεν ασχολούμαστε με το πώς δεν θα ερημωθούν οι εγκαταστάσεις και πώς θα συντηρηθούν.
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Τι απαντάτε για το άρθρο 40;
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Πρέπει να σας πω ότι στη ΣΑΕ, που έχουμε ζητήσει τώρα το Υπουργείο να μας εγκρίνει, αναφερόμαστε ακριβώς στα έξοδα για τη λειτουργία, για τη συντήρηση, για τη φύλαξη και την καθαριότητα. Αυτά θα περιληφθούν στη ΣΑΕ 052, που είναι η Ολυμπιακή ΣΑΕ και η οποία έχει υποβληθεί από τις αρχές Μαρτίου στο Υπουργείο Οικονομικών.
     Επειδή κατά κόρον συζητήθηκε το θέμα για τη Γενική Γραμματεία Ολυμπιακής Αξιοποίησης, θα ήθελα, κύριοι συνάδελφοι, να σας πω και να καταθέσω τα εξής. Πολύ σωστή δουλειά έκαναν και τα εβδομήντα ένα άτομα, τα οποία είχαν προσληφθεί και εργάζονται εκεί. Εβδομήντα ένα άτομα επί της…
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Θα δώσετε μια απάντηση και σε εμάς για το άρθρο 40; Να έρθει ο Υπουργός… 
      ΠΡΟΕΔΡΕΥΩΝ (Ιωάννης Τραγάκης): Το άρθρο 40 έχετε, κυρία Ξηροτύρη;
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): …προηγούμενης κυβέρνησης. Έχει και λίγο ενδιαφέρον αν ψάξει κανείς και ονόματα και πατρώνυμα και καλό είναι να το κάνει κάποιος αν ενδιαφέρεται.
     (Στο σημείο αυτό η Αναπληρωτής Υπουργός Πολιτισμού κ. Φάνη Πετραλιά - Πάλλη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Ήθελα να απαντήσω σε αυτό και να σας πω ότι η συγκεκριμένη Γραμματεία διατηρείται. Μάλιστα όχι απλώς διατηρείται, αλλά προσωπικά θεωρώ ότι θα εξελιχθεί σε μια ολυμπιακή «ομπρέλα». Θα είναι μια ολυμπιακή ομπρέλα, διότι χρειάζεται όλη η τεχνογνωσία, η εμπειρία, όλη η γνώση που αποκτήθηκε από πολύ ικανούς ανθρώπους που δούλεψαν εκεί. Δεν ήταν όμως μόνο εβδομήντα ένα άτομα, όπως άκουσα κατά κόρον να λέγεται,τα οποία υλοποίησαν όλο αυτό το εγχείρημα. Ήταν και τα τρεισήμισι χιλιάδες άτομα στο «ΑΘΗΝΑ 2004», στην οργανωτική επιτροπή. 
      Ο κ. Αλευράς κατάλαβε γιατί είναι περισσότερα τα άτομα εδώ, όταν αναφερόμαστε στα τεχνικά. Το κατάλαβε γιατί ήταν ο φυσικός προϊστάμενος πριν από εμένα εκεί. Διότι ενσωματώνεται –ως φιλοσοφία ενσωματώνεται- και μπορούν οι ήδη υπηρετούντες στην ΕΥΔΕ, που είναι η υπηρεσία των δημοσίων έργων της Γενικής Γραμματείας Αθλητισμού που κατασκεύασε τα ολυμπιακά έργα. 
      Υπάρχει πλέον μια τεχνική υπηρεσία, η οποία θα κάνει κάποιες συμβάσεις.
Δεν πρέπει να είναι το κράτος από πάνω να ελέγχει την κατάσταση των έργων, τις προϋποθέσεις κάτω από τις οποίες κάποιοι θα αναλάβουν αυτά τα έργα; Δεν πρέπει κάποιος να τους ελέγχει; Θα είναι οι τεχνικοί, οι οποίοι όμως ήδη υπηρετούν και βεβαίως εφόσον θελήσουν μπορούν να συνεχίσουν την απόσπασή τους. Αυτήν τη στιγμή υπηρετούν ήδη εκατόν είκοσι άτομα. Βεβαίως θα συρρικνωθεί πιθανότατα και η συγκεκριμένη Διεύθυνση.
      Από την άλλη μεριά μας εγκαλείτε γι’ αυτά τα άτομα, ότι δήθεν θα κάνουμε προσλήψεις. Θα σας πω κάτι, κύριοι συνάδελφοι. Στο Υπουργείο Πολιτισμού υπάρχουν τέσσερις χιλιάδες πεντακόσιες τριάντα κενές οργανικές θέσεις, την ώρα που επί τόσα χρόνια η κυβέρνησή σας είχε επτά χιλιάδες «ομήρους» υπαλλήλους ωρομίσθιους στο Υπουργείο Πολιτισμού. Άρα, λοιπόν, δεν μιλάμε για καινούργιες θέσεις και δεν μιλάμε για άλλου είδους προσλήψεις.
      Θα ήθελα όμως να απαντήσω στον κ. Κεγκέρογλου. Διότι ο κ. Κεγκέρογλου έχει καταθέσει …
      ΑΠΟΣΤΟΛΟΣ ΚΑΚΛΑΜΑΝΗΣ: Ελπίζω ότι δεν θα έχετε κανέναν κ. Χούπη κοντά σας, ότι θα το εξετάσετε …
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρώτρια Υπουργός Πολιτισμού): Κύριε Πρόεδρε, τα έχω εξετάσει πολύ καλά όλα. Λυπεί όλους μας όταν συμβαίνει κάτι τέτοιο, είτε είναι από τη μία πλευρά είτε είναι από την άλλη. Μας λυπεί όλους κάτι τέτοιο.
      ΑΠΟΣΤΟΛΟΣ ΚΑΚΛΑΜΑΝΗΣ: Σίγουρα μας λυπεί όλους.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κυρία Υπουργέ, απαντήστε και σε μας για το άρθρο 40. Εμείς ζητάμε να το αποσύρετε …
      ΠΡΟΕΔΡΕΥΩΝ (Ιωάννης Τραγάκης): Απαντήστε και στην κ. Ξηροτύρη για το άρθρο 40.
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Το άρθρο 40 έρχεται από το Υπουργείο Απασχόλησης, για να μπορέσει αυτό το οποίο δεν έκανε η προηγούμενη κυβέρνηση -και ήταν όλη η ιστορία αυτή στον αέρα- να αντιμετωπισθεί. Είναι ένα μεγάλο πρόβλημα, ένα μεγάλο θέμα, που το βρήκαμε μπροστά μας ως ένα πολύ μεγάλο πρόβλημα, και ερχόμαστε να αποκαταστήσουμε ό,τι έγινε τότε. 
      ΑΠΟΣΤΟΛΟΣ ΚΑΚΛΑΜΑΝΗΣ: Μήπως πρέπει να ξέρουμε τι έγινε; Εγώ σας λέω και πάλι: Αυτή είναι άλλη Βουλή. Εάν έγινε κάτι τότε, …
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Μα, κύριε Πρόεδρε, τα έχουμε συζητήσει. Γνωρίζουμε τι είναι.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν μου αρέσει εμένα να μου λένε ότι κάτι υπήρξε και τώρα το ρυθμίζουμε.
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Ναι, γιατί η προηγούμενη κυβέρνηση, κύριε Πρόεδρε, είχε δώσει τη δυνατότητα …
      ΑΠΟΣΤΟΛΟΣ ΚΑΚΛΑΜΑΝΗΣ: Δεν με ενδιαφέρει η προηγούμενη κυβέρνηση …
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Να σας πω, λοιπόν. Ο Οργανισμός Εργατικής Κατοικίας είχε κάνει μία σύμβαση …
      ΙΩΑΝΝΗΣ ΙΩΑΝΝΙΔΗΣ: Έχει δίκιο ο κύριος Πρόεδρος. Είναι Βουλευτής και θέλει να ενημερωθεί. 
      ΠΡΟΕΔΡΕΥΩΝ (Ιωάννης Τραγάκης): Μα, ενημερώνεται. Εντάξει.
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Ενημερώνεται, λοιπόν.
      Ο Οργανισμός Εργατικής Κατοικίας είχε κάνει μία σύμβαση με την εταιρεία του Δήμου Αμαρουσίου για τη δημιουργία εκεί του Δημοσιογραφικού Χωριού για τους Ολυμπιακούς Αγώνες. Στα σαράντα τρεις χιλιάδες στρέμματα, νομίζω, …
      ΠΡΟΕΔΡΕΥΩΝ (Ιωάννης Τραγάκης): Σαράντα τρεις χιλιάδες τετραγωνικά μέτρα. Τόσα είναι.
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Πλην, όμως, σε κάποια φάση αγοράζεται ή υπεισέρχεται στη δημοτική εταιρεία του Δήμου Αμαρουσίου,…
      ΝΙΚΟΛΑΟΣ ΓΚΑΤΖΗΣ: Αγοράζεται. 
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): …αγοράζεται από ιδιωτική, από τη «LAMDA DEVELOPMENT». Και από εκεί και πέρα, σε συνεργασία με τον Οργανισμό Εργατικής Κατοικίας και το Υπουργείο Εργασίας και Απασχόλησης, ξεκινάνε να χτίζουν τις εγκαταστάσεις, αφού υπάρχει μία συμφωνία με τον ΟΕΚ, να πάρει ως αντιπαροχή ο ΟΕΚ δώδεκα χιλιάδες τετραγωνικά. Στην πορεία, όμως, αλλάζει και ο συντελεστής με νόμο, υπάρχουν προσφυγές, δημιουργούνται πάρα πολλά θέματα. Η τότε κυβέρνηση, παρ’ όλο που εγκαλείται, δεν  ξεκαθαρίζει τα πράγματα. Και έρχονται σ’ ένα σημείο όπου, ενώ παίρνει πάλι απόφαση ο ΟΕΚ για το ποια θα είναι η αντιπαροχή και δίνει εντολή ο ΟΕΚ χωρίς να ξέρει, υποτίθεται, το Υπουργείο και αλλάζει και το αντικείμενο, διότι πλέον γίνεται shopping center εκεί, έχουμε την ιδιωτική εταιρεία η οποία χτίζει σε γη που δεν της ανήκει.
      ΑΠΟΣΤΟΛΟΣ ΚΑΚΛΑΜΑΝΗΣ: Ανήκει στον οργανισμό.
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Που ανήκει στον οργανισμό, στο δήμο κλπ.. Υπάρχει ένα πολύ μεγάλο θέμα. Και βεβαίως όταν αναλάβαμε εμείς την Κυβέρνηση, αυτό το οποίο είχε ειπωθεί  από τη δική σας κυβέρνηση πριν ήταν ότι απλώς δεν είχε υπογράψει ο αρμόδιος Υφυπουργός, γιατί ήταν πριν από τις εκλογές εκτός Αθηνών ή κάτι τέτοιο.
      Έγινε μεγάλη προσπάθεια από τον Υπουργό κ. Παναγιωτόπουλο και τους νομικούς συμβούλους και έχει βρει μια τέτοια νομική φόρμουλα, ώστε ούτε ο ΟΕΚ να χάσει, αλλά η ιδιοκτησία να νομιμοποιηθεί για τη «LAMDA DEVELOPMENT». Φαντάζομαι σε μεγάλο βαθμό –αυτό δεν μπορώ να το γνωρίζω εγώ ακριβώς- είναι η καλύτερη ρύθμιση που μπορούσε να γίνει.
      ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ: Είναι λάθος η διαδικασία με τους ορκωτούς λογιστές! Είναι ένα ακόμη σκάνδαλο!
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Ερχόμαστε, αν θέλετε, αυτήν τη στιγμή και φέρνουμε ένα άρθρο και ψηφίζεται σήμερα, ώστε ό,τι δεν είχε κάνει η προηγούμενη κυβέρνηση να το κάνουμε εμείς.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία Υπουργέ. Ολοκληρώσατε.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Ως προς το ποδηλατοδρόμιο του Ηρακλείου, υπάρχει μια...
      ΠΡΟΕΔΡΕΥΩΝ (Ιωάννης Τραγάκης): Κυρία Υπουργέ, είναι ευκαιρία να το πείτε τώρα, όμως καθίστε. Υπάρχει μια τροπολογία.
      ΑΠΟΣΤΟΛΟΣ ΚΑΚΛΑΜΑΝΗΣ: Δηλαδή, η διάταξη είναι συμφέρουσα για τον Οργανισμό Εργατικής Κατοικίας; Αυτό σας είπε ο Υπουργός Εργασίας;
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Ναι. Και όχι μόνο ο Υπουργός Εργασίας, αλλά και το σύνολο το νομικό συμβούλιο κλπ..
      ΙΩΑΝΝΗΣ ΙΩΑΝΝΙΔΗΣ: Να μας πει η κυρία Υπουργός για τα δύο μουσεία που έχουμε προτείνει.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Όσον αφορά τα δύο μουσεία τα οποία προτάθηκαν, προσωπικά σαν ιδέα τη βρίσκω πολύ ωραία και ενδιαφέρουσα. Επιφυλάσσομαι να δω τις δυνατότητες και να το μελετήσουμε ως θέμα. 
      Επειδή ο κύριος Πρόεδρος αναφέρθηκε και στις ακαδημίες, πρέπει να σας πω ότι αυτές είναι ακαδημίες πολιτισμού, χορού...
      ΑΝΔΡΕΑΣ ΛΟΒΕΡΔΟΣ: Τι σημαίνει αυτό; Σας ρωτήσαμε τι είναι «ακαδημία».
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Αυτό σας λέω. Θα είναι πολυχώροι όπου...
      ΑΠΟΣΤΟΛΟΣ ΚΑΚΛΑΜΑΝΗΣ: Αφήστε το και αναγκαστείτε να φέρετε νομοσχέδιο! 
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Κύριε Πρόεδρε, ό,τι πρέπει να φέρουμε, θα το φέρουμε!
      ΑΠΟΣΤΟΛΟΣ ΚΑΚΛΑΜΑΝΗΣ: Η διάταξη που βάζετε είναι ατελέστατη!
      ΑΝΔΡΕΑΣ ΛΟΒΕΡΔΟΣ: Η διάταξη πάσχει!
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Δεν πάσχει η διάταξη! Το έχουμε μελετήσει.
      ΠΡΟΕΔΡΕΥΩΝ (Ιωάννης Τραγάκης): Ωραία. Επιφυλάσσεστε, αν υπάρξουν διαφορές, να φέρετε και κάτι άλλο.
      ΑΠΟΣΤΟΛΟΣ ΚΑΚΛΑΜΑΝΗΣ: Πάντως, ούτε ένα «νι», ούτε ένα «σίγμα» δεν αλλάξατε!
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Κύριε Πρόεδρε, επειδή αυτό το ξαναείπατε, εγώ δεν άκουσα καμία πρόταση για να τροποποιηθεί άρθρο!
      ΑΝΔΡΕΑΣ ΛΟΒΕΡΔΟΣ: Η πρόταση που σας λέμε τώρα! Σας είπαμε τόσα!
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Άρθρο συγκεκριμένο!
      (Θόρυβος στην Αίθουσα)
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, κύριε Λοβέρδο, παρακαλώ!
      ΑΝΔΡΕΑΣ ΛΟΒΕΡΔΟΣ: Η πρόταση που σας κάνουμε τώρα!
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Για την ακαδημία; Ε, δεν είναι πρόβλημα, διότι σας λέω ότι το έχουμε μελετήσει. Λέτε να μην μας απασχόλησε;
      ΠΡΟΕΔΡΕΥΩΝ (Ιωάννης Τραγάκης): Κυρία Υπουργέ, ολοκληρώσαμε.
      ΑΠΟΣΤΟΛΟΣ ΚΑΚΛΑΜΑΝΗΣ: Η κατάληξη δεν τιμά ούτε την Κυβέρνηση ούτε τη Βουλή! Εάν επί τρεις ημέρες δεν μπορεί να γίνει ούτε σε μία φράση αλλαγή, επιτρέψτε μου να πω ότι προφανώς η Κυβέρνηση δέχεται να περάσει έτσι το νομοσχέδιο. Η αντίληψη ότι η Βουλή... 
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Πείτε μου μια πρόταση!
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, σας παρακαλώ, αφού δεν ακούγεστε! 
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Αυτό σημαίνει, κύριε Πρόεδρε, ότι κάναμε πολύ καλή δουλειά και δεν υπήρχε πρόταση.
      ΠΡΟΕΔΡΕΥΩΝ (Ιωάννης Τραγάκης): Κυρία Υπουργέ, ολοκληρώθηκε η συζήτηση! Σας παρακαλώ!
      Κηρύσσεται περαιωμένη η συζήτηση επί της ενότητας των άρθρων 1 έως 40 και θα γίνει η ψήφισή τους χωριστά.
      Ερωτάται το Σώμα: Γίνεται δεκτό το άρθρο 1 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΔΡΕΑΣ ΛΟΒΕΡΔΟΣ: Κατά πλειοψηφία.
      ΟΡΕΣΤΗΣ ΚΟΛΟΖΩΦ: Κατά πλειοψηφία.
      ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 1 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 2 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΔΡΕΑΣ ΛΟΒΕΡΔΟΣ: Κατά πλειοψηφία.
      ΟΡΕΣΤΗΣ ΚΟΛΟΖΩΦ: Κατά πλειοψηφία.
      ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 2 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 3 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΔΡΕΑΣ ΛΟΒΕΡΔΟΣ: Κατά πλειοψηφία.
      ΟΡΕΣΤΗΣ ΚΟΛΟΖΩΦ: Κατά πλειοψηφία.
      ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 3 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 4 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 4  έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 5 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 5  έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 6 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 6 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 7 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 7 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 8 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 8 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 9 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 9 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 10 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 10 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 11 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 11 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 12 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 12 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 13 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 13 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 14 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 14 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 15 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 15 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 16 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 16 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 17 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 17 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 18 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 18 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 19 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς, το άρθρο 19 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 20 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 20 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 21 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 21 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 22 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς, το άρθρο 22 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 23 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 23 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 24 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 24 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 25 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς, το άρθρο 25 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 26 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 26 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 27 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 27 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 28 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 28 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 29 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 29 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 30 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 30 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 31 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 31 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 32 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 32 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 33 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 33 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 34 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 34 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 35 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 35 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 36 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 36 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 37 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 37 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 38 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 38 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 39 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 39 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 40 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΝΔΡΕΑΣ ΛΟΒΕΡΔΟΣ: Κατά πλειοψηφία.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 40 έγινε δεκτό ως έχει κατά πλειοψηφία.
    Κυρία Υπουργέ, υπάρχει μία εμπρόθεσμη τροπολογία του συναδέλφου κ. Κεγκέρογλου με γενικό αριθμό 321 και ειδικό αριθμό 24. 
    Το λόγο έχει ο κ. Κεγκέρογλου. Ας τον ακούσουμε για ένα δίλεπτο, γιατί έδειξε υπομονή, αντοχή και ανοχή και έκατσε όλες αυτές τις ώρες για να υπερασπιστεί την τροπολογία του. 
    Ορίστε, κύριε Κεγκέρογλου έχετε το λόγο για δύο λεπτά. 
    ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε. 
    Κυρία Υπουργέ, νομίζω ότι δεν δώσατε απαντήσεις στα θέματα που τέθηκαν στη συζήτηση αυτή, σε όλα τα κρίσιμα ζητήματα, όχι γιατί μας αγνοήσατε ή γιατί δεν σας δόθηκε από το Προεδρείο ο επαρκής χρόνος για να μιλήσετε, αλλά γιατί πραγματικά δεν υπάρχουν πειστικές απαντήσεις για να πείσετε το Σώμα και τους πολίτες, όπως δεν υπάρχουν βέβαια πειστικές απαντήσεις και για τα γενικότερα ζητήματα της κυβερνητικής πολιτικής. 
    Όμως, για το θέμα το οποίο σας θέτω και αφορά την τροπολογία, η οποία είναι μία λέξη και είναι η μοναδική τροπολογία η οποία κατατέθηκε, σας λέγω ότι κατά την άποψή μου και όσο συζήτησα με τους φορείς που έχουν εμπλακεί στη δημιουργία του ποδηλατοδρομίου Ηρακλείου, θα πρέπει ο Υπουργός να υπογράψει τη χωροθέτηση του έργου, ο φάκελος είναι στο γραφείο του, μετά τη δημοσίευση του νόμου αυτού. Εφόσον μέσα στις επιτρεπόμενες χρήσεις δεν υπάρχει η λέξη «ποδηλατοδρόμιο», δεν θα μπορεί να το υπογράψει ακόμα και αν θέλει. 
    Έτσι, λοιπόν, θα πρέπει σήμερα ή εμείς να πούμε ότι χωροθετείται το ποδηλατοδρόμιο στη συγκεκριμένη θέση ή να δεχθείτε την τροπολογία, την οποία σας καταθέτω και να γράψουμε «Θ΄ περίπτωση-ποδηλατοδρόμιο», προκειμένου να δοθεί αυτή η ευχέρεια στον Υπουργό. Όπως ξέρετε, το έργο είναι στη τελική φάση υλοποίησής του. Έχει κατατεθεί ακόμα και η οικοδομική άδεια προκειμένου να προχωρήσει. 
    Δεν γνωρίζω τι υπονοήσατε, γιατί μιλήσατε πολύ, αλλά δεν δώσατε απαντήσεις. Δεν ξέρω εάν υπονοήσατε συμφωνία με το δήμαρχο ή οτιδήποτε άλλο. Θα ήθελα να είστε ξεκάθαρη, γιατί και εμείς μιλάμε και με το δήμαρχο, αλλά και με όλους τους άλλους φορείς και θα θέλαμε να ξέρουμε αν διαφορετική είναι η πρόταση των τοπικών φορέων και αν εκεί στηρίζεστε. Πραγματικά, θα έχει αξία όχι τώρα, αλλά μεθαύριο που θα βρεθεί σε αδιέξοδο το έργο, το οποίο είναι δικό σας. Το Υπουργείο το χρηματοδοτεί, το Υπουργείο το προχωρεί. 
    Ευχαριστώ, κύριε Πρόεδρε. 
    ΕΥΑΓΓΕΛΙΑ ΣΧΟΙΝΑΡΑΚΗ - ΗΛΙΑΚΗ: Κύριε Πρόεδρε, θα θέλαμε και εμείς να τοποθετηθούμε. 
    ΑΝΔΡΕΑΣ ΛΟΒΕΡΔΟΣ: Κύριε Πρόεδρε, είναι εισηγήτρια και έχει δικαίωμα να μιλήσει. 
    ΠΡΟΕΔΡΕΥΩΝ (Ιωάννης Τραγάκης): Η κ. Σχοιναράκη είναι εισηγήτρια και της δίνουμε το λόγο για ένα λεπτό, επειδή έχει ιδιαίτερο ενδιαφέρον για το θέμα. 
    ΕΥΑΓΓΕΛΙΑ ΣΧΟΙΝΑΡΑΚΗ - ΗΛΙΑΚΗ: Ευχαριστώ, κύριε Πρόεδρε. 
    Το έβαλα το θέμα και στην πρωτολογία μου και στην επιτροπή σε σχέση με την τροπολογία που καταθέτει ο συνάδελφος ο Βασίλης Κεγκέρογλου. Το έχουν ζητήσει φορείς του Ηρακλείου, ο δήμος και, βεβαίως, ο Π.Ο.Η, ο Ποδηλατικός Όμιλος Ηρακλείου «ΚΑΣΤΡΟ».
    Κυρία Υπουργέ, αυτό το έργο έχει ενταχθεί στο Πρόγραμμα Δημοσίων Επενδύσεων από το 2001. Δημοπρατήθηκε με το σύστημα μελέτη-κατασκευή, υπήρξε θέμα με τη χωροθέτηση. Εάν, λοιπόν, τώρα δεν μπει αυτή η λέξη «ποδηλατοδρόμιο» σε ό,τι αφορά τις λειτουργίες και χρήσεις, θα υπάρχει πρόβλημα, εκτός εάν υποθέσουμε εμείς ότι ισχύει αυτό που αναφέρουν τα δημοσιεύματα το τελευταίο διάστημα στο Ηράκλειο, ότι δηλαδή εσείς θέλετε να το απεντάξετε, να το ακυρώσετε, δεν βάζετε αυτήν τη χρήση ακριβώς για να δώσετε το «δικαίωμα» -εντός εισαγωγικών- στη συνέχεια στον Υπουργό ΠΕΧΩΔΕ να αρνηθεί το ποδηλατοδρόμιο και τη χωροθέτηση, εξαιτίας του ότι δεν συμπεριλαμβάνεται στις χρήσεις στο συγκεκριμένο νομοσχέδιο, που συζητάμε και ψηφίζουμε σήμερα. 
    Θεωρώ, λοιπόν, ότι επιβάλλεται να δεχθείτε αυτήν τη λέξη. Μια λέξη είναι εξάλλου, «ποδηλατοδρόμιο». 
    ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ. 
    Κυρία Υπουργέ έχετε το λόγο. 
    ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Πρώτα απ’ όλα, ξέρετε πολύ καλά ότι το ποδηλατοδρόμιο χωροθετήθηκε το 2003 από την κυβέρνησή σας σε χώρο των ΤΕΙ Ηρακλείου. Όταν είχαμε ένα καινούργιο προεδρείο, μια καινούργια διοίκηση το 2003, η καινούργια διοίκηση απαγόρεψε την κατασκευή του ποδηλατοδρομίου, που ήταν χωροθετημένο στον ευρύτερο χώρο του ΤΕΙ Ηρακλείου, και από τότε όντως αυτό παραμένει σε εκκρεμότητα. 
     Δεν υπενόησα, κύριε συνάδελφε. Άλλο το υπονοώ. Έχει μια άλλη έννοια. Εγώ, λοιπόν, ποτέ δεν υπονοώ, ούτε μιλάω με κανέναν μυστικά. Κατέβηκα στο Ηράκλειο, συζήτησα, κάναμε και συνάντηση και σύσκεψη εκεί, είδα και τους συλλόγους, μιλήσαμε με όλους και με κάποια μέλη του δημοτικού συμβουλίου, ετέθη το θέμα και η συζήτηση οδήγησε στο εξής: Ας αποφασίσουν οι παράγοντες εκεί του Ηρακλείου, εν όψει της αξιοποίησης όλου του θαλασσίου μετώπου του Ηρακλείου, να πάρετε εσείς την απόφαση -εννοώ όλοι οι παράγοντες- να πάρει η τοπική κοινωνία την απόφαση, πού θέλει να χωροθετηθεί το ποδηλατοδρόμιο. Η Κυβέρνηση δεν έχει κανένα πρόβλημα να χωροθετήσει το ποδηλατοδρόμιο. Δηλαδή εμείς δεν λέμε όχι. Σας λέμε «αποφασίστε πού πρέπει να γίνει η χωροθέτηση του ποδηλατοδρομίου». Υπάρχουν και άλλες απόψεις, διότι πρέπει και αυτό να ενταχθεί μέσα στη γενικότερη ανάπλαση του μετώπου του Ηρακλείου που θα γίνει. Εσείς τα είπατε, οι παράγοντες εκεί, η τοπική κοινωνία, οι φορείς. Και είναι και πάρα πολύ λογικό. 
     Αν μου επιτρέψετε, θα τελειώσω με αυτό και θα σας πω και κάτι άλλο, σε εσάς ειδικά, κυρία Σχοιναράκη, που είστε και εισηγήτρια του νομοσχεδίου -να, λοιπόν, που έρχεται η στιγμή να το ακούσει και ο κύριος Πρόεδρος- ότι η λέξη «επιτρέπεται» επιβάλλεται να είναι μέσα στο νόμο. Άρθρο 10 του νόμου «Σε όλα τα ολυμπιακά συγκροτήματα επιτρέπονται οι αθλητικές χρήσεις». 
     ΑΠΟΣΤΟΛΟΣ ΚΑΚΛΑΜΑΝΗΣ: Αυτό είναι αυτονόητο. 
     ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Όχι, κύριε Πρόεδρε. Όταν, λοιπόν, αποφασίσει πού θέλει το Ηράκλειο να βάλει το ποδηλατοδρόμιο και αποφασίσει ότι θέλει να βάλει το ποδηλατοδρόμιο στο ολυμπιακό συγκρότημα, δεν χρειάζεται να μπει στο νόμο. Καλύπτεται. 
     ΑΠΟΣΤΟΛΟΣ ΚΑΚΛΑΜΑΝΗΣ: Μα, λέτε το αντίθετο. 
     ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Όχι, κύριε Πρόεδρε, αυτό σας λέω. Επιτρέπονται. Είναι αθλητική χρήση το ποδηλατοδρόμιο. Ευτυχώς, λοιπόν, που υπάρχει το «επιτρέπονται».
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Μια διευκρινιστική ερώτηση, κυρία Υπουργέ. 
     ΠΡΟΕΔΡΕΥΩΝ (Ιωάννης Τραγάκης): Δεν υπάρχει δευτερολογία στις τροπολογίες. 
     Ευχαριστούμε, κυρία Υπουργέ. 
     Κύριοι συνάδελφοι, θα ήθελα να γνωστοποιήσω στο Σώμα ότι από τα άνω δυτικά θεωρεία τη συνεδρίασή μας παρακολουθούν, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα ένας μαθητές και μαθήτριες, συνοδευόμενοι από δυο δασκάλους από το Β’ Δημοτικό Σχολείο Βαγιών Βοιωτίας. 
     Τους καλωσορίζουμε στο Κοινοβούλιο.
     (Χειροκροτήματα απ’ όλες τις πτέρυγες της Βουλής)
     Εισερχόμαστε στην ψήφιση του ακροτελεύτιου άρθρου του νομοσχεδίου.
     Ερωτάται το Σώμα: Γίνεται δεκτό το ακροτελεύτιο άρθρο του νομοσχεδίου; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Ιωάννης Τραγάκης): Συνεπώς το ακροτελεύτιο άρθρο του νομοσχεδίου έγινε δεκτό κατά πλειοψηφία. 
     Κυρία Υπουργέ, δεν επιφέρετε καμία αλλαγή; 
     ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Δεν υπήρχε καμία πρόταση.
     ΠΡΟΕΔΡΕΥΩΝ (Ιωάννης Τραγάκης): Συνεπώς το νομοσχέδιο του Υπουργείου Πολιτισμού: «Βιώσιμη ανάπτυξη και κοινωνική αξιοποίηση των Ολυμπιακών εγκαταστάσεων, αδειοδότηση, χρήσεις, λειτουργίες τους - Διάρθρωση, οργάνωση και λειτουργία Γενικής Γραμματείας Ολυμπιακής Αξιοποίησης» έγινε δεκτό επί της αρχής και επί των άρθρων. 
     Ερωτάται το Σώμα: Γίνεται δεκτό το νομοσχέδιο και στο σύνολο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΠΡΟΕΔΡΕΥΩΝ (Ιωάννης Τραγάκης): Το νομοσχέδιο έγινε δεκτό και στο σύνολο κατά πλειοψηφία. 
     Συνεπώς το νομοσχέδιο του Υπουργείου Πολιτισμού: «Βιώσιμη ανάπτυξη και κοινωνική αξιοποίηση των Ολυμπιακών εγκαταστάσεων, αδειοδότηση, χρήσεις, λειτουργίες τους - Διάρθρωση, οργάνωση και λειτουργία Γενικής Γραμματείας Ολυμπιακής Αξιοποίησης» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
     
     
     (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
     
     
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
     ΣΤΕΦΑΝΟΣ ΜΑΝΟΣ: Όχι, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι έχουν διανεμηθεί τα Πρακτικά της Δευτέρας 9 Μαΐου 2005 ….
     ΣΤΕΦΑΝΟΣ ΜΑΝΟΣ: Όχι, κύριε Πρόεδρε, δεν εξουσιοδοτούμε και θέλω να μιλήσω επ’ αυτού. 
     ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Μάνο. Δεν έχετε το λόγο. Βρισκόμαστε στη διαδικασία ψηφοφορίας. Ένα λεπτό να ολοκληρώσω για τα Πρακτικά. 
     Έχουν διανεμηθεί τα Πρακτικά της Δευτέρας 9 Μαΐου 2005 και ερωτάται το Σώμα, αν τα επικυρώνει. 
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.  
     ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά της Δευτέρας 9 Μαΐου 2005 επικυρώθηκαν. 
     Ορίστε, κύριε Μάνο. Τι θέλετε να πείτε;
     ΣΤΕΦΑΝΟΣ ΜΑΝΟΣ: Ούτε επικυρώθηκαν ούτε συναινώ. Και θα μου επιτρέψετε να σας πω, γιατί και γι’ αυτό είμαι εδώ τώρα. 
     Την 20η Απριλίου ζήτησε το Προεδρείο να σας επιτρέψει το Σώμα να επικυρώσετε τα Πρακτικά άλλου νομοσχεδίου. Τα επικυρώσαμε καλή τη πίστει. Στη συνέχεια, όμως, δημοσιεύθηκε ο νόμος, ο δε νόμος περιέχει διάταξη, που δεν είχε ψηφιστεί από τη Βουλή. 
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Αυτό είναι πολύ σοβαρό. 
     ΣΤΕΦΑΝΟΣ ΜΑΝΟΣ: Κάποιος ανέντιμος Υπουργός παραποίησε αυτά που ψηφίσαμε.
     ΠΡΟΕΔΡΕΥΩΝ (Ιωάννης Τραγάκης): Μα, τι λέτε τώρα; Με συγχωρείτε, κύριε Μάνο.
     ΣΤΕΦΑΝΟΣ ΜΑΝΟΣ: Θα με ακούσετε. 
     ΠΡΟΕΔΡΕΥΩΝ (Ιωάννης Τραγάκης): Με συγχωρείτε, θα σας ακούσω. 
     ΣΤΕΦΑΝΟΣ ΜΑΝΟΣ: Τότε μη με διακόπτετε. 
     ΠΡΟΕΔΡΕΥΩΝ (Ιωάννης Τραγάκης): Ένα λεπτό. 
      Κατ’ αρχάς μιλάτε κατ’ εξαίρεση, εκτός Κανονισμού. Ένα το κρατούμενο.
      Εγώ ζήτησα επικύρωση Πρακτικών.
      ΣΤΕΦΑΝΟΣ ΜΑΝΟΣ: Εγώ αρνούμαι να σας το επιτρέψω και θα σας εξηγήσω το γιατί.
      ΠΡΟΕΔΡΕΥΩΝ (Ιωάννης Τραγάκης): Αρνείστε να μου επιτρέψετε τι;
      ΣΤΕΦΑΝΟΣ ΜΑΝΟΣ: Την επικύρωση.
      ΠΡΟΕΔΡΕΥΩΝ (Ιωάννης Τραγάκης): Η επικύρωση γίνεται από το Σώμα. Με εξουσιοδοτεί το Σώμα.
      ΣΤΕΦΑΝΟΣ ΜΑΝΟΣ: Είμαι μέλος του Σώματος.
      ΠΡΟΕΔΡΕΥΩΝ (Ιωάννης Τραγάκης): Με εξουσιοδοτεί η Πλειοψηφία του Σώματος.
      ΣΤΕΦΑΝΟΣ ΜΑΝΟΣ: Δεν το άκουσα αυτό. Εάν δεν με αφήσετε να μιλήσω…
      ΠΡΟΕΔΡΕΥΩΝ (Ιωάννης Τραγάκης): Κατάλαβα την ένστασή σας, κύριε Μάνο. Δεν συμφωνείτε με την επικύρωση των Πρακτικών υπ’ ευθύνη του Προεδρείου.
      ΣΤΕΦΑΝΟΣ ΜΑΝΟΣ: Θέλω να το εξηγήσω.
      ΠΡΟΕΔΡΕΥΩΝ (Ιωάννης Τραγάκης): Το κατάλαβα. Το εξηγήσατε και γίνατε αντιληπτός. 
      ΣΤΕΦΑΝΟΣ ΜΑΝΟΣ: Όχι, δεν το καταλάβατε.
      ΠΡΟΕΔΡΕΥΩΝ (Ιωάννης Τραγάκης): Το κατάλαβα πλήρως.
      ΣΤΕΦΑΝΟΣ ΜΑΝΟΣ: Όχι, δεν το καταλάβατε. Είναι πολύ σοβαρότερο το θέμα από όσο θέλετε να το παρουσιάσετε, διότι σας θυμίζω ότι την 20η Απριλίου έγιναν και άλλα φαιδρά για τους Βουλευτές. Την ίδια ημέρα έγινε και αυτό. Προσετέθη εκ των υστέρων μία διάταξη ουσίας στο ν.3340. Αυτήν τη στιγμή έχουμε Πρακτικά της Βουλής επικυρωμένα από εσάς, τα οποία δεν περιλαμβάνουν τη διάταξη. Ο νόμος δημοσιεύτηκε με προσθήκη. Αυτό αποτελεί πρωτοφανές σκάνδαλο.
      ΠΡΟΕΔΡΕΥΩΝ (Ιωάννης Τραγάκης): Ωραία, καταγράφεται η παρατήρησή σας.
      ΣΤΕΦΑΝΟΣ ΜΑΝΟΣ: Ένα λεπτό, κύριε Πρόεδρε. Η ευθύνη του Προεδρείου είναι κολοσσιαία.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, ας μην γίνει η επικύρωση τώρα, διότι δεν είναι κανείς από τους ψηφίσαντες. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε Μάνο, τις παρατηρήσεις σας;
      ΣΤΕΦΑΝΟΣ ΜΑΝΟΣ: Όχι. Δεν με αφήνετε να μιλήσω.
      ΠΡΟΕΔΡΕΥΩΝ (Ιωάννης Τραγάκης): Σας αφήνω. Τα είπατε, τι άλλο έχετε να πείτε;
      ΣΤΕΦΑΝΟΣ ΜΑΝΟΣ: Όχι, δεν με αφήνετε. Υποτιμάτε τη σοβαρότητα του θέματος.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν υπάρχει λόγος να γίνει η επικύρωση αυτήν τη στιγμή.
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, εσείς γνωρίζετε την πρακτική και ξέρετε ότι δεν γίνεται αυτό.
      ΣΤΕΦΑΝΟΣ ΜΑΝΟΣ: Κύριε Πρόεδρε, υποτιμάτε τη σοβαρότητα αυτού που σας λέω, διότι γι’  αυτό το οποίο έχει συμβεί έχω αποδεικτικά στοιχεία ότι εμπλέκονται και οι υπηρεσίες της Βουλής. 
      Συνεπώς υπάρχουν ευθύνες των υπηρεσιών της Βουλής και σας καλώ να τις αναζητήσετε. Γνωρίζω τη δική σας εντιμότητα και σας παρακαλώ να ελέγξετε τι συνέβη και ποιος το προκάλεσε.
      ΠΡΟΕΔΡΕΥΩΝ (Ιωάννης Τραγάκης): Βεβαίως.
      ΣΤΕΦΑΝΟΣ ΜΑΝΟΣ: Θα ήθελα να καταδικαστεί ο Υπουργός, διότι θα υπάρχει Υπουργός στο τέλος ο οποίος προκάλεσε αυτήν την ατιμία.
      Πέραν τούτου, θέλω να έχετε υπ’ όψιν σας ότι δεν είναι δυνατόν να ισχύσει ο νόμος με τη διάταξη η οποία πλαστογραφήθηκε και δεν υπάρχει στα Πρακτικά.
      ΠΡΟΕΔΡΕΥΩΝ (Ιωάννης Τραγάκης): Κύριε Μάνο, η καταγγελία σας είναι πολύ σοβαρή, λαμβάνεται υπ’ όψιν από το Προεδρείο, θα εξεταστεί και θα ήθελα να μας δώσετε περισσότερα συγκεκριμένα στοιχεία, αν έχετε. 
      Επίσης θα ήθελα να σας υπενθυμίσω ότι, σύμφωνα με το άρθρο 61 παράγραφος 8 του Κανονισμού της Βουλής, τα Πρακτικά θα επικυρωθούν, έστω και αν υπάρχουν αντιρρήσεις γιατί, όπως ξέρετε, επικυρώνονται από την Πλειοψηφία.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, δεν μπορώ να σας δώσω το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Είναι θέμα τάξεως, σοβαρό. Η κύρωση γίνεται από την Πλειοψηφία, η εξουσιοδότηση όμως που ζητάτε δεν μπορεί, δυστυχώς, να δοθεί μόνο από την Πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Δηλαδή, κύριε Πρόεδρε, αμφισβητείτε αυτήν τη στιγμή…
      ΑΠΟΣΤΟΛΟΣ ΚΑΚΛΑΜΑΝΗΣ: Είναι διαφορετικό το ένα θέμα με το άλλο. Αυτήν τη στιγμή ο κ. Μάνος θέτει άλλο θέμα τώρα. Όμως, αφού εξ αφορμής εκείνου του θέματος, του άσχετου με το σημερινό νομοσχέδιο, δεν συμφωνεί για την εξουσιοδότησή σας, δεν ισχύει, δεν υποκαθιστά τη δική του εντολή και όλων των άλλων.
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, μήπως δεν έγινα σαφής. Εσείς γνωρίζετε καλύτερα από οποιονδήποτε άλλον ότι, αν υπάρχουν αντιρρήσεις ως προς την επικύρωση των Πρακτικών…
      ΑΠΟΣΤΟΛΟΣ ΚΑΚΛΑΜΑΝΗΣ: Όχι ως προς την επικύρωση, αλλά ως προς την εξουσιοδότηση. Είναι άλλο πράγμα η επικύρωση που είναι κατά πλειοψηφία και άλλο η εξουσιοδότηση. Η εξουσιοδότηση είναι καθενός και στο σύνολο ατομική. Δεν χάλασε ο κόσμος. Μπορείτε να το φέρετε και αύριο που είναι ημέρα κοινοβουλευτικού ελέγχου και μπορεί να γίνει για την κύρωση των Πρακτικών ειδική ημερήσια διάταξη. Βγάλτε την αύριο και θα το κυρώσουμε πριν από την έναρξη, ώστε να γίνει.
      ΙΩΑΝΝΗΣ ΙΩΑΝΝΙΔΗΣ: Και αύριο να γίνει, κάποιος θα έχει αντίρρηση.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, εγώ σας είπα την άποψή μου.
     ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, καταλαβαίνω την άποψή σας, θα ήθελα όμως να διευκρινίσω το εξής. Είναι δυο διαφορετικά θέματα. Το λέω αυτό για να κλείσω αυτό το θέμα της διαφορετικότητας. Δηλαδή, ο κ. Μάνος ανεφέρθη σε μια συγκεκριμένη ημερομηνία. Το θέμα θα ελεγχθεί από το Προεδρείο της Βουλής και θα αποφασιστεί τι θα γίνει για τη συγκεκριμένη καταγγελία του κ. Μάνου.
     Ας έλθουμε τώρα στο δεύτερο θέμα. Είναι πρωτοφανές βέβαια να ζητάει εξουσιοδότηση το Προεδρείο για την επικύρωση Πρακτικών και να μη δίδεται. Δεν έχει ξαναγίνει ποτέ αυτό. 
     ΑΠΟΣΤΟΛΟΣ ΚΑΚΛΑΜΑΝΗΣ: Δεν αφορά εμένα. 
     ΠΡΟΕΔΡΕΥΩΝ (Ιωάννης Τραγάκης): Δεν αφορά ποτέ. Έχει το δικαίωμα, κύριε Πρόεδρε...
     ΑΠΟΣΤΟΛΟΣ ΚΑΚΛΑΜΑΝΗΣ: Εάν ο κ. Μάνος δεν επιμείνει, δεν υπάρχει πρόβλημα και νομίζω ότι μπορεί να μην επιμείνει εφόσον είναι άλλο θέμα το ένα, άλλο το άλλο. 
     ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, ο κ. Μάνος κατέγραψε τις αντιρρήσεις του. Αν, όμως, ακολουθήσουμε αυτήν την τακτική, από δω και στο εξής, απ’ ό,τι καταλαβαίνετε, δεν θα επικυρώνονται ποτέ Πρακτικά υπ’ ευθύνη του Προεδρείου. 
     ΑΠΟΣΤΟΛΟΣ ΚΑΚΛΑΜΑΝΗΣ: Σας παρακαλώ, κατ’ αρχήν αυτό είναι πάρα πολύ σοβαρό. Η γνώμη μου είναι ότι πρέπει να επικυρωθούν τα Πρακτικά αυτήν τη στιγμή και να εξουσιοδοτηθείτε, αλλά εφόσον –επαναλαμβάνω- έστω και ένας Βουλευτής για λόγους που εκείνος έχει -και που, όπως βλέπω, δεν αφορούν αυτό το νομοσχέδιο- αλλά εφόσον δεν εξουσιοδοτεί το Προεδρείο να κάνει κάτι εξ ονόματός του και αυτού ...
     ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, νομίζω ότι με την παρέμβασή σας βοηθήσατε ...
     ΑΠΟΣΤΟΛΟΣ ΚΑΚΛΑΜΑΝΗΣ: Αυτό σας παρακαλώ και φέρτε το αύριο.
     ΠΡΟΕΔΡΕΥΩΝ (Ιωάννης Τραγάκης): Νομίζω ότι ο κ. Μάνος αίρει τις αντιρρήσεις του στη συγκεκριμένη σημερινή συνεδρίαση.
     ΣΤΕΦΑΝΟΣ ΜΑΝΟΣ: Κύριε Πρόεδρε, θα ήθελα να σας πω περί τίνος πρόκειται.
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Μάνο.
     ΣΤΕΦΑΝΟΣ ΜΑΝΟΣ: Ακριβώς αυτό που κάνετε τώρα έγινε την 20η Απριλίου και καλοπίστως οι Βουλευτές είπαν «προχωρήστε». Στη συνέχεια προχώρησαν, κατεγράφησαν αυτά και μεταγενεστέρως αλλοιώθηκε το αποτέλεσμα. 
     ΠΡΟΕΔΡΕΥΩΝ (Ιωάννης Τραγάκης): Να το δούμε αυτό, κύριε Μάνο.
     ΣΤΕΦΑΝΟΣ ΜΑΝΟΣ: Τα έχω εδώ μαζί μου. Δεν θα ψάξετε για πολύ καιρό. Αλλοιώθηκε, λοιπόν, το αποτέλεσμα. Γι’ αυτό έχω αποδείξεις, τις έχω εδώ μαζί μου. Συνέπραξε η Βουλή. 
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, αυτό είναι ένα θέμα το οποίο είναι εκτός...
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Μάνο.
     ΣΤΕΦΑΝΟΣ ΜΑΝΟΣ: Πώς ξέρω ότι δεν θα το επαναλάβετε αυτό; 
     ΠΡΟΕΔΡΕΥΩΝ (Ιωάννης Τραγάκης): Δηλαδή, με συγχωρείτε, κύριε Μάνο, απευθύνεστε στο Προεδρείο προσωπικά τώρα; 
     ΣΤΕΦΑΝΟΣ ΜΑΝΟΣ: Στο Προεδρείο, στη Βουλή. Λέω: Αυτό που έγινε την τελευταία φορά πώς ξέρω ότι δεν θα...
     ΠΡΟΕΔΡΕΥΩΝ (Ιωάννης Τραγάκης): Επειδή, απ’ ό,τι ακούσαμε, ο Πρόεδρος κ. Κακλαμάνης είπε ότι δεν έχει αντίρρηση να επικυρωθούν τα Πρακτικά, θα ήθελα να παρακαλέσω και σας σήμερα ειδικά να άρετε τις αντιρρήσεις σας στη συγκεκριμένη περίπτωση για τα σημερινά Πρακτικά, για να τα επικυρώσουμε. Παρά το γεγονός –για να το τονίσω- ...
     ΣΤΕΦΑΝΟΣ ΜΑΝΟΣ: Εγώ είμαι Ανεξάρτητος. Αυτή είναι η δική μου γνώμη. Δεν την αλλάζω, διότι περιμένω να έχω απάντηση από σας σ’ αυτό που σας είπα.
     ΠΡΟΕΔΡΕΥΩΝ (Ιωάννης Τραγάκης): Είναι άλλο θέμα αυτό, κύριε Μάνο. Αυτό θα ερευνηθεί.
     ΣΤΕΦΑΝΟΣ ΜΑΝΟΣ: Μεταξύ εκείνου που ψηφίζει η Βουλή και καλή τη πίστει εξουσιοδοτεί εσάς να προχωρήσετε, είχαμε άλλο αποτέλεσμα. Πώς ξέρω ότι δεν θα ξανασυμβεί αυτό;
     ΠΡΟΕΔΡΕΥΩΝ (Ιωάννης Τραγάκης): Αυτό είναι άλλο θέμα και θα διερευνηθεί. Για τη σημερινή πάντως συνεδρίαση, θα ήθελα να παρακαλέσω εγώ προσωπικά να άρετε τις αντιρρήσεις σας.
     ΣΤΕΦΑΝΟΣ ΜΑΝΟΣ: Γιατί το θέλετε;
     ΠΡΟΕΔΡΕΥΩΝ (Ιωάννης Τραγάκης): Εγώ δεν έχω κανένα λόγο να το θέλω, αλλά δεν θέλω να ακολουθηθεί μια πρακτική ...
     ΑΠΟΣΤΟΛΟΣ ΚΑΚΛΑΜΑΝΗΣ: Υπάρχει λύση σύμφωνα με τον Κανονισμό. Δεν καταλαβαίνω γιατί, επειδή το θέλει η κυρία Υπουργός, πρέπει εμείς να κάνουμε ό,τι θέλει.
     ΠΡΟΕΔΡΕΥΩΝ (Ιωάννης Τραγάκης): Να σας ρωτήσω κάτι; Τι θα αλλάξει αύριο, κύριε Πρόεδρε;
     ΣΤΕΦΑΝΟΣ ΜΑΝΟΣ: Τίποτα. 
     ΠΡΟΕΔΡΕΥΩΝ (Ιωάννης Τραγάκης): ΄Αρα; 
     ΣΤΕΦΑΝΟΣ ΜΑΝΟΣ: Θα ξέρετε τι συμβαίνει και θα δώσετε εξηγήσεις.
    ΑΠΟΣΤΟΛΟΣ ΚΑΚΛΑΜΑΝΗΣ: Αύριο ο κ. Μάνος θα ακούσει ό,τι του πείτε, αλλά σε ό,τι αφορά τα Πρακτικά δεν θα έχουμε πρόβλημα αύριο.
    Τώρα, εφόσον ένας Βουλευτής αρνείται και συμφωνεί αύριο και συμφωνείτε και εσείς, αύριο θα επικυρωθούν τα Πρακτικά…
    Συμφωνείτε αύριο, κύριε Μάνο, να επικυρωθούν;
    ΣΤΕΦΑΝΟΣ ΜΑΝΟΣ: Απολύτως.
    ΑΠΟΣΤΟΛΟΣ ΚΑΚΛΑΜΑΝΗΣ: Εφόσον, λοιπόν, αύριο συμφωνεί να επικυρωθούν τα Πρακτικά, έληξε το θέμα.
    ΠΡΟΕΔΡΕΥΩΝ (Ιωάννης Τραγάκης): Εντάξει.
     Έχει, λοιπόν, επικυρώσει το Σώμα τα  Πρακτικά της Δευτέρας 9 Μαΐου 2005 που  σας έχουν διανεμηθεί.
     Τα Πρακτικά της σημερινής συνεδρίασης θα εξεταστούν και αν χρειαστεί θα επικυρωθούν αύριο. 
    Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    Με τη συναίνεση του Σώματος και ώρα 17.10΄ λύεται η συνεδρίαση για αύριο Παρασκευή 20 Μαΐου 2005 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης με αριθμό 34/18.10.2004 Βουλευτών του ΠΑΣΟΚ προς τους Υπουργούς Ανάπτυξης, Περιβάλλοντος, Χωροταξίας και Δημοσίων Έργων σχετικά με την προώθηση των Ανανεώσιμων Πηγών Ενέργειας, (ΑΠΕ).
    
    Η ΠΡΟΕΔΡΟΣ                                                            ΟΙ ΓΡΑΜΜΑΤΕΙΣ
00001/1Σ/φοςΜΗΤΡΟΠΟΥΔ/φοςΤΣΑΚΑΝΙΚΑ26/5/2005 AA0519MT

