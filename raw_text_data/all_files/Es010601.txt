

ΣΥΝΕΔΡΙΑΣΗ ΡΠΔ'
Παρασκευή 1 Ιουνίου 2001
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών Ε. Νασιώκα και Ε. Μπασιάκου, σελ.
3. Ανακοινώνεται ότι τη συνεδρίαση παρακολουθούν μαθητές, από το 2ο Δημοτικό Σχολείο Αγίου Στεφάνου Αττικής, το 8ο Δημοτικό Σχολείο Αμαρουσίου, το 4ο Δημοτικό Σχολείο Χαϊδαρίου και το Δημοτικό Σχολείο Βαμβακοπούλου Χανίων, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 5 Ιουνίου 2001, σελ.
4. Συζήτηση επικαίρων ερωτήσεων:
α) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με τις προθέσεις του Υπουργείου να αναθεωρήσει το Προεδρικό Διάταγμα 84/84, προκειμένου να αδειοδοτηθούν μονάδες παραγωγής ηλεκτρικής ενέργειας από φυσικό αέριο στην Αττική, σελ.
β) Προς τον Υπουργό Μεταφορών και Επικοινωνιών, σχετικά με τις προθέσεις της Κυβέρνησης να δοθούν δωρεάν διαμερίσματα στους ιδιοκτήτες των πολυκατοικιών της Μεταμόρφωσης Αττικής, που κατέρρευσαν από το σεισμό της 7ης Σεπτεμβρίου, σελ.
γ) Προς τον Υπουργό Τύπου και Μέσων Μαζικής Ενημέρωσης, σχετικά με δημοσιεύματα στον Τύπο που αφορούν την έναρξη παρουσίας του τηλεοπτικού τηλεπαιγνιδιού "Μεγάλου Αδελφού" από τον ερχόμενο Σεπτέμβρη, σελ.
5. Συζήτηση επερώτησης προς Υπουργό Μεταφορών και Επικοινωνιών, σχετικά με την εξαγορά από τον ΟΤΕ του 20% της Σερβικής TELEKOM, σελ.
Γ. ΝΟΜΟΘΕΤΙΚΗ ΕΡΓΑΣΙΑ 
Κατάθεση εκθέσεων Διαρκών Επιτροπών:
Ι) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης: "Τροποποίηση διατάξεων του Ποινικού Κώδικα και του Κώδικα Ποινικής Δικονομίας και άλλες διατάξεις για την προστασία του πολίτη από αξιόποινες πράξεις εγκληματικών οργανώσεων", σελ.
ΙΙ) Η Διαρκής Επιτροπή Εθνικής 'Αμυνας και Εξωτερικών Υποθέσεων καταθέτει την έκθεσή της στα σχέδια νόμων του Υπουργείου Εθνικής 'Αμυνας:
α) "Επαγγελματίες οπλίτες και άλλες διατάξεις", σελ.
β) "Κύρωση της Συμφωνίας για την τροποποίηση της πολυμερούς συμφωνίας χρησιμοποίησης του πεδίου βολής βλημάτων του ΝΑΤΟ (πεδίο βολής Κρήτης - ΠΒΚ) εις τον όρμο Σούδας - Κρήτη", σελ.
γ) "Κύρωση της Συμφωνίας μεταξύ του Υπουργείου Εθνικής 'Αμυνας της Ελληνικής Δημοκρατίας και του Υπουργείου 'Αμυνας της Δημοκρατίας της Λετονίας για την ανάπτυξη σχέσεων στον τομέα της στρατιωτικής συνεργασίας και των στρατιωτικών επαφών, σελ.
2. Κατάθεση σχεδίου νόμου: 
α) Οι Υπουργοί Δικαιοσύνης, Εσωτερικών, Δημόσιας Διοίκησης και Αποκέντρωσης, Εξωτερικών, Οικονομικών και Εργασίας και Κοινωνικών Ασφαλίσεων κατέθεσαν σχέδιο νόμου: "Κύρωση της Σύμβασης του Συμβουλίου της Ευρώπης για θέματα Αστικού Δικαίου περί διαφθοράς", σελ.
β) Οι Υπουργοί Εξωτερικών και Οικονομικών κατέθεσαν σχέδιο νόμου: "Κύρωση των αποφάσεων των αντιπροσώπων των Κυβερνήσεων των κρατών-μελών συνερχομένων στο πλαίσιο του Συμβουλίου της Ευρωπαϊκής 'Ενωσης, σχετικά με την προστασία των πολιτών της Ευρωπαϊκής 'Ενωσης εκ μέρους των διπλωματικών και προξενικών αντιπροσωπειών και περί θεσπίσεως του προσωρινού ταξιδιωτικού εγγράφου, σελ.
ΟΜΙΛΗΤΕΣ
Α. Επί των επικαίρων ερωτήσεων:
ΒΟΥΛΓΑΡΗΣ Α., σελ.
ΕΥΘΥΜΙΟΠΟΥΛΟΣ Η., σελ.
ΚΑΜΜΕΝΟΣ Π., σελ.
ΚΑΡΑΤΖΑΦΕΡΗΣ Γ., σελ.
ΠΙΠΕΡΓΙΑΣ Δ., σελ.
ΧΥΤΗΡΗΣ Τ., σελ.
Β. Επί της επερώτησης:
ΒΟΥΛΓΑΡΗΣ Α., σελ.
ΖΩΗΣ Χ., σελ.
ΚΑΛΟΓΙΑΝΝΗΣ Σ., σελ.
ΚΟΛΛΙΑ Μ, σελ.
ΜΑΓΚΡΙΩΤΗΣ Ι., σελ.
ΛΑΦΑΖΑΝΗΣ Π., σελ.
ΠΑΠΑΛΗΓΟΥΡΑΣ Α., σελ.
ΣΤΥΛΙΑΝΙΔΗΣ Ε., σελ.
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΡΠΔ'
Παρασκευή 1 Ιουνίου 2001

Αθήνα, σήμερα την 1η Ιουνίου 2001, ημέρα Παρασκευή και ώρα 10.44' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από το Γραμματέα της Βουλής κ. Παναγιώτη Καμμένο, Βουλευτή Β' Αθηνών, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία οι Σύλλογοι Υπαλλήλων Νομών Λέσβου, Χίου και Σάμου του προγράμματος ΑΣΤΕΡΙΑΣ ζητούν ή να καταλάβουν μόνιμες θέσεις στους ΟΤΑ που υπηρετούν, ή τη μετατροπή των συμβάσεών τους μετά τη συμπλήρωση ενός έτους υπηρεσίας σε αορίστου χρόνου.
2) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία οι Σύλλογοι Εργαζομένων στην ΕΜΥ ζητούν να συμπεριληφθούν στις ευεργετικές διατάξεις που εφαρμόζονται τα τελευταία χρόνια για το προσωπικό της ΥΠΑ.
3) Οι Βουλευτές κύριοι ΦΩΤΗΣ ΚΟΥΒΕΛΗΣ, ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΚΑΜΜΕΝΟΣ κατέθεσαν αναφορά με την οποία κάτοικοι των περιοχών Νέας .Ιωνίας και Γαλατσίου Αττικής ζητούν να αλλάξει η χωροθέτηση του Γυμναστηρίου Πινγκ - Πονγκ για την Ολυμπιάδα από το "Δασόκτημα Ομορφοκλησιάς" και να επιλεγεί μία θέση με μικρότερο περιβαλλοντικό και κοινωνικό κόστος.
4) Η Βουλευτής Αθηνών κ. ΜΑΡΙΑ ΔΑΜΑΝΑΚΗ κατέθεσε αναφορά με την οποία κάτοικοι του Δήμου Βριλησίων Αττικής και 5 γειτονικών πόλεων ζητούν την άμεση απομάκρυνση της δήθεν "Ναυτικής Βάσης" και την απόδοση των 50 στρεμμάτων που καταλαμβάνει στην τοπική κοινωνία για τη δημιουργία χώρων πράσινου και άθλησης.
5) Ο Βουλευτής Αθηνών κ. ΒΥΡΩΝ ΠΟΛΥΔΩΡΑΣ κατέθεσε αναφορά με την οποία η Πανελλήνια Ομοσπονδία Θρακικών Σωματείων ζητεί την καθιέρωση Ημέρας Μνήμης της Γενοκτονίας του Ελληνισμού.
6) Ο Βουλευτής Αθηνών κ. ΒΥΡΩΝ ΠΟΛΥΔΩΡΑΣ κατέθεσε αναφορά με την οποία η Πανελλήνια Συντονιστική Επιτροπή Κτηνοτροφικών - Πτηνοτροφικών Οργανώσεων ζητεί τη ρύθμιση των χρεών των μελών της προς την ΑΤΕ.
7) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Πανελλήνιος Σύλλογος Συνταξιούχων ΟΤΕ υποβάλλει προτάσεις για την κοινωνική ασφάλιση του κλάδου.
8) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Πανελλήνιος Σύλλογος Συνταξιούχων ΟΤΕ υποβάλλει προτάσεις για την κοινωνική ασφάλιση του κλάδου.
9) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε δημοσίευμα εφημερίδας για τις προτάσεις του Δήμου Καλαμάτας σχετικά με τη δημιουργία υπερσύγχρονου Εκθεσιακού Κέντρου στην περιοχή του.
10) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε δημοσίευμα εφημερίδας σχετικά με τις εργασίες στον εθνικό δρόμο Τσάκωνα - Αλλαγή Μεσσηνίας που έχουν διακοπεί λόγω του ότι οι απορροφήσεις από το 3ο Κ.Π.Σ. δεν έχουν ακόμα ξεκινήσει.
11) Ο Βουλευτής Αθηνών κ. ΒΥΡΩΝ ΠΟΛΥΔΩΡΑΣ κατέθεσε αναφορά με την οποία ο Δήμος Ελληνικού Αθηνών ζητεί την μη κατασκευή αυτοκινητοδρόμου στα όρια των Δήμων Ελληνικού και Αργυρούπολης.
12) Ο Βουλευτής Πειραιά κ. ΠΑΝΑΓΙΩΤΗΣ ΜΕΛΑΣ κατέθεσε αναφορά με την οποία η Κοινότητα Αντικυθήρων του Νομού Αττικής ζητεί να μην απομακρυνθεί ο Αγροφύλακας από την περιοχή της.
13) Ο Βουλευτής Αιτωλ/νίας κ ΝΙΚΟΛΑΟΣ ΑΓΓΕΛΟΠΟΥΛΟΣ κατέθεσε αναφορά με την οποία ο Τοπικός Οργανισμός Εγγείων Βελτιώσεων Χρυσοβίτσας Αιτωλ/νίας ζητεί την εκτέλεση αρδευτικού έργου στην περιοχή του.
14) Ο Βουλευτής Αιτωλ/νίας κ. ΝΙΚΟΛΑΟΣ ΑΓΓΕΛΟΠΟΥΛΟΣ κατέθεσε αναφορά με την οποία ο Δήμος Ναυπάκτου Αιτωλ/νίας ζητεί την ίδρυση τμήματος Βιβλιοθηκονομίας ΤΕΙ στο Μεσολόγγι Αιτωλ/νίας.
15) Ο Βουλευτής Αττικής κ. ΓΕΩΡΓΙΟΣ ΒΛΑΧΟΣ κατέθεσε δημοσίευμα εφημερίδας σχετικά με προτάσεις του Δήμου Κορωπίου Αττικής για την ονομασία των κόμβων πρόσβασης στην Αττική Οδό.
16) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Τοπικός Οργανισμός Εγγείων Βελτιώσεων Χρυσοβίτσας Ξηρομέρου Αιτωλ/νίας ζητεί την έγκριση χρηματικού ποσού για την κατασκευή συμπληρωματικού έργου στο αρδευτικό δίκτυο της περιοχής του.
17) Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία η Πανελλήνια Ομοσπονδία Θρακικών Σωματείων ζητεί τη λήψη μέτρων για την οικονομική και πολιτιστική ανάπτυξη της Θράκης.
18) Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία ο κ. Θ. Τριανταφύλλου, κάτοικος Γερμανίας, ζητεί την άμεση κατασκευή και λειτουργία του αεροδρομίου Αλεξανδρούπολης για πτήσεις εξωτερικού.
19) Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία ο Σύλλογος Θρακών Κολωνίας και περιχώρων "Ο ΟΡΦΕΑΣ" ζητεί να χαραχθούν οδικές αρτηρίες που θα τέμνουν την Εγνατία Οδό με φορά από Βορρά προς Νότο.
20) Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία ο Σύλλογος Θρακών Κολωνίας και περιχώρων "Ο ΟΡΦΕΑΣ" ζητεί να αναγνωρισθεί η γενοκτονία του ελληνισμού της Ανατ. Ρωμυλίας, Θράκης, Πόντου και Μ. Ασίας από τους Τούρκους.
21) Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία ο Σύλλογος Θρακών Κολωνίας και Περιχώρων "Ο ΟΡΦΕΑΣ" ζητεί την εγκαθίδρυση του ερευνητικού κέντρου του Δημοκρίτειου Πανεπιστημίου Θράκης στο γεωγραφικό χώρο της Θράκης.
22) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Νομάρχης Πέλλας ζητεί να παραχωρηθεί στη Νομαρχιακή Αυτοδιοίκηση η χρήση των εγκαταστάσεων του χιονοδρομικού κέντρου "Βόρας - Καϊμακτσαλάν".
23) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία η Παμμεσσηνιακή Ομοσπονδία Αμερικής και Καναδά "Μεσσηνία Γη Εμπνέουσα" διαφωνεί με τις διαδικασίες των αιτήσεων υποβολής ενδιαφέροντος για το Μεσσηνιακό Χωριό.
24) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία η Παμμεσσηνιακή Ομοσπονδία Αμερικής και Καναδά "Μεσσηνία Γη Εμπνέουσα" ζητεί να γίνει έλεγχος στις αιτήσεις αποδήμων που έχουν υποβληθεί για το Μεσσηνιακό Χωριό.
25) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία η Παμμεσσηνιακή Ομοσπονδία Αμερικής και Καναδά "Μεσσηνία Γη Εμπνέουσα" ζητεί οι αιτήσεις των αποδήμων για το Μεσσηνιακό Χωριό να υποβάλλονται μέσω των Ομοσπονδιών των αποδήμων Μεσσηνίων.
26) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε δημοσίευμα εφημερίδας στο οποίο ζητείται η αύξηση των κονδυλίων για τη συντήρηση των σχολικών κτιρίων.
27) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Πανελλήνιος Σύλλογος Συν/χων ΟΤΕ ζητεί να διατηρήσει ο ΟΤΕ το δημόσιο και κοινωνικό χαρακτήρα του.
28) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία ο Σύλλογος Φίλων της Βελανιδιάς και Περιβάλλοντος ζητεί τη λήψη μέτρων για την προστασία της Δάσους βελανιδιάς Ξηρομέρου, των ακτών Ξηρομέρου και των υδροβιοτόπων του.
29) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία μαζικοί φορείς της Κέας επισημαίνουν τα προβλήματα στους συναλλασσόμενους από τη μεταφορά του υποθηκοφυλακείου Κέας από την Ιουλίδα.
30) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δικηγορικός Σύλλογος Αγρινίου ζητεί την ίδρυση τακτικού Εφετείου στο Αγρίνιο.
31) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Σωματείο Συνταξιούχων ΤΕΒΕ Θεσσαλονίκης ζητεί την αναπροσαρμογή των συντάξεων του ΤΕΒΕ στο 80% του εν ενεργεία μισθού κ.λπ.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 2328/13-9-00 ερώτηση δόθηκε με το υπ' αριθμ. 502/3-10-00 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 2328/13-9-2000 που κατέθεσε ο Βουλευτής κ. Σ. Μ. Χατζηγάκης, σας πληροφορούμε τα εξής:
Οι εκτάσει.ς που κάηκαν κατά τη θερινή περίοδο του 2000 κηρύχθηκαν αναδασωτέες και. απαγορεύτηκε η βοσκή με στόχο την ενίσχυση της φυσικής αναγέννησης και. την ανόρθωσή τους. Ειδικές μελέτες αναδασώσεων θα συνταχθούν μόνο για τις περιοχές όπου η οικολογική φυσική αναγέννηση αποτύχει.
Υπάρχουν γενικά μέτρα που λαμβάνονται. για την αντιμετώπιση των προβλημάτων των πυρκαγιών (προστασία της έκτασης, έκδοση απόφασης αναδάσωσης, αποζημιώσεις κλπ) αλλά κάθε καμένη έκταση απαιτεί το δικό της χειρισμό, που προσδιορίζεται από τις μελέτες που συντάσσονται.
Ειδικό πρόγραμμα για τη μείωση των φερτών υλικών και τον περιορισμό των πλημμύρων εφαρμόζεται σε κάθε δασική έκταση που κάηκε και περιλαμβάνει. την κατασκευή όλων των απαιτούμενων αντιδιαβρωτικών - αντιπλημμυρικών έργων, που προβλέπονται. στις σχετικές μελέτες, κατά προτεραιότητα και με συνοπτικές διαδικασίες.
Ο Υφυπουργός
Φ. ΧΑΤΖΗΜΙΧΑΛΗΣ"
2. Στην με αριθμό 2370/14-9-00 ερώτηση δόθηκε με το υπ' αριθμ. 778/23-10-00 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 2370/14-9-2000 ερώτηση που κατατέθηκε στη Βουλή από το Βουλευτή κ. Σπ. Σπηλιωτόπουλο, σχετικά με αιτήματα Αντικωφωτικής Οργάνωσης Ελλάδος, σε θέματα αρμοδιότητάς μας, σας πληροφορούμε τα εξής:
Σύμφωνα με το ν 2646/98 (ΦΕΚ 236/τΑ/20-10-98) "Ανάπτυξη του Εθνικού Συστήματος Κοινωνικής Φροντίδας και άλλες διατάξεις", άρθρο 26, παρ. 2, το Εθνικό Ίδρυμα Προστασίας Κωφαλάλων (αν. 726/1937/ΦΕΚ 228/15-6-1937) μετονομάζεται σε Εθνικό .Ιδρυμα Κωφών (ΕΙΚ) και αποτελεί νομικό πρόσωπο δημοσίου δικαίου, υπαγόμενο στον έλεγχο και την εποπτεία του Υπουργείου Υγείας & Πρόνοιας.
Όσον αφορά το παράρτημα του ΕΙΚ Πατρών έχει μεταστεγαστεί στις σύγχρονες καινούργιες εγκαταστάσεις τους στις οποίες θα παρέχονται νέες συμπληρωματικές υπηρεσίες εκπαίδευσης και αποκατάστασης ατόμων με προβλήματα ακοής, ενώ από τη νέα διοίκηση του ΕΙΚ ετοιμάζεται ο σύγχρονος Οργανισμός του Ιδρύματος που θα αποτελέσει το νομοθετικό έρεισμα για την εισαγωγή νέων επιστημονικών δεδομένων και μεθόδων σχετικά με την παροχή εξειδικευμένων υπηρεσιών αποκατάστασης και υποστήριξης για ένταξη στον κοινωνικό ιστό των κωφών ατόμων.
Τέλος, το Υπουργείο Υγείας & Πρόνοιας εφαρμόζει προγράμματα επιδότησης των κωφών ατόμων με ποσά αναπροσαρμοζόμενα κατ' έτος, σύμφωνα με την με αρ. πρωτ. Γ4/Φ11-2/οικ.1029 (ΦΕΚ 724/τΒ/82) Κοινή Υπουργική Απόφαση.
Ο Υφυπουργός
ΔΗΜΗΤΡΙΟΣ ΘΑΝΟΣ"
3. Στην με αριθμό 2373/14-9-00 ερώτηση δόθηκε με το υπ' αριθμ. 317/8-10-00 έγγραφο από τον Υφυπουργό Οικονομικών η ακόλουθη απάντηση:
"Απαντώντας στην 2373/14-9-2000 ερώτηση που κατέθεσε ο Βουλευτής κ. Θεόφιλος Λεονταρίδης, με την οποία ζητεί τη μείωση της φορολογίας των καυσίμων (πετρελαίου κίνησης και θέρμανσης και βενζινών) προκειμένου να ελαττωθεί η τιμή τους και τη μείωση κατά 50% του Ειδικού Φόρου Κατανάλωσης για 10 καύσιμα που χρησιμοποιούν οι αγρότες, ώστε να μειωθεί 10 κόστος παραγωγής και να περιοριστούν οι επιπτώσεις στο εισόδημά τους, σας πληροφορούμε, τα ακόλουθα:
Οι Ειδικοί Φόροι Κατανάλωσης επί των πετρελαιοειδών προϊόντων, όπως είναι γνωστό, είναι εναρμονισμένοι σε κοινοτικό επίπεδο. Η εναρμόνιση, μεταξύ άλλων, συνίσταται και στην καθιέρωση ελάχιστων συντελεστών Ειδικών Φόρων Κατανάλωσης (Ε.Φ.Κ.) κατά είδος προϊόντος που εφαρμόζονται υποχρεωτικά από όλα 10 Κράτη - Μέλη της Ευρωπαϊκής Ένωσης. Στα πλαίσια αυτά, η χώρα μας φορολογεί σήμερα τα εν λόγω προϊόντα σχεδόν με τους κατώτερους συντελεστές που επιτρέπει η κοινοτική νομοθεσία.
Ειδικότερα, οι συντελεστές Ε.Φ.Κ. πετρελαιοειδών προϊόντων έχουν διαμορφωθεί και ισχύουν ως εξής:
Βενζίνη μολυβδούχος: Ο εναρμονισμένος ελάχιστος κοινοτικός συντελεστής Ε.Φ.Κ. ανέρχεται στο ποσό των 337 EURO ανά χιλιόλιτρο αντιστοιχεί στο ποσό των 110.755 δραχμών. Ο εφαρμοζόμενος στη χώρα μας συντελεστής ανέρχεται στο ποσό των 114.000 δραχμών ανά χιλιόλιτρο. Επομένως ο εφαρμοζόμενος στη χώρα μας συντελεστής διαφέρει μόνο κατά 3.245 δραχμές από τον εναρμονισμένο κοινοτικό συντελεστή.
Βενζίνη αμόλυβδη (μέχρι και 96,5 οκτάνια): Ο εναρμονισμένος ελάχιστος κοινοτικός συντελεστής Ε.Φ.Κ. ανέρχεται στο ποσό των 287 EURO ανά χιλιόλιτρο που αντιστοιχεί στο ποσό των 94.323 δραχμών. Ο εφαρμοζόμενος στη χώρα μας συντελεστής ανέρχεται στο ποσό των 98.000 δραχμών ανά χιλιόλιτρο. Επομένως ο εφαρμοζόμενος στη χώρα μας συντελεστής διαφέρει μόνο κατά 3.677 δραχμές από τον εναρμονισμένο κοινοτικό συντελεστή.
Βενζίνη αμόλυβδη (άνω των 96,5 οκτανίων): Ο εναρμονισμένος ελάχιστος κοινοτικός συντελεστής Ε.Φ.Κ. ανέρχεται στο ποσό των 287 EURO ανά χιλιόλιτρο που αντιστοιχεί στο ποσό των 94.323 δραχμών. Ο εφαρμοζόμενος στη χώρα μας συντελεστής ανέρχεται στο ποσό των 108.000 δραχμών ανά χιλιόλιτρο και κατά συνέπεια ο εφαρμοζόμενος στη χώρα μας συντελεστής διαφέρει κατά 13.677 δραχμές από τον εναρμονισμένο κοινοτικό συντελεστή.
Πετρέλαιο εσωτερική καύση (DIESEL) κίνησης: Ο εναρμονισμένος ελάχιστος κοινοτικός συντελεστής Ε.Φ.Κ. ανέρχεται στο ποσό των 245 EURO ανά χιλιόλιτρο που αντιστοιχεί στο ποσό των 80.519 δραχμών Ο εφαρμοζόμενος στη χώρα μας συντελεστής ανέρχεται στο ποσό των 83.000 δραχμών ανά χιλιόλιτρο και διαφέρει μόνο κατά 2.481 δραχμές από τον εναρμονισμένο κοινοτικό συντελεστή.
Πετρέλαιο θέρμανσης (χειμερινή περίοδο~): Ο εναρμονισμένος ελάχιστος κοινοτικός συντελεστής Ε.Φ.Κ. ανέρχεται στο ποσό των 18 EURO ανά χιλιόλιτρο που αντιστοιχεί στο ποσό των 5.916 δραχμών. Ο εφαρμοζόμενος στη χώρα μας συντελεστής ανέρχεται στο ποσό των 6.100 δραχμών ανά χιλιόλιτρο και διαφέρει μόνο κατά 184 δραχμές από τον εναρμονισμένο κοινοτικό συντελεστή.
Επισημαίνουμε ότι οι παραπάνω εφαρμοζόμενοι στη χώρα μας συντελεστές Ε.Φ.Κ. είναι από τους μικρότερους της Ευρωπαϊκής Ένωσης.
Όσον αφορά το πετρέλαιο κίνησης που χρησιμοποιείται στην παραγωγή αγροτικών προϊόντων για το οποίο όπως είναι γνωστό, από το έτος 1995, καθιερώθηκε για πρώτη φορά, μειωμένη φορολογική επιβάρυνση με το σύστημα επιστροφής ποσοστού του Ε.Φ.Κ., που ανέρχεται σήμερα σε 400/0, σας πληροφορούμε ότι ήδη οι αρμόδιες Υπηρεσίες, μελετούν το θέμα της φορολογίας του πετρελαίου γενικότερα και επεξεργάζονται τις αναγκαίες ρυθμίσεις για την αύξηση του ποσοστού επιστροφής Ε.Φ.Κ. στους αγρότες από 40%σε 50% και την πρόσθετη επιστροφή ποσοστού 30% στις ακίνητες αγροτικές εκμεταλλεύσεις (θερμοκήπια κ.λ.π.)
Ο Υφυπουργός
ΑΠΟΣΤΟΛΟΣ ΦΩΤΙΑΔΗΣ"
4. Στις με αριθμό 2404/15.9.00 και 2415/18.9.00 ερωτήσεις δόθηκε με το υπ' αριθμ. 741/6.10.00 έγγραφο από την Υφυπουργό Υγείας και ρόνοιας η ακόλουθη απάντηση:
"Απαντώντας στις με αριθμούς 2404/15.9.2000 και 2415/18.9.2000 ερωτήσεις που κατατέθηκαν στη Βουλή από τους Βουλευτές κυρίους Π. Τατούλη και Θ. Λεβέντη, σχετικά με υπόμνημα του Σωματείου Ορυχείων - Σταθμών ΔΕΗ Μεγαλόπολης για θέματα υγιεινής και ασφάλειας στο Ενεργειακό Κέντρο, σας πληροφορούμε ότι κατ' αρχήν αρμόδια να απαντήσουν είναι τα συνερωτώμενα Υπουργεία Ανάπτυξης και Εργασίας και Κοινωνικών Ασφαλίσεων.
Το Υπουργείο Υγείας και Πρόνοιας, στα πλαίσια της μεταρρύθμισης του ΕΣΥ, θα θεσπίσει ειδικά κίνητρα για ειδικότητες εν ανεπάρκεια, όπως αυτή της ιατρικής της εργασίας, προκειμένου να καλυφθούν όλες οι προβλεπόμενες από το νόμο επιχειρήσεις.
Η Υφυπουργός
Χ. ΣΠΥΡΑΚΗ"
5. Στην με αριθμό 2438/19.9.00 ερώτηση δόθηκε με το υπ' αριθμ.35703/23.10.00 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σχετικά με την ερώτηση 2438/19.9.00 της Βουλευτού κας Έλσας Παπαδημητρίου και επειδή σ' αυτήν δεν περιέχονται νεότερα στοιχεία αρμοδιότητας το Υπουργείου μας, σε σχέση με τις προηγηθείσες 1457/20.7.2000, 2026/31.8.2000 και 2146/6.9.2000 που αναφέρονται στο ίδιο θέμα, θεωρούμε ότι καλύπτεται από την 32316/25.9.2000 απάντησή μας στις δύο προηγούμενες ερωτήσεις σας.
Ο Υφυπουργός
Κ. ΚΑΙΣΕΡΛΗΣ"
6. Στην με αριθμό 2448/19.9.00 ερώτηση δόθηκε με το υπ' αριθμ.783/23.10.00 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 2448/19.9.2000 ερώτηση και 1154/14.9.2000 αναφορά που κατατέθηκαν στη Βουλή από τους Βουλευτές κυρίους Στ. Σκοπελίτη, Σπ. Στριφτάρης και Ι. Χωματά, σχετικά με τη μεταφορά ασθενών από δικινητήριο αεροσκάφος του ιδρύματος Νομικού και την ένταξή του στο ΕΚΑΒ, σας πληροφορούμε τα εξής:
To αεροσκάφος του Ιδρύματος Νομικού δεν έχει άδεια ή έγκριση από την ΥΠΑ προκειμένου να ασκεί οποιουδήποτε είδους αεροπορική (εμπορική) εκμετάλλευση, μεταφέροντας πχ. άτομα άσχετα προς το Ίδρυμα, είτε δωρεάν, είτε επ' αμοιβή ως αεροταξί, όπως επίσης δεν έχει πιστοποιηθεί για την αεροδιακομιδή ασθενών.
Παρ' όλα αυτά το Ίδρυμα Νομικού έχει επιτύχει την έκδοση της υπ' αριθμόν 6307/99 αποφάσεως του Εφετείου Αθηνών, στην οποία μεταξύ άλλων καταγράφεται ότι "το αεροσκάφος είναι άρτια εξοπλισμένο για το σκοπό της μεταφοράς ασθενών" και ότι η δι' αυτού δωρεάν ερομεταφορά των ασθενών εξυπηρετεί τη νοσηλευτική περίθαλψη στη Σαντορίνη, σύμφωνα και με τη βούληση του ιδρυτή του Ιδρύματος. Με βάση την παραπάνω απόφαση, το Ίδρυμα έχει απευθυνθεί στις Οικονομικές Υπηρεσίες της ΥΠΑ (ΥΠΑ/Δ11/Γ) προκειμένου να τύχει απαλλαγής από τέλη χρήσεως αεροδρομίων.
Το Υπουργείο Υγείας υποστηρίζει ενέργειες ιδιωτικών φορέων, που εθελοντικά και μη κερδοσκοπικά προσφέρουν στις υπηρεσίες υγείας. Μέσα σε αυτά τα πλαίσια και όσο του επιτρέπουν οι αρμοδιότητες του προσπαθεί να συνδράμει στα αιτήματα του ιδρύματος Νομικού σχετικά με τα λειτουργικά έξοδα που προκύπτουν από αεροδιακομιδές ασθενών.
Η Υφυπουργός
Χ. ΣΠΥΡΑΚΗ"
7. Στην με αριθμό 2454/19.9.00 ερώτηση δόθηκε με το υπ' αριθμ.777/23.10.00 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 2454/19.9.2000 ερώτηση που κατατέθηκε στη Βουλή από το Βουλευτή κ. Α. Χρυσανθακόπουλο, σχετικά με τη διακοπή συμβάσεων συνεργασίας των ασφαλιστικών ταμείων με τους ιατρούς άνευ ειδικότητας, σας γνωρίζουμε ότι η ισχύς του Π.Δ/τος 67/2000 αρχίζει από τη δημοσίευσή του στην εφημερίδα της Κυβέρνησης.
Κατά συνέπεια η διάταξη της παρ. στ΄, του άρθρου 5, του ανωτέρω διατάγματος δεν αφορά τους γιατρούς άνευ ειδικότητας που είχαν ήδη υπογράψει συμβάσεις πριν τη δημοσίευσή του.
Ο Υφυπουργός
Δ. ΘΑΝΟΣ"
8. Στην με αριθμό 2469/19-9-00 ερώτηση δόθηκε με το υπ' αριθμ. 535/20-10-00 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 2469/19-9-00 που κατέθεσε ο Βουλευτής κ. Θ. Δημοσχάκης, σας πληροφορούμε τα εξής:
Το Υπουργείο Γεωργίας έχει τη δυνατότητα άμεσης αποζημίωσης των κτηνοτρόφων που τα ζώα τους θανατώθηκαν στα πλαίσια της αντιμετώπισης του Αφθώδους Πυρετού.
Επειδή όμως α) τέθηκαν βάσιμες υπόνοιες από τις αρμόδιες Υπηρεσίες του Υπουργείου Γεωργίας αλλά και από τοπικές οργανώσεις του Νομού 'Εβρου ότι ορισμένες εστίες Αφθώδους Πυρετού δεν δικαιολογούνται επιδημιολογικά και δεν μπορεί να εξηγηθεί ο τρόπος μετάδοσης της νόσου και β) επειδή δυστυχώς μέχρι σήμερα η νόσος βρίσκεται σε εξέλιξη, το Υπουργείο παρέπεμψε το θέμα για δικαστική διερεύνηση και ζήτησε τη συνδρομή του Εισαγγελέα 'Εβρου.
'Ολες οι εστίες του Αφθώδους Πυρετού του Ν. 'Εβρου θα ελεχθούν και σε περίπτωση που διαπιστωθεί ότι οι κτηνοτρόφοι δεν φέρουν ευθύνη για την εκδήλωση της νόσου το Υπουργείο θα προχωρήσει σε άμεσες αποζημιώσεις.
Ο Υφυπουργός
Φ. ΧΑΤΖΗΜΙΧΑΛΗΣ"
9. Στην με αριθμό 2591/25-9-00 ερώτηση δόθηκε με το υπ' αριθμ. 1799/18-10-00 έγγραφο από τον Υφυπουργό Οικονομικών η ακόλουθη απάντηση:
"Απαντώντας στο από 25-9-00 έγγραφό σας, με το οποίο μας στείλατε την 2591/25-9-00 ερώτηση, που κατατέθηκε στη Βουλή από το Βουλευτή κ. Γ. Καλό, σχετικά με το παραπάνω θέμα, σας πληροφορούμε τα εξής:
1. Σύμφωνα με τις διατάξεις της παραγράφου 4 του άρθρου 9 του ν. 2238/1994 ο φόρος στις αμοιβές που αποκτούν οι αξιωματικοί του εμπορικού ναυτικού και το κατώτερο πλήρωμα από την παροχή υπηρεσιών σε εμπορικά πλοία υπολογίζεται με αναλογικό συντελεστή εννέα τοις εκατό (9%) για τους αξιωματικούς και έξι τοις εκατό (6%) για το κατώτερο πλήρωμα στις αμοιβές που αποκτώνται στο ημερολογιακό έτος 1998 και επόμενα.
2. Επίσης, σύμφωνα με τις διατάξεις των περιπτώσεων α' και γ' αντίστοιχα του άρθρου 17 του ν. 2238/1994 ως ετήσια τεκμαρτή δαπάνη του φορολογούμενου, της συζύγου του και των προσώπων που τους βαρύνουν λογίζονται μεταξύ άλλων και τα χρηματικά ποσά που πραγματικά καταβάλλονται για αγορά αυτοκινήτων και αγορά ή ανέγερση οικοδομών. Εξαιρείται σύμφωνα με τις διατάξεις του ιδίου άρθρου η δαπάνη για την αγορά από ενήλικο με δικαίωμα πλήρους κυριότητας, καθώς και η ανέγερση από αυτόν οικοδομής ως πρώτης κατοικίας, εφόσον η επιφάνειά της δεν υπερβαίνει τα εκατόν είκοσι (120) τετραγωνικά μέτρα.
3. Η ισχύς των παραπάνω διατάξεων είναι γενική, αφορά όλους τους φορολογούμενους, συνεπώς τους ναυτικούς και τους ομογενείς.
4. Επίσης, σύμφωνα με τις διατάξεις του άρθρου 19 του ν. 2238/1994 η συνολική ετήσια τεκμαρτή δαπάνη καλύπτεται μεταξύ άλλων με εισαγωγή συναλλάγματος που δεν εκχωρείται υποχρεωτικά στην Τράπεζα της Ελλάδος εφόσον δικαιολογείται η απόκτησή του στην αλλοδαπή.
Δεν απαιτείται η δικαιολόγηση της απόκτησης αυτού του συναλλάγματος για τα πρόσωπα:
α) που κατοικούν μονίμως στο εξωτερικό
β) που είχαν διανείμει τρία (3) τουλάχιστον χρόνια στην αλλοδαπή και η εισαγωγή του συναλλάγματος γίνεται μέσα σε δύο (2) χρόνια από την μετοικεσία τους.
Γ) που είχαν διαμείνει πέντε (5) τουλάχιστον συνεχή χρόνια στην αλλοδαπή και το επικαλούμενο ποσό συναλλάγματος προέρχεται από καταθέσεις στο όνομά τους ή στο όνομα του άλλου συζύγου σε τράπεζα της Ελλάδας ή σε υποκατάστημα ελληνικής τράπεζας στο εξωτερικό κατά το χρόνο που διέμεναν στην αλλοδαπή ή από καταθέσεις τους μέσα σε ένα (1) χρόνο από τη μετοικεσία τους στην Ελλάδα χωρίς το συνάλλαγμα αυτό να έχει επανεξαχθεί στην αλλοδαπή. Η προϋπόθεση της μη επανεξαγωγής του συναλλάγματος δεν απαιτείται για το ποσό εκείνο του συναλλάγματος που έχει επανεξαχθεί στην αλλοδαπή για την απόκτηση περιουσιακού στοιχείου από εκείνα που αναφέρονται στο άρθρο 17, εφόσον η δαπάνη για την απόκτηση αυτού του στοιχείου έχει ληφθεί υπόψη κατά την εφαρμογή των άρθρων 17 ή 19.
5. Περίπτωση κατάργησης των παραπάνω διατάξεων δεν αντιεμετωπίζεται.
6. Με την κείμενη νομοθεσία (άρθρ. 4 παρ. 1 περ. β' α.ν. 1521/1950, όπως ισχύει με το άρθρο 19 του ν. 2459/1997), παρέχεται απαλλαγή κατά 50% από το φόρο μεταβίβασης για την αγορά ακινήτου που πραγματοποιείται από ομογενείς, ναυτικούς και 'Ελληνες που εργάσθηκαν στο εξωτερικό για χρονικό διάστημα μεγαλύτερο των έξι ετών, εφόσον η αξία του αγοραζομένου ακινήτου καλύπτεται με κεφάλαια που εισάγονται από το εξωτερικό.
Οι εν λόγω απαλλακτικές διατάξεις κρίθηκε από την Ευρωπαϊκή Επιτροπή ότι εισάγουν διάκριση λόγω ιθαγενείας ασυμβίβαση με τα άρθρα 12, 39 και 43 της Συνθήκης ΕΚ καθώς και με το άρθρο 7 παρ. 2 του καν. 1612/68 και παρέπεμψε τη χώρα μας στο Ευρωπαϊκό Δικαστήριο για παράβαση της κοινοτικής νομοθεσίας.
Μετά την εξέλιξη αυτή και δεδομένου ότι μετά την απελευθέρωση της αγοράς συναλλάγματος, ουσιαστικά εξέλειπαν οι λόγοι για τους οποίους είχε θεσπιστθεί η ανωτέρω απαλλαγή, το Υπουργείο μελετά την κατάργηση των σχετικών διατάξεων.
Η ρύθμιση αυτή δεν πρόκειται να επηρεάσει το εισόδημα των ναυτικών ή των ομογενών δεδομένου ότι αφορά απαλλαγή από το φόρο μεταβίβασης για την αγορά ακινήτων, για τους οποίους άλλωστε ισχύουν οι απαλλακτικές διατάξεις αγοράς πρώτης κατοικίας όπως και για τους λοιπούς Έλληνες πολίτες.
Ο Υφυπουργός
Α. ΦΩΤΙΑΔΗΣ")
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 5 Ιουνίου 2001.
Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου ('Αρθρο 130 παρ.5 Καν. Βουλής)
1. Η με αριθμό 4736/20.12.2000 ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Βοσνάκη προς τον Υπουργό Υγείας και Πρόνοιας, σχετικώς με την επίσπευση της λειτουργίας του Κέντρου Υγείας 'Αρνισσας Νομού Πέλλας.
2. Η με αριθμό 5918/21.2.2001 ερώτηση του Βουλευτή της Νέας Δημοκρατίας κ. Ιορδάνη Τζαμτζή προς τον Υπουργό Υγείας και Πρόνοιας, σχετικώς με τη λειτουργία στεφανιαίας μονάδας και την πλήρωση των κενών θέσεων καρδιολόγων στην Καρδιολογική Κλινική του Γενικού Νομαρχιακού Νοσοκομείου 'Εδεσσας.
Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Αρθρο 130 παρ.5 Καν. Βουλής)
1. Η με αριθμό 4822/3.1.2001 ερώτηση του Βουλευτή του Πανελλήνιου Σοσιαλιστικού Κινήματος κ. Μιχάλη Καρχιμάκη προς τον Υπουργό Εθνικής Οικονομίας, σχετικώς με την επίσπευση των διαδικασιών για τη δημοπράτηση του έργου Αυχή Αγκαθιάς - Χαμέζι του Βορείου Οδικού 'Αξονα Κρήτης (ΒΟΑΚ).
2. Η με αριθμό 5568/7.2.2001 ερώτηση του Βουλευτή της Νέας Δημοκρατίας κ. Γεωργίου Τσούρνου προς τον Υπουργό Υγείας και Πρόνοιας, σχετικώς με τη λήψη μέτρων για την αναβάθμιση των παρεχομένων υπηρεσιών υγείας από το Νομαρχιακό Νοσοκομείο Ναυπλίου.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Με την άδειά σας θα προηγηθεί η συζήτηση της πρώτης επίκαιρης ερώτησης του δεύτερου κύκλου με αριθμό 986/30.5.2001 του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με τις προθέσεις του Υπουργείου να αναθεωρήσει το προεδρικό διάταγμα 84/84, προκειμένου να αδειοδοτηθούν μονάδες παραγωγής ηλεκτρικής ενέργειας από φυσικό αέριο στην Αττική.
Η επίκαιρη ερώτηση του κ. Πιπεργιά σε περίληψη έχει ως εξής:
"Το ΠΔ 84/84 αρθ. 2 απαγόρευσε τη δημιουργία νέων βιομηχανιών στην Αττική στηριζόμενο στην πολιτική της μη επιβάρυνσης με επιπλέον ρύπους της Αττικής ενισχύοντας τη λογική της Περιφερειακής Ανάπτυξης της αποκέντρωσης και της αποσυμφόρησης της πρωτεύουσας από Βιομηχανίες. Πολιτική άλλωστε που απέδωσε καρπούς, όπως προκύπτει και από πρόσφατη ανακοίνωση του ΥΠΕΧΩΔΕ.
Τον Μάρτιο μετά από πρόσκληση της ΡΑΕ υποβλήθηκαν αιτήσεις για κατασκευή μονάδων παραγωγής Η/Ε από φυσικό αέριο που για την Αττική σύμφωνα με την ανακοίνωση της ΡΑΕ είναι συνολικής ισχύος 3391 ΜW για παραγωγή ενέργειας 17000 GWH. Η επιβάρυνση της ατμόσφαιρας σε ρύπους θα είναι 9000 τόνοι CO2,14000 τόνοι ΝΟ και 350 τόνοι SO2.
Η PAE έθεσε τις αιτήσεις σε εκκρεμότητα χωρίς να τις απορρίψει ως όφειλε με βάση το θεσμικό πλαίσιο ενώ παράλληλα γίνονται προσπάθειες αναθεώρησης του ΠΔ 84/84 ανατρέποντας πολιτικές δεκαετιών στους τομείς της Περ. Ανάπτυξης και του περιβάλλοντος ανοίγοντας το δρόμο για την εγκατάσταση στην Αττική και άλλων Βιομηχανιών κάθε είδους γεγονός που σημαίνει επιπρόσθετη επιβάρυνση σε ρύπους. 
Ερωτάται ο αρμόδιος Υπουργός 
Πρόκειται το Υπουργείο ΠΕΧΩΔΕ να συμφωνήσει στην αναθεώρηση του ΠΔ 84/84 προκειμένου να αδειοδοτηθούν μονάδες παραγωγής Η/Ε από φυσικό αέριο στην Αττική γεγονός που θα επιβαρύνει εξόχως σημαντικά το Λεκανοπέδιο με ρύπους την ίδια στιγμή, που είναι ορατά τα πρώτα θετικά αποτελέσματα της περιβαλλοντικής πολιτικής που έχει αναπτύξει;".
Ο Υφυπουργός Περιβάλλοντος, Χωροταξίας και Δημοσίων 'Εργων κ. Ευθυμιόπουλος έχει το λόγο. 
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
Η ερώτηση είναι ενδιαφέρουσα κυρίως για το πλαίσιο μέσα στο οποίο τοποθετείται γιατί η λεπτομέρεια που αφορά την παραγωγή ηλεκτρικής ενέργειας και τους νέους σταθμούς παραγωγής ηλεκτρικής ενέργειας είτε αυτή είναι από συμβατικά καύσιμα είτε είναι από φυσικό αέριο είτε είναι από ανανεώσιμες πηγές ενέργειας, η παραγωγή, λοιπόν, ηλεκτρικής ενέργειας εξαιρείται από το προεδρικό διάταγμα, τόσο το προηγούμενο το 84/84, όσο και από το νέο σχέδιο προεδρικού διατάγματος, το οποίο όπως ξέρετε βρίσκεται τώρα στην τελική φάση για τις γνωμοδοτήσεις των κοινωνικών φορέων και από εκεί και πέρα θα προωθηθεί προς υπογραφή και από τον Πρόεδρο της Δημοκρατίας. 
Εν πάση περιπτώσει όμως και πέραν του τι προβλέπει το προεδρικό διάταγμα, το οποίο επαναλαμβάνω εξαιρεί τους σταθμούς παραγωγής ηλεκτρικής ενέργειας, από τη διαδικασία αυτή, διότι το 84/84 όπως και το νέο προεδρικό διάταγμα αφορούσε κυρίως τις μεταποιητικές βιομηχανικές μονάδες και έχει την παραγωγή ηλεκτρικής ενέργειας η οποία άλλωστε στην προηγούμενη περίοδο ανήκε μονοπωλιακά στη ΔΕΗ και άρα δεν ετίθετο θέμα άλλων ρυθμίσεων. Εν πάση περιπτώσει όμως το επί της ουσίας θέμα θα έλεγα ότι υπάρχει και με αυτήν την έννοια έχει ενδιαφέρον η ερώτηση του κ. Πιπεργιά, διότι ήδη όπως λέει και στην ερώτησή του έχουν κατατεθεί αιτήσεις της τάξεως των τριών χιλιάδων μεγαβάτ για παραγωγή ηλεκτρικής ενέργειας και ενδεχομένως και συμπαραγωγής, που σημαίνει ηλεκτρισμός και θερμότητα στην Αττική από ανεξάρτητους παραγωγούς στα πλαίσια της νέας απελευθερωμένης αγοράς ηλεκτρικής ενέργειας. 
Το ερώτημα που τίθεται -που δεν αφορά όμως στο συγκεκριμένο προεδρικό διάταγμα- αφορά στις νέες ρυθμίσεις και στις χωροθετήσεις θα έλεγα αυτών των μονάδων. Δεν αφορά μόνο στην Αττική, αφορά σε ολόκληρη την Ελλάδα. Το ζήτημα είναι εάν θα επιτραπούν παραδείγματος χάριν κάποιες μονάδες παραγωγής ηλεκτρικής ενέργειας από φυσικό αέριο, που είναι πολύ προτιμότερο βέβαια από άλλες μορφές ενέργειας και στην Αττική. 
Εδώ είναι σύνθετο το ζήτημα δεν έχει μια απλή απάντηση, αλλά θα προσπαθήσω να δώσω δύο σημεία. Το ένα σημείο είναι ότι λόγω της γεωμορφολογίας της Αττικής οι χωροθετήσεις θα πρέπει να λάβουν υπόψη τους τη δυνατότητα μεταφοράς της ρύπανσης. Για να σας δώσω ένα παράδειγμα, εάν φτιάξει κανείς μια μονάδα από άνθρακα στο Αλιβέρι, για παράδειγμα η ρύπανση η οποία θα προκληθεί στην Αττική θα είναι μεγαλύτερη από μια ισοδύναμη μονάδα φυσικού αερίου πολύ κοντά στο κέντρο της Αθήνας, ας πούμε στο Λαύριο. Αυτό για να σας δώσω ένα στοιχείο. Έχει σημασία, λοιπόν, η χωροθέτηση των μονάδων αυτών σε σχέση με τη γεωγραφία και τα κλιματολογικά δεδομένα της Αττικής. Αλλά εν πάση περιπτώσει το θέμα εάν θα επιτραπούν μονάδες παραγωγής ηλεκτρικής ενέργειας είτε από φυσικό αέριο είτε από ανεμογεννήτριες στην Αττική παραμένει ανοικτό και είναι ενδιαφέρον. Εάν θέλετε θα σας δώσω περισσότερο στοιχεία στη συνέχεια. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Πιπεργιάς έχει το λόγο.
ΔΗΜΗΤΡΙΟΣ ΠΙΠΕΡΓΙΑΣ: Κύριε Υπουργέ, στο προεδρικό διάταγμα 84/84 δεν υπάρχει καμία σαφής εξαίρεση για την παραγωγή της ηλεκτρικής ενέργειας. 
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Δεν είναι αυτό το θέμα.
ΔΗΜΗΤΡΙΟΣ ΠΙΠΕΡΓΙΑΣ: Μπορεί να υπήρχε εξαίρεση για τη Δημόσια Επιχείρηση Ηλεκτρισμού, η οποία ασκούσε τότε το μονοπώλιο της παραγωγής, της μεταφοράς και της διανομής της ηλεκτρικής ενέργειας, αλλά είναι γνωστό ότι η αγορά απελευθερώθηκε. Κατά συνέπεια η όποια βιομηχανική εγκατάσταση, υπάγεται στις διαδικασίες αδειοδότησης, σύμφωνα με τις πάγιες διαδικασίες για οποιαδήποτε βιομηχανία. Άρα οι νέες μονάδες παραγωγής εντάσσονται στο προεδρικό διάταγμα 84/84. Γι' αυτό εξάλλου η ΡΑΕ δεν έδωσε καμία άδεια στην Αττική, άφησε σε εκκρεμότητα τις άδειες, προκειμένου να αναθεωρηθεί το προεδρικό διάταγμα 84/84, για να δοθούν εκ των υστέρων άδειες. 
Η ενασχόληση με το ζήτημα με οδήγησε στο συμπέρασμα ότι οι νέες μονάδες παραγωγής, εάν αυτές αδειοδοτηθούν, στην Αττική -δηλαδή στο Πάτημα της Ελευσίνας, στη θέση των χαλυβουργείων, στη θέση του ναυπηγείου, στη θέση των ΕΛΠΕ, στον Άγιο Στέφανο, στα Νέα Λιόσια, στα Άνω Λιόσια στη Ρεβυθούσα- θα επιβαρύνουν την Αττική, η οποία με το προεδρικό διάταγμα 84/84 πρέπει να προστατευτεί, με εννέα χιλιάδες τόνους διοξειδίου του άνθρακα, κύριε Πρόεδρε -και όχι εννιακόσιους που διαβάσατε- με δεκατέσσερις τόνους διοξειδίου του αζώτου, και τριακόσιους πενήντα τόνους διοξειδίου του θείου κάθε χρόνο.
Και βέβαια έχω μπροστά μου την ανακοίνωση του ΥΠΕΧΩΔΕ, που σωστά παρουσίασε εδώ τα επιτεύγματα, της τελευταίας περιόδου του προγράμματος "ΑΤΤΙΚΗ SOS". Και γεννιέται το ερώτημα τώρα: Προκειμένου να αδειοδοτηθούν μονάδες παραγωγής, θα ανατραπεί όλη αυτή η προσπάθεια για την απορρύπανση της Αττικής; Και εν πάση περιπτώσει, δεν υπάρχει δυνατότητα να επιμεριστούν αυτοί οι ρύποι αλλού ανά την επικράτεια προκειμένου να υπάρχει ισορροπία και στους ρύπους και να αποσυμφωρηθεί η Αττική εν όψει μάλιστα των Ολυμπιακών Αγώνων; 
Νομίζω ότι χρειάζεται εμμονή του ΥΠΕΧΩΔΕ στις διατάξεις του προεδρικού διατάγματος 84/84. Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, εννέα χιλιάδες διάβασα. Απλούστατα ορισμένες δυσκολίες στην ανάγνωση της ερώτησής σας έχουν σχέση με τις πολλές ακροστιχίδες που χρησιμοποιείτε. Και έχουμε παρακαλέσει όλους τους συναδέλφους να γράφονται ολογράφως όλοι οι τίτλοι και τα ονόματα. 
Ο Υφυπουργός Περιβάλλοντος, Χωροταξίας και Δημοσίων Έργων έχει το λόγο.
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πιπεργιά, ακριβώς αυτό είπα κι εγώ, ότι θα πρέπει να βρούμε έναν τρόπο επιμερισμού της περιβαλλοντικής επιβάρυνσης από την παραγωγή ηλεκτρικής ενέργειας.
Θα σας πω ένα στοιχείο, το οποίο πιθανότατα γνωρίζετε εξαιτίας και της δικής σας ενασχόλησης. Για τη δεκαετία που μας έρχεται, μόνο στην Αθήνα, προκειμένου να καλυφθούν οι ανάγκες σε ηλεκτρική ενέργεια, θα απαιτηθούν χίλια νέα περίπου μεγαβάτ ισχύος. Εάν θα θέλαμε να καλύψουμε αυτά τα χίλια μεγαβάτ, παραδείγματος χάρη, από εγκαταστάσεις, οι οποίες θα βρίσκονται στην περιοχή της Αττικής, ενδεχομένως θα μπορούσαμε να δώσουμε άδειες στο 1/3, των αιτήσεων που υπάρχουν αυτή τη στιγμή. Αν θα θέλαμε βέβαια να καλύψουμε το σύνολο της ηλεκτρικής ενέργειας στην Αττική, θα ήταν αδύνατον με αυτές τις άδειες που υπάρχουν. 
Το ερώτημα είναι, εάν αυτήν την απαίτηση, της αύξησης της ηλεκτρικής ενέργειας ή αν θέλετε του συνόλου, που είναι της τάξεως των πέντε χιλιάδες μεγαβάτ, θα την καλύψουμε από την Πτολεμαΐδα, παραδείγματος χάρη, επιβαρύνοντας μόνο αυτή την περιοχή, ή θα κάνουμε μια γενικότερη κατανομή με μία ρύθμιση, η οποία θα ευνοεί τις καθαρότερες μορφές ενέργειας, όπως είναι οι ανανεώσιμες πηγές ενέργειας και το φυσικό αέριο.
Εν πάση περιπτώσει το νέο προεδρικό διάταγμα σαφώς εξαιρεί τις μονάδες παραγωγής ηλεκτρικής ενέργειας, γιατί αυτό είναι μια καινούρ,για υπόθεση και θα γίνει μια ειδική ρύθμιση, όπως δήλωσε επανειλημμένα και ο κ. Χριστοδουλάκης.
Και είναι σαφές αυτό στο νέο προεδρικό διάταγμα. Δεν τίθεται επομένως θέμα, δεν εξομοιώνονται με βιομηχανικές εγκαταστάσεις. Απαιτείται ειδική ρύθμιση, η οποία θα λάβει υπόψη της τα ειδικά χαρακτηριστικά των περιοχών που θα εγκατασταθούν αυτές οι μονάδες και ιδιαίτερα του χώρου της Αττικής, που είναι ευαίσθητος, όπως ξέρετε, αλλά διαθέτει ένα περιβάλλον, το οποίο σιγά σιγά βελτιώνεται.
ΠΡΟΕΔΡΕΥΩΝ (Κωνσταντίνος Γείτονας): Θα επανέλθουμε στις επίκαιρες ερωτήσεις πρώτου κύκλου. 
Η πρώτη η με αριθμό 991/30.5.2001 επίκαιρη ερώτηση του Βουλευτή του ΠΑΣΟΚ κ. Θεόδωρου Κολιοπάνου προς τον Υπουργό Γεωργίας, σχετικώς με την απόφαση του Υπουργείου να επιτρέψει την καλλιέργεια γενετικά τροποποιημένων φυτών κλπ., δεν θα συζητηθεί λόγω κωλύματος των Υπουργών και διαγράφεται.
Δεύτερη είναι η με αριθμό 964/54/25.5.2001 επίκαιρη ερώτηση του Βουλευτή της Νέας Δημοκρατίας κ. Παναγιώτη Καμμένου προς τον κύριο Πρωθυπουργό, σχετικώς με τις προθέσεις της Κυβέρνησης να δοθούν δωρεάν διαμερίσματα στους ιδιοκτήτες των πολυκατοικιών της Μεταμόρφωσης Αττικής, που κατέρρευσαν από το σεισμό της 7ης Σεπτεμβρίου.
Θα απαντήσει λόγω αποκλειστικής αρμοδιότητας ο Υπουργός Μεταφορών και Επικοινωνιών, άρθρο 129 παρ. 3 Κανονισμού της Βουλής. 
Η επίκαιρη ερώτηση του κ. Καμμένου έχει ως εξής:
"Στην ιστοσελίδα του ΥΠΕΧΩΔΕ και ειδικότερα στο κεφάλαιο περί "Αποκατάστασης ζημιών από το σεισμό της 7ης Σεπτεμβρίου στην Αττική", αναφέρεται δεσμευτικά ότι "οι ιδιοκτήτες των τριών πολυκατοικιών της Μεταμόρφωσης αποκαθίστανται με μέριμνα του Ταχυδρομικού Ταμιευτηρίου".
Μάλιστα προ έξι μηνών ο Υφυπουργός ΠΕΧΩΔΕ, Νάσος Αλευράς, σε τηλεοπτικές εκπομπές στο MEGA και στον ALPHA παραδέχθηκε ότι όντως η Κυβέρνηση δεσμεύτηκε να δοθούν δωρεάν διαμερίσματα από το Ταχυδρομικό Ταμιευτήριο, υποσχόμενος ότι θα υπάρξει γέφυρα επικοινωνίας μεταξύ των Υπουργείων Μεταφορών και ΠΕΧΩΔΕ προκειμένου να εξεταστεί ενδελεχώς το ζήτημα για να υπάρξει μια τελική απάντηση. Το Υπουργείο Μεταφορών όμως δια του Υπουργού κ. Χρήστου Βερελή, απαντώντας σε προηγούμενη (7.11.2000) επίκαιρη ερώτησή μου αρνήθηκε και αρνείται μέχρι σήμερα να υλοποιήσει την εξαγγελθείσα υπόσχεση προς τους σεισμοπαθείς, οι οποίοι συνεχίζουν επί είκοσι ένα μήνες να διαμένουν σε μεταλλικά σπίτια.
Επιπλέον το Ταχυδρομικό Ταμιευτήριο παρέκαμψε την πρωθυπουργική δέσμευση και έθεσε νέους δεσμευτικούς όρους που αντίκεινται στις αρχικές κυβερνητικές δεσμεύσεις για το ποιοι θεωρούνται δικαιούχοι των διαμερισμάτων.
Ερωτάται ο Πρωθυπουργός:
1. Προτίθεται η Κυβέρνηση να υλοποιήσει τις αρχικές της εξαγγελίες αλλά και να εφαρμόσει τα όσα αναφέρονται στην ιστοσελίδα του ΥΠΕΧΩΔΕ όπου ορίζεται ρητώς ότι θα δοθούν δωρεάν διαμερίσματα σε όλους τους ιδιοκτήτες των τριών πολυκατοικιών της Μεταμόρφωσης, όπως ανέφερε και ο Πρωθυπουργός την επόμενη ημέρα του σεισμού;
2. Ως πότε οι σεισμοπαθείς θα παραμένουν έρμαια της ασυνεννοησίας των Υπουργείων ΠΕΧΩΔΕ και Μεταφορών και Επικοινωνιών με αποτέλεσμα να διαβιώνουν σε τέτοιες τραγικές συνθήκες και να βρίσκονται σε αδιέξοδο;"
Ο Υφυπουργός Μεταφορών και Επικοινωνιών κ. Βούλγαρης έχει το λόγο. 
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε Πρόεδρε, κύριοι συνάδελφοι, στη συνέχεια της υλοποίησης της δέσμευσης που υπήρχε για την αποκατάσταση των σεισμοπαθών στην Αττική και βάσει του άρθρου 9 παρ. 7 του ν. 2801/2000, το Ταχυδρομικό Ταμιευτήριο προχώρησε, στο χρονικό διάστημα που έχει περάσει μέχρι σήμερα, στη σύσταση μιας επιτροπής στην οποία συμμετείχε ένας ανώτατος δικαστικός λειτουργός ως πρόεδρος, που ορίστηκε από τον Υπουργό της Δικαιοσύνης, ένα μέλος του διδακτικού προσωπικού του Εθνικού Μετσόβιου Πολυτεχνείου, ένας εκπρόσωπος του Τεχνικού Επιμελητηρίου, ένας εκπρόσωπος του Οικονομικού Επιμελητηρίου και ένας εκπρόσωπος του Ταχυδρομικού Ταμιευτηρίου, που με συγκεκριμένα κοινωνικά κριτήρια και μετά από δύο εκδηλώσεις ενδιαφέροντος, που πραγματοποιήθηκαν σε δέκα ημερήσιες εφημερίδες, έχει καταλήξει, αφού επεξεργάστηκε εκατόν πενήντα δύο εμπρόθεσμες αιτήσεις και έχει καταρτίσει έναν πίνακα εκατόν τριών δικαιούχων, που μπορούν να μπουν σ΄αυτήν τη δωρεά του Ταχυδρομικού Ταμιευτηρίου. Είκοσι ένας από τους αιτούντες είχαν νεκρούς, ένας είχε έναν βαριά τραυματία, είκοσι τρεις είναι πολύτεκνοι και πενήντα οκτώ έχουν άτομα με ειδικές ανάγκες. Αυτά είναι τα κριτήρια που είχε η επιτροπή. 
Όσον αφορά για τις τρεις συγκεκριμένες πολυκατοικίες στο Δήμο Μεταμόρφωσης, ο συνολικός αριθμός που κατοικούσε ήταν είκοσι τρεις οικογένειες από τις οποίες οι είκοσι ήταν ιδιοκτήτες και τρεις ενοικιαστές.
Υπήρξαν δημοσιεύσεις και υπέβαλλαν εμπρόθεσμα και εκπρόθεσμα αιτήσεις. Αυτή τη στιγμή θα καταθέσω στη Βουλή ένα έγγραφο του Ταχυδρομικού Ταμιευτηρίου στο οποίο αναφέρονται οι πολυκατοικίες στην οδό Ψυχάρη 21, οδός Τατοΐου 131, οδός Γκιώνας 4, τον αριθμό των διαμερισμάτων, τον αριθμό των υποβαλλομένων αιτήσεων από τους κατοίκους και τον αριθμό των δικαιούχων.
Από τους είκοσι τρεις που υπέβαλαν αιτήσεις, σύμφωνα με τα κριτήρια τα οποία έβαλε το Ταχυδρομικό Ταμιευτήριο, ο αριθμός των δικαιούχων είναι ένδεκα. Οι υπόλοιποι, κύριοι συνάδελφοι, μπορούν να ρυθμίσουν το θέμα αυτό σύμφωνα με τις διατάξεις των νόμων που υπάρχουν για την αποκατάσταση των σεισμοπλήκτων από το Υ.ΠΕ.ΧΩ.Δ.Ε., δηλαδή το 1/3 με δωρεάν-κρατική αρωγή και τα 2/3 με άτοκο δάνειο δεκαπενταετούς εξόφλησης.
Αυτό το έγγραφο του Ταχυδρομικού Ταμιευτηρίου που έχει αναλυτικά όλα τα στοιχεία σε σχέση με τις τρεις πολυκατοικίες το καταθέτω στα Πρακτικά της Βουλής, έχει ημερομηνία 31.5.2001 για να ενημερωθεί ο συνάδελφος και οι ενδιαφερόμενοι για το θέμα αυτό.
Ευχαριστώ.
(Στο σημείο αυτό ο Υφυπουργός Μεταφορών και Επικοινωνιών κ. Αλέξανδρος Βούλγαρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ορίστε κύριε Καμμένε, έχετε το λόγο. Έχετε και ακροατήριο που θα το ζήλευαν πολλοί σήμερα, από ό,τι βλέπω. Το γιο σας!
ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, αυτό που συμβαίνει είναι πράγματι καταστροφικό. Άλλα λέει στο Κοινοβούλιο το Υπουργείο σας και άλλα βγαίνετε και λέτε στις εφημερίδες και στα κανάλια, την επόμενη μέρα που ο κ. Βερελής αρνήθηκε να υλοποιήσει τη δέσμευση του Υπουργείου. Και υπάρχει ακόμη στις σελίδες του Ιντερνέτ και είναι ευαίσθητος ο κ. Σημίτης στις ιστοσελίδες. Καταθέτω στη Βουλή το επίσημο αντίγραφο της ιστοσελίδας του επίσημου Υπουργείου Περιβάλλοντος, όπου δεσμεύεται ότι θα αποκαταστήσει και τις είκοσι τρεις οικογένειες.
(Στο σημείο αυτό ο Βουλευτής κ. Παναγιώτης Καμμένος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Ο κ. Αλευράς, ο Υφυπουργός της ίδιας κυβέρνησης στην οποία μετέχετε, βγαίνει στην εκπομπή της κας Τατιάνας Στεφανίδου και στην εκπομπή της κας Άννας Παναγιωταρέα στον ΑΛΦΑ και στο ΜΕΓΑ αντίστοιχα και δεσμεύεται σε συνέντευξη που δίνει στον "ΑΔΕΣΜΕΥΤΟ ΤΥΠΟ" του κ. Ρίζου και λέει ότι δεν είναι έτσι όπως τα είπε ο κ. Βερελής στη Βουλή και δεσμευόμαστε ότι εντός επτά ημερών θα αποκατασταθούν και οι είκοσι τρεις οικογένειες.
Το ίδιο λέγεται σε απάντηση του Υπουργείου προς τη Βουλή των Ελλήνων, η οποία ήρθε σε ερώτηση δική μου και θα την καταθέσω και αυτή στη Βουλή.
Παρενέβη, λοιπόν, στη δέσμευση του κ. Βερελή ο τώρα Προεδρεύων κ. Γείτονας, ο οποίος ενδιαφέρεται για τη Β' Περιφέρεια. Η δέσμευση του κ. Βερελή λέει ότι η δέσμευσή του είναι σαφής ότι θα καλυφθούν και οι υπόλοιπες των πολυκατοικιών με υπουργικές αποφάσεις. Αυτό μπορώ να σας πω και νομίζω ότι είναι απόλυτα κατανοητό. Αυτά δεσμεύεται ο κ. Βερελής. Και ο κ. Γείτονας λέει: "το τελευταίο που είπατε, κύριε Υπουργέ, είναι ιδιαίτερα ενθαρρυντικό". Αυτό ήταν συζήτηση στο Κοινοβούλιο στις 13/11/2000.
Και έρχεσθε τώρα και μας λέτε ότι ένδεκα οικογένειες από τις είκοσι τρεις, επειδή δεν είχαν την τύχη να έχουν νεκρούς, θα πρέπει να μπουν στις γενικές διατάξεις. Ποιες γενικές διατάξεις; Τις γενικές διατάξεις που κατήγγειλε ο κ. Βρεττός εχθές στο Κοινοβούλιο;
Κύριε Πρόεδρε, τελειώνω με δύο φράσεις. Αυτοί οι άνθρωποι έχουν μείνει με την υπόσχεση της Κυβερνήσεως και του Πρωθυπουργού, με την απάντηση του Υπουργού της Κυβερνήσεώς σας. Και μέσα στο Ίντερνετ υπάρχουν ακόμη οι δεσμεύσεις. Σε τέσσερις μήνες λήγει η σύμβαση αυτών των ανθρώπων για τα μεταλλικά σπίτια. Θα τους πετάξουν έξω; Λήγει η υπόσχεση της Κυβερνήσεως για ελαφρύνσεις στη ΔΕΗ. Καταθέτω τους λογαριασμούς τις ΔΕΗ που πληρώνουν οι άνθρωποι αυτοί, με εκατό (100.000) και διακόσιες χιλιάδες (200.000) ηλεκτρικό.
(Στο σημείο αυτό ο Βουλευτής κ. Παναγιώτης Καμμένος καταθέτει για τα Πρακτικά τους προαναφερθέντες λογαριασμούς, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Και η Κυβέρνηση αρνείται εκτός τηλεοράσεως να τους στηρίξει. Έχετε υποχρέωση να δώσετε μία απάντηση. Επιτέλους!
ΠΡΟΕΔΡΕΥΩΝ (Κωνσταντίνος Γείτονας): Ο κ. Βούλγαρης έχει το λόγο.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε συνάδελφε, φαίνεται ότι δεν καταλάβατε ή δεν θέλατε να καταλάβετε το πώς η Κυβέρνηση υλοποιεί αυτά τα οποία εξήγγειλε. Η απάντηση, κύριε συνάδελφε, ήταν σαφής. Η διαδικασία την οποία προέβλεπε το άρθρο 9, παράγραφος 7 του ν. 2801/2000 για τη δωρεά δυόμισι δισεκατομμυρίων (2.500.000.000) δραχμών από το Ταχυδρομικό Ταμιευτήριο ολοκληρώθηκε σύμφωνα με το νόμο.
Υπήρξε μια επιτροπή η οποία έβαλε, κύριε συνάδελφε, ορισμένα κριτήρια. Σύμφωνα, λοιπόν, με αυτά τα κριτήρια, πέρα από τις τρεις πολυκατοικίες, που αναφέρετε και εσείς στην ερώτησή σας για την περιοχή της Μεταμόρφωσης, υπήρξαν και άλλοι δικαιούχοι. Εξετάστηκαν εκατόν πενήντα δύο αιτήσεις δικαιούχων αυτής της ρύθμισης για τα δωρεάν διαμερίσματα ...
ΠΑΝΑΓΙΩΤΗΣ ΚΑΜΜΕΝΟΣ: Τι είναι αυτά που λέτε;
ΠΡΟΕΔΡΕΥΩΝ (Κωνσταντίνος Γείτονας): Κύριε Καμμένο, σας παρακαλώ μη διακόπτετε.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Με τα δυόμισι δισεκατομμύρια (2.500.000.000) του Ταχυδρομικού Ταμιευτηρίου είναι εκατόν τρεις οι δικαιούχοι και μέσα στην επόμενη εβδομάδα θα δημοσιευθεί η πρόσκληση εκδήλωσης ενδιαφέροντος προς τους κατασκευαστές ιδιοκτήτες κατοικιών για την κατασκευή ή για τη διάθεση διαμερισμάτων προς αγορά. Είναι μια διαδικασία, την οποία ελέγχει το Ταχυδρομικό Ταμιευτήριο.
Οι υπόλοιποι, όπως ανέφερα, κύριε συνάδελφε, με σαφήνεια, δηλαδή αυτοί που δεν εντάσσονται στα κριτήρια τα συγκεκριμένα, τα οποία υπάρχουν στο νόμο και τα εξέτασε η συγκεκριμένη επιτροπή, αποκαθίστανται με τις γενικές διατάξεις που υπάρχουν γι' αυτές τις περιπτώσεις. Το 1/3 είναι δωρεάν κρατική χορηγία και τα 2/3 είναι άτοκο δάνειο δεκαπενταετούς εξόφλησης.
Πιστεύω, κύριοι συνάδελφοι, ότι η απάντηση είναι σαφής και όσον αφορά τη διαδικασία αποκατάστασης και όσον αφορά το χρόνο.
Ευχαριστώ.
ΠΑΝΑΓΙΩΤΗΣ ΚΑΜΜΕΝΟΣ: Αλλού η πιλοτή, ο έκτος όροφος και ο τρίτος όροφος είναι μετέωρος. 
ΠΡΟΕΔΡΕΥΩΝ (Κωνσταντίνος Γείτονας): Κύριε Καμμένο, σας παρακαλώ. Δεν είστε υπεράνω του Κανονισμού. Μιλήσατε, ακούσατε τώρα τον αντίλογο. Από εκεί και πέρα μπορείτε έξω από την Αίθουσα να κάνετε πολιτική κριτική. Είναι δικαίωμά σας να ομιλείτε, αλλά όχι εκτός Κανονισμού. 
ΠΑΝΑΓΙΩΤΗΣ ΚΑΜΜΕΝΟΣ: Υποσχέσεις θα υπάρχουν. Το θέμα είναι μέσα στη Βουλή τι γίνεται.
ΠΡΟΕΔΡΕΥΩΝ (Κωνσταντίνος Γείτονας): Αυτό πρέπει να γίνει στο πλαίσιο της λειτουργίας βάσει του Κανονισμού. Νομίζω ότι το γνωρίζετε αυτό. Μη με αναγκάζετε να κάνω συστάσεις. 
Τρίτη είναι η με αριθμό 988/30.5.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εθνικής Παιδείας και Θρησκευμάτων, σχετικώς με τη λήψη των αναγκαίων μέτρων για την καταβολή των δεδουλευμένων σε απλήρωτους εκπαιδευτικούς διαφόρων ειδικοτήτων .
Λόγω κωλύματος του κυρίου Υπουργού δεν θα συζητηθεί η επίκαιρη ερώτηση και συνεπώς διαγράφεται.
Επίκαιρες ερωτήσεις δευτέρου κύκλου: 
Δεύτερη είναι η με αριθμό 982/30.5.2001 επίκαιρη ερώτηση του Βουλευτή της Νέας Δημοκρατίας κ. Γεωργίου Καρασμάνη προς τον Υπουργό Γεωργίας, σχετικώς με την αναθεώρηση της Κοινής Οργάνωσης Αγοράς για την κτηνοτροφία και την επιβολή προστίμων μέσω ειδοποιητηρίων.
Λόγω κωλύματος του κυρίου Υπουργού δεν θα συζητηθεί η επίκαιρη ερώτηση και συνεπώς διαγράφεται. 
Τρίτη είναι η με αριθμό 989/30.5.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Γεωργίας, σχετικώς με την καταβολή εξισωτικών αποζημιώσεων στους κτηνοτρόφους των μειονεκτικών περιοχών κλπ. 
Λόγω κωλύματος του κυρίου Υπουργού δεν θα συζητηθεί η επίκαιρη ερώτηση και συνεπώς διαγράφεται.
Πριν προχωρήσουμε στην τελευταία επίκαιρη ερώτηση, κύριοι συνάδελφοι, θα ήθελα να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια ενσωμάτωσης της Θράκης στην Ελλάδα, σαράντα ένας μαθητές και μαθήτριες και τρεις δάσκαλοι από το 2ο Δημοτικό Σχολείο Αγίου Στεφάνου Αττικής. 
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Τελευταία είναι η τέταρτη με αριθμό 990/30.5.2001 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τον Υπουργό Τύπου και Μέσων Μαζικής Ενημέρωσης, σχετικώς με δημοσιεύματα στον Τύπο που αφορούν την έναρξη παρουσίας του τηλεοπτικού τηλεπαιχνιδιού "Μεγάλου Αδελφού" από τον ερχόμενο Σεπτέμβρη.
Η επίκαιρη ερώτηση του κ. Καρατζαφέρη έχει ως εξής:
"Με δριμύτατη κριτική ο ημερήσιος τύπος υποδέχτηκε την ανακοίνωση της "εισβολής" στο σπίτι μας από τον ερχόμενο Σεπτέμβριο του "Μεγάλου Αδελφού" των ταπεινών ενστίκτων, όπως πρωτοσέλιδα τον περιγράφει η εφημερίδα "ΚΑΘΗΜΕΡΙΝΗ".
Πρόκειται, σχολιάζει η εφημερίδα -και τον ισχυρισμό της υιοθετούμε ασμένως- για το κορυφαίο σκουπιδοθέαμα της τηλεοράσεως, το πλέον "κανιβαλικό" τηλεπαιγνίδι, που μετατρέπει την ηδονοβλεψία σε εθνικό σπορ και οδηγεί στον ολοκληρωτικό ευτελισμό της ανθρώπινης αξιοπρέπειας. 
Οι παίκτες μεταβάλλονται με την προσδοκία αμοιβής 50 εκατομμυρίων δραχμών σε εκούσιες επιδειξίες ακόμα και της πιο προσωπικής τους στιγμής.
Οι δε τηλεθεατές, που ανάγουν τη νοσηρή περιέργεια κατωτάτης υποστάθμης σε ηδονοβλεψία, προσελκύονται από μια επιχείρηση εκχυδαϊσμού των πάντων.
Ερωτάται ο κύριος Υπουργός:
Θα επιτρέψει την κατάφωρη μείωση της αξιοπρέπειας του ανυποψίαστου πολίτη;
Θα υπάρξει η στοιχειώδης προστασία των ανήλικων παιδιών και ιδίως των εύθραυστων νέων της εφηβείας από αυτού του είδους ψυχικούς κανιβαλισμούς;
Υπάρχει διατίμηση στην εκχώρηση των ευαίσθητων προσωπικών δεδομένων και τι προηγούμενο δημιουργείται με την ανοχή της Πολιτείας προς τους παραγωγούς για ακούσιες διεισδύσεις, αύριο, στο οικογενειακό άσυλο απλών πολιτών ή και δημοσίων προσώπων;
Τέλος, θα υπάρξει φρένο στους κερδοσκόπους ή θα αφήσουμε τα πάντα ανεξέλεγκτα στις ακόρεστες ορέξεις τους;"
Ο Υφυπουργός Τύπου και Μέσων Μαζικής Ενημέρωσης κ. Τηλέμαχος Χυτήρης έχει το λόγο.
ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Κύριε Πρόεδρε, δεν είναι η πρώτη φορά που γίνεται συζήτηση με αφορμή προγράμματα τηλεοράσεως στη Βουλή. Και η συζήτηση αυτή γίνεται πολύ περισσότερο και στην κοινωνία και ο αντίκτυπός της φθάνει εδώ με την ερώτηση που έκανε ο κύριος συνάδελφος.
Θέλω να πω ότι το Σύνταγμά μας -και το ξέρουμε όλοι μας- επιβάλλει να γίνονται σεβαστές ορισμένες αξίες, όπως είναι η ανθρώπινη αξιοπρέπεια, η προσωπικότητα του ατόμου και ο σεβασμός στην ιδιωτική ζωή. Υπάρχει από την άλλη μεριά μια δεοντολογία, την οποία πολύ καλά γνωρίζει ο κύριος συνάδελφος και η δεοντολογία αυτή έχει τους κανόνες της, οι οποίοι και ισχύουν και πρέπει να ισχύουν σε κάθε περίπτωση και για κάθε ηλεκτρονικό μέσο. 
Να προσθέσω επίσης κάτι: Ότι τα κανάλια χρησιμοποιούν ένα δημόσιο αγαθό, τις συχνότητες. Επομένως έχουν αυξημένες ευθύνες και ο έλεγχος πρέπει να λαμβάνει υπόψη του και αυτό το γεγονός.
Πώς γίνεται ο έλεγχος; Η Κυβέρνηση διά νόμου που έχει ψηφίσει η Βουλή έχει αναθέσει τον έλεγχο αυτό στο Ε.Ρ.Σ, στο Εθνικό Ραδιοτηλεοπτικό Συμβούλιο, που είναι μια ανεξάρτητη αρχή. Για το συγκεκριμένο θέμα ήδη το Ε.Ρ.Σ έχει κινηθεί και έχει ζητήσει τα σχετικά στοιχεία από τους υπευθύνους του σταθμού. Οι αποφάσεις είναι του Ε.Ρ.Σ και από την Κυβέρνηση γίνονται αποδεκτές. Η Κυβέρνηση δεν επεμβαίνει κατά κανένα τρόπο. Η Κυβέρνηση δεν κάνει λογοκρισία -είναι γνωστά αυτά- και επίσης είναι υπέρ της πολυφωνίας και της ελεύθερης μετάδοσης και ιδεών και προγραμμάτων.
Υπάρχει και η ευθύνη του πολίτη, την οποία πολλές φορές αγνοούμε. Δεν είναι αμέτοχος και ο πολίτης και έχει και κρίση και γνώση και επιλογή. Ο καθένας μας για τις εκπομπές αυτές που προσβάλλουν όντως την αισθητική και την κοινή λογική, θα έλεγα, μπορεί να παίρνει θέση. Δεν λέω ότι όλα τα κανάλια και όλες οι τηλεοράσεις έχουν τέτοιες εκπομπές. Αυτό δεν είναι αλήθεια. Και μάλιστα η συγκεκριμένη εκπομπή, στην οποία αναφέρεται ο κύριος συνάδελφος είναι εισαγόμενη, από το εξωτερικό έρχεται η ιδέα αυτή και είναι ένα αρνητικό δείγμα, που δείχνει όντως πώς η τεχνολογία μπορεί να χρησιμοποιείται με ευτελή και ποταπό σκοπό. 
Ο σεβασμός στη δημοκρατία και ο βαθμός πολιτισμού μια χώρας, κύριε Πρόεδρε, φαίνεται από την τηλεόραση που διαθέτει. Το Ε.Ρ.Σ έχει και τα κριτήρια και τη γνώση και την πείρα να αποφασίσει αφού λάβει υπόψη του όλα τα στοιχεία, τα οποία έχει ζητήσει, αλλά και όλες τις παραμέτρους, ακόμη και εκείνες τις οποίες θέτει ο κύριος συνάδελφος με την ερώτησή του. 
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Καρατζαφέρης έχει το λόγο.
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, στα μέσα ενημέρωσης, όπως και στην ιατρική είναι καλύτερο το προλαμβάνειν από το θεραπεύειν. Η κυβέρνηση ψηφίζεται, κύριε Υπουργέ και όχι οι ανεξάρτητες αρχές, οι οποίες μπήκαν στη ζωή μας και είναι ανεύθυνες και θα έλεγα και η συγκεκριμένη μόνο ανεξάρτητη δεν είναι.
Εν πάση περιπτώσει το πρότυπο της τηλεοράσεως, το οποίο έχουμε σήμερα, ζούμε και βιώνουμε, νομίζω ότι ευτελίζει την ανθρώπινη αξιοπρέπεια αυτή δε η εκπομπή θα την ισοπεδώσει. 
Αυτήν την εβδομάδα και αφού είχα καταθέσει την ερώτηση βγήκε στο προσκήνιο μια διαφήμιση χυδαία, η οποία θα βγει μεθαύριο. Αφού βγει και αφού δηλητηριάσει δηλαδή τις ψυχές των νέων, ιδιαιτέρως, ανθρώπων, εν συνεχεία θα έρθει ο Κώδικας να την κόψουμε.
Δεν μπορούμε εκεί που υπάρχει δημοσιότητα να προλαμβάνουμε καταστάσεις; Ποια είναι τα πρότυπα;
Εσείς μιλήσατε για τις εισαγόμενες εκπομπές. Εγώ θα σας πω για τις δικές μας εκπομπές. Έχουμε φθάσει και έχουμε ξεπεράσει σε αιμομιξίες τηλεοπτικές το "Ντάλας" και τη "Δυναστεία". Ποιο είναι το πρότυπο της οικογενείας; Να πηγαίνει ο πατέρας με την κόρη, ο αδελφός με την αδελφή; Γιατί δηλητηριάζουμε την ελληνική οικογένεια, γιατί δεν προστατεύουμε τίποτα, κύριε Υπουργέ;
Είναι δυνατόν να μου λέτε τώρα ότι υπάρχει δήθεν ανεξάρτητη αρχή "που θα κάνει κλπ.", όταν οι μισοί εξ αυτών είναι υπάλληλοι των καναλιών; Ένας δε εξ αυτών είναι του συγκεκριμένου καναλιού. Κάποια στιγμή ας είμαστε και σοβαροί και υπεύθυνοι σε αυτά που λέμε. Πρέπει να προστατεύσουμε ορισμένα πράγματα και ιδιαίτερα τους νέους ανθρώπους, την οικογένεια. Είναι δυνατόν ο "Big Brother" να μπαίνει μέσα στα σπίτια και να δείχνει τη χυδαιότητα ορισμένων πραγμάτων για παιδιά που αναγκάζονται για πενήντα εκατομμύρια (50.000.000) να εκδίδονται στην ουσία τηλεοπτικά; Περί αυτού πρόκειται.
Είναι δυνατόν να βγει η διαφήμιση της "pepsi cola" με αυτήν τη χυδαία κίνηση, την οποία δεν θέλω να περιγράψω μέσα στην αίθουσα; Είναι δυνατόν αυτά τα οποία βλέπουμε στα σίριαλ να είναι κοινωνικά πρότυπα, με τους ομοφυλόφιλους πρωταγωνιστές; 
ΠΡΟΕΔΡΕΥΩΝ (Κωνσταντίνος Γείτονας): Αυτό έλειπε να μας περιγράψετε κιόλας τη διαφήμιση. Καλώς δεν το κάνετε.
ΓΕΩΡΓΙΟΣ ΚΑΡΑΤΖΑΦΕΡΗΣ: Βεβαίως, κύριε Πρόεδρε, αλλά εν πάση περιπτώσει, όμως, όταν είναι τόσο συγχυστική η περιγραφή, φαντασθείτε τι θα είναι η εικόνα. Χαίρομαι, λοιπόν, που το επιβεβαιώνει και ο Πρόεδρος της Βουλής και σας δίνει και το μήνυμα από την Έδρα. Κατόπιν της παρεμβάσεώς του αυτής, δεν έχω να πω τίποτα άλλο εγώ, κύριε Υπουργέ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Χυτήρης έχει το λόγο.
ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Από τη μια μεριά απορώ, κύριε Πρόεδρε, διότι αμφισβητεί ο κύριος συνάδελφος ένα θεσμό, όπως είναι το ΕΡΣ, μια ανεξάρτητη αρχή, η οποία ψηφίστηκε από τη Βουλή.
ΓΕΩΡΓΙΟΣ ΚΑΡΑΤΖΑΦΕΡΗΣ: Και εκφυλίστηκε στην πράξη. 
ΠΡΟΕΔΡΕΥΩΝ (Κωνσταντίνος Γείτονας): Είναι και συνταγματικά κατοχυρωμένα.
ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Και στην πράξη έχει αποδείξει όντως ότι παρεμβαίνει εκεί που πρέπει και με τον τρόπου που πρέπει. 
ΓΕΩΡΓΙΟΣ ΚΑΡΑΤΖΑΦΕΡΗΣ: Το ζήσαμε πριν από δύο μήνες. 
ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Από εκεί και πέρα ασφαλώς είναι ελεύθερος να έχει την κρίση του πάνω στο θέμα αυτό.
Από την άλλη μεριά χαίρομαι, γιατί ο κ. Καρατζαφέρης, όψιμα επιτρέψτε μου να πω, αναγνωρίζει το ρόλο της τηλεόρασης και μάλιστα σε θέματα πολύ λεπτά, όπως είναι ο σεβασμός της προσωπικότητας του ατόμου. Γιατί ο κ. Καρατζαφέρης έχει μία πείρα. Δεν είναι αθώα περιστερά. Και σταθμό διαθέτει και επιτρέψτε μου να θυμίσω ότι στο παρελθόν είχε και την περίφημη "TV PRESS" και θυμάμαι την υπεύθυνη "TV PRESS" την εποχή εκείνη, κύριε Καρατζαφέρη.
ΓΕΩΡΓΙΟΣ ΚΑΡΑΤΖΑΦΕΡΗΣ: Σας βοήθησε να διορθωθείτε.
ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Δεν φημιζόταν για το σεβασμό στη δεοντολογία. Τώρα, όμως, καλό είναι στο σταθμό που διαθέτει, να τηρεί τη δεοντολογία ...
ΓΕΩΡΓΙΟΣ ΚΑΡΑΤΖΑΦΕΡΗΣ: Και το κάνει, κύριε Υπουργέ. 
ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): ... και την ποιότητα. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ να μην αναγκαστώ να πω να μην γράφονται οι διακοπές στα Πρακτικά.
ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Και τη δεοντολογία της Βουλής να τηρείτε.
Να τηρείτε, λοιπόν, και τη δεοντολογία στον σταθμό σας και την ποιότητα, ώστε να κάνετε ερωτήσεις σαν και αυτήν που κάνατε σήμερα. Ευχαριστώ. 
ΓΕΩΡΓΙΟΣ ΚΑΡΑΤΖΑΦΕΡΗΣ: Επειδή τα τηρώ, κύριε Χυτήρη, γι'αυτό σας τα λέω και δημοσίως και στη Βουλή.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη των 
ΕΠΕΡΩΤΗΣΕΩΝ
Θα συζητηθεί η με αριθμό 52/27-2-2001 επερώτηση των Βουλευτών της Νέας Δημοκρατίας κυρίων Αναστασίου Παπαληγούρα, Σταύρου Καλογιάννη, Ευριπίδη Στυλιανίδη, Νικολάου Αγγελοπούλου, Χρήστου Ζώη, Μαρίας Κόλλια-Τσαρουχά, Αθανασίου Χειμάρα, Ελευθερίου Παπαγεωργόπουλου, Γεωργίου Ορφανού και Σπήλιου Σπηλιωτόπουλου, προς τους Υπουργούς Μεταφορών και Επικοινωνιών και Δικαιοσύνης, σχετικά με την εξαγορά από τον ΟΤΕ του 20% της σερβικής TELEΚOM.
Για τη συζήτηση της επερώτησης ορίζεται από τη Νέα Δημοκρατία ως Κοινοβουλευτικός Εκπρόσωπος ο Βουλευτής Κορίνθου κ. Αναστάσιος Παπαληγούρας.
Επίσης από το Συνασπισμό της Αριστεράς και της Προόδου ορίζεται ως Κοινοβουλευτικός Εκπρόσωπος ο Βουλευτής κ. Παναγιώτης Λαφαζάνης.
Πριν εισέλθουμε στη συζήτηση της επερωτήσεως έχω την τιμή να ανακοινώσω στο Σώμα τα εξής: 
1. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης: "Τροποποίηση διατάξεων του Ποινικού Κώδικα και του Κώδικά Ποινικής Δικονομίας και άλλες διατάξεις για την προστασία του πολίτη από αξιόποινες πράξεις εγκληματικών οργανώσεων".
2. H Διαρκής Επιτροπή Εθνικής Άμυνας και Εξωτερικών Υποθέσεων καταθέτει τις εκθέσεις της στα σχέδια νόμων του Υπουργείου Εθνικής Άμυνας:
α) "Επαγγελματίες Οπλίτες και άλλες διατάξεις". 
β) "Κύρωση της Συμφωνίας για την τροποποίηση της Πολυμερούς Συμφωνίας χρησιμοποίησης του πεδίου βολής βλημάτων του ΝΑΤΟ (Πεδίο Βολής Κρήτης-ΠΒΚ) εις τον όρμο Σούδας-Κρήτη"
γ) "Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου 'Αμυνας της Δημοκρατίας της Λεττονίας για την ανάπτυξη σχέσεων στον τομέα της στρατιωτικής συνεργασίας και των στρατιωτικών επαφών".
Επίσης, κύριοι συνάδελφοι, έχω την τιμή να ανακοινώσω στο Σώμα ότι ο Βουλευτής Λάρισας κ. Έκτορας Νασιώκας ζητεί ολιγοήμερη άδεια απουσίας του στο εξωτερικό. 
Η Βουλή εγκρίνει; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε. 
Προχωρούμε στη συζήτηση της επερωτήσεως. 
Το λόγο έχει ο πρώτος των επερωτώντων κ. Σταύρος Καλογιάννης.
ΣΤΑΥΡΟΣ ΚΑΛΟΓΙΑΝΝΗΣ: Κύριοι συνάδελφοι, το 1997 ξεκίνησε για τον τότε Πρόεδρο της Γιουγκοσλαβίας Σλόμπονταν Μιλόσεβιτς, πολύ άσχημα. Υπενθυμίζω ότι είχαν προηγηθεί οι δημοτικές εκλογές, η εγκυρότητα των οποίων αμφισβητήθηκε έντονα από την Αντιπολίτευση και ακολούθησαν διαδηλώσεις πολύ μεγάλης διάρκειας. 
Η ελληνική Κυβέρνηση τότε προσέφερε ένα τεράστιο δώρο, ένα πολιτικό και οικονομικό σωσίβιο στο καθεστώς του κ. Μιλόσεβιτς. Τον Ιούνιο, λοιπόν, του 1997 σ' αυτήν την εξαιρετικά δύσκολη, πολιτικά και οικονομικά συγκυρία, ο ΟΤΕ ενεπλάκη σε μία βεβιασμένη, ριψοκίνδυνη και σκοτεινή ιστορία. Απέκτησε το 20% του μετοχικού κεφαλαίου της "ΤΕLEKOM SERBIA", δηλαδή του εθνικού μονοπωλιακού οργανισμού της Σερβίας. Ταυτόχρονα η ιταλική STET εξαγόρασε μέσω της "TELEKOM ITALIA" 29% του αντίστοιχου ποσοστού του σέρβικου οργανισμού. Η πώληση ολοκληρώθηκε γρήγορα, αλλά τα πράγματα δεν ήταν τόσο καθαρά όσο ενδεχομένως φαινόντουσαν στα χαρτιά. Και λέω ενδεχομένως διότι ο ΟΤΕ δεν έδωσε ποτέ καμία απολύτως δημοσιότητα στις σχετικές διαδικασίες. Επρόκειτο για διαγωνισμό; Επρόκειτο για μία ιδιωτικοποίηση σύμφωνα με τα διεθνή στάνταρ; Κανένα επίσημο στοιχείο δεν έχουμε γι' αυτά.
Δέκα μήνες αργότερα, την άνοιξη του 1998, ο ΟΤΕ κάνει μία ανακοίνωση έκπληξη. Δεν προτίθεται -λέει στην ανακοίνωση- να κάνει χρήση της δυνατότητας, που έχει για απόκτηση ενός επιπλέον ποσοστού 4% των μετοχών της σέρβικης "TELEKOM". Ο λόγος; Σύμφωνα πάντα με την ανακοίνωση του ΟΤΕ, προβλήματα και δυσκολίες στις σχέσεις με το μάνατζμεντ της εταιρείας, οικονομικές ατασθαλίες που πρέπει να διερευνηθούν; Τι πρέπει να διερευνηθεί; Η απάντηση βρίσκεται σε ένα ογκώδες υπόμνημα, το οποίο έχει στην κατοχή της η έγκυρη Ιταλική εφημερίδα "ΡΕΠΟΥΜΠΛΙΚΑ" και δημοσιεύει με ημερομηνία 22 Μαΐου 1998. Το υπόμνημα φέρει την υπογραφή του διεθνούς οίκου "COOPERS and LYBRAND", o οποίος εκλήθη για να διαπιστώσει την ορθότητα των αποτελεσμάτων που παρουσιάζονται στον ισολογισμό της σέρβικης "TELEKOM" για τη χρήση του 1997.
Όπως σημειώνει στην έκθεσή της η "COOPERS" τα κέρδη της εταιρείας στις 31 Δεκεμβρίου 1997 έχουν υπερεκτιμηθεί κατά σαράντα εννέα εκατομμύρια εννιακόσιες σαράντα εννέα χιλιάδες (49.949.000) δηνάρια, δηλαδή περίπου κατά διακόσια πενήντα πέντε εκατομμύρια (255.000.000) δραχμές. Επιπλέον το κεφάλαιο, που αφορά την ακίνητη περιουσία, έχει υπερεκτιμηθεί κατά εννιακόσια πενήντα πέντε εκατομμύρια εκατόν δέκα εννέα χιλιάδες (955.119.000) δηνάρια, περίπου δηλαδή έχει υπερεκτιμηθεί κατά 4,9 δισεκατομμύρια δραχμές.
Εν ολίγοις ο ισολογισμός της "TELEKOM SERBIA" είναι φτιαχτός. Σε αυτό ακριβώς αναφερόταν ο ΟΤΕ όταν μιλούσε περί οικονομικών ατασθαλιών που πρέπει να διευκρινιστούν. Φυσικό είναι από σερβικής πλευράς να απολυθεί αμέσως η "COOPERS and LYBRAND" και στη θέση της να προσληφθεί ένας άλλος εγχώριος οίκος, μια μικρή εταιρεία η "B.C. EXEL" η οποία στην πρώτη ανακοίνωσή της προς τους μετόχους στις 24 Μαρτίου 1999 τα βρίσκει όλα καλά και δηλώνει ότι η ανάλυση της "COOPERS" δεν ισχύει. Από εκείνη τη στιγμή και μετά αρχίζει για τη σερβική "TELEKOM" η κατάρρευση.
Τα οκτακόσια ενενήντα τρία εκατομμύρια μάρκα που δόθηκαν από τους Ιταλούς για το 29% των μετοχών της "TELEKOM" αξίζουν τώρα στον ισολογισμό του 1999 μόνο τριακόσια εξήντα ένα εκατομμύρια. Έχουν δηλαδή χάσει μέσα σε ενάμιση χρόνο το 60% της αξίας τους. 
Τόσο ο ιταλικός όσο ο ελληνικός και διεθνής έγκυρος Τύπος αναφέρονται αναλυτικά στην όλη συμφωνία. Οι υπογραφές για την απόκτηση του 49% της σέρβικης "TELEKOM" μπήκαν στα κεντρικά γραφεία της Ευρωπαϊκής Λαϊκής Τράπεζας που είναι κυπριακών συμφερόντων, στην Αθήνα, στην οδό Πανεπιστημίου 16, δύο βήματα από το Κοινοβούλιο. Από το συνολικό τίμημα του 1,517 δισεκατομμυρίων γερμανικών μάρκων που έπρεπε να καταβληθεί από κοινού και κατ' αναλογία από την ιταλική "STET" και τον ΟΤΕ, παρακρατήθηκαν τριάντα ένα εκατομμύρια πεντακόσια εβδομήντα τέσσερις χιλιάδες τριακόσια εβδομήντα (31.574.370) μάρκα, τα οποία κατετέθηκαν σε συγκεκριμένους λογαριασμούς στις τράπεζες "PARIBAS" και "BARCLAYS". Συγκεκριμένα ο ΟΤΕ κατέβαλε δώδεκα εκατομμύρια τετρακόσια πενήντα πέντε χιλιάδες τετρακόσια πενήντα πέντε (12.455.455) μάρκα στην Τράπεζα "PARIBAS" Φραγκφούρτης και ένα εκατομμύριο τριακόσιες είκοσι μία χιλιάδες τριακόσια εξήντα εννέα (1.321.369) μάρκα στην "BARCLAYS" στις 10 Ιουνίου 1997.
Αντίστοιχα η ιταλική "STET" κατέθεσε δεκαέξι εκατομμύρια ενενήντα εκατομμύρια πεντακόσια σαράντα (16.090.540) μάρκα στο λογαριασμό με αριθμό 6501680000 στην Τράπεζα "PARIBAS", λογαριασμός ο οποίος ανήκει στην εταιρεία "NATWEST SECURITIES LIMITED" με βαλέρ 11 Ιουνίου 1997. Επιπλέον το ποσό του ενός εκατομμυρίου επτακοσίων επτά χιλιάδων έξι (1.707.006) μάρκων σε στερλίνες, βαλέρ 12 Ιουνίου 1997 στο λογαριασμό με αριθμό 60949191 της "BARCLAYS" Λονδίνου υπέρ της εταιρείας "WALE GOCHALD". Ίδιες οι οδηγίες για τον ΟΤΕ ίδιες οι τράπεζες, ίδια τα νομίσματα, ίδιοι οι αποδέκτες. Αλλάζουν μόνο τα ποσά.
Επομένως τα ερωτήματα που τίθενται προς την τότε διοίκηση του ΟΤΕ, τον καθηγητή κ. Παπούλια, τον κ. Λάμπρου, το Υπουργείο Μεταφορών και Επικοινωνιών και την Κυβέρνηση Σημίτη είναι για ποιο λόγο κρατήθηκε μυστική τόσο η συμφωνία μεταξύ των δύο πλευρών όσο και οι ιδιαιτερότητες των όρων της. Για ποιους συγκεκριμένους λόγους κατετέθησαν τα ποσά αυτά; Ποιοι ήταν οι αποδέκτες αυτών των ποσών; Τι επέβαλε την καταβολή του ποσού των 12,5 εκατομμυρίων μάρκων σε συγκεκριμένους λογαριασμούς;
Η ιταλική "LA REPUBLICA" θεωρεί ευθέως και το αναφέρει ότι τα χρήματα αυτά επέστρεψαν ως μίζα στους αγοραστές. Προφανώς, λοιπόν, τα ποσά αυτά δόθηκαν σε φακελάκια σε συγκεκριμένα άτομα προκειμένου να διευκολυνθεί η αγορά του 49% των μετοχών της "TELEKOM SERBIA".
(Στο σημείο αυτό την Προεδρική Έδρα καταλαμβάνει η Δ' Αντιπρόεδρος της Βουλής κα ΑΝΝΑ ΜΠΕΝΑΚΗ - ΨΑΡΟΥΔΑ)
Eίναι θλιβερό μάλιστα, κυρία και κύριοι συνάδελφοι, για την αξιοπιστία των πολιτικών, το γεγονός ότι σύμφωνα πάντοτε με δημοσιεύματα έγκυρα διεθνών εφημερίδων δυο προσωπικότητες της διεθνούς πολιτικής σκηνής, ο πρώην Υπουργός Εξωτερικών της Μεγάλης Βρετανίας Ντάγκλας Χερ και ο τότε Υπουργός Εξωτερικών της Ιταλίας Λαμπέρτο Ντινι, φαίνεται ότι έπαιξαν ρόλο ενεργό διαμεσολαβητών στην επίτευξη του εγχειρήματος. Εδώ επιτρέψτε μου να ανοίξω μια παρένθεση και να σημειώσω ότι η αγορά της σέρβικης "ΤELEKOM" από τον ΟΤΕ αποτελεί γέφυρα μεταξύ του παλαιού προεδρικού και νέου εκσυγχρονιστικού ΠΑΣΟΚ, αφού έβαλαν τις υπογραφές στη συμφωνία τόσο ο κ. Λάμπρου, ταμίας του ΠΑΣΟΚ, επί αειμνήστου Ανδρέα Παπανδρέου, όσο και ο κ. Παπούλιας, ο καθηγητής, Πρόεδρος του Ομίλου Προβληματισμού για τον εκσυγχρονισμό και ο εξ απορρήτων του κ. Σημίτη, υπενθυμίζω ότι επί θητείας του κ. Παπούλια έγινε η ζημιογόνος για τον ΟΤΕ εξαγορά της σέρβικης "ΑΡΜΕΝΤΑΛ", ενώ ο ίδιος άνθρωπος προώθησε τις περιβόητες προγραμματικές συμφωνίες που δέσμευσαν και δεσμεύουν ακόμη τον ΟΤΕ με προμήθειες τηλεπικοινωνιακού υλικού ύψους εκατοντάδων δισεκατομμυρίων δραχμών. Σε καμία περίπτωση δεν θέλουμε να πιστεύουμε ότι η είσοδος του ΟΤΕ στην "TELEKOM ΣΕΡΠΙΑΝ" έγινε μόνο και μόνο για να εξυπηρετηθούν τα συμφέροντα των προμηθευτών του ΟΤΕ, παρ' ότι αδυνατούμε πραγματικά να κατανοήσουμε τη σκοπιμότητα της συγκεκριμένης απάντησης.
Ας δούμε όμως ποια ήταν τα αποτελέσματα της συμμετοχής των Ιταλών και του ΟΤΕ στη διοίκηση της σερβικής "TELEKOM". Με βάση την άδεια λειτουργίας η "TELEKOM ΣΕΡΠΙΑΝ" είχε το αποκλειστικό δικαίωμα παροχής υπηρεσιών σταθερής τηλεφωνίας για μια περίοδο οκτώ ετών. Είχε επίσης το δικαίωμα ενεργοποίησης άδειας κινητής τηλεφωνίας στην περιοχή του Κοσόβου. Έκανε η "TELEKOM ΣΕΡΠΙΑΝ" χρήση του δικαιώματός της σε σταθερή τηλεφωνία; Πόσους πελάτες είχε η "TELEKOM ΣΕΡΠΙΑΝ" την ημέρα υπογραφής της μεταβίβασης ποσοστού 49% και πόσους έχει σήμερα; Ποιο ήταν το ποσοστό ψηφιακοποίησης τότε και ποιο είναι σήμερα. Υπέβαλε η ελληνική πλευρά αίτημα δικαστικής συνδρομής προκειμένου να ανοίξουν λογαριασμοί της "NATWEST". Αν λάβουμε υπόψη μας ότι από την αρχή του 2001 το σέρβικο Κοινοβούλιο, κατήργησε το νόμο για τις ιδιωτικοποιήσεις, σύμφωνα με τον οποίο πωλήθηκε το 40% της σερβικής "TELEKOM" και δεδομένου ότι ο νέος νόμος για τις ιδιωτικοποιήσεις δεν θα είναι έτοιμος πριν από τρεις-τέσσερις μήνες ακόμη, το υπάρχον νομικό κενό δημιουργεί μια τεράστια αβεβαιότητα και θα οδηγήσει σε διακρίσεις μεταξύ εκείνων που συμμετείχαν μέχρι σήμερα στις ιδιωτικοποιήσεις, όπως ο ΟΤΕ και σε εκείνους που θα ακολουθήσουν με το νέο νόμο. Επιπλέον από τα επίσημα οικονομικά αποτελέσματα του ΟΤΕ για το έτος 2000 προκύπτει ότι τέσσερα χρόνια μετά την εξαγορά του μετοχικού πακέτου 20% της "TELEKOM" η πολύκροτη και ακριβοπληρωμένη επένδυση παραμένει ακόμη ζημιογόνος. Παρουσιάζει μειωμένο κύκλο εργασιών για τα 5,8% και συνολικές ζημιές, 17,1 δισεκατομμύρια δραχμές εκ των οποίων στον ΟΤΕ αναλογεί ένα ποσοστό 3,4 δισεκατομμυρίων δραχμών. 
Τα αποτελέσματα αυτά οφείλονται και στην υποτίμηση του δολαρίου κατά 400% επιβεβαιώνοντας στο ακέραιο το πόσο ριψοκίνδυνη ήταν η επένδυση του ΟΤΕ στη Σερβία. Τέλος εξαιρετικά ανησυχητικές είναι οι δηλώσεις του Σέρβου Πρωθυπουργού κ. Τζίτζιτς, ο οποίος τον περασμένο Μάρτιο κάλεσε σε ξεχωριστές συναντήσεις τον πρόεδρο της "TELEKOM ITALIA" κ. Κολανίνο και τον Πρόεδρο του ΟΤΕ κ. Μανασή.
Μετά τις συναντήσεις ο Σέρβος Πρωθυπουργός είπε: "Εκφράζω την ικανοποίησή μου επειδή οι Έλληνες και οι Ιταλοί εταίροι υποχώρησαν οικειοθελώς από ορισμένα δικαιώματά τους, τα οποία, βάσει της συμφωνίας του 1997, τους ανήκουν. Κι έτσι έδωσαν τη δυνατότητα να επιλύσουμε το πρόβλημα χωρίς προσφυγή στη διεθνή διαιτησία". 
Ποιες υποχωρήσεις έγιναν από πλευράς ΟΤΕ; Ποιους λόγους είχε ο ΟΤΕ να υποχωρήσει οικειοθελώς μάλιστα από κατοχυρωμένα από τη σύμβασή του δικαιώματα; Αυτά είναι τα ερωτήματα, τα οποία πρέπει σήμερα να απαντηθούν, ώστε να μάθουν όλοι οι Έλληνες πολίτες τι απέδωσε και σε ποιο σημείο βρίσκεται σήμερα η περίφημη επένδυση των εκατόν είκοσι δισεκατομμυρίων (120.000.000.000) δραχμών. 
Κυρία και κύριοι συνάδελφοι, ζούμε στην εποχή της παγκοσμιοποίησης. Η Ελλάδα αντιμετωπίζει την πρόκληση της ευρωπαϊκής οικονομικής ενοποίησης, την πρόκληση του αιώνα των πληροφοριών και της ψηφιακής οικονομίας. Σ' αυτό το διεθνές οικονομικό και επιχειρηματικό πλαίσιο οφείλει και θέλουμε να κινηθεί ο ΟΤΕ. Όμως οι κινήσεις του θα πρέπει να είναι εκ των προτέρων μελετημένες, οι στόχοι του να είναι ξεκάθαροι, θα πρέπει να εξυπηρετεί μόνο τον πολίτη και τον ίδιο τον Οργανισμό και ασφαλώς όλες οι κινήσεις του θα πρέπει να γίνονται υπό καθεστώς πλήρους διαφάνειας. 
Απ' όσα προανέφερα δεν προκύπτει ότι επιτεύχθηκαν όλα αυτά. Κύριε Υπουργέ, περιμένουμε να μας δώσετε πειστικές και αιτιολογημένες απαντήσεις. 
Σας ευχαριστώ πολύ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια από την ενσωμάτωση της Θράκης στην Ελλάδα σαράντα έξι μαθητές και μαθήτριες και δύο δάσκαλοι από το 8ο Δημοτικό Σχολείο Αμαρουσίου. 
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Τους εξηγούμε ότι συζητείται επερώτηση Βουλευτών της Νέας Δημοκρατίας προς τον Υπουργό Μεταφορών και Επικοινωνιών και παρευρίσκονται στην Αίθουσα οι επερωτώντες Βουλευτές, οι Κοινοβουλευτικοί Εκπρόσωποι των άλλων κομμάτων και ο κύριος Υφυπουργός. 
Το λόγο έχει ο κ. Ευριπίδης Στυλιανίδης.
ΕΥΡΙΠΙΔΗΣ ΣΤΥΛΙΑΝΙΔΗΣ: Κυρία Πρόεδρε, το άνοιγμα των γειτονικών αγορών υπήρξε πρόκληση για τη χώρα μας προκειμένου να ενισχύσει το ρόλο της στην περιοχή και να αξιοποιήσει για τις κρατικές εταιρείες κατά τον καλύτερο δυνατό τρόπο τη νέα πραγματικότητα. 
Κρίνοντας, όμως, εκ του αποτελέσματος τη διαχείριση που έκανε ο ΟΤΕ, αλλά βέβαια και η κυβέρνηση που είχε την πολιτική ευθύνη και όχι μόνο σε μία χώρα, αλλά στην Αρμενία, στη Ρουμανία, στη Βουλγαρία και στη Σερβία, για την οποία σήμερα συζητάμε, διαπιστώνουμε ότι δεν επετεύχθησαν οι στόχοι που είχαν τεθεί. Αντιθέτως τα αποτελέσματα του απολογισμού είναι μάλλον αρνητικά. 
Εάν αναζητήσουμε τα αίτια, αυτό το οποίο με ευκολία μπορούμε να εντοπίσουμε είναι η απουσία εθνικής στρατηγικής, είναι η προχειρότητα, είναι τα απανωτά λάθη, είναι εν τέλει η υποταγή σε ιδιοτελή και όχι σε εθνικά συμφέροντα. Κι αυτό προκύπτει και από τις σημαντικές επισημάνσεις που έκανε ο εισηγητής μας. 
Εγώ θα σταθώ μόνο σε μία εξ αυτών, η οποία απασχόλησε και την εφημερίδα "ΚΑΘΗΜΕΡΙΝΗ" και την εφημερίδα "LA REPUBLICA", αλλά και την "WALL STREET JOURNAL". Το 3%, το οποίο κατετέθη στις τράπεζες "PARIBAS" και "BARCLAYS" κατά τη "LA REPUBLICA" επέστρεψε στους αγοραστές. Εδώ οφείλει μία ξεκάθαρη απάντηση η Κυβέρνηση. Γιατί εάν είναι έτσι, τότε νομίζω ότι είναι δικαιολογημένη η κατηγορία που απευθύναμε εμείς προς την Κυβέρνηση περί εξαγωγής της διαφθοράς και της διαπλοκής. 
Έξω από αυτό υπάρχει και μια άλλη διάσταση. Οι διεθνείς αναλυτές και οι αρθρογράφοι πολλών εντύπων με πρώτη την "WALL STREET JOURNAL" αναφέρουν την κατηγορία εναντίον της Ελλάδος, ότι στήριξε το καθεστώς Μιλόσεβιτς σε μια πολύ δύσκολη γι' αυτόν στιγμή. Διερωτώμαι: Αυτή η στήριξη δεν εκθέτει την Ελλάδα; Δεν αποδυναμώνει τη θέση του ΟΤΕ στη νέα διεθνή πραγματικότητα της περιοχής; Δεν μας καθιστά από πιθανούς πρωταγωνιστές της Νοτιοδυτικής Ευρώπης, από επενδυτική δύναμη, από εκσυγχρονιστική δύναμη των νέων αγορών, σε ουραγούς; Δεν μας θέτει στο περιθώριο των εξελίξεων μια που η συμμαχία έγινε με καθεστώτα τα οποία έφευγαν και όχι με δημοκρατικές κυβερνήσεις που ερχόντουσαν; 
Τίθεται όμως και ένα άλλο ζήτημα. Ο τρόπος με τον οποίο η εσωτερική τάξη της κάθε χώρας αντιμετώπισε αυτού του είδους τις συμπεριφορές.
Στην Ιταλία κινήθηκαν αμέσως τρεις εισαγγελείς, ο Τίντι, ο Στοράρι και ο Φουρλάν. Και μια επιφανής προσωπικότητα του πολιτικού κόσμου, ο επιφανής Ντι Πιέτρο βγήκε και ζήτησε την παραίτηση του αρμόδιου Υπουργού Εξωτερικών Λαμπέρτο Ντίνι αποδίδοντας και πολιτικές ευθύνες στη κυβέρνηση, η οποία κατηγορούσε τον πολιτικό της αντίπαλο τον Μπερλουσκόνι ως διαπλεκόμενο. Αλλά απ' ό,τι προκύπτει μέσα απ' αυτήν εδώ τη διαδικασία και από τα δημοσιεύματα της "LA REPUBLICA" και από τις κατηγορίες του ίδιου του Ντι Πιέτρο που δεν ήταν και ευθέως πολιτικός αντίπαλος της ιταλικής κυβέρνησης, φαίνεται ότι οι ομοϊδεάτες της δικής μας Κυβέρνησης ήταν αυτοί, οι οποίοι βαρύνονταν με αναλόγου, αν θέλετε, βάρους σκάνδαλα.
Στην Ελλάδα βεβαίως κινήθηκε μια διαδικασία, αλλά μέχρι τώρα η σιωπή ήταν αυτή που κυριάρχησε. Δεν αποδόθηκαν πολιτικές ευθύνες στους αρμόδιους. Και βέβαια τόσο από τη πλευρά της Κυβέρνησης όσο και από την πλευρά της διοίκησης του ΟΤΕ δεν υπήρξε μια σαφής, μια ξεκάθαρη απάντηση γιατί δόθηκαν τα χρήματα αυτήν τη στιγμή, μια και εκτιμάτε από τους διεθνείς έτσι ειδικούς ότι το τίμημα ήταν υψηλό και πού πήγε αυτό το 3%, το οποίο μπήκε σε άλλους λογαριασμούς και κατά τα διεθνή δημοσιεύματα επέστρεψε στους αγοραστές. 
Κλείνοντας κάνω μια επισήμανση, η οποία προκύπτει και από τα στοιχεία που πολύ αναλυτικά και τεκμηριωμένα παρουσίασε ο εισηγητής μας. Δεν ήταν λάθος στρατηγική επιλογή, που απαξιώνει το ρόλο της χώρας μας στην περιοχή και υπονομεύει το μέλλον του ΟΤΕ ως μεγάλης επιχείρησης στην περιοχή που κατέχει την τεχνογνωσία και θα είχε τις δυνατότητες να παίξει σημαντικό ρόλο, το να συμμαχήσουμε με μια κατάσταση, η οποία κατέρρεε και με έναν οργανισμό, ο οποίος πήγε να υπερκοστολογήσει το πραγματικό τίμημα της αγοράς; Ποια είναι η συνέπεια για τον ΟΤΕ σήμερα; Μήπως από πιθανός πρωταγωνιστής, κατέληξε ουραγός των εξελίξεων σ' αυτό το κομμάτι της αγοράς;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Ζώης.
ΧΡΗΣΤΟΣ ΖΩΗΣ: Κυρία Πρόεδρε, με τη σημερινή επερώτηση της Νέας Δημοκρατίας ερχόμαστε να αποκαταστήσουμε ένα κενό, το οποίο δημιουργήθηκε από την ουδέτερη στάση της Κυβέρνησης έναντι αυτού του μεγάλου ζητήματος για το οποίο ήδη έχουν μιλήσει οι προλαλήσαντες. 
Θέλω να πω ότι αυτή η στάση της Κυβέρνησης χαρακτηρίζεται από μένα προσωπικώς ουδέτερη, γιατί δεν κάνει τίποτε άλλο από το να αναπαράγει μια ανακοίνωση με τα στοιχεία που παρέθεσε ο ΟΤΕ, μια ανακοίνωση του ΟΤΕ επίσης χλιαρή, επίσης υποτονική, που δεν αντιμετωπίζει την ουσία των όσων καταγγέλλονται και παρουσιάζουν τα δημοσιεύματα της ιταλικής εφημερίδας "ΡΕΠΟΥΜΠΛΙΚΑ", αλλά μοιάζει σαν να θέλει να πάρει τις ευθύνες από πάνω του και να τις εναποθέσει σε κάποιον, τον οποίο ακόμα δεν γνωρίζουμε.
Εγώ θέλω να πω ότι ακόμη και αν δεν υπάρχει σπέρμα διαφθοράς σε όλα όσα καταμαρτυρούνται και σε όλα όσα φαίνονται από τα δημοσιεύματα της "ΡΕΠΟΥΜΠΛΙΚΑ", είναι αντίδραση εκ μέρους του ΟΤΕ, είναι αντίδραση ενδεδειγμένη της ελληνικής Κυβέρνησης να αντιδρά με έναν τέτοιο τρόπο, την ώρα που στη γειτονική μας χώρα, την Ιταλία, έχουν κατατεθεί επερωτήσεις στην ιταλική Βουλή, την ώρα που όπως είπε ο κ. Στυλιανίδης είχε ζητηθεί η παραίτηση -διότι πλέον δεν είναι Υπουργός Εξωτερικών- του τότε Υπουργού Εξωτερικών Ρομπέρτο Ντίνι, την ώρα που γίνεται αναφορά στο ρόλο του κάποτε Υπουργού Εξωτερικών της Αγγλίας κ. Ντάγκλας Χέρτ, την ώρα που στη Σερβία από τα πιο επίσημα χείλη, αυτά του Υπουργού Τηλεπικοινωνιών δηλώνεται ότι η συμφωνία του 1997 είναι παράνομη, γιατί στηρίχθηκε λέει σε ιδιωτικές διαπραγματεύσεις.
Θέλω να πω ότι είναι αξιοσημείωτος ο τρόπος με τον οποίο έγινε όλη αυτή η κίνηση του ποσού για το οποίο υπήρξε συγκεκριμένη εκτίμηση. 
Είναι αξιοσημείωτο, κυρία Πρόεδρε, ότι μέσα σε είκοσι τέσσερις ώρες από τα επτακόσια ένα εκατομμύρια επτακόσιες εβδομήντα χιλιάδες γερμανικά μάρκα που είχαν κατατεθεί στην Ευρωπαϊκή Λαϊκή Τράπεζα εκ μέρους της ιταλικής "TELECOM" την επόμενη μέρα μέσα σε είκοσι τέσσερις ώρες μένουν εξακόσια ογδόντα τρία εκατομμύρια εννιακόσιες εβδομήντα δύο χιλιάδες τετρακόσια πενήντα τέσσερα γερμανικά μάρκα, ενώ αντί για τα πεντακόσια σαράντα τρία εκατομμύρια γερμανικά μάρκα, που ήταν η εισφορά του ΟΤΕ σ' αυτήν την εξαγορά, κατατίθενται την επόμενη μέρα πεντακόσια είκοσι εννέα εκατομμύρια τετρακόσιες πενήντα τρεις χιλιάδες εκατόν εβδομήντα έξι γερμανικά μάρκα. Αυτά όλα με βαλέρ της 10ης Ιουνίου 1997. Γι' αυτά τα ποσά είχε ανοιχθεί λογαριασμός από τους Γιουγκοσλάβους και στις 11 και 12 Ιουνίου υπάρχει μια διαδρομή αυτών των ποσών σε λογαριασμός της "PARIBAS" Φραγκφούρτης και της "BARCLΑYS" του Λονδίνου. 
Θέλω να κάνω τον εξής συλλογισμό. Επειδή ο ΟΤΕ περιορίστηκε να μας πει ότι τα ποσά αυτά που παρακρατήθηκαν από το τίμημα εξαγοράς του σερβικού "TELΕΚOM" σε ποσοστό 20% από το δικό μας ΟΤΕ, έρχεται ο ΟΤΕ να μας πει ότι προορίζονταν για την πληρωμή νομικών και οικονομικών συμβούλων.
Θέλω να επισημάνω το εξής στοιχείο, το οποίο αποδεικνύει το παράδοξο σε όλη αυτήν την ιστορία της αγοραπωλησίας του σερβικού "TELECOM". Για την εκτίμηση του σερβικού "TELEΚOM" είχε προσληφθεί η "NATWEST", η οποία όμως αμείφθηκε από τους ίδιους τους Σέρβους όπως φαίνεται από κατοπινά στοιχεία με δέκα εκατομμύρια δολάρια, αμοιβή για δουλειά οικονομικού συμβούλου. Από τους Ιταλούς και τους Έλληνες είχε προσληφθεί η ελβετική τράπεζα UBS.
Έχουμε, λοιπόν, κυρία Πρόεδρε, το εξής παράδοξο: Η UBS που εκπροσωπεί τους αγοραστές, να έρχεται με βελτιωμένη της αρχικής εκτίμησης της "NATWEST" κατά 5% , η οποία εκπροσωπούσε τους πωλητές. 
Πόσο λογικό είναι η εταιρεία που εκπροσωπεί τον πωλητή να εκτιμά την αξία του πωλούμενου σερβικού ΟΤΕ ...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Μπορώ να πάρω το χρόνο της δευτερολογίας, κυρία Πρόεδρε;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Βεβαίως, αν θέλετε.
ΧΡΗΣΤΟΣ ΖΩΗΣ: Πόσο δυνατό, επαναλαμβάνω, είναι να εκτιμάται από τον πωλητή πιο φτηνά αυτό που πωλεί σε σχέση με αυτό που εκτιμά ο αγοραστής; Δεν αφήνει κάποια ερωτηματικά, δεν γεννά απορίες τι ήταν αυτό που έκανε τη UBS να επανέλθει με μια βελτιωμένη οικονομική εκτίμηση σε σχέση με την εκτίμηση της "NATWEST"; Εάν η "NATWEST" όπως αποκαλύφθηκε έχει αμειφθεί από τους Σέρβους με δέκα εκατομμύρια δολάρια, γιατί θα πρέπει να ισχυρίζεται ο ΟΤΕ ότι τα ποσά που κατατέθηκαν σε λογαριασμό της έχουν πάει για να πληρωθούν οι οικονομικές υπηρεσίες που προσέφερε για την πώληση του σερβικού ΟΤΕ; Δεν πληρώθηκε από τα δέκα εκατομμύρια δολάρια; Πληρώθηκε. Άρα θα πρέπει εδώ να πούμε ότι εφόσον η "ΝΑΤWEST" έχει πληρωθεί από τους Σέρβους, μένει ένα ερωτηματικό μεγάλο τι έγιναν τα ποσά που κατατέθηκαν στο λογαριασμό της. Και εδώ μπορούμε να υποθέσουμε το εξής: Εφόσον η "NATWEST" είχε έρθει αρχικώς με χαμηλότερη εκτίμηση της UBS, μπορούμε να υποθέσουμε ότι είναι αδύνατο, τα ποσά που κατατέθηκαν σε λογαριασμό της να κατατέθηκαν για δικό της λογαριασμό, για δική της αμοιβή. 
Διότι είχε συμφέρον από την αρχή να κάνει μία πολύ μεγαλύτερη εκτίμηση αυτής της UBS, ώστε να προκύπτει μεγαλύτερο ποσοστό αμοιβής της από το 3% που είχε συμφωνηθεί με τους Σέρβους.
Συνεπώς, η "NΑΤWEST" πληρώθηκε και τις αμοιβές της κανονικά από τους Σέρβους. Και μένει ένα μεγάλο ερωτηματικό που πήγαν τα ποσά που κατατέθηκαν στο λογαριασμό της στην τράπεζα "PARIBAS" Φραγκφούρτης, κύριε Υπουργέ. Και αναρωτιέμαι γιατί ακόμη δεν έχουμε κινήσει έρευνα για να δούμε την κατεύθυνση αυτών των λογαριασμών.
Στην Ιταλία αυτή η έρευνα προχωρά. Οι ανακρίσεις βρίσκονται σ' ένα συγκεκριμένο δρόμο. Και αναρωτιέμαι αν περιμένουμε να δούμε τι θα βγάλει η έρευνα στην Ιταλία για να προχωρήσουμε και εμείς.
Θεωρώ ότι θα πρέπει να μας προβληματίζει αυτό που ισχυρίζεται ο Γκουϊντο Ρόσι, τότε πρόεδρος της "STET", θυγατρικής της Ιταλικής "TELECOM", η οποία εξαγόρασε το 29% του σερβικού πακέτου "TELEΚOM", ο οποίος ενημερώθηκε ότι ο Ντιβινιάνο, διευθύνων σύμβουλος της ίδιας εταιρείας, τον βεβαίωνε πως κατάφεραν να κάνουν την εξαγορά μ' ένα καλύτερο τίμημα σε σχέση με αυτό που κατέβαλαν οι Έλληνες.
Όλη αυτή η ιστορία αποδεικνύει όχι απλώς τη διαφθορά, όχι απλώς τις μυστικές διαδρομές που ακολουθήθηκαν στην πορεία όλης αυτής της ιστορίας. Αποδεικνύουν πολύ περισσότερο ότι, δυστυχώς, αντιμετωπιζόμαστε με μειωμένη αξιοπιστία στο εξωτερικό και εμείς αντιμετωπίζουμε με μειωμένη εμπιστοσύνη τόσο τον ΟΤΕ όσο και τις επενδυτικές του πρωτοβουλίες, καθώς και άλλες, στα Βαλκάνια.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει η συνάδελφος κα Μαρία Κόλλια-Τσαρουχά.
ΜΑΡΙΑ ΚΟΛΛΙΑ-ΤΣΑΡΟΥΧΑ: Ευχαριστώ, κυρία Πρόεδρε.
Κυρία Προέδρε, κύριοι συνάδελφοι, η εποχή που ζούμε έχει χαρακτηρισθεί σαν η περίοδος της παρένθεσης, μια εποχή της οποίας το παρελθόν δεν έχει κλείσει οριστικά την πόρτα πίσω του και το μέλλον δεν είναι ξεκάθαρο ακόμα μπροστά μας.
Παρά τα ευχολόγια η χώρα μας στο θέμα των τηλεπικοινωνιών κατέχει την τελευταία θέση ανάμεσα στις χώρες της Ευρωπαϊκής Ένωσης και κάποιες εκτιμήσεις απαισιόδοξες θέλουν να μεγαλώνει, αντί να μικραίνει, αυτή η διαφορά την επόμενη δεκαετία.
Ενδεικτικά θα ήθελα να αναφέρω συγκεκριμένα στοιχεία σχετικά με τις τηλεπικοινωνίες κατά την περίοδο που γινόταν η αγορά του 20% της σερβικής "TELEΚOM". 
Σύμφωνα, λοιπόν, με τα στοιχεία αυτά το 1998, κύριε Υπουργέ, ενώ οι χώρες της Ευρωπαϊκής Ένωσης είχαν πετύχει ποσοστό ψηφιακοποίησης των δικτύων τους που άγγιζε το 100%, στην Ελλάδα η ψηφιακοποίηση των γραμμών του ΟΤΕ ήταν κοντά στο 72%. Η διείσδυση των γραμμών ISDN στην ίδια περίοδο μόλις ξεπερνούσε στη χώρα μας ανά χίλιους κατοίκους, το 0,2 δηλαδή ήταν εκατό φορές χαμηλότερη από τον πυρήνα της Ευρωπαϊκής Ένωσης. Η διείσδυση του διαδικτύου στα ελληνικά νοικοκυριά έφθανε το 2% όταν το αντίστοιχο ποσοστό στις χώρες της Ευρωπαϊκής Ένωσης ήταν 12% και στις ΗΠΑ 36%.
Κατά την περίοδο αυτή η πατρίδα μας καταλαμβάνει την τελευταία θέση στην κατάταξη μεταξύ των χωρών-μελών της Ευρωπαϊκής Ένωσης στις κατά κεφαλήν δαπάνες για τις τηλεπικοινωνίες δαπανώντας διακόσια ενενήντα δύο ECU, ενώ ο μέσος όρος στην Ευρωπαϊκή Ένωση ήταν τετρακόσια εβδομήντα πέντε ECU. 
Την ίδια περίοδο η Ελλάδα παρουσιάζει τη μεγαλύτερη από όλες τις χώρες της Ευρωπαϊκής Ένωσης καθυστέρηση ενσωμάτωσης στο εσωτερικό της δίκαιο όλων των οδηγιών της Ευρωπαϊκής Ένωσης, σε σχέση με τις τηλεπικοινωνίες.
Θα πρέπει, λοιπόν, να εξετάσουμε τα βασικά αίτια της ελληνικής αυτής υστέρησης στις τηλεπικοινωνίες και πού οφείλονται. 
Είναι γνωστό ότι οι χώρες που θα διεισδύσουν πρώτες στην κοινωνία της πληροφορίας θα είναι εκείνες οι οποίες και θα καρπωθούν τα οφέλη της.
Αντί, λοιπόν, να συνειδητοποιήσει την κρισιμότητα η Κυβέρνηση, προσπαθεί να μας πείσει ότι η χώρα μας είναι κυρίαρχη, ισχυρή και ότι αντιμετωπίζουμε με επιτυχία το διεθνές ανταγωνιστικό περιβάλλον του 21ου αιώνα, ξεχνά, όμως, να δει ότι η κερδοφορία του οργανισμού κάμπτεται, ενώ οι ίδιοι εκπονούν σχέδια μείωσης του προσωπικού προς ενίσχυση δήθεν των κερδών του. Και όλα αυτά την ίδια ώρα που καλείται ο οργανισμός να παίξει σημαντικότατο ρόλο στην παγκόσμια αγορά, δηλαδή να εδραιώσει τον ηγετικό του ρόλο στην ανάπτυξη της περιοχής, με βάση την αγορά πολλών δεκάδων εκατομμυρίων πολιτών.
Την ίδια ώρα, λοιπόν, πραγματοποιούνται επενδύσεις τεραστίων κεφαλαίων χωρίς όμως ορίζοντα απόδοσης. 
Αντί ο οργανισμός να αξιοποιήσει τις τεράστιες δυνατότητες μέσα από πολυδιάστατες συμφωνίες και συμμαχίες, ώστε να αποτελέσει παράγοντα-κλειδί, κύριε Υπουργέ, για την ανάπτυξη της τηλεπικοινωνιακής αγοράς στην ευρύτερη περιοχή, λόγω ατυχών επιλογών με αδιαφανή κριτήρια, υποσκάπτει το ίδιο το μέλλον του, γιατί διαρκώς καταρρακώνει τη φήμη του σαν αξιόπιστου και αποτελεσματικού συνεργάτη στην παγκόσμια αγορά, αδυνατώντας έτσι όχι μόνο να υποστηρίξει τον ίδιο το σχεδιασμό, αλλά και να υποστηρίξει τα οικονομικά και τα γενικότερα οφέλη, που θα προέκυπταν από αυτήν τη διεθνή του επέκταση. 
Κάποιοι είχαν την υποχρέωση να λάβουν τα απαραίτητα μέτρα για να διαφυλάξει τα αυτονόητα, να διαφυλάξουν δηλαδή τη διαφάνεια και το κύρος της χώρας μας. Διαφάνεια, όχι μόνο στον τομέα συμβάσεων έργων και προμηθειών, αλλά κύρια στη διαφάνεια σε ό,τι έχει σχέση με την εικόνα της πατρίδας μας στο εξωτερικό, προς όφελος του δημοσίου συμφέροντος. 
Ποιος θα απαντήσει στα ερωτήματα, γιατί ο ΟΤΕ ενεπλάκη σε μία βεβιασμένη, ριψοκίνδυνη και σκοτεινή ιστορία; Για ποιο λόγο κρατήθηκε μυστική, τόσο η συμφωνία όσο και οι ιδιαιτερότητες των όρων της; Για ποιο λόγο ο ΟΤΕ κατέβαλε δώδεκα εκατομμύρια τετρακόσιες πενήντα πέντε χιλιάδες μάρκα στην Τράπεζα της Φρανκφούρτης και ένα εκατομμύριο τριακόσιες είκοσι μία χιλιάδες μάρκα στη "BARCLAYS" στις 10 Ιουνίου; Ποιοι ήταν οι αποδέκτες αυτών των χρημάτων; 
Πού κρύβεται η αλήθεια, όταν ο Πρόεδρος κ. Μανασής ο διευθύνων σύμβουλος συναντήθηκε στο Βελιγράδι, όπως ανέφερε και ο εισηγητής μας και με τον κ. Ζόραν Ντίτζιτς ανέφεραν ακριβώς τα αντίθετα σε ό,τι έχει σχέση με τα δικαιώματα και τις υποχωρήσεις που έγιναν τελικά; Και ποιες υποχωρήσεις έγιναν από πλευράς ΟΤΕ; 
Ποιους λόγους είχε ο ΟΤΕ να υποχωρήσει οικειοθελώς από τα κατοχυρωμένα με την πρώτη σύμβαση δικαιώματά του; 
Καλύφθηκαν οι στόχοι της σερβικής "TELECOM" για το 2000, που ήταν η αύξηση πελατών μέχρι και διακόσιες δέκα χιλιάδες περίπου και η επέκταση της κινητής τηλεφωνίας με γεωγραφική κάλυψη κατά 70% και πληθυσμιακή κατά 90% με αύξηση πελατών κατά διακόσιες εβδομήντα χιλιάδες περίπου; 
Κύριε Υπουργέ, να είστε βέβαιος ότι η Νέα Δημοκρατία πρώτη χαίρεται για κάθε επιτυχία ...
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
Κυρία Πρόεδρε, θα πάρω και λίγο χρόνο από τη δευτερολογία μου. 
Να είστε βέβαιος, λοιπόν, ότι η Νέα Δημοκρατία σαν υπεύθυνη Αντιπολίτευση χαίρεται πρώτη για κάθε επιτυχία της χώρας μας, όταν αυτή υπάρχει. Θα την αναγνωρίσει και κανένας από εμάς δεν πρόκειται να σταθεί εμπόδιο, αλλά ούτε θα επιχειρήσει να ανακόψει ποτέ τη θετική πορεία της Ελλάδος. 
Η σημερινή μας παρουσία, κύριε Υπουργέ, πιστεύουμε ότι σας έδωσε τη δυνατότητα να συνειδητοποιήσετε, εγώ πιστεύω για άλλη μία φορά ότι επιλέγουμε το δρόμο της γόνιμης αντιπαράθεσης θέσεων, αποκλείοντας οποιοδήποτε μικροκομματικό υπολογισμό όπως έκαναν οι προγενέστεροι του χώρου σας κατά το παρελθόν.
Έστω και την ύστατη ώρα πιστεύουμε ότι η Κυβέρνηση θα βγει ωφελημένη από αυτήν τη συζήτησή μας σήμερα, αλλά και η χώρα μας. Η εποικοδομητική κριτική που ασκούμε έχει σχέση με τις παραλείψεις, τα κενά και τα λάθη της πολιτικής σας στο συγκεκριμένο θέμα. Μόνοι μας διαλέγουμε το δρόμο της σοβαρότητας, την οδό της ευθύνης. 
'Οσο για τις αναφορές που θα ακούσουμε, ίσως και θα μας πείτε για φαντάσματα που προτιμούν τα ολισθηρά μονοπάτια της σκανδαλολογίας και δηλητηριάζουν τη δημόσια ζωή, όπως επανειλημμένα μας έχετε κατακρίνει, επιθυμώντας δήθεν να συσκοτίσουν τα πραγματικά προβλήματα και να υποβαθμίσουν τα επιτεύγματα της Κυβέρνησής σας και τις προτεραιότητες του τόπου, ας τα αναζητήσετε αλλού, κύριε Υπουργέ, στα συμφέροντα που εξυπηρετούν. 
Δυστυχώς δεν είναι η πρώτη φορά που επιλέγετε τέτοιες τακτικές. Οι υποχρεώσεις μας όμως σαν αυριανή κυβέρνηση αυτού του τόπου, μας επιβάλλει να σταθούμε στο ύψος αυτών των περιστάσεων και να σεβαστούμε τις θυσίες του ελληνικού λαού.
Αλλά, κυρία Πρόεδρε και κύριοι συνάδελφοι, είναι απαράδεκτο ένα κόμμα να επιχειρεί να μετατρέψει το δικό του αδιέξοδο σε αδιέξοδο της χώρας. 
Είναι υποχρέωση όλων μας οι κόποι και οι προσπάθειες της ελληνικής κοινωνίας των Ελλήνων πολιτών να πιάνουν επιτέλους τόπο. Και να μην ξεχνάτε ότι δεν μπορούμε να απαιτούμε συνεχώς συλλογική προσπάθεια από τον ελληνικό λαό, χωρίς να έχουμε, έστω και λίγα θετικά αποτελέσματα.
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εξαντλήθηκε ο κατάλογος των επερωτώντων Βουλευτών. 
Πριν σας καλέσω στο Βήμα, κύριε Υφυπουργέ, θα ήθελα να ενημερώσω τη Βουλή ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" τριάντα οκτώ μαθητές και τρεις συνοδοί-δάσκαλοι από το 4ο Δημοτικό Σχολείο Χαϊδαρίου.
Τους καλωσορίζουμε.
(Χειροκροτήματα από όλες τις πτέρυγες της Βουλής)
Να εξηγήσουμε ότι συζητείται επερώτηση Βουλευτών της Νέας Δημοκρατίας προς τον Υπουργό Μεταφορών και Επικοινωνιών και γι' αυτό παρίστανται στη Βουλή οι επερωτώντες Βουλευτές και ο Υπουργός καθώς και ο Κοινοβουλευτικός Εκπρόσωπος του Συνασπισμού.
Το λόγο έχει ο Υφυπουργός κ. Βούλγαρης.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κυρία Πρόεδρε, κυρίες και κύριοι συνάδελφοι, πρέπει να ομολογήσω ότι μου είναι αδύνατον να κατανοήσω την πολιτική σας θέση για το πώς πρέπει να δραστηριοποιείται ο Οργανισμός Τηλεπικοινωνιών Ελλάδας στην Ελλάδα και στο εξωτερικό. Για να γίνω πιο σαφής, θα σας θυμίσω την κριτική, που υπέστη η Κυβέρνηση για την αποτυχία του πρώτου διαγωνισμού της χορήγησης κινητής τηλεφωνίας στη Βουλγαρία, η οποία βέβαια στη συνέχεια, ως εκ θαύματος, μετετράπη σε επιτυχία. Ο ΟΤΕ και η Κυβέρνηση δέχθηκαν κατηγορία και κριτική σκληρή για λανθασμένους χειρισμούς και εκτιμήσεις. Το αποτέλεσμα αυτής της διαδικασίας του δεύτερου διαγωνισμού ήταν θετικό και για τον ΟΤΕ και για τη χώρα μας. 
Γνωρίζετε πολύ καλά ότι στο χώρο των Βαλκανίων ο ΟΤΕ έχει έναν καθοριστικό και κυρίαρχο λόγο και υλοποιεί μια πολιτική, που θέλει την Ελλάδα τηλεπικοινωνιακό κόμβο από τις χώρες της Ευρωπαϊκής Ένωσης, το χώρο της Κεντρικής Ευρώπης, προς τη Μεσόγειο. Και με την πρόσφατη συμφωνία που υπεγράφη μεταξύ του ΟΤΕ και του αντίστοιχου τηλεπικοινωνιακού οργανισμού της Κύπρου, υπάρχει και μια "λεωφόρος" πληροφορίας από την Ελλάδα μέσω της Κύπρου προς τη Μέση Ανατολή. Αυτό είναι μια συγκεκριμένη πολιτική που υλοποιεί η Κυβέρνηση. 
Εκτιμώ ότι και εσείς, κύριοι συνάδελφοι της Νέας Δημοκρατίας, δεν θα είχατε αντίρρηση για μια τέτοια πολιτική, που αναβαθμίζει την Ελλάδα και την καθιστά τηλεπικοινωνιακό κόμβο και "λεωφόρο" πληροφοριών από την Ελλάδα προς τη Μεσόγειο και προς τη Μέση Ανατολή.
Βέβαια σήμερα κατηγορείτε τον ΟΤΕ με αφορμή την εξαγορά του 20% της σερβικής "TELEKOM", με σκληρές λέξεις ως άντρο διαφθοράς και διαπλοκής παίζοντας το ρόλο ενός λαϊκού δικαστή. Είναι μια επιχείρηση βέβαια που, όπως καλά γνωρίζετε, ανήκει στο δημόσιο και στον ελληνικό λαό με μεγάλη και σημαντική κερδοφορία και σημαντικές επενδύσεις στα Βαλκάνια και είναι ένας από τους σοβαρότερους παίκτες αυτήν τη στιγμή στην τηλεπικοινωνιακή αγορά της Ευρώπης. Και για να μη λέμε λόγια, κυρίες και κύριοι συνάδελφοι, σήμερα ο ΟΤΕ έχει καταταχθεί διεθνώς στην πρώτη κατηγορία, με σταθερή προοπτική, εταιρειών που έχουν οικονομική ευρωστία και που αξιοποιεί τα αποθέματά του και τις υποχρεώσεις του στα χρηματοπιστωτικά ιδρύματα με τον καλύτερο δυνατό τρόπο.
"Μεταξύ των ισχυρότερων τηλεπικοινωνιακών οργανισμών της Ευρώπης συγκαταλέγεται πλέον ο ΟΤΕ μετά την αναβάθμιση της πιστοληπτικής του ικανότητας από το διεθνή οίκο "STANDARD & PROUST", η οποία μάλιστα ήρθε σε μια ιδιαίτερη κακή χρονική περίοδο για τις τηλεπικοινωνιακές εταιρείες σε ολόκληρο τον κόσμο. Η νέα αξιολόγηση της "STANDARD & PROUST" που κατατάσσει την πιστωτική ικανότητα του ΟΤΕ στην κατηγορία "Α Stable" με σταθερή προοπτική από την κατηγορία "Α αρνητικό" με θετική προοπτική, αποκτά ιδιαίτερη σημασία για το χρηματοοικονομικό προφίλ του οργανισμού, καθώς καταδεικνύει τη σταθερή ανοδική του πορεία την ώρα που οι αντίστοιχες αξιολογήσεις των ισχυρών τηλεπικοινωνιακών εταιρειών της Ευρώπης ακολουθούν φθίνουσα πορεία τα τελευταία δύο χρόνια". 
"Το ξεσκόνισμα" -προσέξτε, κύριοι συνάδελφοι- "των χρηματοοικονομικών και επιχειρηματικών στοιχείων του Ο.Τ.Ε. από την "STANDARD & PROUST" έγινε για πρώτη φορά χωρίς να ληφθεί υπόψη η αντίστοιχη πιστοληπτική ικανότητα του ελληνικού δημοσίου και η αξιολόγησή του εστιάστηκε κυρίως στην Ελλάδα και στο εξωτερικό στις δανειακές οφειλές του, καθώς και στην προοπτική των επενδύσεων που έχουν γίνει μέσω των θυγατρικών του εταιρειών τόσο εντός όσο κι εκτός της Ελλάδος". Κυριακή 25 Μαρτίου του 2001, δημοσίευμα στον "ΕΠΕΝΔΥΤΗ". Γνωρίζετε αυτήν την έκθεση του διεθνούς αυτού οίκου.
Αποφασίστε, λοιπόν, κύριοι συνάδελφοι, τι θέλετε και τι επιδιώκετε για τον Οργανισμό Τηλεπικοινωνιών Ελλάδος, για να το γνωρίζουμε. Βέβαια εμείς γνωρίζουμε ότι θέλετε να κερδίσετε τη μάχη των εντυπώσεων. Αυτό επιδιώκετε. 
Θέλουμε να σας ρωτήσουμε: Θέλετε έναν Ο.Τ.Ε. απαξιωμένο, συρρικνωμένο, φορτωμένο με χιλιάδες ερωτηματικά για το μέλλον του ή έναν Ο.Τ.Ε. δυναμικό παίκτη, σοβαρό, σ' ένα απελευθερωμένο καθεστώς που υπάρχει σήμερα στην αγορά των τηλεπικοινωνιών, όχι μόνο στη χώρα μας, αλλά και διεθνώς; Όποια όμως κι αν είναι η πολιτική σας επιλογή, μην αναγάγετε το Κοινοβούλιο σε λαϊκό δικαστήριο. Αφήστε την ελληνική και τη διεθνή δικαιοσύνη, όταν υπάρχει λόγος, να κάνουν σωστά τη δουλειά τους και να αναλάβουν τις ευθύνες που τους αναλογούν μέσα σε ένα συνταγματικά -αναφέρομαι στη χώρα μας- κατοχυρωμένο δημοκρατικό πολίτευμα. 
Για να έλθουμε στο θέμα, κυρίες και κύριοι συνάδελφοι, η απόφαση για τη συμμετοχή του Ο.Τ.Ε. στην επένδυση της Σερβίας ελήφθη ύστερα από την πραγματοποίηση μελετών επιτόπιας έρευνας ανάπτυξης επιχειρησιακού σχεδίου, εισήγησης της αρμόδιας υπηρεσίας και απόφασης του διοικητικού συμβουλίου του Οργανισμού. 
Για να καταλήξει το διοικητικό συμβούλιο σε αυτήν την απόφαση, ακολουθήθηκαν με πλήρη διαφάνεια όλες οι προβλεπόμενες διαδικασίες. Ζητήθηκε η παροχή συμβουλευτικών υπηρεσιών από νομικούς, χρηματοοικονομικούς, καθώς και συμβούλους έρευνας της αγοράς του εξωτερικού, προκειμένου να αξιολογηθεί και να υλοποιηθεί η επένδυση αυτή. 
Υπάρχουν στον Ο.Τ.Ε. όλα τα στοιχεία για να το διαπιστώσετε, κύριοι συνάδελφοι, αρκεί βέβαια να ενδιαφερθείτε για την ουσία αυτού του θέματος, για το οποίο σήμερα συζητούμε.
Ο οίκος "COOPERS & LYBRAND" στον έλεγχο που διεξήγαγε στα βιβλία της "ΤΕLEΚOM SERBIA" το 1997, μετά την εξαγορά, σύμφωνα με τα τοπικά λογιστικά πρότυπα, γνωμοδότησε ότι η αξία της εταιρείας ήταν υποτιμημένη έναντι της τιμής αγοράς, που κατέβαλε η "TELECOM ITALIA" και ο Ο.Τ.Ε. Ο οίκος "PRICE WATERHOUSE" που επίσης πραγματοποίησε έλεγχο, σύμφωνα όμως με διεθνή λογιστικά πρότυπα, διαπίστωσε ότι η λογιστική αξία της εταιρείας ήταν υπερτιμημένη έναντι της τιμής αγοράς. 
Το θέμα βέβαια του αποθεματικού στα λογιστικά βιβλία της "TELEΚOM SERBIA", προέκυψε από τη διαφορετική εκτίμηση της αξίας των παγίων της εταιρείας, τέθηκε υπόψη στο διοικητικό συμβούλιο της "TELEΚOM SERBIA", το οποίο εξέδωσε απόφαση να παραμείνει το ποσό της διαφοράς, ως αποθεματικό και να μην απαιτηθεί καμία πρόσθετη επιβάρυνση από τα σερβικά ταχυδρομεία, από την Τράπεζα της Σερβίας και κυρίως από το Υπουργείο Οικονομικών της Σερβίας, όπως το τελευταίο έχει επιβεβαιώσει και με επιστολή του. 
Βέβαια από τα στοιχεία αυτά, κυρίες και κύριοι συνάδελφοι, που προκύπτουν, δεν υφίσταται κανένα θέμα σε σχέση με την αξιολόγηση των παγίων. 
Να έλθουμε στο σημείο για τα ποσά που καταβλήθηκαν από τον Ο.Τ.Ε. στην "BARCLAYS BANK" για λογαριασμό της "WEIL GOTSHAL & MANGES" του ενός εκατομμυρίου τριακοσίων είκοσι ενός χιλιάδων τριακοσίων εξήντα εννέα γερμανικών μάρκων, καθώς και στην τράπεζα "PARIBAS" για λογαριασμό της "NATWEST SECURITIES LIMITED" των δώδεκα εκατομμυρίων τετρακοσίων πενήντα πέντε χιλιάδων γερμανικών μάρκων που δεν αποτελούν επιπλέον τίμημα, αλλά είναι μέρος του καθαρού τιμήματος για την εξαγορά της "TELEΚOM SERBIA" και καταβλήθηκαν για λογαριασμό της σερβικής κυβέρνησης σε συμβούλους της, σύμφωνα με τις έγγραφες οδηγίες της. 
Βέβαια η διαδικασία αυτή προβλεπόταν στη συμφωνία εξαγοράς και έχει καταγραφεί και στο μνημόνιο περάτωσης. Αυτά θα τα καταθέσω στη Βουλή. Πριν τα καταθέσω, θα διαβάσω κάποια σημεία.
Το έγγραφο υπογράφει ο διευθύνων σύμβουλος της Λαϊκής Τράπεζας Αναπτύξεως και Ταχυδρομείου της Σερβίας, Aleksa Jokic. Το έγγραφο αυτό το αποδέχθηκαν ο πρόεδρος της "STET International Netherlands" και ο πρόεδρος του ΟΤΕ, το οποίο συμπεριλήφθηκε στην τελική συμφωνία. Επίσης αντίγραφο του κειμένου της συμφωνίας, που αναφέρεται στα ποσά αυτά που πρέπει να καταβληθούν, είναι υπογεγραμμένο και από τον Σέρβο διευθύνοντα σύμβουλο και από τους δύο προέδρους της "STET" και του ΟΤΕ.
Διαβάζω τη μετάφραση του κειμένου αυτού, που απευθύνεται προς τον πρόεδρο της "STET" και τον πρόεδρο του ΟΤΕ τότε, τον κ. Λάμπρου: "Αναφερόμαστε στη Συμφωνία Αγοράς και Πώλησης Μετοχών που έγινε μεταξύ μας στις 9 Ιουνίου 1999 και εφεξής θα αναφέρεται ως "Συμφωνία". Οι λέξεις και εκφράσεις που ορίζονται στη "Συμφωνία" θα έχουν την ίδια σημασία όπου χρησιμοποιούνται σ' αυτήν την επιστολή Οδηγιών. 
Συμμορφούμενοι προς το άρθρο 8.2 (b) (i) της "Συμφωνίας" εξουσιοδοτούμε με αυτό το μέσο τον SIN και τον ΟΤΕ να κάνουν τις πληρωμές, που αναφέρονται και συγκεκριμενοποιούνται στην παράγραφο 14 του Τελικού Μνημονίου, στις, ή για λογαριασμό των, Natwest Securities and Weil, Gotshal and Manges, με αφαίρεση από το τίμημα εξαγοράς και σας εντέλλουμε κατόπιν να μεταφέρετε το υπόλοιπο του τιμήματος εξαγοράς (εφεξής θα αναφέρεται ως "Υπόλοιπο") στο λογαριασμό με αριθμό 002-124394-900 Λαϊκής Τράπεζας στο όνομα Μπεογκράτσα Μπάνκα, Υπεράκτια Κυπριακή Τραπεζική Μονάδα, Λευκωσία για περαιτέρω πίστωση στο δικαιούχο, Αναπτυξιακό Ταμείο της Δημοκρατίας της Σερβίας.
Αποδεχόμαστε, στη συνέχεια, παρ' όλο το άρθρο 8.3 της "Συμφωνίας", ότι ο ΟΤΕ και ο SIN θα θεωρηθούν ότι έχουν πληρώσει το μερίδιο του τιμήματος εξαγοράς που αναφέρεται στην παράγραφο (i) του άρθρου 8.2 (b) της "Συμφωνίας" και θα αποδεσμευθούν εντελώς από την υποχρέωση πληρωμής, συμμορφούμενοι σ'αυτήν την παράγραφο 8.2 (b) την ώρα που το "Υπόλοιπο" έχει ήδη κατατεθεί στον προαναφερθέντα λογαριασμό. Ούτε ο SIN ούτε ο ΟΤΕ θα έχουν οποιαδήποτε ευθύνη σε σχέση με τις προαναφερθείσες πληρωμές στις ή για λογαριασμό των, Νatwest Securities and Weil, Gotshal and Manges και η απαλλαγή της υποχρέωσης πληρωμής του SIN και του ΟΤΕ σύμφωνα με το άρθρο 8.2 (b) της "Συμφωνίας" δεν θα παρεμποδιστεί ή θα καθυστερήσει ό,τι και αν συμβεί σε σχέση με αυτές τις πληρωμές".
Αυτό κατατίθεται στα Πρακτικά, για να το έχετε υπόψη σας, κύριοι συνάδελφοι. 
(Στο σημείο αυτό ο Υφυπουργός Μεταφορών και Επικοινωνιών κ. Βούλγαρης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
Καταθέτουμε και το closing memoradum, αντίγραφο, που σε συγκεκριμένη παράγραφο αναφέρεται ποια ποσά θα κατατεθούν, σε ποιους λογαριασμούς και για ποιους.
(Στο σημείο αυτό ο Υφυπουργός Μεταφορών και Επικοινωνιών κ. Βούλγαρης καταθέτει για τα Πρακτικά το προαναφερθέν αντίγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
Από εκεί και πέρα, κύριοι συνάδελφοι, τα άλλα περιττεύουν. 
Για να έλθουμε και σε μία πρακτική που ακολουθείται για το θέμα αυτό της αμοιβής των συμβούλων, θέλουμε να παρατηρήσουμε ότι είναι μία συνήθης διεθνής πρακτική οι αμοιβές των συμβούλων των πωλητών να καταβάλλονται απευθείας από τους αγοραστές ή σε άλλες περιπτώσεις από τους τηλεπικοινωνιακούς οργανισμούς για λογαριασμό των κυβερνήσεων. 'Όπως παραδείγματος χάρη στην Ελλάδα το 1992, στις 14 Σεπτεμβρίου, μεταξύ του ελληνικού δημοσίου που εκπροσωπείται από τους Υπουργούς Εθνικής Οικονομίας, Οικονομικών, Μεταφορών και Επικοινωνιών -αν δεν κάνω λάθος τότε ήταν ο κ. Παλαιοκρασάς και ο κ. Γκελεστάθης- στη σύμβαση αυτή παραχώρησης στην "PANAFON ελληνική εταιρεία επικοινωνιών" για την κινητή τηλεφωνία, έχουμε μία παράγραφο για την καταβολή εξόδων που αναφέρει: "Ταυτόχρονα με την έκδοση της 'Αδειας, πέραν των ποσών τα οποία είναι πληρωτέα δυνάμει της παραγράφου (β) ανωτέρω, ο Ανάδοχος καταβάλλει 485.000 δολάρια με τηλεγραφική εντολή εμβάσματος ποσών άμεσα διαθεσίμων στη Νέα Υόρκη, πολιτεία της Νέας Υόρκης, σε δολάρια ΗΠΑ απ'ευθείας εις τους Skadden, Arps, State, Meagher & Flom, ειδικούς νομικούς συμβούλους και Δικαιοπαρόχου, εις πλήρη εξόφληση των αμοιβών, δαπανών και εξόδων των ανωτέρω Συμβούλων και όλων των τοπικών Συμβούλων του Δικαιοπαρόχου". Δικαιοπάροχος είναι η "PANAFON ανώνυμη ελληνική εταιρεία τηλεπικοινωνιών". 
Αυτό είναι παράγραφος στη συμφωνία που υπογράψατε εσείς το 1992 η Κυβέρνηση της Νέας Δημοκρατίας. Το καταθέτω στα Πρακτικά.
(Στο σημείο αυτό ο Υφυπουργός Μεταφορών και Επικοινωνιών κ. Βούλγαρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής). 
Δεν είναι κατακριτέο, απλώς το καταθέτω για να αποδείξω ότι υπάρχει διεθνής πρακτική πως σε αυτές τις περιπτώσεις πληρώνονται οι σύμβουλοι, οι οποίοι ασχολούνται με το θέμα αυτό. 
Κύριοι συνάδελφοι, οι εξαγορές και οι πωλήσεις ιδιαίτερα κρατικών τηλεπικοινωνιακών φορέων έχουν απασχολήσει την κοινή γνώμη και τα κοινοβούλια των χωρών, που έχουν εμπλακεί. Αυτό βέβαια γίνεται λόγω του μεγέθους των κερδών και των μεγάλων ποσών αγοραπωλησίας και επίσης διότι αποτελούν τις μεγαλύτερες ιδιωτικοποιήσεις κάθε χώρας και έχουν βέβαια και τη σημαντικότερη επίδραση στην ανάπτυξη των οικονομιών αυτών.
Οι συζητήσεις οι οποίες γίνονται και δημοσιεύονται στα Μαζικά Μέσα Ενημέρωσης, αναπαράγουν ανταγωνιστικά συμφέροντα -γιατί υπάρχουν, το ξέρετε πάρα πολύ καλά- και δίνουν ευκαιρίες πολιτικής αντιπαράθεσης και εκμετάλλευσης συχνά με αντικρουόμενες θέσεις. Έτσι τα δημοσιεύματα ανακυκλώνουν τα θέματα αυτά στο εξωτερικό και στο εσωτερικό κάθε χώρας και βέβαια έχουν ως αποτέλεσμα τη δημιουργία προφανώς δυσμενών επιπτώσεων μια και συζητάμε, κύριοι συνάδελφοι, για τον Οργανισμό Τηλεπικοινωνιών Ελλάδας. 
Η δικαιοσύνη στην Ελλάδα και στην Ιταλία, η οποία γνωρίζετε πολύ καλά έχει κινηθεί και ήδη ο κ. Μανασής ο πρόεδρος και διευθύνων σύμβουλος του ΟΤΕ, έχει καταθέσει στον Εισαγγελέα Πρωτοδικών κ. Δημήτρη Παπαγγελόπουλο στα πλαίσια της προκαταρκτικής εξέτασης και ενώ έχει αρχίσει και έρευνα στο Βελιγράδι, έθεσε στη διάθεση της εισαγγελικής αρχής όλα αυτά τα στοιχεία και τα ονόματα των μελών των επιτροπών που έλαβαν μέρος στις διαπραγματεύσεις και οδήγησαν σε αυτήν την υπογραφή της σύμβασης της "TELEΚOM SERΒΙΑ" με τη STET και με τον ΟΤΕ.
Υπάρχει όμως σίγουρα ένα ζήτημα. Είναι αυτό το ζήτημα των δημοσιεύσεων που γίνονται και κυρίως, για το συγκεκριμένο ζήτημα που μιλάμε, στην Ιταλία και τη Σερβία, αλλά και στη χώρα μας με τη συγκεκριμένη εφημερίδα έχουν κάποια αρχή από κάπου ξεκινούν. Υπάρχουν πάρα πολλά δημοσιεύματα και θα ήθελα να σας αναφέρω ένα δημοσίευμα στις 25/2/2001 στο "ΒΗΜΑ" με μια εκτίμηση πολιτική η οποία έχει μία ιδιαίτερη σημασία και θα ήθελα να σας τη διαβάσω. 1) Η "TELEΚOM SERBIA" ο τηλεπικοινωνιακός οργανισμός Σερβίας είναι και αντικείμενο ενός μεγάλου διεθνούς παιχνιδιού στο οποίο οι κερδισμένοι θα κατακτήσουν μια κυριαρχική θέση στα Βαλκάνια και οι χαμένοι θα πρέπει να πολλαπλασιάσουν τις προσπάθειές τους για να ανανεώσουν τις ελπίδες τους. Ο ΟΤΕ που έχει ακολουθήσει μια έξυπνη πολιτική στην Νοτιοανατολική Ευρώπη κατόρθωσε να τοποθετηθεί εγκαίρως και καλά, έχει πλέον ισχυρή παρουσία σε όλες τις χώρες. Μεταξύ άλλων έχει αγοράσει και το 20% περίπου των μετοχών της "TELEΚOM SERBIA". Είναι προφανές ότι το παιχνίδι είναι σκληρό και χρησιμοποιούνται όλα τα διαθέσιμα μέσα. Άλλωστε η διεθνής τηλεπικοινωνιακή αγορά ουδέποτε είχε τη φήμη του χώρου για αδύναμους. Ανάμεσα στα μέσα αυτά είναι και τα δημοσιεύματα της "ΡΕΠΟΥΜΠΛΙΚΑ", τα οποία αναπαράχθηκαν μάλιστα από μερίδα του ελληνικού Τύπου, χωρίς να γίνει κάποια σοβαρή διασταύρωση των στοιχείων. "Και παραθέτει το παρασκήνιο πώς έγιναν οι διαρροές σε σχέση με τις αντικρουόμενες πολιτικές ομάδες, που συνθέτουν σήμερα την Κυβέρνηση της Σερβίας, την ελληνική ανάμιξη στην υπόθεση κλπ.
Θέλω να πω, κύριοι συνάδελφοι, με αυτόν τον τρόπο ότι, πέρα από όλα αυτά τα δημοσιεύματα, εδώ σήμερα στη Βουλή συζητούμε την επερώτησή σας και πρέπει να συζητούμε πολιτικά. 
Με όλα αυτά τα στοιχεία τα οποία σας διάβασα, από το διεθνές διεθνές γραφείο, σε σχέση με την πιστοληπτική πολιτική ή δυνατότητα του Ο.Τ.Ε. αλλά και την οικονομική του κατάσταση αυτήν τη στιγμή, θέλω να πω ότι καταβάλλονται μεγάλες προσπάθειες από τους διοικούντες τον Οργανισμό Τηλεπικοινωνιών Ελλάδας.
Και πρέπει να πείσουμε ότι με τα στοιχεία τα οποία υπάρχουν -γιατί πάντα πρέπει να μιλάμε με στοιχεία, γι' αυτό και τα κατέθεσα στα Πρακτικά της Βουλής για να είναι στη διάθεσή σας, όπως και στη διάθεση όποιου αμφιβάλλει- τα τιμήματα της εξαγοράς αυτής είναι εύλογα και όχι υποτιμημένα, ενώ βέβαια στην Ελλάδα προσπαθούμε να πείσουμε για το αντίθετο.
Είναι βέβαια προφανές και μόνο από αυτό το γεγονός ότι τα τιμήματα της εξαγοράς που έγινε δεν είναι ούτε υπερτιμημένα ούτε υποτιμημένα. Αυτό το εξασφαλίζουν οι διεθνείς οργανισμοί που καλούν και οι πωλητές και οι αγοραστές για να τα ελέγξουν . Και κάθε φορά τα τιμήματα αντικατοπτρίζουν την εικόνα της αγοράς, αφού βέβαια και τα τιμήματα και η αγορά διαμορφώνονται από παραμέτρους που αξιολογούν, όπως σας ανέφερα, μεγάλες επενδυτικές τράπεζες και χρηματοοικονομικοί οργανισμοί διεθνούς κύρους. Σε αυτό το γεγονός ακουμπάμε, όλοι μας, για να έχουμε μία φερεγγυότητα με το διεθνές τους κύρος, την εμπειρία και την εξειδικευμένη γνώση τους στα θέματα αυτά.
Βέβαια μέσα σε αυτό το πολιτικοοικονομικό περιβάλλον δεν μπορούμε, κυρίες και κύριοι συνάδελφοι, να καταλογίζουμε ευθύνες στον Οργανισμό Τηλεπικοινωνιών Ελλάδας. Ο Οργανισμός Τηλεπικοινωνιών Ελλάδας, όπως σας ανέφερα πριν και από τα στοιχεία που υπάρχουν, έχει μια ανοδική πορεία: Έχει αναδιοργανώσει τις θυγατρικές του εταιρείες, και στο πρώτο τρίμηνο του 2001 έχουμε μια κερδοφορία και σημαντικές αυξήσεις.
Αυτό όλο το κλίμα που δημιουργείται και που καλλιεργείται εμείς δεν θα πρέπει να το στηρίζουμε, γιατί καταλήγει σε βάρος των συμφερόντων της χώρας μας και ειδικότερα των συμφερόντων των μετόχων και της τιμής της μετοχής του Ο.Τ.Ε. διεθνώς. Πρέπει δε να πούμε -και το γνωρίζετε πολύ καλά, κύριοι συνάδελφοι- ότι αυτή η πολιτική κατάσταση απετέλεσε και το σημαντικότερο στοιχείο της απόρριψης της προσφοράς του Ο.Τ.Ε. σ' ένα διαγωνισμό, που σας ανέφερα πριν, ιδιωτικοποίησης τηλεπικοινωνιακού οργανισμού γειτονικής χώρας.
Σε κάθε περίπτωση -και πρέπει αυτό να το πούμε- ο Ο.Τ.Ε. έχει την υποχρέωση, κατά κύριο λόγο, να παίρνει όλα τα κατάλληλα μέτρα -και αυτό είναι ευθύνη και της διοίκησης του Ο.Τ.Ε.- ώστε να διατηρήσει την κυρίαρχη θέση στην ελληνική και διεθνή τηλεπικοινωνιακή αγορά, στο νέο ανταγωνιστικό περιβάλλον όπου λειτουργεί.
Και θα ήθελα εδώ να απαντήσω στην αγαπητή κυρία συνάδελφο ότι η ψηφιοποίηση του Ο.Τ.Ε. στην Ελλάδα έχει φτάσει το 99%. Πρέπει βέβαια να συνεχίσει την προσπάθειά του να αναπτύξει τις δραστηριότητές του στη διεθνή αγορά στα πλαίσια της παγκοσμιοποίησης των τηλεπικοινωνιών, όπου δραστηριοποιείται. Αναφερόμενος σε μια αγορά εξήντα εκατομμυρίων κατοίκων ο Ο.Τ.Ε. διαχειρίζεται δώδεκα εκατομμύρια συνδρομητές σταθερής τηλεφωνίας και δυόμισι εκατομμύρια συνδρομητές κινητής τηλεφωνίας και έχει προοπτική να εδραιώσει τη θέση του όχι μόνο στη Νοτιοανατολική Ευρώπη, αλλά και στην Κεντρική Ευρώπη και σε άλλες επιλεγμένες αγορές, παρά τις αντίξοες συνθήκες που δημιουργούν τα φαινόμενα αυτά.
Στο διάστημα αυτό, ο ΟΤΕ για όλες αυτές τις δραστηριότητες, πιστεύοντας στη διαφάνεια με την οποία λειτουργεί, έχει πλήρως συμβάλει στην αποκατάσταση της αλήθειας και έχει δώσει όλα τα στοιχεία, τα οποία απαιτούνται και στη δικαιοσύνη, αλλά και στο Κοινοβούλιο. Με βάση αυτά τα στοιχεία που κατατέθηκαν σήμερα στη Βουλή, αποσαφηνίζεται πλήρως το θέμα για το οποίο επερωτάτε την Κυβέρνηση. 
Δεν είναι δυνατόν, κυρίες και κύριοι συνάδελφοι, να ομολογείτε και να υπογράφετε μια επερώτηση ότι η Ελλάδα εξάγει τη διαφθορά, γιατί αυτό πραγματικά μας υποβαθμίζει. Δεν μπορείτε να χρησιμοποιείτε βαρύγδουπες φράσεις. Βλέπω ότι έγινε της μόδας πλέον από τη Νέα Δημοκρατία. Πρέπει να το ξεπεράσετε αυτό, κύριοι συνάδελφοι. Πρέπει να συζητάμε με στοιχεία τεκμηριωμένα, πρέπει να αρθρώνουμε πολιτικό λόγο να μιλάμε για προγραμματισμό, για πολιτικές θέσεις πώς βλέπουμε από εδώ και πέρα τις εξελίξεις και να αξιολογούμε και τα λάθη. Όχι όμως ότι εξάγουμε διαφθορά. Πραγματικά είναι ανεπίτρεπτο, γιατί υποβαθμίζει τον ΟΤΕ και τη χώρα μας, αλλά και το δικό σας πολιτικό κύρος.
Θα σας διαβάσω μια δήλωση του Υπουργού Τηλεπικοινωνιών της Ομοσπονδιακής Δημοκρατίας της Γιουγκοσλαβίας του Μπόρις Τάντιτς στα πλαίσια του συνεδρίου του "ECONOMIST" για τις τηλεπικοινωνίες, που έγινε στην Αθήνα κατά τις 17 και 18 Μαίου. 
"Δεν είμαστε ικανοποιημένοι με τη συμφωνία που έχει υπογραφεί με τους υπόλοιπους μετόχους της "TELEKOM SERBIA". Φυσικά το πιο σημαντικό σημείο είναι το μονοπώλιο στον τομέα της σταθερής τηλεφωνίας. Η διατήρηση του μονοπωλίου αυτού είναι προβληματική για την ανάπτυξη του τηλεπικοινωνιακού τομέα στη Γιουγκοσλαβία.
Πρέπει να αναφέρω όμως ότι η σχέση μας με την ελληνική εταιρεία της "TELEKOM SERBIA", τον ΟΤΕ, είναι κατά πολύ καλύτερη από τη σχέση που έχουμε με την ιταλική πλευρά.
Είναι δεδομένο ότι πρέπει να κάνουμε κάποιες αλλαγές στην αρχική συμφωνία. Αυτό είναι φυσιολογικό, καθώς σε όλες τις ευρωπαϊκές χώρες το μονοπώλιο στη σταθερή τηλεφωνία έχει καταργηθεί από το 1998. Είμαι σίγουρος ότι θα κάνουμε τις αλλαγές αυτές μαζί με τους άλλους μετόχους της εταιρείας, και πιστεύω ότι θα καταλήξουμε σε μια ικανοποιητική συμφωνία μέσα στους επόμενους μήνες.
Θα ήθελα να προσθέσω ακόμη ότι ένα από τα βασικά προβλήματα που αφορούν το μονοπώλιο στη σταθερή τηλεφωνία είναι η τιμολογιακή πολιτική. Καθώς τη στιγμή αυτή βρισκόμαστε στη θέση όπου πρέπει να προχωρήσουμε σε κινήσεις που θα εξασφαλίσουν την επιβίωση κλπ."
Το καταθέτω για τα Πρακτικά.
(Στο σημείο αυτό ο Υφυπουργός Μεταφορών και Επικοινωνιών κ. Βούλγαρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Κλείνοντας κυρίες και κύριοι συνάδελφοι, θέλω να πω ότι τον τελευταίο καιρό καταβάλλονται μεγάλες προσπάθειες και από τον ΟΤΕ για τη δομική αναδιοργάνωση του οργανισμού. Καταργήθηκαν εταιρείες, ιδρύθηκαν νέες, δόθηκε ιδιαίτερη βαρύτητα στις σύγχρονες τεχνολογίες, δόθηκε ιδιαίτερη βαρύτητα στα θέματα του Internet και των νέων υπηρεσιών, που θα πρέπει να είναι ένας σύγχρονος τεχνολογικά και οικονομικά οργανισμός και τα αποτελέσματα μέχρι αυτήν τη στιγμή είναι θετικά. 
Κάθε προσπάθεια που δεν στηρίζεται σε στοιχεία και μπορεί να δημιουργήσει προβλήματα σε αυτήν την ανοδική πορεία του ΟΤΕ, πιστεύω ότι θα δημιουργήσει ένα αρνητικό κλίμα. Γνωρίζετε πολύ καλά ότι αυτήν τη στιγμή ο ΟΤΕ είναι ένας οργανισμός για τον οποίο εμείς οι Έλληνες θα πρέπει να έχουμε θετική στάση. Είναι ένας οργανισμός, ο οποίος στο χώρο που σας ανέφερα πριν, που τον γνωρίζετε πολύ καλά, έχει μια κυρίαρχη θέση. Και αν έρθετε μαζί μας -και αυτό θα το επιδιώξουμε να είναι και η Αντιπολίτευση στις επισκέψεις που γίνονται από την πολιτική ηγεσία και τον ΟΤΕ στις γειτονικές μας χώρες- θα διαπιστώσετε γιατί ο ΟΤΕ έχει μια οικονομικά, οργανωτικά και τεχνολογικά δεσπόζουσα θέση στο χώρο για τον οποίο συζητάμε.
Αυτό θα πρέπει να το εκμεταλλευτούμε ως χώρα, για να μπορέσουμε πραγματικά να πετύχουμε το στόχο, στον οποίο πιστεύω ότι και εσείς δεν θα διαφωνήσετε ότι η Ελλάδα θα πρέπει να μετατραπεί σ' ένα κόμβο διακίνησης της πληροφορίας με το πιο σύγχρονο τεχνολογικά τρόπο είτε θέλετε με δίκτυα οπτικών ινών είτε θέλετε με γραμμές ISDN είτε θέλετε με δορυφορικές επικοινωνίες, να μετατραπεί σ' ένα κόμβο διακίνησης της πληροφορίας από την Κεντρική Ευρώπη προς τη Μεσόγειο και μέσω πλέον της Κύπρου από την Ελλάδα προς τη Μέση Ανατολή.
Πιστεύω, κυρίες και κύριοι συνάδελφοι, ότι και η σημερινή διαδικασία της επερώτησης θα μας δώσει τη δυνατότητα να αποκαλύψουμε όλα αυτά τα θετικά στοιχεία, στα οποία πρέπει να επενδύσουμε, για να μπορέσουμε, όσον αφορά τον Οργανισμό Τηλεπικοινωνιών Ελλάδας, να στηρίξουμε αυτήν την προσπάθεια που γίνεται.
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω προς το Σώμα ότι οι Υπουργοί Δικαιοσύνης, Εσωτερικών, Δημόσιας Διοίκησης και Αποκέντρωσης, Εξωτερικών, Οικονομικών και Εργασίας και Κοινωνικών Ασφαλίσεων κατέθεσαν σχέδιο νόμου: "Κύρωση της Σύμβασης του Συμβουλίου της Ευρώπης για θέματα Αστικού Δικαίου περί διαφθοράς". 
Παραπέμπεται στην αρμόδια Διαρκή Επιτροπή.
Ο Κοινοβουλευτικός Εκπρόσωπος της Νέας Δημοκρατίας κ. Παπαληγούρας έχει το λόγο.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Κύριοι συνάδελφοι, η νέα εμπλοκή του ΟΤΕ σε υπόθεση διεθνούς χρηματισμού ύψους δεκατεσσάρων εκατομμυρίων μάρκων κατά την εξαγορά του σερβικού τηλεπικοινωνιακού οργανισμού επιβεβαιώνει για άλλη μία φορά ότι επί των ημερών του ΠΑΣΟΚ έχει μετατραπεί ο ΟΤΕ σε άνδρο της διαφθοράς.
Ο Υπουργός δεν έδωσε απάντηση σε όσα καταμαρτυρούμε στην Κυβέρνηση. Θα αναγκαστώ να ξαναθέσω τα θέματα ένα προς ένα, συστηματικά, κατά τη σειρά που διατυπώνονται στην επερώτηση. 
Ήταν άφρων, ήταν ύποπτη η απόφαση της εξαγοράς της σερβικής TELECOM από τον ΟΤΕ. Δεν είχε η Ελλάδα κανένα λόγο, τουλάχιστον κανένα νόμιμο λόγο να επιχειρήσει μία τόσο υψηλού κινδύνου επένδυση στη Σερβία. Σε μία εμπόλεμη περιοχή, την εποχή της διάλυσης της Γιουγκοσλαβίας, των βίαιων ανακατατάξεων συνολικά στο βαλκανικό χώρο και μάλιστα χωρίς προηγούμενη μελέτη, χωρίς ενημέρωση, χωρίς εισηγήσεις και αποφάσεις των αρμοδίων υπηρεσιών, των αρμοδίων υπαλλήλων του ΟΤΕ, χωρίς να ληφθούν υπόψη τα συμπεράσματα διεθνούς οίκου σχετικά με την υπερεκτίμηση των κερδών και της ακίνητης περιουσίας εκ μέρους του σερβικού τηλεπικοινωνιακού οργανισμού, χωρίς δημοσιότητα, αν και -όπως θυμίζω- ο Οργανισμός Τηλεπικοινωνιών Ελλάδος ήταν ήδη τότε μετοχοποιημένος.
Τελικά λήφθηκε η αμφιβόλου οφέλους, η παρακινδυνευμένη, η αυθαίρετη, η αδιαφανής, η ύποπτη απόφαση της πρώτης εξαγοράς τηλεπικοινωνιακού οργανισμού από τον ΟΤΕ στο εξωτερικό. Και επακολούθησε γενίκευση του πολέμου. Ο αποκλεισμός της Σερβίας, οι εκτεταμένες καταστροφές υποδομών και δικτύων και των τηλεπικοινωνιακών εγκαταστάσεων, που εμείς, ο ΟΤΕ, η Ελλάδα, είχαμε αγοράσει.
Και βέβαια θα σας θυμίσω ότι με την υπογραφή και του κ. Σημίτη αποφασίστηκαν οι βομβαρδισμοί της Σερβίας, δηλαδή οι βομβαρδισμοί και της ελληνικής επένδυσης, που με τόση ελαφρότητα αποτολμήσατε. 
Πέρα όμως από το τίμημα για την άφρονα, για την ασύμφορη, για την ύποπτη αυτή εξαγορά, καταβλήθηκαν από τον ΟΤΕ 12,5 περίπου εκατομμύρια μάρκα, χονδρικά δύο δισεκατομμύρια (2.000.000.000) δραχμές, σε τράπεζες του εξωτερικού με άγνωστους τελικά παραλήπτες. 
Ανάλωσε ο κύριος Υφυπουργός περί το 1/3 του χρόνου του για να απαντήσει σε θέματα που δεν είχαμε θέσει και που έχουν αυτονόητη απάντηση. Σιώπησε όμως στα κρίσιμα θέματα για τα οποία επερωτάται η Κυβέρνηση. Μας διαβεβαίωσε ότι οι καταβολές έγιναν από πλευράς Ο.Τ.Ε κατά τις εντολές, κατά τις οδηγίες του πωλητή. Τι λέτε; Δηλαδή υπακούετε κατά σύστημα σε κάθε επιταγή του αντισυμβαλλομένου; Έτσι συνηθίζετε; Και δεν ερευνάτε ποιος είναι ο αποδέκτης των χρημάτων, των σημαντικών δηλαδή ποσών που καταβάλλετε;
Το ερώτημα εξακολουθεί και τώρα, μετά την ομιλία του κυρίου Υφυπουργού, να είναι αμείλικτο: Για ποιο λόγο, για ποιες υπηρεσίες ο Ο.Τ.Ε κατέβαλε ένα τέτοιο ποσό, ενώ -εδώ είναι η έμφαση- είχαν ήδη εξοφληθεί αφ' ενός το τίμημα και αφ' ετέρου η αμοιβή του χρηματοοικονομικού συμβούλου; Ποιοι είναι οι τελικοί αποδέκτες των ποσών αυτών, τώρα που αποδείχθηκε ότι η "NATWEST" αποζημιώθηκε πλήρως από τους Σέρβους για τις υπηρεσίες που προσέφερε;
Όλοι μιλούν -μην κοροϊδευόμαστε- για επιστροφή μέρους τουλάχιστον της μίζας σε ελληνικά χέρια. Βοά ο ελληνικός Τύπος, βοά ο ιταλικός Τύπος, βοά ο διεθνής Τύπος. Υποδεικνύονται μάλιστα ως παραλήπτες οι αγοραστές. Στην Ιταλία υποδεικνύεται ο Λαμπέρτο Ντίνι. Στην Ελλάδα ποιος, κύριε Υφυπουργέ; Επεμβαίνουν οι εισαγγελείς στη Σερβία, επεμβαίνουν οι εισαγγελείς στην Ιταλία, μοιραία θα επέμβουν και στην Ελλάδα. Αν και η Κυβέρνησή σας δεν ζήτησε εισαγγελική παρέμβαση, παρά το διεθνή θόρυβο που δημιουργήθηκε και το διασυρμό της Ελλάδας διεθνώς.
Σας μεμφόμαστε ακόμα όχι μόνον γιατί δεν εξασφαλίσατε την εισαγγελική παρέμβαση, αλλά και γιατί δεν φροντίσατε με τον κατά τα άλλα πολυπράγμονα Υπουργό της Δικαιοσύνης να εξασφαλίσετε τη δικαστική συνδρομή, προκειμένου να ανοίξουν οι τραπεζικοί λογαριασμοί στις ξένες εκείνες χώρες όπου κατετέθησαν τα χρήματα αυτά και να αποκαλυφθούν επιτέλους ποιοι είναι οι παραλήπτες των ύποπτων ποσών.
Σας μεμφόμαστε γιατί αντί να κάνετε κάθε τι, το οποίο είναι ανθρωπίνως δυνατό για να χυθεί άπλετο φως σ' αυτήν την υπόθεση, εσείς αντίθετα το κουκουλώνετε και έτσι η πολυδιαφημισμένη οικονομική διείσδυση της Ελλάδος στα Βαλκάνια υποκαθίσταται από την εξαγωγή της διαπλοκής. Άλλωστε οι αμαρτωλές επιδόσεις του Ο.Τ.Ε, που ανέχεσθε αν δεν ενθαρρύνετε, είναι συνεχείς, είναι εξακολουθητικές. Είναι χωρίς στρατηγική, είναι χωρίς μπούσουλα οι επενδύσεις του Ο.Τ.Ε στο εξωτερικό. Γι' αυτό και οι περισσότερες καταλήγουν σε φιάσκο. Και είναι προφανές ότι αποφασίζονται όχι γιατί υπηρετούν τα συμφέροντα του Ο.Τ.Ε, όχι γιατί υπηρετούν -ας πω- τα γενικότερα εθνικά συμφέροντα, αλλά γιατί υπηρετούν τα συμφέροντα του μονοπωλιακού προμηθευτή του.
Βοά ο τόπος. Οι πληροφορίες είναι γνωστές. Καταγγέλλονται απερίφραστα από τα ηλεκτρονικά μέσα ενημέρωσης. Καταγράφονται με αμείλικτη λεπτομέρεια στον Τύπο.
Για ελάτε να δούμε, ποιες είναι -συστηματικά- αυτές οι επενδύσεις που επιχείρησε ο ΟΤΕ κατά τη διάρκεια των δύο, τριών τελευταίων χρόνων.
Στην Αρμενία η επέλαση του ΟΤΕ επιχειρήθηκε με την εξαγορά του 20% του αρμενικού τηλεπικοινωνιακού οργανισμού, συμπεριλαμβανομένου και του μάνατζμεντ, το Μάρτιο του 1998. Το τίμημα ανήλθε σε εκατόν σαράντα δύο εκατομμύρια δολάρια, ενώ αναλήφθηκαν από ελληνικής πλευράς δεσμεύσεις για πραγματοποίηση πρόσθετων επενδύσεων, που ανέβασαν το συνολικό κόστος της εξαγοράς στα πεντακόσια εκατομμύρια δολάρια, δηλαδή χονδρικά στα διακόσια δισεκατομμύρια. 
Ο ανταγωνιστής του ΟΤΕ που επίσης έλαβε μέρος στον ίδιο διαγωνισμό -η αμερικανική "METROMEDIA" πρόσφερε μόλις σαράντα πέντε (45.000.000) εκατομμύρια δολάρια, δηλαδή ούτε το 1/10 της ελληνικής προσφοράς! Αμέσως όμως μετά από την εξαγορά του από τον ΟΤΕ, ο αρμενικός τηλεπικοινωνιακός οργανισμός με το ελληνικό πια μάνατζμεντ προμηθεύτηκε τηλεπικοινωνιακό υλικό από την "INTRACOM" αξίας εκατό (100.000.000) εκατομμυρίων δολαρίων, δηλαδή σαράντα (40.000.000.000) δισεκατομμυρίων δραχμών! Ο ΟΤΕ χάνει, αλλά ο μονοπωλιακός προμηθευτής κερδίζει. 
Σήμερα πια, αφού ...επιτεύχθηκαν βέβαια οι στόχοι, ο ΟΤΕ επιχειρεί να αποδεσμευτεί από την Αρμενία. Αναζητάει αγοραστή και υπηρετώντας φαίνεται τις ...πάγιες αρχές της ελληνικής εξωτερικής πολιτικής προσφέρει -άκουσον, άκουσον!- τις μετοχές του Αρμενικού Τηλεπικοινωνιακού Οργανισμού, σε ποιους; Στους παραδοσιακούς...φίλους των Αρμενίων, τους Τούρκους. Έτσι καταφέρατε με ταλεϊράνδια μαεστρία να κάνετε τους Αρμενίους, "Τούρκους". 
Στη Ρουμανία, λίγους μήνες αργότερα -το Δεκέμβριο του 1998- ο ΟΤΕ εξαγόρασε το 35% του αντίστοιχου ρουμανικού οργανισμού και το μάνατζμεντ. Τίμημα εξακόσια εβδομήντα πέντε (675.000.000) εκατομμύρια δολάρια. Ανέλαβε παράλληλα την υποχρέωση για πραγματοποίηση πρόσθετων επενδύσεων τετρακοσίων εβδομήντα πέντε (475.000.000) εκατομμυρίων δολαρίων. Συνολικό δηλαδή κόστος εξαγοράς ένα εκατομμύριο εκατόν πενήντα χιλιάδες (1.150.000.000) δολάρια. Για να μην κάνετε τον πολλαπλασιασμό είναι περίπου μισό τρισεκατομμύριο δραχμές, που μάλιστα χαρακτηρίστηκε από τον ίδιο τον Ρουμάνο αρμόδιο Υπουργό, ως το υψηλότερο τίμημα που προσφέρθηκε ποτέ στην αγορά της Ανατολικής Ευρώπης! 
Όλοι οι άλλοι επίδοξοι αγοραστές του ρουμανικού τηλεπικοινωνιακού οργανισμού, που αρχικά είχαν εκδηλώσει ενδιαφέρον, αποσύρθηκαν μπροστά στην ελληνική... απλοχεριά.
Λίγο αργότερα ανατέθηκε η προμήθεια τηλεπικοινωνιακού υλικού αξίας περίπου εξήντα (60.000.000) εκατομμυρίων δολαρίων, είκοσι πέντε (25.000.000.000) δισεκατομμυρίων δραχμών σε κοινοπραξία, στην οποία συμμετείχε κατά 44% η "INTRACOM".
Είχαμε όμως και άλλες... ευτυχείς εξελίξεις. Η επένδυση αυτή του ΟΤΕ στη Ρουμανία καταγγέλθηκε και κρίθηκε από τη ρουμανική Βουλή ως παράνομη, αδιαφανής και άκυρη. 
Ειδικότερα καταγγέλθηκε στη ρουμανική Βουλή ο χρηματισμός ενός πρώην πρωθυπουργού και τεσσάρων κυβερνητικών αξιωματούχων της Ρουμανίας από τον ΟΤΕ με τριάντα δισεκατομμύρια (30.000.000.000) δραχμές! Επιπρόσθετα καταγγέλθηκε ότι ως συνεπακόλουθο της επένδυσης στη Ρουμανία, επιβλήθηκε από την ελληνική πλευρά, πέραν από τις προμήθειες του τηλεπικοινωνιακού υλικού, στις οποίες αναφέρθηκα και η ανάθεση κατασκευής σταθμών κινητής τηλεφωνίας για τη Ρουμανία στη συμφερόντων Κόκαλη εταιρεία "ΒΙΕΚΑΤ".
Αλβανία. Τον Ιούνιο του 2000 η "COSMOTE" εξαγόρασε το 85% της κρατικής εταιρείας κινητής τηλεφωνίας στην Αλβανία έναντι ποσού ογδόντα εκατομμυρίων δολαρίων, ή περίπου τριάντα πέντε δισεκατομμυρίων δραχμών. Ποσού επαναλαμβάνω και στην περίπτωση αυτή σημαντικά μεγαλύτερου από αυτό που προσέφεραν οι όποιοι ανταγωνιστές. Οι άλλοι διεκδικητές -δύο τον αριθμό- προσέφεραν ποσό μικρότερο από το μισό της προσφοράς του ΟΤΕ! Η "COSMOTE" ανέλαβε το μάνατζμεντ και επιπρόσθετες επενδυτικές υποχρεώσεις ύψους άλλων είκοσι δισεκατομμυρίων (20.000.000.000) δραχμών. Σημειώνω ότι όλοι οι ασχολούμενοι με τις τηλεπικοινωνίες, οι επαΐοντες, οι γνώστες του τομέα εκτιμούν ότι ποτέ δεν πρόκειται να αποσβεστεί από τον ΟΤΕ μια τόσο ακριβή και τόσο αντιοικονομική εξαγορά. 
Βουλγαρία. Στη Βουλγαρία ο πολυπράγμων ΟΤΕ επιχείρησε την εξαγορά του βουλγαρικού τηλεπικοινωνιακού οργανισμού τον Ιούλιο του 2000. Αν και πάλι κατά την ακριβή του συνήθεια πλειοδότησε, η εξαγορά ακυρώθηκε. Γιατί επέμεινε να δεσμεύσει ο ΟΤΕ τους Βουλγάρους σε αναγκαστικές προμήθειες του τηλεπικοινωνιακού υλικού από τον -μαντέψτε ποιον- γνωστό μονοπωλιακό προμηθευτή του ΟΤΕ. Ο ΟΤΕ δεν υπαναχώρησε από αυτήν την απαίτηση, της επιβολής δηλαδή του μονοπωλιακού προμηθευτή ούτε όταν η βουλγαρική κυβέρνηση ρητά διατύπωσε στον Έλληνα Πρωθυπουργό κ. Σημίτη, ο οποίος εκείνη την εποχή έκανε ένα επίσημο ταξίδι στη Σόφια, την άρνησή της -η βουλγαρική πλευρά- να καταστεί δέσμια συγκεκριμένου ή οιουδήποτε μονοπωλιακού προμηθευτή.
Η ευθύνη της Κυβέρνησης είναι συντριπτική, καθώς στο βωμό της προσπάθειας εξυπηρέτησης ιδιωτικών συμφερόντων επέτρεψε, στην περίπτωση της Βουλγαρίας, τη θυσία του δημοσίου συμφέροντος. Εν τω μεταξύ εκδηλώθηκε ενδιαφέρον του ΟΤΕ και για την κινητή τηλεφωνία στη Βουλγαρία. Ελπίζουμε η νέα αυτή επιχείρηση να μην έχει τα ίδια κίνητρα που είχε η προηγούμενη και βέβαια να μην έχει και την ίδια τύχη και μάλιστα για τους ίδιους λόγους.
Στην Ιορδανία, τέλος, η πρακτόρευση των προμηθευτικών συμφερόντων είναι απροσχημάτιστη, αγαπητοί συνάδελφοι. Ο ΟΤΕ προκειμένου να συμμετάσχει στην εγκατάσταση και εκμετάλλευση καρτοτηλεφώνων χρησιμοποίησε τη θυγατρική του, την "HELLAS COM INTERNATIONAL" στην οποία συμμετέχουν... οι βασικοί προμηθευτές του! ο αδόκιμο και ανορθόδοξο αυτό σχήμα χρησιμοποιείται μάλιστα ως όχημα διεκδίκησης και για άλλες δουλειές και στην Αφρική και στη Μέση Ανατολή. 
Απ' όσα παραθέσαμε γίνεται ηλίου φαεινότερο ότι η Κβέρνησή σας υποθάλπει τα διαβόητα αυτά ανοίγματα του ΟΤΕ στο εξωτερικό και το ρόλο του ως εντολοδόχου και οχήματος διαπλεκομένων συμφερόντων. Και επιτρέπει στο βωμό τους να θυσιάζονται το δημόσιο συμφέρον, αλλά και το κύρος της χώρας διεθνώς. 
Εν τέλει -και αυτό είναι που πρέπει να απαντήσετε, κύριε Υπουργέ-προκύπτει για μια ακόμη φορά το αμείλικτο ερώτημα: Ποιος επιτέλους διοικεί τον Ο.Τ.Ε; Ποιος διοικεί τον τόπο; 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Κυρία Πρόεδρε, εμείς έχουμε ως πάγια θέση τη στήριξη του Ο.Τ.Ε. ως δημόσιας επιχείρησης σ΄ ένα στρατηγικό κλάδο για την ελληνική οικονομία με κοινωνικό και αναπτυξιακό προσανατολισμό. Μία επιχείρηση που θα λειτουργεί με αυτοτέλεια και με κριτήρια αξιοκρατίας και αποτελεσματικότητας ως δημόσια επιχείρηση. 
Γι' αυτό άλλωστε μέχρι τώρα όλες οι προσπάθειες που έχουμε καταβάλει με τις μικρές δυνάμεις μας ήταν να κινηθεί ο Ο.Τ.Ε. σε αυτήν τη λογική και σε αυτήν την κατεύθυνση.
Δυστυχώς, όμως, αντί η Κυβέρνηση να επιχειρήσει αυτήν την αναβάθμιση και το νέο προσανατολισμό του Ο.Τ.Ε. ως δημόσιας και κοινωνικής επιχείρησης, κινείται σε συναινετική κατεύθυνση με τη Νέα Δημοκρατία σε μία λογική ιδιωτικοποίησης και μάλιστα μιας ιδιωτικοποίησης άρον-άρον, μιας ιδιωτικοποίησης η οποία δεν φαίνεται να έχει ούτε αρχή ούτε μέση ούτε τέλος. Και τέλος, μιας ιδιωτικοποίησης, η οποία αποδεικνύεται εν τοις πράγμασι θηλιά στο λαιμό του τηλεπικοινωνιακού μας οργανισμού.
Επιτρέψτε μου, κυρία Πρόεδρε, δύο, τρία πράγματα να σημειώσω επ' αυτού, διότι είναι κρίσιμα για το συγκεκριμένο θέμα που συζητάμε.
Μέχρι τώρα, κύριε Υπουργέ, από το 1,2 τρισεκατομμύρια δραχμές, που συγκεντρώθηκαν από τη μετοχοποίηση του Ο.Τ.Ε., τα 3/4 πήγαν στο κράτος για την κάλυψη του δημόσιου χρέους. 
Επίσης την τελευταία πενταετία από το 1,5 τρισεκατομμύριο δραχμές, που ήταν τα κέρδη του Ο.Τ.Ε. το ένα τρισεκατομμύριο δραχμές, τα 2/3 περίπου, γύρισε στο κράτος ως μερίσματα και φόροι. Χρησιμοποιείται δηλαδή η μετοχοποίηση-ιδιωτικοποίηση καθώς και η κερδοφορία του Ο.Τ.Ε., όχι για να αναπτυχθεί ο οργανισμός, να σταθεί στα πόδια του και να παίξει το ρόλο στις νέες διεθνείς συνθήκες, αλλά κυρίως για να καλύπτεται η μαύρη τρύπα των ελλειμμάτων. Έχουμε δηλαδή και μία ιδιωτικοποίηση απαράδεκτη, χωρίς αναπτυξιακό προσανατολισμό. 
Δεν θα μακρηγορήσω, αλλά θέλω να αναφερθώ, έστω και εν τάχει, και στον τρόπο που διοικείται ο Ο.Τ.Ε. Γιατί βλέπουμε μέρα με τη μέρα να βαθαίνει η οργανωτική και διοικητική απορύθμιση του οργανισμού. Μέσα σε μία νύχτα καταργήθηκαν όλα τα αποτελέσματα του σχεδίου οργανωτικού και διοικητικού εκσυγχρονισμού, χωρίς ποτέ κανείς να λογοδοτήσει για το πού και πώς διατέθηκαν εκατό δισεκατομμύρια (100.000.000.000) δραχμές για την υλοποίηση αυτού του σχεδίου. Χωρίς καμία απολύτως μελέτη κλείνουν ή πωλούνται κερδοφόρες θυγατρικές επιχειρήσεις του Ο.Τ.Ε. "Ο.Τ.Ε.- LEASING", "Ο.Τ.Ε.-Ασφάλιση", "Ο.Τ.Ε.-Ανταλλακτήρια". Συγκροτήθηκε η "Ο.Τ.Ε. Ακινήτων" με πανηγυρικό τρόπο και μετά ανακαλύφθηκε ότι απαιτούνται περίπου εκατό δισεκατομμύρια δραχμές για να μεταβιβαστούν τα ακίνητα του Ο.Τ.Ε. στη θυγατρική του, για να μην πω ότι εν μέσω χρηματιστηριακής καθίζησης εισήχθη η "COSMOTE" στο χρηματιστήριο με τα γνωστά αποτελέσματα. 
Όλα αυτά δείχνουν ότι η πορεία ιδιωτικοποίησης με την οποία συμφωνούν τα δύο μεγάλα κόμματα είναι αιτία αποδυνάμωσης του Ο.Τ.Ε., αποδυνάμωσης της ίδιας της προοπτικής του και του μέλλοντός του. Αιτία αποδυνάμωσης του Ο.Τ.Ε. είναι η προσπάθεια, η οποία έχει γίνει από την Κυβέρνηση κυρίως και δευτερευόντως από τον τηλεπικοινωνιακό οργανισμό να κάνουν ένα άνοιγμα στα Βαλκάνια. Εμείς αυτό το άνοιγμα το στηρίζαμε και όχι μόνο στις βαλκανικές χώρες, αλλά και στις παρευξείνιες χώρες που πράγματι εκεί ο Ο.Τ.Ε. θα μπορούσε να παίξει ένα μεγάλο θετικό ρόλο, όχι όμως ο Ο.Τ.Ε. όπως οδηγείται σήμερα.
Χρειαζόταν ένας άλλος ΟΤΕ για να παίξει αυτόν το ρόλο. Και σ' αυτές τις συνθήκες εμείς, εν πάση περιπτώσει, στηρίξαμε αυτήν την προσπάθεια. Τη θέλαμε, την επιδιώκαμε.
Τι βλέπουμε όμως; Ότι αντί αυτό το άνοιγμα του ΟΤΕ να είναι αποτελεσματικό για τον οργανισμό, να δώσει ώθηση στον ΟΤΕ, ώθηση στη συνεργασία της χώρας μας μ' αυτές, τις χώρες που τόσο ανάγκη την έχουμε, να δείξει ένα ελκυστικό πρόσωπο της Ελλάδος σε όλη αυτήν την ευρύτερη περιοχή την τόσο κρίσιμη, που μας ενδιαφέρει, βλέπουμε αυτές οι επενδύσεις του ΟΤΕ, δυστυχώς, να γίνονται χωρίς καμία μελέτη, χωρίς καμία προοπτική, τσάτρα πάτρα δηλαδή και κυρίως σε όφελος όχι δημόσιων συμφερόντων, αλλά κυρίως ιδιωτικών συμφερόντων και εγχώριων ομίλων, οι οποίοι είναι προμηθευτές του ΟΤΕ.
Πιο συγκεκριμένα, επιτρέψτε μου εν τάχει να αναφερθώ σε ορισμένες περιπτώσεις. Η περίπτωση της Ρουμανίας. Δεν υπήρχε μελέτη σκοπιμότητας που να εκτιμά το όφελος ή τη ζημιά απ' αυτήν την επένδυση. Για την επένδυση αυτή δεν προηγήθηκε απόφαση του Δ.Σ. του ΟΤΕ και ο πρόεδρος και τα μέλη του Δ.Σ. του ΟΤΕ έμαθαν για τη συμφωνία αυτή από τα ΜΜΕ. Αμέσως μετά την επένδυση μοιράστηκαν με απευθείας ανάθεση οι προμήθειες ψηφιακού κυρίως υλικού περίπου τετρακοσίων δισεκατομμυρίων δραχμών, στις εταιρείες "ΙΝΤΡΑΚΟΜ" και "SIEMENS". Από τότε είχαμε θέση για την επένδυση στη Ρουμανία ότι η διοίκηση του ρουμανικού τηλεπικοινωνιακού οργανισμού δεν θα ασκείται από τον ΟΤΕ, αλλά από στελέχη της αμερικάνικης G.Τ.Ε., πράγμα το οποίο αργότερα επιβεβαιώθηκε εν τοις πράγμασι.
Η περίπτωση της Μολδαβίας. Η περίπτωση αυτή ήταν και λίγο κωμική καθόσον ο περίφημος κ. Τσουκαλίδης, απεδείχθη τρισυπόστατος, καθώς είχε τρεις ιδιότητες. Ήταν ταυτόχρονα πρόξενος στη Μολδαβία, εκπρόσωπος του ΟΤΕ και διευθυντικό στέλεχος της "ΙΝΤΡΑΚΟΜ". Το αξιοσημείωτο είναι ότι αλληλογραφούσε με τον εαυτό του, χρησιμοποιώντας τις ιδιότητες του προξένου και του εκπροσώπου ταυτόχρονα του ΟΤΕ. Μετά βέβαια την αποκάλυψη αυτής της περίφημης υπόθεσης η επένδυση αυτή εγκαταλείφθη.
Η περίπτωση της Βουλγαρίας. Είναι πάρα πολύ γνωστή εδώ η ακύρωση της εξαγοράς, κύριοι συνάδελφοι, του βουλγάρικου τηλεπικοινωνιακού οργανισμού από την κοινοπραξία ΟΤΕ και της ολλανδικής KPN,(;), παρά το ότι αυτή η κοινοπραξία ήταν η μοναδική που συμμετείχε στον σχετικό διαγωνισμό και παρά το ότι οι διαπραγματεύσεις διήρκεσαν δεκαεπτά μήνες πράγμα που αποτέλεσε πλήγμα για τον ΟΤΕ και πλήγμα θα έλεγα και για τη χώρα μας. Μεγαλύτερο όμως πλήγμα, θα έλεγα, ότι ήταν το επιχείρημα που διέρρευσαν οι Βούλγαροι ότι ακύρωσαν το διαγωνισμό, ο οποίος θα κατοχυρώνετο υπέρ του ΟΤΕ, λόγω διαπλοκής του ΟΤΕ με ελληνικό ιδιωτικό όμιλο, την "ΙΝΤΡΑΚΟΜ", στην οποία εφοβούντο ότι θα ανέθετε, μετά την εξαγορά, το σύνολο των προμηθειών και έργων του οργανισμού, επικαλούμενη όχι μόνο αντίστοιχες πρακτικές του ΟΤΕ στη Ρουμανία και την Αρμενία, αλλά και σχετικές επιστολές που ανταλλάχθηκαν με την ελληνική πλευρά.
Η περίπτωση της Αρμενίας. Ο ΟΤΕ βρέθηκε να χρωστά από την εξαγορά το 90% του αντίστοιχου οργανισμού της Αρμενίας, 7,9 εκατομμύρια δολάρια, δηλαδή δυόμισι δισεκατομμύρια δραχμές περίπου από φέσι που μας έβαλε η αμερικάνικη ΤVTL που κατείχε πριν το 49% της εταιρείας. Αμέσως μετά την εξαγορά του αρμένικου ΟΤΕ δόθηκαν στην "ΙΝΤΡΑΚΟΜ" με απευθείας ανάθεση προμήθειες ύψους περίπου εξήντα - ογδόντα δισεκατομμυρίων δραχμών.
Φυσικά είναι γνωστές οι φήμες που κυκλοφορούν για σκέψεις που υπάρχουν στην Κυβέρνηση να πωληθεί ο αρμένικος ΟΤΕ σε τούρκικη εταιρεία. Είχα καταθέσει σχετική ερώτηση σε σας, κύριε Υφυπουργέ, και απαντήσατε ότι αυτές οι φήμες είναι αβάσιμες. Το εύχομαι. Θέλω να εμπιστεύομαι την ελληνική Κυβέρνηση όταν υπεύθυνα δίνει απαντήσεις, ώστε να αποφευχθούν δυσμενείς εξελίξεις.
Η περίπτωση της Σερβίας. Και η επένδυση αυτή αποφασίστηκε, όπως και οι προηγούμενες, που σας ανέφερα, χωρίς να υπάρχει μελέτη σκοπιμότητας, χωρίς να υπάρχουν συλλογικές αποφάσεις των αρμοδίων οργάνων.
Η διοίκηση του ΟΤΕ δεν έλαβε υπόψη τα πορίσματα της "COOPERS" και "LYBRAND" για την υπερεκτίμηση της ακίνητης περιουσίας και των κερδών του σέρβικου τηλεπικοινωνιακού οργανισμού. Ο ΟΤΕ, επίσης, κατέβαλε, όπως αναφέρεται στη σχετική επερώτηση της Νέας Δημοκρατίας, 1,3 εκατομμύρια μάρκα περίπου για λογαριασμό ξένου νομικού γραφείου και 12,5 εκατομμύρια μάρκα στη "NATWEST SECURITIES LIMITED".
Κύριε Υπουργέ, άκουσα με προσοχή την απάντησή σας γι' αυτά τα ποσά και πήρα και το κείμενο, το οποίο καταθέσατε στη Βουλή. Συμφωνώ απολύτως μαζί σας ότι η Βουλή δεν μπορεί να είναι χώρος σκανδαλοθηρίας και πολύ περισσότερο δεν μπορεί να είναι λαϊκό δικαστήριο. Ασφαλώς όμως τα ερωτήματα που υπάρχουν, καλόπιστα και με ειλικρίνεια τοποθετημένα, νομίζω ότι χρειάζονται και χρήζουν μιας εμπεριστατωμένης απάντησης.
Διαβάζω, λοιπόν, στο κείμενο για το οποίο έχω ερωτήματα και το οποίο εσείς καταθέσατε. Λέτε για το λογαριασμό που πληρώθηκε στην "Μπεογκράτσα Μπάνκα", υπεράκτια κυπριακή τραπεζική μονάδα, Λευκωσία για περαιτέρω πίστωση στο δικαιούχο. Ποιος είναι ο δικαιούχος; Το Αναπτυξιακό Ταμείο της Δημοκρατίας της Σερβίας. Είναι σαφέστατο. Αυτό στο πρώτο μέρος. Πληρώσατε το ποσόν αυτό ...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Λαφαζάνη, είπατε όταν ξεκινήσατε ότι δεν θα μακρηγορήσετε και τώρα συμπληρώθηκε ο χρόνος σας. 
ΠΑΝΑΓΙΩΤΗΣ ΛΑΦΑΖΑΝΗΣ: Στα δεκάμισι λεπτά είμαι. Μισό λεπτό ακόμα. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Επειδή ξέρω τη συνέχεια γι' αυτό σας προειδοποιώ. Κάντε μου τη χάρη, έτσι;.
ΠΑΝΑΓΙΩΤΗΣ ΛΑΦΑΖΑΝΗΣ: Άλλο ένα ερώτημα. 
Είναι σαφέστατο το ποσό και ποιος είναι ο δικαιούχος. Αναφέρετε παρακάτω στο κείμενό σας: "Ούτε ο SIN -αφού λέτε πού πληρώνονται τα ποσά- ούτε ο ΟΤΕ θα έχουν οποιαδήποτε ευθύνη "-το γράφει το κείμενο"- σε σχέση με τις προαναφερθείσες πληρωμές τις ή για λογαριασμό των NATWEST SECURITIES και WEIL και GOTSHAL AND MANGES και η απαλλαγή της υποχρέωσης πληρωμής του SIN και του ΟΤΕ, σύμφωνα με το άρθρο 8.2 (b) της "Συμφωνίας" δεν θα παρεμποδιστεί ή θα καθυστερήσει ό,τι και αν συμβεί σε σχέση με αυτές τις πληρωμές". 
Πρώτον δεν αναφέρεται ο δικαιούχος. Πού πάνε, πού κατευθύνονται αυτά τα ποσά; 
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Μου επιτρέπετε, κύριε Λαφαζάνη;
ΠΑΝΑΓΙΩΤΗΣ ΛΑΦΑΖΑΝΗΣ: Θα απαντήσετε γιατί δεν έχω και χρόνο να θέσω τα ερωτήματα.
Ποιος είναι ο δικαιούχος; Στη μεν πρώτη ο δικαιούχος αναφέρεται. Είναι το Αναπτυξιακό Ταμείο της Δημοκρατίας της Σερβίας. Ο δικαιούχος στην άλλη περίπτωση δεν είναι σαφής. Δεν έχει επώνυμο. Δεν έχει κατεύθυνση. Σε ποιον πληρώνετε; Επίσης τι έκφραση είναι αυτή, η οποία λέει: "Ό,τι και αν συμβεί σε σχέση με αυτές τις πληρωμές"; δεν θα έχει ευθύνη ο ΟΤΕ.; Δηλαδή;
Εδώ οι απορίες και τα ερωτηματικά είναι πελώρια. Τι θα μπορούσε δηλαδή να συμβεί μ' αυτές τις πληρωμές, εφόσον εγίνοντο με βάση συμφωνίες και με βάση πάγιες αρχές και την ανάγκη να καταβάλουμε το τίμημα; Αυτά τα ερωτήματα είναι πελώρια νομίζω, είναι σοβαρά ερωτήματα και προκύπτουν απ' το δικό σας ακριβώς κείμενο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, εισερχόμεθα στο στάδιο των δευτερολογιών. 
Προηγουμένως θα ήθελα να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "για τα ογδόντα χρόνια από την ενσωμάτωση της Θράκης στην Ελλάδα, τριάντα επτά μαθητές και μαθήτριες, πέντε δάσκαλοι και έντεκα γονείς από το Δημοτικό Σχολείο Βαβακοπούλου Χανίων. 
Η Βουλή τους καλωσορίζει.
(Χειροκροτήματα απ' όλες τις πτέρυγες της Βουλής)
Τους εξηγούμε ότι συζητείται επερώτηση Βουλευτών της Νέας Δημοκρατίας προς τον Υπουργό Μεταφορών και Επικοινωνιών και παρίστανται οι επερωτώντες Βουλευτές, ο Κοινοβουλευτικός Εκπρόσωπος του Συνασπισμού και ο κύριος Υπουργός, ο οποίος απαντά.
Το λόγο έχει ο κ. Καλογιάννης για να δευτερολογήσει.
ΣΤΑΥΡΟΣ ΚΑΛΟΓΙΑΝΝΗΣ: Ευχαριστώ, κυρία Πρόεδρε. 
Οφείλω εξαρχής να πω ότι οι απαντήσεις, που έδωσε ο κύριος Υφυπουργός στα εντελώς συγκεκριμένα ερωτήματα, τα οποία θέσαμε, δεν μας ικανοποιούν, δεν μας καλύπτουν σε τίποτα. 
Αναρωτήθηκε, κυρία Πρόεδρε, ο κύριος Υφυπουργός τι θέλουμε ως Νέα Δημοκρατία και τι επιδιώκουμε. Είναι απλό: Επιδιώκουμε παντού και πάντα τη διαφάνεια, την αξιοπιστία, το στρατηγικό σχεδιασμό σε κάθε κίνηση που κάνει ο ΟΤΕ.
Από όσα προαναφέρθηκαν από όλους τους εισηγητές δεν ισχύουν όλα αυτά, κυρία Πρόεδρε, στη συγκεκριμένη περίπτωση. Δεν είναι δυνατόν να πιστέψει κανείς ότι ο διεθνής και ο ελληνικός έγκυρος Τύπος συνωμοτεί εις βάρος του ΟΤΕ. Δεν είναι δυνατόν να πιστέψει κάθε καλόπιστος Έλληνας πολίτης ότι η "WALL STREET" "JORNAL", ή "LA REPUBLICA", η "ΚΑΘΗΜΕΡΙΝΗ", η "ΕΛΕΥΘΕΡΟΤΥΠΙΑ", ο "ΕΠΕΝΔΥΤΗΣ", ο "ΕΛΕΥΘΕΡΟΣ ΤΥΠΟΣ", όλοι αυτοί, εν πάση περιπτώσει, κινούνται από συμφέροντα ανταγωνιστικά του ΟΤΕ. 
Σε ποιον δόθηκαν τα 12,5 εκατομμύρια μάρκα; Αυτό δεν το ξέρουμε. Δεν πήραμε καμία διαφωτιστική απάντηση, για την υφιστάμενη κατάσταση της επένδυσης του ΟΤΕ στη Σερβία. Τι γίνεται με τη σταθερή τηλεφωνία, τι γίνεται με την κινητή τηλεφωνία. 
Από το έντυπο το οποίο μας μοίρασε ο κύριος Υφυπουργός, στο οποίο περιλαμβάνεται συνέντευξη του Υπουργού Τηλεπικοινωνιών της Ομοσπονδιακής Δημοκρατίας της Γιουγκοσλαβίας κ. Τάντιτς στα πλαίσια διεθνούς συνεδρίου, προκύπτουν -πέραν των όσων ο κ. Λαφαζάνης αναφέρει- στοιχεία τα οποία είναι ανατριχιαστικά. 
Τι λέει ο αρμόδιος Σέρβος Υπουργός; Λέει ότι τη στιγμή αυτή πρέπει να προχωρήσουμε σε αλλαγές τη συμφωνία που έχουμε κάνει με τους Έλληνες εταίρους, με τον ΟΤΕ, για να διασφαλίσουμε σε αυτήν τη φάση την επιβίωση της "TELEΚOM SERBIA". 
Θέλετε, κύριε Υφυπουργέ, να έρθουμε να επικροτήσουμε εμείς την επένδυση αυτή του ΟΤΕ; Οι άνθρωποι μιλάνε για επιβίωση και όχι για ανάπτυξη. Μιλάνε για την απλή επιβίωση της εταιρείας.
Αλλά αυτή η εταιρεία σήμερα έχει ενεργοποιήσει την παροχή κινητής τηλεφωνίας και πότε; Ποια είναι η γεωγραφική και ποια είναι η πληθυσμιακή κάλυψη των πελατών κινητής τηλεφωνίας; Θέλουμε συγκεκριμένα στοιχεία. Ποιος είναι ο αριθμός των εργαζομένων στην εταιρεία σήμερα; Ποιοι είναι οι στόχοι που είχαν τεθεί από πλευράς ΟΤΕ το 1997, όταν υπέγραψε τη σύμβαση και ποιοι είναι σήμερα; Κατά πόσο αυξήθηκαν, εάν αυξήθηκαν οι πελάτες της σταθερής τηλεφωνίας στη γείτονα χώρα και ποιες ήταν οι αρχικές εκτιμήσεις του ΟΤΕ γι' αυτήν; 
Καταθέτω στα Πρακτικά, κυρία Πρόεδρε, επίσημα στοιχεία, που προέρχονται από site του ΟΤΕ, σύμφωνα με τα οποία οι στόχοι της εταιρίας για το 2000 ήταν η αύξηση των πελατών σταθερής τηλεφωνίας κατά διακόσιες χιλιάδες περίπου, η επέκταση της κινητής τηλεφωνίας με γεωγραφική κάλυψη κατά 70% και πληθυσμιακή κατά 90% και αύξηση των πελατών κινητής τηλεφωνίας κατά διακόσιες εβδομήντα χιλιάδες, αποκατάσταση των ζημιών του πολέμου και ανάκληση νέων υπηρεσιών, όπως INTERNET, τηλεφωνικοί κατάλογοι AUDIO TEXT κλπ.
(Στο σημείο αυτό ο Βουλευτής κ. Σταύρος Καλογιάννης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Ποια είναι, κύριε Υφυπουργέ, τα επίσημα οικονομικά αποτελέσματα του τελευταίου ισολογισμού της "TELEΚOM SERBIA"; Παρακαλούμε να τα έχουμε. Ποιοι είναι οι μεγάλοι προμηθευτές σήμερα της "TELEΚOM SERBIA"; Παρακαλούμε να έχουμε μία απάντηση. Ποιες και πόσες ζημιές έχουν αποκατασταθεί από τον πόλεμο στην πρώην Γιουγκοσλαβία; Παρακαλούμε να έχουμε συγκεκριμένη απάντηση.
Επίσης, θα παρακαλέσω, κυρία Πρόεδρε, να έχουμε μία τοποθέτηση από κυβερνητικής πλευράς για τις δηλώσεις του Σέρβου Πρωθυπουργού, του κ. Τζίτζιτς, ο οποίος ευθέως αναφέρει ότι οι Έλληνες υποχώρησαν οικειοθελώς από τα δικαιώματά τους, δικαιώματα τα οποία ήταν διασφαλισμένα από τη συμφωνία του 1997. Σας ευχαριστώ πολύ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Τα λόγο έχει ο κ. Ευριπίδης Στυλιανίδης, για να δευτερολογήσει.
ΕΥΡΙΠΙΔΗΣ ΣΤΥΛΙΑΝΙΔΗΣ: Κυρίε Υπουργέ, νιώθω την ανάγκη να εκφράσω τη συμπαράστασή μας και την κατανόησή μας στην προσπάθεια που κάνετε να πείσετε. Παράλληλα όμως διαπιστώνουμε ότι σε αυτήν την προσπάθεια οι συνάδελφοί σας από την Κυβέρνηση και από την κοινοβουλευτική Πλειοψηφία σας έχουν αφήσει μόνο. Διαπιστώνουμε επίσης ότι η προσπάθειά σας να μας πείσετε δεν ήταν αποτελεσματική.
Δεν απαντήσατε στα συγκεκριμένα ερωτήματα που σας θέσαμε και δεν μας πείσατε ότι υπηρετήθηκε με την πολιτική που ακολουθήσατε, το εθνικό συμφέρον. 
Δεν υπηρετήθηκε το εθνικό συμφέρον από μια επένδυση υψηλού ρίσκου. Δεν υπηρετήθηκε το εθνικό συμφέρον, από την οικονομική ζημιά που αποδεδειγμένα έπαθε ο ΟΤΕ μέσα από αυτήν την επένδυση. Δεν υπηρετήθηκε στρατηγικά το εθνικό συμφέρον από την απαξίωση του ονόματος του ΟΤΕ στην ευρύτερη αγορά της Νοτιοανατολικής Ευρώπης, ύστερα από τις επιλογές που εσείς κάνατε. Και βεβαίως, δεν υπηρετήθηκε το εθνικό συμφέρον από την καταπάτηση αρχών και αξιών, που διαχρονικά η χώρα μας υπηρετεί, όχι μόνο στην περιοχή και όχι μόνο τώρα, αλλά διαχρονικά σε όλη την υφήλιο. Ποιες αρχές και αξίες καταπατήσατε το ξέρετε καλύτερα απ΄ όλους μας. Δώσατε χρήματα στον Μιλόσεβιτς να χρηματοδοτήσει μισθούς και συντάξεις τη στιγμή που τα είχε ανάγκη και που όλη η ανθρωπότητα ήταν εναντίον του, γιατί ακριβώς θεωρούσε ότι καταπατούσε ανθρώπινα δικαιώματα από τη μια και από την άλλη υπογράψατε τους βομβαρδισμούς. Με τη μια κίνηση στρέψατε εναντίον της χώρας όλες τις άλλες χώρες, που στη συγκεκριμένη περίπτωση εκπροσωπούσαν το ένα μπλοκ. Με την άλλη κίνηση εξαγριώσατε ακόμα και το σερβικό λαό εναντίον της Ελλάδας. Δεν πετύχατε φιλίες, καταστρέψατε φιλίες που υπήρχαν και δεν διασφαλίσατε σε καμία περίπτωση να ενισχύσετε τη διεθνή θέση της χώρας μας. 
Θα πρέπει, λοιπόν, να μας δώσετε μια απάντηση, κύριε Υπουργέ, εκ μέρους όλης της Κυβέρνησης. Κάνατε λάθος στρατηγική συμμαχία, όσον αφορά τη συγκεκριμένη επένδυση ή υποτάξατε το εθνικό συμφέρον στην ιδιοτέλεια κάποιων σε ατομικά συμφέροντα ή, και γιατί όχι, σε κομματικά συμφέροντα, τα οποία σας ανταποδίδονται σε ουδέτερο χρόνο, όταν η κοινή γνώμη είναι ανυποψίαστη, ως αντάλλαγμα των παροχών που κατά καιρούς τους έχετε κάνει, υπονομεύοντας πολλές φορές ακόμα και την εθνική στρατηγική που, δυστυχώς, όπως προκύπτει απ' αυτά που είπαμε σήμερα εδώ, στήνεται από το κόμμα σας με προχειρότητα, με λάθη, και πάντοτε με μια λογική που υπηρετεί ιδιοτελή και ατομικά συμφέροντα. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υφυπουργέ, έχετε το λόγο, για να δευτερολογήσετε.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κυρίες και κύριοι συνάδελφοι, στην επερώτησή σας και στα θέματα τα οποία θίγετε, απάντησα πιστεύω με σαφήνεια, παραθέτοντας στη Βουλή και όλα τα στοιχεία, που αφορούν τη συμφωνία μεταξύ του OTE και της "TELEΚOM SERBIA", όλα τα γραπτά δεδομένα. Να σταθώ ιδιαίτερα σ' αυτό το σημείο και επειδή και ο συνάδελφος κ. Λαφαζάνης έχει ορισμένες απορίες, θα ήθελα να πω το εξής και να επαναλάβω κάποια από αυτά τα στοιχεία ίσως με μεγαλύτερη διευκρίνιση: Το συνολικό τίμημα εξαγοράς του σερβικού τηλεπικοινωνιακού οργανισμού ήταν 1.568.000.000 μάρκα. Ο ΟΤΕ κατέβαλε το ποσό των 675.070.000 για την εξαγορά του 20% της "TELEΚOM SERBIA", σύμφωνα με τους όρους συμφωνίας εξαγοράς σε τρεις δόσεις. Η πρώτη δόση πληρωμής για την εξαγορά, περιελάμβανε και τους συμβούλους της σερβικής κυβέρνησης "NATWEST SECURITIES", "WEIL GOSTHAL & MANGES", τα δε αντίστοιχα ποσά κατατέθηκαν σε τραπεζικούς λογαριασμούς με οδηγία που καθόριζε η σερβική κυβέρνηση. Το σχετικό έγγραφο σας το έδωσα.
Υλοποιώντας, λοιπόν, αυτές τις συμβατικές υποχρεώσεις, ο ΟΤΕ κατέβαλε στις 12/6/97 το ποσό της πρώτης δόσης αποπληρωμής, που αντιστοιχούσε στο ποσό των 543.230.000 μάρκα ως εξής. Και επαναλαμβάνω, το ποσό που διατέθηκε των 12 εκατομμυρίων μάρκων και 1 εκατομμυρίων μάρκων περίπου, που αφορούσε την αμοιβή των συμβούλων, συμπεριλαμβάνονταν στο οριστικό ποσό της τελικής συμφωνίας. 
Κατέβαλε, λοιπόν, στις 12.6.1997 το ποσό της πρώτης δόσης αποπληρωμής, που αντιστοιχούσε στο ποσό των 543.230.000 μάρκων ως εξής: 
Το ποσό των 529.453.176 μάρκων στην τράπεζα "Μπεογρκάτσα Μπάνκα" στην Κύπρο για λογαριασμό του "Development Fund of Republic of Serbia". Είναι η κρατική τράπεζα της Σερβίας.
Δεύτερον, το ποσό των 12.455.455 μάρκων στην "BANGUA PARIDAS" για λογαριασμό της NATWEST SECURITIES LIMITED".
Τρίτον, το ποσό του 1.321.369 μάρκων στην τράπεζα "BARCLAYS BANK" για λογαριασμό της "WEIL, GOTSHAL AND MANGES"
ΠΑΝΑΓΙΩΤΗΣ ΛΑΦΑΖΑΝΗΣ: Εδώ το κείμενο...
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε Λαφαζάνη, πιστεύω ότι είμαι σαφής. 
Αυτή ήταν η πρώτη δόση του συνολικού τιμήματος των 675.000.000.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Υπουργέ, σας διαβάζω τι λέει το κείμενο:
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Λαφαζάνη, κατά παρέκκλιση του Κανονισμού και χωρίς άδεια. Πείτε το γρήγορα τουλάχιστον.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Το έχω διαβάσει, κύριε Λαφαζάνη και θα σας απαντήσω. 
ΠΑΝΑΓΙΩΤΗΣ ΛΑΦΑΖΑΝΗΣ: Μια στιγμή να το ακούσετε όμως.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το κατάλαβε ο κύριος Υπουργός και θα σας απαντήσει.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Αυτό είναι ένα έγγραφο, το οποίο συμφωνήθηκε μεταξύ του διευθύνοντος συμβούλου της σερβικής Τράπεζας και των δύο προέδρων της STET και του ΟΤΕ, οι οποίοι συμφώνησαν για το τίμημα. Τα στοιχεία τα οποία αναφέρονται μέσα σ' αυτό το έγγραφο είναι αποδεκτά από τον πωλητή και από τους αγοραστές. 
ΠΑΝΑΓΙΩΤΗΣ ΛΑΦΑΖΑΝΗΣ: Δεν ρώτησα αυτό. Άλλο ρώτησα.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε Λαφαζάνη, το κατάλαβα αυτό που λέτε.
Αυτό αναγράφεται διότι είναι προϋπόθεση, να κατατεθούν δηλαδή αυτά τα χρήματα για να προχωρήσει και να υλοποιηθεί η συμφωνία. Γι' αυτό το λόγο αναγράφονται αυτά τα στοιχεία. 
ΠΑΝΑΓΙΩΤΗΣ ΛΑΦΑΖΑΝΗΣ: Δεν ρώτησα αυτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Λαφαζάνη, αυτήν την απάντηση δίνει ο κύριος Υπουργός. Δεν μπορείτε να τη σχολιάζετε. Εάν θέλει να τη σχολιάσει ο Κοινοβουλευτικός Εκπρόσωπος της Νέας Δημοκρατίας θα το κάνει. 
Συνεχίστε, κύριε Υπουργέ.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Η δεύτερη δόση κατεβλήθη στις 15.1.1998 ύψους ογδόντα εκατομμυρίων οκτακοσίων είκοσι μάρκων και η τρίτη δόση, ποσού 51.020.000 μάρκων, κατεβλήθη στις 24.3.1998. 
Βέβαια ο τρόπος αυτός καταβολής προεβλέπετο από τη συμφωνία εξαγοράς και οι παραλήπτες υποδείχθησαν εγγράφως από τη σερβική πλευρά, όπως είναι καταχωρημένα στο closing memorandum. Αυτές οι καταβολές έπρεπε να γίνουν σύμφωνα με το closing memorandum δηλαδή την τελική συμφωνία για να ισχύσει αυτή η εξαγορά. 
Κύριοι συνάδελφοι, τέθηκε ένα γενικότερο ζήτημα για τις επενδύσεις του ΟΤΕ στο χώρο των Βαλκανίων. 'Όπως γνωρίζετε -και αναφέρθηκα ήδη- ο ΟΤΕ -και αναφέρθηκε και από τον Κοινοβουλευτικό Εκπρόσωπο του Συνασπισμού, τον κ. Λαφαζάνη- υλοποιεί μία πολιτική επενδύσεων στον χώρο των Βαλκανίων, ένα χώρο ταραγμένο πολιτικά και οικονομικά, ο οποίος, όμως, χώρος, σύμφωνα και με σχετική απόφαση της Ευρωπαϊκής Ένωσης, εντάσσεται σε προγράμματα αποκατάστασης του κοινωνικού και του οικονομικού ιστού και οπωσδήποτε η χώρα μας σε αυτό το χώρο και ως εκπρόσωπος της Ευρωπαϊκής 'Ενωσης, σύμφωνα και με σχετική απόφαση -διότι και στη Θεσσαλονίκη ιδρύεται η αντίστοιχη υπηρεσία για το πρόγραμμα αποκατάστασης του χώρου των Βαλκανίων- έχει κάθε λόγο -και πολιτικό λόγο, αλλά και οικονομικό- να στηρίξει αυτήν την αποκατάσταση στο χώρο των Βαλκανίων, των χωρών δηλαδή οι οποίες πορεύονται πια προς ένα καθεστώς εκδημοκρατισμού, ένα καθεστώς αλλαγής όλης της δομής της οικονομίας και της κοινωνίας με δημοκρατικό τρόπο.
Και οπωσδήποτε οι τηλεπικοινωνίες τη χρονική περίοδο αυτής της αποκατάστασης θα παίξουν έναν ιδιαίτερο και σημαντικό ρόλο. 
Δεν μπορούμε να παραλείψουμε το γεγονός ότι ο ΟΤΕ αποτελεί για το χώρο των Βαλκανίων και γενικότερα της Ευρώπης έναν οργανισμό εύρωστο που έχει μεγάλη δυνατότητα παρέμβασης στο χώρο των τηλεπικοινωνιών. Ο ΟΤΕ, λοιπόν, καλείται να στηρίξει αυτήν την πολιτική και την στηρίζει. 
Γι'αυτά που ανέφερε ο κ. Παπαληγούρας για τις επιμέρους επενδύσεις στο χώρο των Βαλκανίων έχει ήδη πάρει απαντήσεις από την Κυβέρνηση. Θα επανέλθω στην αξιολόγηση της "STANDARD & POORS",
του διεθνούς γραφείου. Δεν ήθελα να σας κουράσω στην πρωτολογία μου, αλλά θα σας αναφέρω και ένα άλλο τμήμα αυτής της αξιολόγησης. "Η αξιολόγηση του Ο.Τ.Ε." ως εταιρείας "Α. STABLE" που έχει θετικό προσανατολισμό, σημαίνει για τον Οργανισμό χαμηλότερο μεσοσταθμικό κόστος κεφαλαίων και ασφαλέστερη χρηματοοικονομική δομή από πολλούς άλλους τηλεπικοινωνιακούς οργανισμούς της Ευρώπης, αφού σε καλύτερη θέση από τον Ο.Τ.Ε. βρίσκονται μόνο η ισπανική "TELEPHONIKA", η αυστραλιανή "TELSTRA" και η δανική "TELEMAK". Επίσης η "CREDIT SWISS FIRST BOSTON", το άλλο μεγάλο γραφείο που ασχολείται με τα χρηματοοικονομικά διεθνή δεδομένα, λέει σ' ένα σημείο της έκθεσής της "ο διεθνής χρηματοοικονομικός οίκος χαρακτηρίζει τον Ο.Τ.Ε. ως νήσο σταθερότητας στα ταραγμένα νερά των τηλεπικοινωνιών, επισημαίνοντας παράλληλα ότι ο τίτλος του έχει ισχυρά αμυντικά χαρακτηριστικά, εντελώς διαφορετικά από τα αντίστοιχα των ευρωπαϊκών τηλεπικοινωνιακών οργανισμών". 
Αυτά, κύριοι συνάδελφοι, δεν τα λέμε εμείς, δεν τα λέει η Κυβέρνηση, αλλά τα λένε χρηματοοικονομικοί οίκοι, οι οποίοι ασχολούνται με τα θέματα αυτά, με την ανάπτυξη των επιχειρήσεων και τη χρηματοοικονομική κατάσταση στην οποία βρίσκονται, δραστηριοποιούμενοι σ' ένα συγκεκριμένο τομέα και για τον Ο.Τ.Ε., ειδικά στον τηλεπικοινωνιακό τομέα. 
'Οσον αφορά το χώρο των Βαλκανίων, στον οποίο αναφερθήκατε, κυρίες και κύριοι συνάδελφοι, γνωρίζετε πολύ καλά την πολιτική στάση της Ελλάδας στο πρόσφατο πρόβλημα των βομβαρδισμών, με το οποίο ασχολήθηκε η διεθνής κοινωνία. Ήταν μία πολιτική η οποία στήριξε το σέρβικο λαό και η οποία γνωστοποιήθηκε και στο επίπεδο Ευρωπαϊκής Ένωσης. Κανένας χώρος ζωτικός, στρατιωτικός στην Ελλάδα δεν χρησιμοποιήθηκε για την εισβολή. Συζητήθηκε αναλυτικότατα στη Βουλή και σε επίπεδο Αρχηγών και αναλύθηκαν οι πολιτικές, από την πλευρά της Κυβέρνησης και οι όποιες διαφορετικές πολιτικές για την αντιμετώπιση του θέματος από την πλευρά της Αντιπολίτευσης. 
Τα γεγονότα όμως, κύριοι συνάδελφοι, τα οποία μας κρίνουν πάντα, όπως εξελίχθηκαν, σήμερα δικαίωσαν αυτήν τη θέση της Κυβέρνησης. Όσον αφορά τη συμφωνία του Ο.Τ.Ε. με τους Σέρβους, επειδή τέθηκε κι ένα ζήτημα για τον Πρωθυπουργό κ. Τζίτζιτς, θα αναφέρω δημοσίευμα της εφημερίδας "ΤΑ ΝΕΑ" στις 7.3.2001, μετά από τη συνάντηση που έγινε με τον Ο.Τ.Ε. Το δημοσίευμα αναφέρει ότι η απάντηση του πρωθυπουργού της Σερβίας ήταν "ότι δεν τίθεται θέμα συνολικής επαναδιαπραγμάτευσης της συμφωνίας, που είχε υπογραφεί το 1997, ανάμεσα στη γιουγκοσλαβική κυβέρνηση, και τον Ο.Τ.Ε. για την εξαγορά του 20% των μετοχών του οργανισμού τηλεπικοινωνιών της Σερβίας".
Αυτό διευκρινίστηκε στη συνάντηση που είχαν στο Βελιγράδι με τον Πρωθυπουργό της Σερβίας κ. Τζίτζις ο διευθύνων σύμβουλος του ΟΤΕ κ. Μανασής και ο αντιπρόεδρος κ. Σκαρπέλης. Προηγήθηκε βέβαια αντίστοιχη συνάντηση του Γιουγκοσλάβου Πρωθυπουργό με το διευθύνοντα σύμβουλο της "TELECOM ITALIA" κ. Ορλάντο Κορναλίνο όπου συζητήθηκαν και οι κοινοί αναπτυξιακοί στόχοι των δύο πλευρών. 
Να καλύψω την απορία σας, κύριε Καλογιάννη, σε σχέση με την τοποθέτηση του πρωθυπουργού, του κ. Τάντιτς, για την επιβίωση της εταιρείας και όχι την ανάπτυξή της. Αυτό οφείλεται στο γεγονός ότι ένα μεγάλο μέρος των εγκαταστάσεων, αλλά και του δικτύου και της τεχνικής υποδομής, είχε καταστραφεί από τους πρόσφατους πολέμους. Σ' αυτό το γεγονός οφείλεται και αυτή η δήλωση. Αλλά όπως είπαμε, ο χώρος όλων των Βαλκανίων θα στηριχθεί οικονομικά με πρόγραμμα, το οποίο έχει αποφασίσει να χρηματοδοτήσει η Ευρωπαϊκή 'Ενωση για να μπορέσουν αυτές οι χώρες μέσα από τις δημοκρατικές διαδικασίες που αποφάσισαν οι λαοί να ακολουθήσουν, να αποκτήσουν την οικονομική και κοινωνική συνοχή και να προχωρήσουν πια σε μια ανάπτυξη, η οποία θα είναι προς όφελος των λαών τους. 
Σ' αυτήν, λοιπόν, την πορεία, την οποία έχουν επιλέξει οι λαοί των Βαλκανίων, οι τηλεπικοινωνίες έχουν, όπως είπα και θα ήθελα να το αναφέρω ξανά, μια ιδιαίτερη βαρύτητα και έναν ιδιαίτερο ρόλο. Γι' αυτό, λοιπόν, ο ΟΤΕ μέσα από τις διεθνείς διαγωνιστικές διαδικασίες, που έχουν επιλέξει οι χώρες αυτές, προχωράει και αποκτάει σημαντικά ποσοστά και μεγάλα πακέτα είτε αφορούν τη σταθερή είτε την κινητή τηλεφωνία των χωρών αυτών. 
Δεν νομίζω ότι μπορεί να κατηγορήσει κανείς αυτήν την πολιτική. Γιατί και εσείς, ως χώρος της Αξιωματικής Αντιπολίτευσης, έχετε θετική γνώμη γι' αυτήν την πολιτική, την οποία ακολουθεί ο ΟΤΕ και η Κυβέρνηση. 
Απαντώντας στον Κοινοβουλευτικό Εκπρόσωπο της Νέας Δημοκρατίας θα ήθελα να πω ότι ο ΟΤΕ έχει διοίκηση. Είναι γνωστή η διοίκηση του ΟΤΕ. Επίσης ο τόπος έχει κυβέρνηση την οποία επέλεξε ο ελληνικός λαός. Δεν υπάρχει κενό εξουσίας, κύριε Παπαληγούρα. Υπάρχει διοίκηση στον ΟΤΕ, υπάρχουν θετικά αποτελέσματα, τα οποία δεν τα κρίνουμε εμείς, αλλά τα κρίνουν διεθνείς χρηματοοικονομικοί σύμβουλοι και υπάρχει και πολιτική με την οποία επιδιώκεται συνεκτικότητα κοινωνική και οικονομική στο χώρο των Βαλκανίων. 
Ο ΟΤΕ θα παίξει ένα σημαντικότατο ρόλο, όπως και οι άλλες χιλιάδες ελληνικές επιχειρήσεις, οι οποίες έχουν κατακλύσει τις χώρες των Βαλκανίων και έχουν επενδύσει δισεκατομμύρια δραχμές. 
Ευχαριστώ.
(Στο σημείο αυτό ο Υφυπουργός Μεταφορών και Επικοινωνιών κ. Αλέξανδρος Βούλγαρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Παπαληγούρας για δέκα λεπτά.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Κυρία Πρόεδρε, καθώς ολοκληρώνεται το θέμα θα επιχειρήσω να εξαγάγω τα βασικά συμπεράσματα από τη σημερινή μας συζήτηση. 
Νομίζω ότι το πρώτο αδιαφιλονίκητο συμπέρασμα είναι ότι επιχειρήθηκε πριν από δύο χρόνια περίπου μια τυπικά ασύμφορη αντιοικονομική επένδυση του ΟΤΕ στη Σερβία. 
Συμπέρασμα δεύτερο: Εξακολουθεί και μετά τις εξηγήσεις του Υφυπουργού να χαρακτηρίζεται ως ύποπτη η καταβολή ποσού δύο δισεκατομμυρίων δραχμών (2.000.000.000) σε τράπεζα του εξωτερικού με άγνωστους τελικούς παραλήπτες για την εξαγορά του σερβικού τηλεπικοινωνιακού οργανισμού.
Συμπέρασμα τρίτο: Η Κυβέρνηση δεν είναι σε θέση να διασφαλίσει τα στοιχειωδέστερα στοιχεία διαφάνειας. Δεν είναι σε θέση να απαντήσει για ποιο λόγο επιτέλους, για ποιες υπηρεσίες ο ΟΤΕ κατέβαλε ένα τέτοιο ποσό, ενώ είχαν ήδη εξοφληθεί και το τίμημα, αλλά και οι χρηματοοικονομικοί σύμβουλοι της σερβικής κυβέρνησης.
Δεν ανταποκρίνεται ακόμα στα στοιχειωδέστερα προκρίματα διαφάνειας, όταν δεν απαντά γιατί, μετά από όλον αυτόν το θόρυβο και το διασυρμό της χώρας μας διεθνώς, δεν ζήτησε την εισαγγελική παρέμβαση προκειμένου να χυθεί άπλετο φως στην υπόθεση. Επίσης δεν υπέβαλε καν αίτημα δικαστικής συνδρομής, έτσι ώστε να ανοίξουν επιτέλους οι λογαριασμοί αυτοί. Μα, τι το στοιχειωδέστερο για κάποιον που ισχυρίζεται ότι υπηρετεί τη διαφάνεια ότι δεν έχει τίποτα να κρύψει; 
Συμπέρασμα τέταρτο: Είναι χωρίς στρατηγική οι όποιες επενδύσεις επιχειρήθηκαν κατά τη διάρκεια των τελευταίων ετών, από τον ΟΤΕ στο βαλκανικό χώρο, αλλά και συνολικά στο εξωτερικό. Οι περισσότερες από τις επενδύσεις αυτές είναι ζημιογόνες, είναι βλαπτικές. Ο ΟΤΕ χάνει και ο μόνος που κερδίζει είναι ο μονοπωλιακός προμηθευτής τηλεπικοινωνιακού υλικού του ΟΤΕ, ο "γνωστός άγνωστος". 
Πέμπτο συμπέρασμα: Με αυτά και με αυτά, δεν είστε καν σε θέση να εξασφαλίσετε ότι δεν θα διασύρεται η χώρα μας διεθνώς. Εδώ έχουμε καταστεί "πρωταθλητές" στο χρηματισμό για σειρά από επενδύσεις του ΟΤΕ στο εξωτερικό. 
Σε όλα αυτά τα οικονομικά, ηθικά τα πολιτικά που προσάπτουμε, απαντά στερεοτύπως και μονότονα ο κύριος Υφυπουργός με το μέγα επιχείρημα: "Μα, η πιστοληπτική ικανότητα του ΟΤΕ έχει αναβαθμιστεί".
Ε, άλλες οι επενδύσεις και άλλη η πιστοληπτική ικανότητα του ΟΤΕ, η δυνατότητα δηλαδή να δανειστεί χρήματα από το εξωτερικό, κύριε Υφυπουργέ. Είναι δύο διακεκριμένα πράγματα, πρέπει, φαίνεται , να σας θυμίσω. 
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Σας ανέφερα και για τα κέρδη. 
ΑΝΑΣΤΑΣΗΣ ΠΑΠΑΛΗΓΟΥΡΑΣ: Ισχυρίστηκε ακόμα ο κύριος Υφυπουργός ότι με όλες αυτές τις επενδύσεις του ΟΤΕ στο εξωτερικό ανοίχθηκαν λεωφόροι για τη μετάδοση της πληροφορίας. Φοβούμαι ότι απλώς και μόνο πορεύεστε "βρόμικα σοκάκια", κύριε Υφυπουργέ. 
Θέλω ως τελικό συμπέρασμα να αναφέρω ότι το μόνο που προκύπτει συνολικά πια από τη σημερινή μας συζήτηση είναι ότι το γεγονός ότι δεν διοικείτε εσείς, δεν είστε σε θέση να διοικήσετε εσείς τον Οργανισμό Τηλεπικοινωνιών Ελλάδος, ο οποίος λειτουργεί με κίνητρο, με γνώμονα όχι την υπηρέτηση των συμφερόντων, αλλά την υπηρέτηση ιδιωτικών συμφερόντων. 
Γι' αυτό σας μεμφόμαστε και δυστυχώς η σημερινή συζήτηση επιβεβαιώνει την πεποίθησή μας. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θέλετε να παρέμβετε, κύριε Μαγκριώτη;
ΙΩΑΝΝΗΣ ΜΑΓΚΡΙΩΤΗΣ: Ναι, κυρία Πρόεδρε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Μαγκριώτη έχετε το λόγο. 
ΙΩΑΝΝΗΣ ΜΑΓΚΡΙΩΤΗΣ: Κυρία Πρόεδρε, κύριοι συνάδελφοι, πράγματι μόνο για την οικονομική φιλοσοφία της Αξιωματικής Αντιπολίτευσης μπορεί να ισχύει ότι μία επιχείρηση, μια εταιρεία προχωρεί σε ζημιογόνες επενδύσεις, επιβαρύνει δηλαδή το χαρτοφυλάκιό της και ταυτόχρονα έχει βελτίωση της πιστοληπτικής της δυνατότητας στο διεθνές τραπεζικό σύστημα. Ή συνεχίζουν οι διεθνείς οικονομικοί οργανισμοί να είναι "κουτόφραγκοι", όπως κάποτε τους θεωρούσαμε, ή η Αξιωματική Αντιπολίτευση πρέπει να ξαναδιαβάσει λίγο τις οικονομικές της θεωρίες. 
ΑΝΑΣΤΑΣΗΣ ΠΑΠΑΛΗΓΟΥΡΑΣ: Τα αποτελέσματα των επενδύσεων να καταθέσετε.
ΙΩΑΝΝΗΣ ΜΑΓΚΡΙΩΤΗΣ: Αγαπητέ συνάδελφε, μην ενοχλείσθε. Ο ΟΤΕ αποτελεί σήμερα το στρατηγικό επενδυτή στο χώρο των τηλεπικοινωνιών για όλες τις χώρες της Νοτιανατολικής Ευρώπης. Είναι η μεγάλη ομπρέλα της μεγάλης επενδυτικής εξόρμησης των ελληνικών δημόσιων και ιδιωτικών επιχειρήσεων στη Βαλκανική. Είναι ο μεγάλος διπλωματικός βραχίονας στην Ελλάδα, γιατί ξέρουμε το πεδίο των τηλεπικοινωνιών πόσο ευαίσθητο και πόσο κρίσιμο είναι για τη χώρα μας. 
Όλα αυτά εσείς τα αγνοείτε ή στην καλύτερη περίπτωση δεν μπορείτε να τα αναγνωρίσετε. Για τις λεπτομέρειες της επένδυσης αναφέρθηκε βέβαια ο κύριος Υφυπουργός και δεν θα επεκταθώ. 
Όμως από την παρέμβαση του Κοινοβουλευτικού Εκπροσώπου της Νέας Δημοκρατίας ηγέρθησαν κάποια σημαντικά θέματα για την παρουσία της Ελλάδας στο βαλκανικό χώρο, τη διπλωματική και την οικονομική παρουσία. Βέβαια θα θυμίσω ότι η δεκαετία του 1990 ήταν αυτή που ξεκίνησε με τις μεγάλες κοινωνικοπολιτικές και οικονομικές αλλαγές στη Νοτιοανατολική Ευρώπη. Με την κατάρρευση των συστημάτων, που μέχρι τότε λειτουργούσαν, δημιουργήθηκε μία νέα πραγματικότητα και η χώρα μας βρέθηκε στη δίνη μίας πρωτόγνωρης φάσεις. Η αντιμετώπιση αυτής έχει δύο πλευρές. Η πρώτη είναι αυτή του 1990-1993, της κυβέρνησης της Νέας Δημοκρατίας. Με τις ιδεοληψίες που διακατείχαν την κυβέρνησή σας και προσπαθώντας να ταυτίσετε τα ιδιότυπα εκείνα καθεστώτα, κατ'επίφαση σοσιαλιστικά, με την πολιτική των κυβερνήσεων του ΠΑΣΟΚ της δεκαετίας του 1980, που ενίσχυσε το κοινωνικό κράτος και τις λαϊκές τάξεις, κοντέψατε να βάλετε τη χώρα μας σε μία πρωτόγνωρη κρίση. Ανοίξατε πολιτικά και ιδεολογικά μέτωπα με όλες τις χώρες. Δεχθήκαμε μία πρωτοφανή πίεση, που σταδιακά αποδιαρθρώθηκε μετά τις εκλογές του Οκτώβρη του 1993. Υπερασπιζόμενοι τα εθνικά μας συμφέροντα με απόλυτο και καθολικό τρόπο ανοίξαμε διαύλους επικοινωνίας με τους βαλκανικούς λαούς. Στο τέλος της δεκαετίας η Ελλάδα επιβεβαίωσε την ισχυρή και στρατηγική της θέση στην περιοχή της Νοτιανατολικής Ευρώπης, ως μέλους της διεθνούς ανεπτυγμένης κοινότητας και όλων των διεθνών, οικονομικών και στρατιωτικών οργανισμών. Αυτήν τη θέση της την αναγνώρισαν και στο διεθνές περιβάλλον και η Ευρωπαϊκή Ένωση και το ΝΑΤΟ και ο ΟΗΕ και γι' αυτό η χώρα μας έγινε το πεδίο σχεδιασμού και υλοποίησης όλων των στεθεροποιητικών, πολιτικών ασφάλειας και ανάπτυξης στην περιοχή. Από την άλλη αναγνωρίστηκε από τις κυβερνήσεις και τους λαούς της Νοτιανατολικής Ευρώπης.
Αυτές είναι οι δύο πλευρές της χώρας μας για τη δεκαετία που έκλεισε. Σήμερα η χώρα έχει το στρατηγικό πλεονέκτημα τόσο στο οικονομικό όσο και στο διπλωματικό πεδίο. Καμία διπλωματική εξέλιξη δεν γίνεται χωρίς τη συμμετοχή της Ελλάδας. Καμία σημαντική οικονομική εξέλιξη επίσης δεν γίνεται χωρίς τη συμμετοχή της χώρας μας, του δημόσιου και ιδιωτικού τομέα. Ο ΟΤΕ και οι τράπεζες δημοσίου συμφέροντος, αλλά και μεγάλες και μικρές ελληνικές επιχειρήσεις, μετά την πρώτη περίοδο της κρίσης και αβεβαιότητας σταθεροποιήθηκαν. Ξεκίνησαν την προσπάθειά τους, με πολλά ρίσκα σήμερα έχουν αναπτυχθεί. Σε πολλές από αυτές τις χώρες η Ελλάδα είναι πρώτη σε επενδύσεις και εμπορικές ανταλλαγές. 
Αυτός είναι ο δρόμος που ανοίξαμε, αγαπητοί συνάδελφοι της Νέας Δημοκρατίας, και αυτόν το δρόμο επικροτεί η Διεθνής Κοινότητα, οι βαλκανικοί λαοί και ο ελληνικός λαός. Θα πρέπει, λοιπόν, να γνωρίζετε πως στα μεγάλα αυτά θέματα δεν πρέπει να μας χωρίζουν μικροκομματικές πολιτικές. Πρέπει να πάμε μαζί και ενωμένοι, γιατί μαζί θα υπερασπιστούμε τα συμφέροντα της χώρας μας, καθώς και τη σταθερότητα την ασφάλεια και την ανάπτυξη της περιοχής. Δημόσιος και ιδιωτικός τομέας θα πάνε μαζί με διαφάνεια και ανταγωνιστικότητα. Αυτήν την πολιτική έχουμε υπηρετήσει μέχρι σήμερα και αυτή θα συνεχίσουμε να υπηρετούμε. Γι' αυτό σας καλούμε να πάμε μαζί.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Έχω την τιμή, κύριοι συνάδελφοι, να ανακοινώσω στο Σώμα ότι: Οι Υπουργοί Εξωτερικών και Οικονομικών κατέθεσαν σχέδιο νόμου: "Κύρωση των αποφάσεων των αντιπροσώπων των Κυβερνήσεων των κρατών-μελών συνερχομένων στο πλαίσιο του Συμβουλίου της Ευρωπαϊκής Ένωσης, σχετικά με την προστασία των πολιτών της Ευρωπαϊκής Ένωσης εκ μέρους των διπλωματικών και προξενικών αντιπροσωπειών και περί θεσπίσεως του προσωρινού ταξιδιωτικού εγγράφου".
Παραπέμπεται στην αρμόδια Διαρκή Επιτροπή.
Επίσης έχουμε αίτηση άδειας απουσίας στο εξωτερικό του συναδέλφου κ. Ευάγγελου Μπασιάκου. 
Εγκρίνει η Βουλή;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η Βουλή ενέκρινε.
Ο κ. Υφυπουργός Μεταφορών και Επικοινωνιών κ. Βούλγαρης έχει το λόγο.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Απαντώντας στον Kοινοβουλευτικό Eκπρόσωπο της Νέας Δημοκρατίας κ. Παπαληγούρα θα έλεγα ότι έγινε μια συζήτηση στην οποία παρατέθηκαν αρκετά στοιχεία, οπότε τα συμπεράσματα πιστεύω ότι θα πρέπει να τα κρατήσει για τον εαυτό του γιατί δεν συμφωνώ με αυτά.
Σε όλα τα στοιχεία, τα οποία κατέθεσα στη Βουλή και στα έγγραφα του διευθύνοντα συμβούλου της Τράπεζας της Σερβίας αλλά και στο κλείσιμο του συμβολαίου, αναφέρονται με σαφήνεια οι λογαριασμοί, οι τράπεζες και εις λογαριασμό ποίων κατατίθενται αυτά τα χρήματα. Βέβαια αναφέρεται ότι αυτά τα χρήματα συμπεριλαμβάνονται μέσα στο συνολικό τίμημα αυτής της αγοράς η οποία έγινε, σε αντίθεση με τη σύμβαση παραχώρησης στις 14 Σεπτεμβρίου 1992, μεταξύ του ελληνικού δημοσίου και της "PANAFON", που λέει ότι ταυτόχρονα με την έκδοση αδείας πέραν των ποσών τα οποία είναι πληρωτέα δυνάμει βάσει παραγράφου (β) ανωτέρω, που είναι το συνολικό τίμημα το οποίο συμφωνήθηκε για την άδεια της κινητής τηλεφωνίας, ο ανάδοχος καταβάλλει επιπλέον 485.000 δολάρια. 'Ηταν δηλαδή εκτός της συμφωνίας, ενώ αυτά τα οποία κατατέθηκαν για την "TELECOM SERVIA" ήταν μέσα στο συνολικό ποσό το οποίο συμφωνήθηκε μεταξύ του ΟΤΕ και της "TELEKOM SERVIA".
'Οσον αφορά αυτό το οποίο είπατε για την εισαγγελική παρέμβαση, ήδη ο εισαγγελέας έχει παρέμβει και στην Ιταλία και στην Ελλάδα. Αφήστε τη δικαιοσύνη να δουλέψει. Είναι μια ανεξάρτητη αρχή. 'Oλα, λοιπόν, τα στοιχεία, τα οποία πρέπει να έχει η δικαιοσύνη, θα τα συγκεντρώσει και από εκεί και πέρα θα κάνει αυτό το οποίο πρέπει να κάνει. Επιμένετε σ' ένα θέμα το οποίο έχει αναλάβει η δικαιοσύνη. Αφήστε θα γίνουν οι καταθέσεις. Θα δοθούν όλα τα στοιχεία και πιστεύουμε ότι η δικαιοσύνη θα κάνει και στην Ελλάδα και στην Ιταλία την δουλεία της. 
Επίσης σας ανέφερα τα στοιχεία τα οποία έδωσε ο διεθνής χρηματοοικονομικός σύμβουλος, αλλά σας ανέφερα και όλα τα άλλα τα στοιχεία, τα οποία αφορούν την κερδοφορία από τις επενδύσεις που έχει κάνει ο ΟΤΕ. Συγκεκριμένα μάλιστα και το πρώτο τρίμηνο του 2001 έχουμε 15,1% περισσότερα έσοδα σε σχέση με τον προηγούμενο χρόνο. Έχουμε έσοδα τα οποία ο ΟΤΕ επενδύει και στην Ελλάδα και στο εξωτερικό. Διότι και εσείς έχετε μια πολιτική θέση ότι σαφώς ο ΟΤΕ, ο οποίος είναι ένας μεγάλος τηλεπικοινωνιακός οργανισμός, πρέπει να κάνει επενδύσεις, οι οποίες θα επεκταθούν και εκτός Ελλάδας.
Δεν κατάλαβα αυτό για τον τηλεπικοινωνιακό κόμβο της χώρας μας σε σχέση με την Κεντρική Ευρώπη προς τις χώρες της Μεσογείου, ότι ακολουθούμε "βρώμικα σοκάκια". Πραγματικά είναι μια έκφραση η οποία δεν έχει συνάφεια με το συλλογισμό σας και με τη θέση σας που έχετε πάρει για το συγκεκριμένο ζήτημα! 
Κλείνοντας, αναφερθήκατε σε ορισμένες ελληνικές επιχειρήσεις, οι οποίες μονοπωλούν τις προμήθειες στο εξωτερικό .
Θα ήθελα να σας επισημάνω ότι για αυτά τα οποία δημοσιεύθηκαν στον ιταλικό Τύπο, σε σχέση με τη δραστηριότητα και τη συμφωνία που είχε η ελληνική εταιρεία "ΙΝΤΡΑCΟΜ" με τη σερβική κυβέρνηση, υπάρχει μία αναλυτική δήλωση του Υπουργού Μεταφορών του κ. Τάντιτς, ο οποίος διαψεύδει και θεωρεί ανυπόστατα αυτά τα οποία δημοσιεύθηκαν στις ιταλικές εφημερίδες δίνοντας αναλυτικά στοιχεία για τη σύμβαση πόσα μάρκα ήταν και αν εκπληρώθηκε ή όχι η συμβατική υποχρέωση της εταιρείας αυτής για το υλικό το οποίο προμηθεύτηκε στη χώρα η Σερβία.
Και πραγματικά, θα ήθελα μ' αυτό να κλείσω, κύριοι συνάδελφοι. Tο είπα και στην πρωτολογία μου. Mέσα στις χώρες των Βαλκανίων, με αυτό το πολιτικό καθεστώς, διαπιστώνουμε ότι λειτουργούν πολλοί παράγοντες αστάθειας. Διότι σ' αυτές τις χώρες -μετά την πτώση του απολυταρχικού καθεστώτος, περνώντας σ' ένα δημοκρατικό καθεστώς, -αυτές οι τάσεις και οι πολιτικές, που δημιουργούνται, της αστάθειας του δημοκρατικού πολιτεύματος που οδηγούνται σίγουρα στην αντιπαράθεση αυτή- μπαίνουν ζητήματα που έχουν σχέση με επενδυτικά προγράμματα ξένων εταιρειών και κυρίως για μεγάλα επενδυτικά προγράμματα. Γιατί ο ΟΤΕ, σε σχέση με άλλες εταιρείες, που δραστηριοποιούνται στο χώρο των Βαλκανίων, πραγματικά επενδύει σημαντικά κεφάλαια στο χώρο των τηλεπικοινωνιών. Επενδύει όμως ακολουθώντας αυτήν την πολιτική κα τη στρατηγική για έναν κυρίαρχο ρόλο.
Ευχαριστώ πολύ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ολοκληρώθηκε η συζήτηση επί της υπ' αριθμόν 52/27.2.2001 επερώτησης των Βουλευτών της Νέας Δημοκρατίας προς τους Υπουργούς Μεταφορών και Επικοινωνιών, και Δικαιοσύνης.
'Εχουν διανεμηθεί τα Πρακτικά της Πέμπτης 10 Μαΐου 2001, της Δευτέρας 14 Μαΐου 2001, της Τρίτης 15 Μαΐου 2001, της Τετάρτης 16 Μαΐου 2001, της Πέμπτης 17 Μαΐου 2001, της Παρασκευής 18 Μαΐου 2001 και της Δευτέρας 21 Μαΐου 2001 και ερωτάται το Σώμα εάν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς τα Πρακτικά της Πέμπτης 10 Μαΐου 2001, της Δευτέρας 14 Μαΐου 2001, της Τρίτης 15 Μαΐου 2001, της Τετάρτης 16 Μαΐου 2001, της Πέμπτης 17 Μαΐου 2001, της Παρασκευής 18 Μαΐου 2001 και της Δευτέρας 21 Μαΐου 2001 επεκυρώθησαν.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 13.49' λύεται η συνεδρίαση για την προσεχή Τρίτη 5 Ιουνίου 2001 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



