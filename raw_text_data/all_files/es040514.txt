      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΚΒ΄
      Παρασκευή 14 Μαΐου 2004
      ΘΕΜΑΤΑ
      ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν μαθητές, από το 1ο Δημοτικό Σχολείο Νέο Ηρακλείου Αττικής, και το 33ο Δημοτικό Σχολείο Πάτρας Αχαΐας, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας 17 Μαΐου 2004, σελ.
      4.Συζήτηση επικαίρων ερωτήσεων.
      α) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με την υλοποίηση του ν. 732/77 για τη  δημιουργία ενιαίού πάρκου υψηλού πρασίνου στο χώρο των στρατοπέδων στο Γουδί, σελ.
      β) Προς τον Υπουργό Ανάπτυξης σχετικά με τις προθέσεις της Κυβέρνησης για μείωση του φόρου στα καύσιμα κλπ., σελ.
      γ) Προς τον Υπουργό Εθνικής Άμυνας,
      i) σχετικά με την αναθεώρηση του Ενιαίου Μεσοπρόθεσμου Προγράμματος Ανάπτυξης και Εκσυγχρονισμού (Ε.Μ.Π.Α.Ε.) των Ενόπλων Δυνάμεων, σελ.
      ii) σχετικά με τι καταγγελίες για τα σκάνδαλα στις προμήθειες των Ενόπλων Δυνάμεων κ.λπ., σελ.
      iii) σχετικά με τα πρόσφατα ατυχήματα στις Ένοπλες Δυνάμεις, τα λάθη των αναγκαίων μέτρων, κ.λπ., σελ.
      δ) Προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων για ασφαλή διαχείριση των νοσοκομειακών αποβλήτων, σελ.
      ε) προς τον Υπουργό Μεταφορών και Επικοινωνιών, σχετικά με την απομάκρυνση κεραίας κινητής τηλεφωνίας από την περιοχή του Δήμου Αμπελώνα Νομού Λάρισας, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Κατάθεση πρότασης νόμου: «Οι Βουλευτές κ.κ. Α. Παπαδόπουλος, Κ. Ρόβλιας, Α. Ακριβάκης, Χ. Καστανίδης, Σ. Κοσμίδης, Α. Λοβέρδος, Λ. Λωτίδης, Γ. Παπαγεωργίου, Μ. Καρχιμάκης, Μ. Παπαϊωάννου, Ι. Παρασκευάς, Φ. Πετσάλνικος, Ν. Σαλαγιάννης, Κ. Τσίμας, Σ. Ματζαπετάκης, Α. Τσούρας, Λ. Γρηγοράκος, Ι. Δημαράς, Δ. Κουσελάς, Ι. Κουτσούκος, Α. Μουσιώνης, Ε. Νασιώκας, Π. Κατσιλιέρης, Λ. Παπαδήμας, Γ. Πασχαλίδης, Αικ. Περλεπέ-Σηφουνάκη, Χ. Πρωτόπαπας, Ε. Σκουλάκης, Σ. Τζουμάκας, Ε. Φραγκιαδουλάκης, Χ. Χάϊδος, Ρ. Ζήση, Π. Ρήγας και Δ. Ρέππας, κατέθεσαν πρόταση νόμου «Εφαρμογή της αρχής της ίσης μεταχείρισης ανεξαρτήτως φυλετικής ή εθνικής καταγωγής, θρησκευτικών ή άλλων πεποιθήσεων, αναπηρίας, ηλικίας ή γενετήσιου προσανατολισμού», σελ.
      ΟΜΙΛΗΤΕΣ
      Επί των Επικαίρων Ερωτήσεων.
      ΑΛΑΒΑΝΟΣ Αλ. σελ.
      ΑΝΔΡΙΑΝΟΠΟΥΛΟΣ Αν. σελ.
      ΓΙΑΝΝΟΠΟΥΛΟΣ Α. σελ.
      ΔΙΑΜΑΝΤΟΠΟΥΛΟΥ Α., σελ.
      ΚΟΛΟΖΩΦ Ορ. σελ.
      ΛΑΜΠΡΟΠΟΥΛΟΣ Ι., σελ.
      ΛΕΒΕΝΤΗΣ Α., σελ.
      ΝΕΡΑΝΤΖΗΣ Α., σελ.
      ΣΑΛΑΓΚΟΥΔΗΣ Γ., σελ.
      ΣΟΥΦΛΙΑΣ Γ., σελ.
      ΣΠΗΛΙΟΠΟΥΛΟΣ Κ., σελ.
      ΤΣΙΟΓΚΑΣ Δ., σελ.
      ΠΡΑΚΤΙΚΑ  ΒΟΥΛΗΣ
      ΙΑ΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Α΄
      ΣΥΝΕΔΡΙΑΣΗ  ΚΒ΄
      Παρασκευή 14 Μαΐου 2004
      	Αθήνα, σήμερα στις 14 Μαΐου 2004, ημέρα Παρασκευή και ώρα 10.40΄, συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      	ΠΡΟΕΔΡΕΥΩΝ (Σωτήρης Χατζηγάκης):  Κυρίες και κύριοι συνάδελφοι, αρχίζει η συνεδρίαση.
      	Παρακαλείται ο κύριος Γραμματέας να ανακοινώσει τις αναφορές προς το Σώμα.
      	(Ανακοινώνονται προς το Σώμα από τον κ. Κωνσταντίνο Σπηλιόπουλο,  Βουλευτή Αχαΐας τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Κων/νος Αρκουμάνης ζητεί την αλλαγή του φορολογικού συστήματος για τους δασικούς συνεταιρισμούς.
      2) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία Διοικητικοί Υπάλληλοι συμβασιούχοι του ΤΕΙ Λαμίας ζητούν τη μετατροπή των συμβάσεων εργασίας τους από ορισμένου σε αορίστου χρόνου.
      3) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Αγροτικός Συνεταιρισμός Βαρδαλής Δομοκού διαμαρτύρεται για τη μεταφορά πρακτορείου της ΔΕΗ από το Δομοκό στη Λαμία.
      4) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία Συνταξιούχοι Λυκειάρχες Λαμίας ζητούν βαθμολογική, συνταξιοδοτική και μισθολογική αποκατάσταση.
      5) Ο Βουλευτής Πρέβεζας κ. ΕΥΑΓΓΕΛΟΣ ΠΑΠΑΧΡΗΣΤΟΣ κατέθεσε αναφορά με την οποία ο κ. Επαμεινώνδας Τσιάνος, Δ/ντής στην Α΄ Παθολογική Κλινική της Ιατρικής Σχολής του Πανεπιστημίου Ιωαννίνων ζητεί τον εξοπλισμό του Ενδοσκοπικού Εργαστηρίου της Α΄ Πανεπιστημιακής Παθολογικής Κλινικής.
      6) Ο Βουλευτής Πρέβεζας κ. ΕΥΑΓΓΕΛΟΣ ΠΑΠΑΧΡΗΣΤΟΣ κατέθεσε αναφορά με την οποία το Τμήμα Ηπείρου του Τεχνικού Επιμελητηρίου Ελλάδος ζητεί τη λήψη μέτρων για την απεμπλοκή των προβλημάτων που καθυστερούν την αποπεράτωση των έργων της ΕΓΝΑΤΙΑΣ οδού στην Ήπειρο.
      7) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Σύνδεσμος Ιδιοκτητών Φορτηγών Αυτοκινήτων Διεθνών Μεταφορών Γιαννιτσών και περιχώρων αναφέρεται στα προβλήματα που αντιμετωπίζει ο κλάδος του.
      8) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Σύλλογος Εργαζομένων Δ.Ο.Υ. Ανατολικής Κρήτης διαμαρτύρεται για μετακινήσεις υπαλλήλων του ΣΔΟΕ Κρήτης.
      9) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία Συμβασιούχοι Γεωπόνοι του Υπουργείου Γεωργίας ζητούν τη μετατροπή των συμβάσεων εργασίας τους σε αορίστου χρόνου.
      10) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Ομοσπονδία Αρτοποιών Ελλάδος αναφέρεται στα προβλήματα που απασχολούν τον κλάδο της και ζητεί τη λήψη μέτρων για τη στήριξή του.
      11) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Δήμος Βύσσας Έβρου ζητεί τη συνέχιση της λειτουργίας του Ταχυδρομικού Γραφείου Καστενεών Έβρου.
      12) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Φιλίας Θεσσαλονίκης – Κορυτσάς ζητεί να χορηγηθεί ειδικό δελτίο ταυτότητας ομογενούς στους Κορυτσαίους που ζουν και εργάζονται στη Θεσσαλονίκη.
      13) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία Σαρακατσάνοι από τη Βουλγαρία, κάτοικοι Θεσσαλονίκης, ζητούν να εξελληνισθούν τα ονόματά τους και να τους χορηγηθεί η ελληνική ιθαγένεια.
      14) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η κυρία Χρυσούλα Τσιβίκη ζητεί να της δοθεί η δυνατότητα επανένταξης στις λίστες των αναπληρωτών νηπιαγωγών.
      15) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο κ. Βασίλειος Τζοβάρας, Υπολοχαγός, ζητεί τη χορήγηση του Ολυμπιακού επιδόματος και στα Σώματα του Στρατού.
      16) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η Εταιρεία Ευβοϊκών Σπουδών και μαζικοί φορείς της περιοχής ζητούν την προστασία του  «Castello Rosso» και την απαγόρευση οικοδόμησης στον περιβάλλοντα χώρο του μνημείου.
      17) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμαρχος Μεσσαπίων Εύβοιας ζητεί την αναβάθμιση του Αστυνομικού Σταθμού Ψαχνών σε Αστυνομικό Τμήμα.
      18) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμαρχος Μαρμαρίου Εύβοιας ζητεί την επανεξέταση του αιτήματος της χρηματοδότησης του έργου της Αποχέτευσης και Βιολογικού Καθαρισμού του Δήμου.
      19) Οι Βουλευτές κύριοι ΙΩΑΝΝΗΣ ΠΑΤΣΙΛΙΝΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η κυρία Ευθυμία Καλλιαντέρη, πτυχιούχος νοσηλεύτρια ζητεί στην προκήρυξη του ΑΣΕΠ  νοσηλευτών να καλυφθούν θέσεις από πολύτεκνους ή τέκνα πολυτέκνων.
      20) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Αγροτικός – Γαλακτοκομικός Συνεταιρισμός Ανωγείων και περιχώρων «Η ΠΡΟΟΔΟΣ» ζητεί τη λήψη μέτρων οικονομικής στήριξής του.
      21) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Δήμος Λάμπης Σπηλίου Ρεθύμνου ζητεί να καταβληθεί άμεσα η εγκεκριμένη επιχορήγηση στον Αθλητικό Όμιλο Σπηλίου.
      22) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Νομάρχης Ρεθύμνου ζητεί να χαρακτηρισθεί ο Νομός Ρεθύμνου ως τουριστικός τόπος.
      23) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία  ο Δήμος Φοίνικα Ρεθύμνου ζητεί τη χρηματοδότηση της αποκατάστασης των κτιριακών συγκροτημάτων της Ιεράς Μονής Πρέβελης.
      24) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία η Παγκρήτια Στέγη Πολιτισμού ζητεί την οικονομική χρηματοδότηση των δραστηριοτήτων της. 
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 178/21-4-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 18093/3630 ΔΕ/4-5-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σχετικά με την παραπάνω ερώτηση του Βουλευτή κ. Μιχάλη Καρχιμάκη που αφορά συμπληρωματική πίστωση ύψους 550.000 Ευρώ για την ολοκλήρωση του αρδευτικού έργου της Μαλαύρας Λασιθίου Κρήτης, σας γνωρίζουμε ότι επειδή το ΠΔΕ είναι βεβαρημένο με ανειλημμένες υποχρεώσεις εξαιτίας των οποίων και οι διαθέσιμοι πόροι με βάση το Κρατικό Προϋπολογισμό κρίνονται ανεπαρκείς δεν υπάρχει δυνατότητα έγκρισης της ανωτέρω δαπάνης.
      Ο Υφυπουργός
      ΧΡΗΣΤΟΣ ΦΩΛΙΑΣ»
      2. Στην με αριθμό 306/27-4-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 79/10-5-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Aπαντώντας στην παραπάνω ερώτηση που κατέθεσε ο Βουλευτής κ. Ά. Μακρυπίδης, σας πληροφορούμε τα εξής:
      Η πλήρης αποδέσμευση των ενισχύσεων από την παραγωγή καπνού, κρίθηκε ότι δεν είναι ο καλύτερος τρόπος για την προάσπιση των συμφερόντων των ελλήνων καπνοπαραγωγών.
      Η ρύθμιση την οποία επιτύχαμε δηλαδή η μερική αποδέσμευση (τουλάχιστον 40% αποσυνδεδεμένη ενίσχυση και μέχρι 60% συνδεδεμένη) θεωρούμε ότι θα έχει θετική επίδραση τόσο στο εισόδημα του παραγωγού όσο και στη διατήρηση του παραγωγικού ιστού της χώρας, θέμα το οποίο έχει επίσης μεγάλη σημασία.
      Επί πλέον με την ευελιξία που επιτύχαμε ως προς το ποσοστό δεσμευμένης/αποδεσμευμένης ενίσχυσης, θα έχουμε στα χέρια μας ένα σημαντικό «εργαλείο» πολιτικής ειδικά για την προώθηση ποικιλιών εκλεκτής ποιότητας και για τη διασφάλιση της παραγωγής σε ευαίσθητες περιοχές.
      Η παράταση του υφιστάμενου καθεστώτος μέχρι 31-12-05 και η εφαρμογή του νέου από 1-1-06 θα μας δώσει τον απαραίτητο χρόνο για καλύτερη προετοιμασία ώστε η προσαρμογή μας να είναι ομαλή και χωρίς προβλήματα.
      Ο Υφυπουργός
      Α. ΚΟΝΤΟΣ»
      3. Στην με αριθμό 311/27-4-04 ερώτηση της Βουλευτού κ. Ευαγγελίας Σχοιναράκη -Ηλιάκη δόθηκε με το υπ’ αριθμ. 80/10-5-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κα. Ε. Σχοιναράκη - Ηλιάκη, σας πληροφορούμε τα εξής:
      Το Σύστημα Γεωγραφικών. Πληροφοριών στον Ελαιοκομικό Τομέα (ΣΓΠ -ΕΤ) και το Αμπελουργικό Μητρώο (Α.Μ.) για το Νομό Ηρακλείου έχει παραληφθεί επίσημα από την Επιτροπή Παραλαβής του Υπουργείου μας. Η παράδοση του έργου από την ανάδοχο εταιρεία που ανέλαβε την κατάρτιση του ΣΓΠ - ΕΤ και Α.Μ. έγινε στις 30-10-2003. Η παραλαβή του εν λόγω έργου έγινε μετά από ποιοτικούς ελέγχους, τόσο από την Επιτροπή Παραλαβής όσο και από τον Τεχνικό Σύμβουλο του έργου.
      Ήδη έχουν αποσταλεί οι πρωτότυπες δηλώσεις των παραγωγών του Νομού στη Δ/νση Αγροτικής Ανάπτυξης και ακολουθεί εντός των ημερών η αποστολή των οριστικών δηλώσεων με το απόσπασμα κάθε ελαιοτεμαχίου ξεχωριστά στους παραγωγούς μέσω της Δ/νσης Αγροτικής Ανάπτυξης του Νομού.
      ΄Οσοι παραγωγοί δεν είχαν υποβάλει δήλωση ελαιοκαλλιέργειας κατά το στάδιο της κατάρτισης του ΣΓΠ - ΕΤ, είχαν το δικαίωμα, στα πλαίσια της ενημέρωσης του εν λόγω μητρώου, να υποβάλλουν αίτηση νέας δήλωσης της ελαιοκαλλιέργειάς τους μέσω των Οργανώσεων Παραγωγών (Ο.Π.) οι οργανωμένοι ή μέσω των Δ/νσεων Αγροτικής Ανάπτυξης Γεωργίας οι μεμονωμένοι παραγωγοί και μέχρι τις 29 Φεβρουαρίου 2004. Η παραπάνω διαδικασία της ενημέρωσης του ΣΓΠ - ΕΤ προβλέπεται από τον Καν. 2366/98 και την αριθ. 282689/19-12-03 ΚΥΑ.
      Η καταχώρηση των αιτήσεων τροποποιητικής δήλωσης ή νέας δήλωσης των παραγωγών στο σύστημα ενημέρωσης του ΣΓΠ - ΕΤ, πραγματοποιήθηκε μέχρι τις 30-4-2004 από τις Ο.Π. ή τις Δ/νσεις Αγροτικής Ανάπτυξης Γεωργίας.
      Παρόλα αυτά αν ορισμένοι παραγωγοί δεν δήλωσαν τις ελαιοκαλλιέργειές τους και στο πλαίσιο της ενημέρωσης του ΣΓΠ -ΕΤ, θα έχουν δικαίωμα δήλωσης την επόμενη ελαιοκομική περίοδο.
      Με την ίδια διαδικασία ακολουθεί η ενημέρωση του Α.Μ. εντός του Μαΐου και μέχρι τις 30 Ιουνίου.
      ΄Ολες οι αιτήσεις που υποβλήθηκαν για το ΣΓΠ - ΕΤ και οι αιτήσεις που θα υποβληθούν για το Α.Μ. θα επεξεργαστούν και θα εισαχθούν στα αρχεία του ΣΓΠ - ΕΤ και του Α.Μ. από ανάδοχες εταιρείες, σε συνεργασία με τους παραγωγούς, όπως αποφασίστηκε για το βραχυχρόνιο σχεδιασμό της ενημέρωσης του ΣΓΠ - ΕΤ και του Α.Μ. για την ελαιοκομική περίοδο 2003 - 2004 και την αμπελουργική περίοδο 2004 - 2005.
      Για την ανάθεση του έργου έχει ήδη ξεκινήσει η διαδικασία διενέργειας διαγωνισμού ενημέρωσης του ΣΓΠ - ΕΤ και του Α.Μ. Οι ανάδοχοι που θα προκύψουν από το διαγωνισμό, θα λειτουργήσουν περιφερειακά γραφεία ενημέρωσης των Μητρώων, για όσο χρονικό διάστημα διαρκεί η διαδικασία ενημέρωσης των Μητρώων για τις προαναφερόμενες εμπορικές περιόδους.
      Ο Υφυπουργός
      Α. ΚΟΝΤΟΣ»
      4. Στην με αριθμό 103/14-4-2004 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. Φ. 90022/10866/542/5-5-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ' αριθμ. 103/14.4.2004 ερώτηση των Βουλευτών κ.κ. Ν. Γκατζή και Τ. Τσιόγκα η οποία κατατέθηκε στη Βουλή των Ελλήνων, σχετικά με την συνταξιοδοτική υπόθεση του ασφαλισμένου Ιωάννη Δημητρίου - όπως μας γνώρισε το ΙΚΑ και όχι Θεοδώρου Δημητρίου όπως εκ παραδρομής αναφέρεται στην ανωτέρω ερώτηση- και μετά από μελέτη των υγειονομικών και λοιπών στοιχείων του συνταξιοδοτικού του φακέλλου, σας γνωρίζουμε τα ακόλουθα:
      Η Διοίκηση του Ιδρύματος Κοινωνικών Ασφαλίσεων με τα υπ' αριθμ. Σ81/21/28.4.2004 και Γ05/76/275/27.4.2004 έγγραφά της, μας γνωστοποίησε ότι η συνταξιοδοτική περίπτωση του ανωτέρω ασφαλισμένου σύμφωνα με τα στοιχεία που τηρούνται στον συνταξιοδοτικό του φάκελλο, έχει ως εξής:
      1. Ο κ. Δημητρίου υπέβαλλε την με αριθμ. 914/12.7.1996 αίτηση ζητώντας από το ΙΚΑ Βόλου τη χορήγηση σύνταξης λόγω αναπηρίας από εργατικό ατύχημα. Ο εν λόγω ασφαλισμένος προκειμένου να του χορηγηθεί σύνταξη λόγω αναπηρίας από εργατικό ατύχημα, εξετάστηκε στις 20.1.1997 από την Α/θμια Υγειον. Επιτροπή του ΙΚΑ Βόλου, η οποία εξέδωσε την υπ'αριθμ. 78/20.1.97 γνωμάτευση σύμφωνα με την οποία ορίστηκε το ποσοστό αναπηρίας σε 36%.
      Στην συνέχεια, με προσφυγή του ίδιου, εξετάστηκε από Β/θμια Υγειον. Επιτροπή του ΙΚΑ Βόλου η οποία με την υπ' αριθμ. 112/7.2.97 γνωμάτευσή της, καθόρισε το ποσοστό αναπηρίας ομοίως σε 36%. Κατόπιν αυτών, ο Διευθυντής του οικείου Υποκαταστήματος εξέδωσε την με αρ. 380/21.2.97 απορριπτική απόφαση.
      2. Κατά της ανωτέρω απόφασης ο ασφαλισμένος άσκησε ένσταση ενώπιον της ΤΔΕ του ίδιου Υποκαταστήματος ΙΚΑ, η οποία με την αρ. 289/Σ35/27.5.97 απόφασή της έκρινε τον ανωτέρω ασφαλισμένο ασφαλιστικώς ανάπηρο με ποσοστό 50% από 12.7.1996 έως 31. 7.1998.
      Σε εκτέλεση της εν λόγω αποφάσεως εκδόθηκε κατόπιν η υπ' αριθμ.1538/5.8.1997 απόφαση του Δ/ντή Υποκαταστήματος ΙΚΑ Βόλου, με την οποία χορηγήθηκε στον ανωτέρω ασφαλισμένο σύνταξη μερικής αναπηρίας από εργατικό ατύχημα από 26.6.1996 μέχρι τις 31.7.1998 με την επιφύλαξη ότι, στην περίπτωση ευδοκίμησης της προσφυγής που κατέθεσε το ΙΚΑ στο Τριμελές Διοικητικό Πρωτοδικείο Βόλου, η ανωτέρω απόφαση θα ανακληθεί και ο ασφαλισμένος θα πρέπει να επιστρέψει εντόκως τα ποσά συντάξεων που έλαβε δυνάμει της ανωτέρω απόφασης του Διευθυντή.
      Το Τριμελές Διοικητικό Πρωτοδικείο Βόλου με την αριθμ. 68/2000 απόφασή του, απέρριψε την προσφυγή του Ιδρύματος, το οποίο εν συνεχεία προσέφυγε στο Διοικητικό Εφετείο Λάρισας. Το Δικαστήριο αυτό με την υπ' αριθμ. 513/02 απόφασή του δέχθηκε την προσφυγή του Ιδρύματος και ακύρωσε την ανωτέρω υπ' αριθμ. 68/2000 απόφαση του Τριμελούς Διοικητικού Πρωτοδικείου Βόλου καθώς και την αριθμ. 289/Σ35/97 Απόφαση της ΤΔΕ του Υποκαταστήματος ΙΚΑ Βόλου, με αποτέλεσμα να καθίστανται αχρεωστήτως καταβληθέντα όσα έλαβε ο ασφαλισμένος δυνάμει της αριθμ. 1538/5.8.97 Απόφασης Διευθυντή. Έτσι, σε εκτέλεση της προαναφερθείσας απόφασης του Διοικητικού Εφετείου Λάρισας, εκδόθηκε η με αριθμ. 298/17.4.2003 Απόφαση του Διευθυντή ΙΚΑ Βόλου, με την οποία καταλογίστηκαν στον συνταξιούχο τα ποσά συντάξεων που είχε λάβει σε εκτέλεση της ακυρωθείσας αποφάσεως της ΤΔΕ, ήτοι το ποσόν των 5.700,55€ , το οποίο με τους νόμιμους τόκους ανήλθε στο ποσόν των 6.686,50 €, σύμφωνα με τις διατάξεις του ΚΕΔΕ και του άρθρου 40, παρ. 4, εδ. β΄ και γ΄ του ΑΝ 1846/51.
      Κατά της απόφασης αυτής ο ενδιαφερόμενος άσκησε αίτηση θεραπείας ενώπιον της ΤΔΕ του Υποκαταστήματος Βόλου, η οποία δεν έγινε τελικώς δεκτή, σύμφωνα με την υπ' αριθμ. 963/03 Απόφαση της εν λόγω Επιτροπής.
      Σύμφωνα με τα ανωτέρω, το Ίδρυμα είχε εκ του νόμου την υποχρέωση να προβεί στη έκδοση καταλογιστικής πράξης δυνάμει της με αριθμ. 513/02 απόφασης του Διοικητικού Εφετείου Λάρισας, προκειμένου να εισπράξει τα αχρεωστήτως καταβληθέντα ποσά συντάξεων που εισέπραξε ο συνταξιούχος για το χρονικό διάστημα από 12.7.1996 έως 31.7.1998. 
      3. Συμφώνως με το άρθρο 1 του Ν. 3068/2002, το Δημόσιο, οι Οργανισμοί Τοπικής Αυτοδιοίκησης καθώς και τα ΝΠΔΔ, έχουν υποχρέωση να συμμορφώνονται χωρίς καθυστέρηση προς τις δικαστικές αποφάσεις και να προβαίνουν σε όλες τις ενέργειες που επιβάλλονται για την εκπλήρωση αυτής της υποχρέωσης και για την εκτέλεση των αποφάσεων. Δικαστικές αποφάσεις κατά την έννοια του προηγουμένου εδαφίου είναι όλες οι αποφάσεις των διοικητικών, πολιτικών, ποινικών και ειδικών δικαστηρίων που παράγουν υποχρέωση συμμόρφωσης ή είναι εκτελεστές κατά τις οικείες διατάξεις και τους όρους που τάσσει κάθε απόφαση.
      Παράλληλα σας γνωρίζουμε ότι οι προαναφερθείσες στο υπό στοιχείο 1 του παρόντος, γνωματεύσεις της Α/θμιας και Β/θμιας Υγειον. Επιτροπής Βόλου, κρίθηκαν κατά τον επανέλεγχο, ως αρκούντως εδραιωμένες και αιτιολογημένες. Επιπλέον, σύμφωνα με τις κείμενες διατάξεις, αρμόδια αποκλειστικά όργανα για την διαπίστωση του βαθμού και της διάρκειας της αναπηρίας είναι οι Υγειονομικές Επιτροπές του ΙΚΑ. Επομένως, γνωματεύσεις Πανεπιστημιακών ιατρών γίνονται μεν δεκτές από τις αρμόδιες Υγειονομικές Επιτροπές διότι βάσει αυτών διαμορφώνεται η υγειονομική κρίση, δεν μπορούν όμως να , αντικαταστήσουν τις νομίμως εκδιδόμενες από τις Υγειονομικές Επιτροπές γνωματεύσεις.
      Ο Υπουργός
      Π. ΠΑΝΑΓΙΩΤΟΠΟΥΛΟΣ»
      5. Στην με αριθμό 232/23.4.04 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. 18389/126/6.5.04 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σχετικά με την ανωτέρω ερώτηση με αριθμ. πρωτ. 232/23.4.04 του Βουλευτή κ. Λεωνίδα Γρηγοράκου, σας πληροφορούμε ότι:
      Για την αντιμετώπιση του πληθωρισμού χρειάζεται συστηματική προσπάθεια για την εξάλειψη των αιτίων που τον δημιουργούν. Οι κατευθύνσεις της οικονομικής πολιτικής είναι η ενίσχυση της ανταγωνιστικότητας, η εξασφάλιση της ομαλής λειτουργίας του ανταγωνισμού και η απελευθέρωση των αγορών. Η λειτουργία μηχανισμών ελέγχου και εποπτείας, όπως η Επιτροπή Ανταγωνισμού, ενισχύονται και καθίστανται πραγματικά ανεξάρτητες αρχές, οι οποίες θα εγγυώνται την εύρυθμη και ανταγωνιστική λειτουργία των αγορών.
      Ειδικότερα, με πρόσφατη εγκύκλιο του Υπουργείου Οικονομίας και Οικονομικών για την άσκηση της εποπτικής λειτουργίας, τα αιτήματα αναπροσαρμογών των τιμολογίων των φορέων που εποπτεύονται από την πολιτεία, θα υποβάλλονται προς τα αρμόδια Υπουργεία και δεν θα ισχύει καμία αύξηση, αν προηγουμένως δεν υπάρχει σύμφωνη γνώμη και του Υπουργού Οικονομίας και Οικονομικών.
      Ο Υπουργός
      Γ. ΑΛΟΓΟΣΚΟΥΦΗΣ»
      6. Στην με αριθμό 118/16.4.04 ερώτηση του Βουλευτή κ. Αντωνίου Φούσα δόθηκε με το υπ’ αριθμ. 17485/Β 625/6.5.04 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της ερώτησης, που κατέθεσε στη Βουλή των Ελλήνων ο Βουλευτής κ. Α. Φούσας, σας γνωρίζουμε ότι όσον αφορά το θέμα των πανωτοκίων σύμφωνα με τις προγραμματικές δηλώσεις της Κυβέρνησης υφίσταται δέσμευση για νέα νομοθετική ρύθμιση του θέματος στο άμεσο μέλλον. Το θέμα των πλειστηριασμών θα αντιμετωπισθεί στα πλαίσια της ως άνω επικείμενης ρύθμισης. Ήδη ορισμένα πιστωτικά ιδρύματα έχουν εκδηλώσει τη θετική τους στάση προς την κατεύθυνση αυτή.
      Ο Υπουργός
      Γ. ΑΛΟΓΟΣΚΟΥΦΗΣ»
      7. Στην με αριθμό 200/22.4.04 ερώτηση των Βουλευτών κυρίων Ανέστη Αγγελή, και Νικολάου Κορτσάρη δόθηκε με το υπ’ αριθμ. 200/22.4.04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην παραπάνω ερώτηση που κατέθεσαν στη Βουλή των Ελλήνων οι Βουλευτές κ.κ. Αγγελής Ανέστης και Κορτσάρης Νικόλαος αναφορικά με το παραπάνω θέμα, σας γνωρίζουμε τα ακόλουθα:
      Οι ασφαλιστικοί οργανισμοί, σύμφωνα με τις διατάξεις του άρθρου 23 του ν.2737/99, τις διατάξεις του π.δ/τος 67/2000 και τα αναφερόμενα στους οικείους κανονισμούς παροχών, χορηγούν στους ασφαλισμένους τους φαρμακευτικά ιδιοσκευάσματα που είναι αναγκαία για την αντιμετώπιση της ασθένειάς τους, τα οποία συνταγογραφούνται από γιατρό αντίστοιχης ειδικότητας, συμπεριλαμβάνονται στον κατάλογο συνταγογραφούμενων ιδιοσκευασμάτων και μόνο για τις εγκεκριμένες από τον Ε.Ο.Φ. ενδείξεις.
      Όσον αφορά τη συμπλήρωση, τροποποίηση ή αντικατάσταση των διατάξεων που αναφέρονται στη φαρμακευτική νομοθεσία (έγκριση ΕΟΦ, ενδείξεις, κλπ.) αρμόδιο να σας γνωρίσει είναι το Υπουργείο Υγείας & Κοινωνικής Αλληλεγγύης, προς το οποίο διαβιβάζεται αντίγραφο της εν λόγω ερώτησης.
      Ο Υφυπουργός
      Ν. ΑΓΓΕΛΟΠΟΥΛΟΣ»
      8. Στην με αριθμό 160/21.4.04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. Φ.61620/9728/732/6.5.04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην ερώτηση με αριθμό 160 που κατατέθηκε στη Βουλή στις 21.04.2004 από το Βουλευτή κ. Μανόλη Σ. Στρατάκη, σχετικά με το ανωτέρω θέμα και σε συνέχεια της ενημέρωσής μας από τις αρμόδιες Υπηρεσίες, σας γνωρίζουμε ότι, μετά την ολοκλήρωση των επαφών και συνεννοήσεων που έχουμε προγραμματίσει με τον Έλληνα Πρέσβη στην Καμπέρρα, τους εκπροσώπους της Πανελλήνιας Ομοσπονδίας Ελληνο-Αυστραλιανών Συλλόγων και Συνδέσμων και με τον Αυστραλό Πρέσβη στην Αθήνα, θα απευθύνουμε προς τις αυστραλιανές αρχές πρόταση για απάντηση σε πολιτικό επίπεδο για λήψη τελικών αποφάσεων με σκοπό την ολοκλήρωση των διαπραγματεύσεων.
      Σημειώνεται ότι το θέμα είναί στις άμεσες προτεραιότητες της Κυβέρνησης και ευελπιστούμε ότι οι μακρόχρονες προσπάθειες θα ευοδωθούν με την υπογραφή της Διμερούς Σύμβασης κοινωνικής ασφάλειας, η οποία θα εξασφαλίσει τα συνταξιοδοτικά δικαιώματα της ελληνικής ομογένειας.
      Ο Υπουργός
      Π. ΠΑΝΑΓΙΩΤΟΠΟΥΛΟΣ»
      9. Στην με αριθμό 281/27.4.04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 18751/ΔΕ 3715/7.5.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης του Βουλευτή κ. Β. Κεγκέρογλου, σχετικά με το οδικό δίκτυο Καρτερός - Επισκοπή του Νομού Ηρακλείου, σας γνωρίζουμε ότι ύστερα από πρόταση της Περιφέρειας Κρήτης, εντάχθηκε στο ΠΔΕ 2003 (ΣΑΕΠ 202) έργο για την ολοκλήρωση μελέτης του δρόμου Καρτερός - Επισκοπή με προϋπολογισμό 100.000,00 Ευρώ και πίστωση 50.000,00 Ευρώ.
      Για το έτος 2004 δεν υπάρχει σχετική πρόταση στο ΠΔΕ.
      Ο Υφυπουργός
      ΧΡΗΣΤΟΣ ΦΩΛΙΑΣ»
      10. Στην με αριθμό 161/21.4.04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 37172/ΙΗ/10.5.04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 161/21-4-04 την οποία κατέθεσε ο Βουλευτής κ. Μανόλης Στρατάκης και η οποία αναφέρεται στη χρηματοδότηση των έργων ανέγερσης σχολικού συγκροτήματος για τη στέγαση του 35ου Δημοτικού Σχολείου Ηρακλείου Κρήτης, σας γνωρίζουμε τα ακόλουθα:
      1. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ’ Κ.Π.Σ.).
      Το ΥΠ.ΕΠ.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (ΣΑΕ 047) για οικόπεδα, μελέτες και κατασκευές χωρίς περαιτέρω παρέμβαση μέσα στο Νομό.
      Η Νομαρχιακή Αυτοδιοίκηση Ηρακλείου στην τετραετία 2000-2003 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠΕΠΘ και της ΟΣΚ Α.Ε.
      2000
      Για οικόπεδα-μελέτες-κατασκευές 		Για επισκευές
      	2.200.000.000 δρχ. 				300.000.000 δρχ.
      2001
      Για οικόπεδα - μελέτες - κατασκευές
      1.500.000.000 δρχ.
      2002
      Για οικόπεδα - μελέτες – κατασκευές 4.402.054,29 Ευρώ
      2003
      Για οικόπεδα - μελέτες – κατασκευές 6.791.502,50 Ευρώ
      Για το έτος 2004 δεν έχουν γίνει ακόμη οι κατανομές.
      Αντίστοιχα σε ετήσιες επιχορηγήσεις προς τους Ο.Τ.Α για επισκευές και συντηρήσεις των σχολικών κτιρίων προβαίνει το ΥΠ.ΕΣ.Δ.Δ.Α σύμφωνα με τις διατάξεις του N.2880/2001.
      2. Όσον αφορά στο θέμα της επάρκειας των χώρων του σχολικού κτιρίου του 35ου Δημοτικού Σχολείου Ηρακλείου σας γνωρίζουμε ότι όπως μας πληροφόρησε η Δ/νση Προγραμματισμού της Νομ/κής Αυτ/σης Ηρακλείου με σχετικό έγγραφο της παρόλο που έχουν γίνει πολλές προσπάθειες δεν έχει εξευρεθεί ακόμη οριστική λύση διότι, αφενός, δεν προσφέρονται κατάλληλα οικόπεδα προς αγορά, και αφετέρου, δεν κατέστη δυνατό να γίνει χαρακτηρισμός «σχολικού χώρου», και στην συνέχεια απαλλοτρίωση περιοχής που ανήκει στο Δήμο Ηρακλείου. Παρόλα αυτά καταβάλλεται προσπάθεια εξεύρεσης λύσης από τη Ν.Α Ηρακλείου σε συνεργασία πάντα με τους συλλόγους γονέων και κηδεμόνων.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      11. Στην με αριθμό 261/26-4-04 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. 38512/ΙΗ/10-5-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 261/26-4-04, την οποία κατέθεσαν οι Βουλευτές κύριοι Νίκος Γκατζής και Τάκης Τσιόγκας και η οποία αναφέρεται στη λειτουργία, συντήρηση και επισκευή των σχολικών κτιρίων του Δήμου Ζαγοράς Ν. Μαγνησίας σας γνωρίζουμε τα ακόλουθα:
      Η χρηματοδότηση των σχολείων για την αντιμετώπιση των λειτουργικών τους δαπανών γίνεται από πιστώσεις του Υπουργείου Εσωτερικών Δημόσιας Διοίκησης και Αποκέντρωσης και με τη φροντίδα του Υπουργείου αυτού, σύμφωνα με τις διατάξεις της παρ. 6β του άρθρου 55 του Ν. 1946/91.
      Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/1996).
      Οι ΟΤΑ Α΄ βαθμίδας έχουν την αρμοδιότητα της επισκευής και συντήρησης των διδακτηρίων.
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα ΠΕΠ. (Γ΄ Κ.Π.Σ.).
      Το ΥΠΕΠΘ ετησίως επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων ΣΑΕ 047/6 «μέσω του ΟΣΚ ΑΕ.» για οικόπεδα, μελέτες και κατασκευές, χωρίς περαιτέρω παρέμβαση στην κατανομή των πιστώσεων.
      Σύμφωνα με τις διατάξεις του Ν. 2880/2001 οι ετήσιες επιχορηγήσεις προς τους ΟΤΑ για επισκευές και συντηρήσεις των σχολικών κτιρίων γίνονται από το αρμόδιο Υπουργείο Εσωτερικών Δημόσιας Διοίκησης και Αποκέντρωσης προς το οποίο διαβιβάζουμε αντίγραφο της ερώτησης.
      Τέλος, σας γνωρίζουμε ότι το ΥΠ.Ε.Π.Θ. βρίσκεται σε συνεργασία με το ΥΠΕΣΔΔΑ για την εφαρμογή ορθολογικής βάσεως (αλγόριθμος) ετησίων κατανομών αυτών των επιχορηγήσεων για την καλύτερη αντιμετώπιση των αναγκών τω σχολικών μονάδων.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      12. Στην με αριθμό 327/28-4-04 ερώτηση των Βουλευτών κυρίων Νίκου Γκατζή, Τάκη Τσιόγκα και Αντώνη Σκυλλάκου δόθηκε με το υπ’ αριθμ. 39697/ΙΗ/10-5-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 327/28-4-04 την οποία κατέθεσαν οι Βουλευτές κ.κ. Ν. Γκατζής, Τάκης Τσιόγκας και Αντ. Σκυλλάκος και η οποία αναφέρεται στο εργασιακό καθεστώς του προσωπικού καθαριότητας των σχολείων, σας γνωρίζουμε τα ακόλουθα:
      Ο καθαρισμός των δημόσιων σχολείων γίνεται από προσωπικό που εκτελεί το έργο αυτό με σύμβαση μίσθωσης έργου για ένα διδακτικό έτος, σύμφωνα με τις ισχύουσες διατάξεις.
      Το καθεστώς αυτό εξακολουθεί να ισχύει γιατί η αλλαγή του εργασιακού καθεστώτος από σύμβαση έργου σε συμβάσεις εξαρτημένης εργασίας, είναι θέμα σύνθετο και πολύπλοκο.
      Απαιτεί δε τη συνεργασία των συναρμοδίων Υπουργείων Εσωτερικών Δημόσιας Διοίκησης και Αποκέντρωσης, Απασχόλησης και Κοινωνικής Προστασίας και Οικονομίας και Οικονομικών και δεν μελετάται προς το παρόν η μετατροπή του ανωτέρω θεσμικού πλαισίου.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      13. Στην με αριθμό 236/24-4-04 ερώτηση του Βουλευτή κ. Νάσου Αλευρά δόθηκε με το υπ’ αριθμ. 38032/ΙΗ/10-5-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απατώντας στην ερώτηση με αριθμό 236/23-4-2004 την οποία κατέθεσε ο Βουλευτής κ. Νάσος Αλευράς και η οποία αναφέρεται στο διορισμό και στις προσλήψεις προσωρινών αναπληρωτών, σας γνωρίζουμε τα ακόλουθα:
      1. Οι διορισμοί των εκπαιδευτικών γίνονται σε οργανικές θέσεις που προκύπτουν μετά από τις μεταθέσεις των εκπαιδευτικών σε συνάρτηση με τις πιστώσεις που εγκρίνονται από την κατά νόμο αρμόδια επιτροπή.
      Σύμφωνα με τις διατάξεις του άρθρου 17 του ν. 1566/85 αν για οποιαδήποτε αιτία απουσιάζουν από τα σχολεία εκπαιδευτικοί της πρωτοβάθμιας και δευτεροβάθμιας εκπαίδευσης, καθώς και αν υπάρχουν άλλες έκτακτες ανάγκες λειτουργίας των σχολείων, που δημιουργούνται κατά τη διάρκεια του διδακτικού έτους, προσλαμβάνονται με αίτησή τους, προσωρινοί αναπληρωτές με σχέση εργασίας ιδιωτικού δικαίου από τους υποψηφίους των πινάκων του Ν. 3027/02 (ΦΕΚ 152 τ.Α /28-6-02).
      Ως εκ τούτου οι προσωρινοί αναπληρωτές δεν καλύπτουν πάγιες ανάγκες της εκπαίδευσης, αλλά προσλαμβάνονται για την αντιμετώπιση λειτουργικών κενών στα σχολεία, τα οποία δημιουργούνται:
      α) από παραιτήσεις εκπαιδευτικών στη διάρκεια του εκπαιδευτικού έτους 
      β) από αποσπάσεις εκπαιδευτικών εκτός διδακτικού έργου (υπηρεσίες και οργανισμοί του ΥΠΕΠΘ, Γενικά αρχεία του Κράτους, Εθνική Βιβλιοθήκη, Δημόσιες βιβλιοθήκες, Πανεπιστήμια, ΤΕΙ, Βουλή των Ελλήνων, Γραφεία βουλευτών, κ.λ.π.).
      γ) από τη χορήγηση εκπαιδευτικών αδειών 
      δ) από τη χορήγηση αναρρωτικών αδειών και
      ε) από τη χορήγηση άδειας διάρκειας (9) εννέα μηνών για την ανατροφή ανηλίκων τέκνων.
      στ) από τις παρατάσεις ορκωμοσίας των νεοδιοριζόμενων εκπαιδευτικών.
      Επειδή οι ανάγκες των σχολείων δεν είναι συγκεκριμένες και διαφοροποιούνται κατά διδακτικό έτος και περιοχές δεν είναι δυνατή η πρόσληψη συγκεκριμένου αριθμού αναπληρωτών εκπαιδευτικών με συμβάσεις εργασίας αορίστου χρόνου κάθε σχολικό έτος.
      2. Σύμφωνα με το άρθρο 7, παρ. 1 του Ν. 3027/2002 (ΦΕΚ 152 Α΄) ορίζονται τα εξής α) Από το έτος 2003 και εφεξής οι διορισμοί εκπαιδευτικών Α/θμιας και Β/θμιας εκπ/σης στις κενές οργανικές θέσεις πραγματοποιούνται ως εξής αα) σε ποσοστό 75% από όσους επιτυγχάνουν στο διαγωνισμό του Α.Σ.Ε.Π. και ββ) σε ποσοστό 25% από όσους είναι εγγεγραμμένοι στον πίνακα αναπληρωτών του άρθρου 138 του ν. 2725/99 και κατά τη σειρά εγγραφής τους
      β) Κατ’ εξαίρεση, κατά τους διορισμούς εκπαιδευτικών του έτους 2005, όσοι υποψήφιοι υπάγονται στην υποπερίπτωση ββ΄ της περίπτωσης α΄ διορίζονται σε κενές και συνιστώμενες θέσεις με απόλυτη προτεραιότητα έναντι των υποψηφίων κάθε άλλης κατηγορίας.
      Συνεπώς οι διορισμοί των εγγεγραμμένων στον πίνακα αναπληρωτών του άρθρου 138 του ν. 2725/99 γίνονται σε ποσοστό 25% και είναι συνάρτηση των κενών και των πιστώσεων, που εγκρίνονται από την αρμόδια κατά νόμο επιτροπή για τον κλάδο εκπ/κών Α/θμιας και Β/θμιας Εκπ/σης.
      Επιπροσθέτως σας γνωρίζουμε ότι στις προθέσεις του ΥΠΕΠΘ είναι η αναδιαμόρφωση του προαναφερθέντος ποσοστού στην αναλογία 60% και 40% αντίστοιχα.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      14. Στην με αριθμό 219/224-4-044 ερώτηση του Βουλευτή κ. Πέτρου Κατσιλιέρη δόθηκε με το υπ’ αριθμ. 37572-ΙΗ/10-5-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 219/22.4.2004, την οποία κατέθεσε ο Βουλευτής κ. Πέτρoς Κατσιλιέρης και αφορά στη Σπουδαστική Εστία του Τ.Ε.Ι. Καλαμάτας, σας γνωρίζουμε τα ακόλουθα:
      Για την αποπεράτωση της προαναφερόμενης Εστίας, θα προκηρυχθεί αυτοτελής εργολαβία, τη μελέτη της οποίας και τα τεύχη δημοπράτησης έχει αναλάβει, ως τεχνικός σύμβουλος, ο Ο.Σ.Κ Α.Ε., ο οποίος θα έχει και την επίβλεψη του έργου.
      Όπως μας πληροφόρησε ο Οργανισμός Σχολικών Κτιρίων, έχει υπογραφεί σύμβαση ανάθεσης καθηκόντων Διευθύνουσας Υπηρεσίας στον Ο.Σ.Κ Α.Ε. για το έργο «Ολοκλήρωση κατασκευής Σπουδαστικής Εστίας του Τ.Ε.Ι. Καλαμάτας».
      Παράλληλα έχει διατυπωθεί αίτημα (αριθμ. παρ. 640/26.2.2004) από το Τ.Ε.Ι. Καλαμάτας προς τον Ο.Σ.Κ. Α. Ε. για μειωμένη αμοιβή του, τόσο για την επικαιροποίηση της μελέτης, όσο και την επίβλεψη του έργου.
      Το έργο της «Ολοκλήρωσης κατασκευής της Σπουδαστικής Εστίας του Τ.Ε.Ι. Καλαμάτας» είναι ενταγμένο στο Πρόγραμμα Δημοσίων Επενδύσεων του ΥΠ.Ε.Π.Θ. με εγγεγραμμένο προϋπολογισμό ύψους 1.526.374,78 Ευρώ και προτεινόμενη πίστωση για το 2004 1.200.000,00 Ευρώ.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»)
      ΠΡΟΕΔΡΕΥΩΝ (Σωτήρης Χατζηγάκης): Έχω την τιμή να ανακοινώσω στο Σώμα ότι και με τη σύμφωνη γνώμη της Διάσκεψης των Προέδρων ο κοινοβουλευτικός έλεγχος της Παρασκευής 21 Μαΐου 2004 θα πραγματοποιηθεί την Πέμπτη 20 Μαΐου 2004.
      Κυρίες και κύριοι συνάδελφοι, επίσης έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 17 Μαΐου 2004. Είναι δύο κύκλοι επικαίρων ερωτήσεων, αποτελούμενος ο κάθε κύκλος από τρεις επίκαιρες ερωτήσεις.
      	Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (άρθρο 130 παράγραφος 4 του Κανονισμού της Βουλής)
      1. Η με αριθμό 94/10.5.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχαήλ Παντούλα προς τον Υπουργό Εθνικής Παιδείας και Θρησκευμάτων, σχετικώς με τις εξετάσεις των αποφοίτων των Ιατρικών Σχολών της αλλοδαπής εκτός της Ευρωπαϊκής Ένωσης για την αναγνώριση των πτυχίων κλπ..
      2. Η με αριθμό 115/11.5.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικώς με την αποζημίωση των πληγέντων από την έντονη κακοκαιρία δενδροκαλλιεργητών της Λάρισας κλπ.
      3. Η με αριθμό 106/11.5.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Οικονομίας και Οικονομικών, σχετικώς με την άρση του παγώματος των αιτήσεων για υπαγωγή στον αναπτυξιακό νόμο κλπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 111/11.5.2004 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Παναγιώτη Σγουρίδη προς τον Υπουργό Αγροτικής Ανάπτυξης και Τροφίμων, σχετικώς με τις αποζημιώσεις των πληγέντων βαμβακοπαραγωγών της Θράκης κλπ..
      2. Η με αριθμό 114/11.5.2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Δημόσιας Τάξης, σχετικώς με την ανάθεση από την ΑΤΤΙΚΟ ΜΕΤΡΟ της φύλαξης των συρμών σε ιδιωτική εταιρεία κλπ..
      3. Η με αριθμό 105/11.5.2004 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Περιβάλλοντος, Χωροταξίας και Δημοσίων Έργων, σχετικώς με τις εμπλοκές και τις καθυστερήσεις στις αναθέσεις των μεγάλων έργων κλπ.
      Κυρίες και κύριοι συνάδελφοι, αυτές οι επίκαιρες ερωτήσεις θα συζητηθούν την Τρίτη 18 Μαΐου 2004 και ώρα 18.00΄.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριου συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Υπάρχει αίτημα από τους κυρίους Υπουργούς τον κ. Σουφλιά και τον κ. Σαλαγκούδη να προταθούν οι επίκαιρες ερωτήσεις που τους αφορούν, επειδή έχουν ανειλημμένες υποχρεώσεις στα Υπουργεία και επειδή ο κ. Σαλαγκούδης πρόκειται να «πετάξει» στη Θεσσαλονίκη. 
      Κύριες και κύριοι συνάδελφοι, συμφωνείτε να προταθούν οι επίκαιρες ερωτήσεις τους;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το Σώμα εγκρίνει να προταθούν οι σχετικές επίκαιρες ερωτήσεις.
      Θα συζητηθεί, πρώτη μετά από τη συναίνεση του Σώματος, η δεύτερη με αριθμό 117/11.5.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τους Υπουργούς Περιβάλλοντος, Χωροταξίας και Δημοσίων Έργων, Πολιτισμού, σχετικώς με την υλοποίηση του ν.732/77 για τη δημιουργία ενιαίου πάρκου υψηλού πρασίνου στο χώρο των στρατοπέδων στο Γουδί. 
      Η επίκαιρη ερώτηση του κ. Κολοζώφ έχει ως εξής:
      «Επιμένουν οι ιδιοκτήτες της ΠΑΕ ΠΑΝΑΘΗΝΑΪΚΟΣ και ζητούν εκ νέου την κατασκευή ποδοσφαιρικού γηπέδου και συναφών εγκαταστάσεων στο Γουδί. Όπως έγινε γνωστό κατέθεσαν σχετικό φάκελο στο ΥΠΕΧΩΔΕ με τον οποίον ζητούν να οριοθετηθεί η έκταση –η οποία βρίσκεται σε απόσταση μόλις εκατόν πενήντα μέτρων από τα στρατιωτικά νοσοκομεία- και να τους ανακοινωθούν οι όροι δόμησης του γηπέδου και των εγκαταστάσεων για εμπορική χρήση.
      Το θέμα είναι πως οι παράγοντες του Παναθηναϊκού ζητούν χώρους μέσα στην έκταση των εννιακοσίων εξήντα πέντε στρεμμάτων για συμπληρωματικές εγκαταστάσεις (προπονητήρια, κολυμβητήρια κλπ.) τόσο για το ποδοσφαιρικό όσο και για τα άλλα τμήματα της Ομάδας.
      Το γεγονός αυτό ξαναφέρνει στην επιφάνεια το ζήτημα της υλοποίησης του ν.732/77 για τη δημιουργία –με κρατική χρηματοδότηση- ενιαίου υψηλού πρασίνου στα εννιακόσια εξήντα πέντε στρέμματα των στρατοπέδων του Γουδιού με ελεύθερη πρόσβαση για το λαό και τη νεολαία.
      Ερωτώνται οι κύριοι Υπουργοί ποια μέτρα πρόκειται να πάρει η Κυβέρνηση και πότε ώστε να υλοποιηθεί επιτέλους ο ν.732/77 και να δημιουργηθεί με κρατική χρηματοδότηση ενιαίο πάρκο υψηλού πρασίνου στα εννιακόσια εξήντα πέντε στρέμματα των στρατοπέδων στο Γουδί με ελεύθερη πρόσβαση στο λαό και στη νεολαία;»
      Ο Υπουργός Περιβάλλοντος, Χωροταξίας και Δημοσίων Έργων κ. Σουφλιάς έχει το λόγο.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κύριοι συνάδελφοι, είναι γνωστό ότι το Νοέμβριο του 1997 ο Οργανισμός Αθήνας είχε αναθέσει στο Εθνικό Μετσόβιο Πολυτεχνείο ένα ερευνητικό πρόγραμμα με αντικείμενο «Μητροπολιτικό πάρκο στο Γουδί». Αυτή η μελέτη είναι γνωστή και προβλέπει δύο ζώνες. Η πρώτη ζώνη έχει έκταση χίλια τετρακόσια πενήντα στρέμματα και η δεύτερη ζώνη, η οποία περιλαμβάνει και εκτάσεις εκτός σχεδίου, έχει έκταση δύο χιλιάδες τετρακόσια στρέμματα. Στη δεύτερη ζώνη ανήκει και ένα μέρος αυτής της επίμαχης εκτάσεως στην οποία αναφέρεστε με την ερώτησή σας, κύριε Κολοζώφ. 
      Όμως, η αλήθεια είναι ότι ενδιάμεσα και με πολλές διοικητικές πράξεις έχουν τροποποιηθεί οι προτάσεις αυτής της μελέτης, αυτής της πρότασης που έγινε από το Εθνικό Μετσόβιο Πολυτεχνείο και η οποία έγινε αποδεκτή από τον Οργανισμό Ρυθμιστικού Σχεδίου Αθηνών. 
      Επίσης, πρέπει να πω ότι αυτός ο νόμος του 1977, τον οποίο επικαλείστε, προέβλεπε την παραχώρηση εννιακοσίων εξήντα πέντε στρεμμάτων, δηλαδή τριών στρατοπέδων, στους Δήμους Αθηναίων και Ζωγράφου. Πάντως ο ίδιος νόμος σε κάποιο άρθρο του προέβλεπε ότι σ’ αυτούς τους χώρους θα μπορούσαν να γίνουν αθλητικές εγκαταστάσεις, όπως επίσης προέβλεπε και διάφορες πολιτιστικές εγκαταστάσεις. Είναι, όμως, γεγονός ότι από το 1977, που ψηφίστηκε αυτός ο νόμος για παραχώρηση των εκτάσεων μέχρι τώρα, δεκαεφτά χρόνια, αυτές οι εκτάσεις δεν έχουν παραχωρηθεί. Αυτό βέβαια εξαρτάται κατ’ αρχήν από το Υπουργείο Εθνικής Άμυνας που είναι και ο ιδιοκτήτης των εγκαταστάσεων. 
      Στο σημείο αυτό, θα σας πω τι θα κάνουμε εμείς. Καταρχήν, πρέπει να σας πω ότι θέτετε δύο πολύ σημαντικά θέματα για τα οποία όλοι μας έχουμε ευαισθησία: το περιβάλλον, την ποιότητα ζωής, αλλά και το θέμα της ανάπτυξης του αθλητισμού. Πρέπει να πάρουμε τέτοιες αποφάσεις, ώστε να ικανοποιηθούν και τα δύο αυτά θέματα κατά τον καλύτερο δυνατό τρόπο. 
      Ωστόσο είμαστε ακόμα νέα ηγεσία και η αλήθεια είναι ότι δεν έχω ασχοληθεί ακόμη με όση σοβαρότητα απαιτεί αυτό το θέμα, λόγω των άλλων επειγόντων αναγκών που έχει το Υπουργείο. Γεγονός, όμως, είναι ότι ενημερώνομαι και πρέπει να σας πω –και γνωρίζετε- ότι είχαν γίνει πολλές συζητήσεις για το γήπεδο του Παναθηναϊκού. Αυτήν τη στιγμή, ο Παναθηναϊκός έχει ως γήπεδο ένα χώρο στη λεωφόρο Αλεξάνδρας και από εκεί δεν μπορεί να τον διώξει κανένας. Εάν δεν βρεθεί ένας χώρος ο οποίος να ικανοποιεί κατά κάποιον τρόπο και το αθλητικό σωματείο, δεν θα φύγει από εκεί. Οι συζητήσεις που γίνονταν κυρίως είχαν καταλήξει να είναι μεταξύ της σημερινής θέσεως και της θέσεως στο Γουδί. 
      Εμείς ως νέα πολιτική ηγεσία, δεν έχουμε μελετήσει ακόμα σε βάθος το θέμα. Πάντως θα προσπαθήσουμε πράγματι αυτή η μελέτη, δηλαδή η μελέτη για ένα μητροπολιτικό πάρκο στο Γουδί, να γίνει πράξη όσο το δυνατόν καλύτερα. Στο σημείο αυτό, πρέπει να σημειώσω ότι όλος αυτός ο χώρος έχει πενήντα τρεις ιδιοκτησίες, πολλά διαφορετικά θεσμικά καθεστώτα εντός και εκτός σχεδίου και προεδρικά διατάγματα και η θεσμοθέτηση αξιοποίησης του χώρου, δηλαδή με νόμο, είναι πάρα πολύ δύσκολη και απαιτεί πολλή δουλειά και ίσως και σταδιακή δουλειά. Αυτά θα τα δούμε. 
      Σε ό,τι αφορά, λοιπόν, το θέμα του Παναθηναϊκού το οποίο θέτετε, απλώς απαντώ ότι ο Παναθηναϊκός είναι ένα από τα αρχαιότερα και σημαντικότερα αθλητικά σωματεία και προσφέρει στον αθλητισμό και άρα και στη νεολαία. Επομένως θα πρέπει και αυτός να αποκτήσει ένα γήπεδο το οποίο να ικανοποιεί τις ανάγκες αυτού του αθλητικού σωματείου. Στο σημείο αυτό, θα ήθελα απλώς να σημειώσω, για την ώρα, ότι δεν είναι δυνατόν να επικρατεί η αντίληψη η οποία επικρατεί εδώ εν Αθήναις, πως ό,τι είναι οχληρό, για παράδειγμα οι χωματερές, να πάει στη Λαμία και ό,τι είναι αθλητικό να πάει στην Εύβοια. 
      Εν πάση περιπτώσει πρέπει να έχουμε μία λογική και μέσα σ’ αυτήν τη λογική να υπηρετούνται οι ανάγκες και για το περιβάλλον και για την ποιότητα ζωής, αλλά και οι υπόλοιπες ανάγκες αυτών των τριών εκατομμυρίων πολιτών που ζουν σ’ αυτό το χώρο. 
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστούμε, κύριε Υπουργέ. 
      Το λόγο έχει ο κ. Κολοζώφ. 
      ΟΡΕΣΤΗΣ ΚΟΛΟΖΩΦ: Κύριε Πρόεδρε, είναι γνωστό ότι τόσα χρόνια το λεκανοπέδιο της Αττικής ταλαιπωρείται ακριβώς απ’ αυτήν τη λογική του «βλέπουμε και κάνουμε» χωρίς σχεδιασμό, με αποτέλεσμα να έχει πνιγεί όλο το αστικό συγκρότημα του Λεκανοπεδίου και να ψάχνουμε να βρούμε ένα κομμάτι πρασίνου. Ακόμη και για δέκα μέτρα πράσινο κινητοποιούνται οι κάτοικοι, για να μπορέσουν να το περισώσουν από τους εκμεταλλευτές των οικόπεδων. 
      Καταλαβαίνετε, λοιπόν, ότι η ευαισθησία είναι μεγάλη, όταν από το 1977 έχει ήδη διαπιστωθεί ο κίνδυνος αυτός ο πράσινος χώρος να προχωρήσει σιγά-σιγά και να δώσει τη θέση του σε τσιμέντο. Νομοθετήθηκε κατ’ αρχάς να παραμείνει αυτός ο χώρος πράσινος και συγκεκριμένα να γίνει πάρκο υψηλού πρασίνου στον ενιαίο αυτό χώρο. 
      Εσείς ο ίδιος είπατε ότι ακολούθησαν μια σειρά από πράξεις οι οποίες ουσιαστικά υπονομεύουν αυτόν τον προσανατολισμό. Το ζήτημα δεν είναι αν έχει ή όχι ανάγκες ο Παναθηναϊκός. Φυσικά και έχει ανάγκες και εμείς συμφωνούμε ότι πρέπει να δοθεί μια λύση. Δεν μπορεί αυτή η λύση να υπονομεύει βασικά ζητήματα που αφορούν την υγεία του κόσμου. Πού θα πάμε δηλαδή; Όπως το σχεδιάζετε, ωραία είναι! Να γίνει εκεί που θα γίνει. Εκατό μέτρα από τα νοσοκομεία που υπάρχουν στην περιοχή. Να βάλουμε τον όγκο αυτού του τσιμέντου. 
      Όμως, από εκεί και πέρα εμείς διαβάζουμε στα δημοσιεύματα των εφημερίδων ότι οι απαιτήσεις δεν περιορίζονται στα εβδομήντα πέντε στρέμματα. Οι απαιτήσεις πάνε και παραπέρα. Να πάρουμε και τις άλλες εγκαταστάσεις που έχουν γίνει για τους Ολυμπιακούς Αγώνες, ιδιαίτερα το κλειστό γήπεδο για το άθλημα του πάμπικτον. 
      Βλέπετε ότι ανοίγουμε την όρεξη για ζητήματα. Τελικά όλος αυτός ο χώρος –μην έχετε αμφιβολία, κύριε Υπουργέ- θα καταντήσει να περάσει στους οικοπεδοφάγους και να γίνει τσιμέντο με διάφορες δικαιολογίες, πράγμα που θα χειροτερέψει ακόμη περισσότερο την κατάσταση. Δεν έχουμε περιθώρια. Είναι φανερό. Το ξέρετε πολύ καλά. Είστε στο ΥΠΕΧΩΔΕ. Δέχομαι αυτό που είπατε, ότι είστε καινούριοι και θέλετε να το μελετήσετε, γιατί είναι σύνθετο. Βεβαίως είναι σύνθετο το πρόβλημα, αλλά κατ’ αρχήν πρέπει να διατηρήσουμε το πράσινο στην Αθήνα όπου μπορούμε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κολοζώφ. 
      Ο κ. Σουφλιάς έχει το λόγο για δύο λεπτά. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κύριοι συνάδελφοι, ο τίτλος του Υπουργείου είναι «Περιβάλλοντος, Χωροταξίας και Δημοσίων Έργων» και είναι και πολύ μακρύς. Το μεγαλύτερο και σημαντικότερο κομμάτι κατά την άποψή μου είναι το κομμάτι του Υπουργείου που αναφέρεται στο περιβάλλον. 
      Συμφωνώ απόλυτα μαζί σας. Πρέπει να προσέξουμε πολύ το πράσινο. Να αναπτύξουμε το πράσινο, διότι έχει ανάγκη αυτός ο χώρος από πράσινο. Ταυτόχρονα, όμως, πρέπει να σκεφτόμαστε και τις άλλες ανάγκες. Αυξάνοντας το πράσινο, να λύνουμε και τις άλλες ανάγκες. 
      Υπάρχει ένα απλό ερώτημα: Είναι προτιμότερο να είναι το γήπεδο του Παναθηναϊκού εκεί που είναι σήμερα, σε μια πυκνοδομημένη και πυκνοκατοικημένη περιοχή ή μήπως πρέπει να φύγει από εκεί και σε αυτόν το χώρο μαζί με τα προσφυγικά να κάνουμε μια ωραία πλατεία, έναν ευρύ χώρο πρασίνου. Είναι –νομίζω- προτιμότερο και σε αυτό συμφωνούμε. 
      Τώρα το πού θα πάει το γήπεδο είναι ένα θέμα το οποίο θα το εξετάσουμε. Πάντως δεν μπορεί να πάει στην Εύβοια. Και σε αυτό πρέπει να συμφωνήσουμε. Από εκεί και πέρα δεν μπαίνω στη συλλογιστική αν θα είναι εβδομήντα πέντε ή λιγότερα στρέμματα. 
      ΟΡΕΣΤΗΣ ΚΟΛΟΖΩΦ: Απλώς θα μεταφέρετε από εκεί όλο το τσιμέντο της περιοχής. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κατ’ αρχήν, πού θα πάει αυτό το γήπεδο είναι ένα θέμα που θα μελετηθεί. Φυσικά, πρέπει να καταλάβει όσο το δυνατόν λιγότερο χώρο, ώστε να μην αφαιρεί χώρο από το πράσινο ή από άλλες χρήσεις. Εκείνο που έχω να πω είναι ότι πολύ σύντομα η πολιτική ηγεσία του Υπουργείου, μαζί με τις υπηρεσίες, θα μελετήσουν το θέμα. Ξέρετε ότι υπάρχει μια προϊστορία για το γήπεδο του Παναθηναϊκού. Η προηγούμενη ηγεσία του Υπουργείου και η Γενική Γραμματεία Αθλητισμού, ακόμα και το Υπουργείο Εθνικής Οικονομίας ήταν σύμφωνοι προς τη λύση για το Γουδί. Θα τα επανεξετάσουμε όλα αυτά τα θέματα και θα πάρουμε αποφάσεις πάντως προς την κατεύθυνση να ικανοποιούνται και οι δύο ανάγκες: και το περιβάλλον και η ποιότητα ζωής αλλά και η ανάγκη να αναπτύξουμε τον αθλητισμό μας. Νομίζω ότι ένα μεγάλο και ιστορικό σωματείο, όπως ο Παναθηναϊκός, δικαιούται να αποκτήσει ένα καλό γήπεδο. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Συνεχίζουμε με την υπ’ αριθμόν 96/10.5.2004 προτασσόμενη επίκαιρη ερώτηση, την τέταρτη του δευτέρου κύκλου, του Ανεξάρτητου Βουλευτή κ. Ανδρέα Ανδριανόπουλου προς τους Υπουργούς Οικονομίας και Οικονομικών, Ανάπτυξης, σχετικώς με τις προθέσεις της Κυβέρνησης για μείωση του φόρου στα καύσιμα κλπ.
      Το ειδικότερο περιεχόμενο της ερώτησης του κυρίου συναδέλφου έχει ως εξής: 
      «Οι διεθνείς τιμές του πετρελαίου συνεχίζουν να τραβούν την ανηφόρα λόγω αυξημένης ζήτησης από την Κίνα κυρίως και την Ινδία, ενώ από τα τέλη Μαΐου με τη φυσιολογική αύξηση της κατανάλωσης των προϊόντων βενζίνης και στο βόρειο ημισφαίριο, οι τιμές εκτιμάται πως θα αυξηθούν και άλλο. Αν σε όλα αυτά προστεθεί το αυξημένο κόστος διύλισης και η σχετική δυναμική του δολαρίου, δεν προβλέπεται μείωση στις τιμές των καυσίμων.
      Ερωτάται η Κυβέρνηση αν προτίθεται για την ανακούφιση των καταναλωτών να μειώσει το φόρο στα καύσιμα στο άμεσο μέλλον;»
      Ο κ. Σαλαγκούδης εκ μέρους της Κυβερνήσεως έχει το λόγο για τρία λεπτά.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, θα πρέπει να πω στον ερωτώντα συνάδελφο ότι η Ευρωπαϊκή Ένωση θεσπίζει κατώτερες τιμές για τον ειδικό φόρο κατανάλωσης και αυτήν η κατώτερη τιμή, όσον αφορά την αμόλυβδη βενζίνη, που θεσπίστηκε από την Ευρωπαϊκή Ένωση μέχρι τις 31.12.2003, ήταν 287 ευρώ ανά χιλιόλιτρο. Ο δικός μας ειδικός φόρος κατανάλωσης -για την αμόλυβδη βενζίνη μιλάω- είναι 296 ευρώ ανά χιλιόλιτρο. Η διαφορά αυτή των 9 ευρώ, εάν την υπολογίσουμε στο λίτρο, θα είναι τελικά 9/10 του λεπτού, ούτε καν ένα λεπτό, δηλαδή περίπου 3 δραχμές ανά λίτρο.
      Είναι ασήμαντη η προσφορά που θα κάναμε με τη δυνατότητα που είχαμε όσον αφορά τη μείωση του ειδικού φόρου κατανάλωσης σε αυτήν την περίοδο. Επιπλέον βέβαια θα πρέπει να προσαρμοστούμε στη νέα οδηγία της Ευρωπαϊκής Ένωσης που ψηφίστηκε στις 27 Οκτωβρίου 2003, η οποία έχει θεσπίσει νέα όρια ελάχιστων τιμών ειδικού φόρου κατανάλωσης, που είναι 359 ευρώ ανά χιλιόλιτρο στην αμόλυβδη βενζίνη. Φυσικά δεν νομίζω ότι επιτρέπει τέτοιου είδους ενέργειες. 
      Άρα δεν είναι δυνατόν να μειώσουμε τον ειδικό φόρο κατανάλωσης. Νομίζω ότι το Υπουργείο Ανάπτυξης μέχρι τώρα έχει κάνει σημαντικές ενέργειες με τα μέσα που διαθέτει –γιατί σ’ αυτό το μικρό χρονικό διάστημα δεν μπορεί να θεσμοθετήσει νέα- δηλαδή με την Επιτροπή Ανταγωνισμού που διαθέτει, με τα ΚΕΔΑΚ, με όλους τους τρόπους, ακόμα και με έκκληση προς όλους τους παράγοντες για αυτοσυγκράτηση των τιμών.
      Πιστεύουμε ότι στην πατρίδα μας έχουμε –βοηθούντος και του ειδικού φόρου κατανάλωσης- τις χαμηλότερες τιμές στην Ευρωπαϊκή Ένωση των 15. Ένας πρόχειρος υπολογισμός δείχνει ότι είμαστε περίπου στο 76% σαν μέση τιμή της μέσης αντίστοιχης τιμής της Ευρωπαϊκής Ένωσης των 15, πράγμα που πλησιάζει περίπου και στο αντίστοιχο βιοτικό επίπεδο, που είναι βέβαια λίγο χαμηλότερο, πρέπει να ομολογήσουμε. Όλες μας οι προσπάθειες θα είναι προς την κατεύθυνση του να συγκρατήσουμε αυτήν την περίοδο τις τιμές.
      Βεβαίως είναι γεγονός ότι η διεθνής συγκυρία δείχνει να είναι δυσοίωνη. Έχω, όμως, την αίσθηση αφού τελειώνει η αποθεματοποίηση της Αμερικής αυτό το χρονικό διάστημα –και πιστεύω ότι οι προσδοκίες του χρηματιστηρίου θα αντιστραφούν οσονούπω αυτές τις ημέρες, γιατί ήδη θα αρχίσουν να παίζονται παράγωγα για μείωση των τιμών τουλάχιστον της βενζίνης- ότι σε σύντομο χρονικό διάστημα τουλάχιστον στις βενζίνες, οι οποίες δεν δικαιολογούν στη διεθνή τους τιμή τη μεγάλη αύξηση σε σχέση με την αύξηση του αργού πετρελαίου –που είναι πολύ μεγαλύτερη- θα ομαλοποιηθούν τα πράγματα και θα έχουμε μία μικρή τουλάχιστον αποκλιμάκωση στο άμεσο διάστημα. 
      Βεβαίως η διεθνής συγκυρία δείχνει ότι οι τιμές του αργού πετρελαίου θα κρατηθούν σε αρκετά υψηλά επίπεδα.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Ανδριανόπουλος έχει το λόγο.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Πρόεδρε, δεν συμμερίζομαι απόλυτη την αισιοδοξία του Υπουργού για τις μελλοντικές εξελίξεις γιατί όπως ξέρετε πολύ καλά κάθε Άνοιξη οι τιμές πέφτουν. Είναι η μόνη φορά φέτος που οι τιμές δεν έπεσαν λόγω των εντάσεων που προέρχονται από την Κίνα και Ινδία. Τώρα τέλος Μαΐου αρχές Ιουνίου αρχίζει η αύξηση της κατανάλωσης στις βόρειες χώρες λόγω αυτοκινήτων. Άρα οι εντάσεις θα επιταθούν και αυτό φαίνεται και από εκτιμήσεις διεθνών οργανισμών και αυτό προβλέπει και η αμερικάνικη κυβέρνηση για τους επόμενους μήνες.
      Δεν θέλω, λοιπόν, να σας πω ότι εφησυχάζω με την αισιοδοξία σας. Πρέπει να δείτε τι θα κάνετε, είσθε σε ένα πραγματικό αδιέξοδο και δεν ευθύνεσθε εσείς. Είναι κατά βάση διεθνές το θέμα, αλλά πρέπει να δείτε και σεις πώς θα το αντιμετωπίσετε εσωτερικά εδώ. 
      Δεν διαφωνώ με την άποψή σας να βάλετε πλαφόν. Κατ’ αρχήν έχει λογική αυτή η επιλογή. Αν το κάνετε θα κολλήσουν όλοι στο πλαφόν και αν αύριο το πρωί εκτονωθεί η κρίση δεν πρόκειται να πέσει καμία τιμή, αλλά θα αρχίσουν να κινούνται από το πλαφόν και πάνω και επομένως το πλαφόν δεν είναι πάντα λύση εγγύησης. Από την άλλη έχετε δύο όπλα στα χέρια σας. Το ένα είναι ότι περίπου το 60% της βενζίνης που πληρώνουμε στα βενζινάδικα προέρχεται από διάφορους φόρους. Είχαμε κατηγορηθεί εμείς ως ακραίοι φιλελεύθεροι που είχαμε βάλει το πενηντάρικο. Ιδού η Ρόδος, ιδού και το πήδημα. Μειώστε το. Αν δεν μπορείτε λόγω Ευρωπαϊκής Ένωσης να το πείτε ξεκάθαρα. Άρα αυτός ο φόρος ήταν απαραίτητος για τη λειτουργία του συστήματος. Δεν ήταν φόρος που μπήκε με κάποιες περίεργες πολιτικές επιλογές. Το δεύτερο θέμα είναι η διύλιση. Είναι η ακριβότερη στην Ευρώπη. Οι Αμερικανοί αγοράζουν φθηνές ευρωπαϊκές βενζίνες γιατί η ευρωπαϊκή διύλιση είναι φθηνότερη από την Αμερική. Εμείς εδώ μαζί με την Ιταλία έχουμε την ακριβότερη διύλιση στην Ευρώπη. Αυτό γιατί τα διυλιστήρια δεν έχουν  μπει άνετα και άμεσα στον ελεύθερο ανταγωνισμό. Όταν περάσαμε το νόμο περί απελευθέρωσης αγοράς των καυσίμων είχαμε την πίεση από τα κρατικά διυλιστήρια ότι είχαν γίνει πρόσφατα οι επενδύσεις και θα καταστρέφονταν αν έμπαιναν στον ανοιχτό ανταγωνισμό. Όμως, έχουν περάσει τόσα χρόνια από τότε και πρέπει να μειώσετε την τιμή της διύλισης. Προστατεύονται πίσω από τα κρατικά και διάφορα ιδιωτικά. Έχετε μια ευχέρεια να μπορέσετε να βοηθήσετε το μέσο καταναλωτή. Δεν έχετε άλλα όπλα. Αν δεν μπορείτε να μειώσετε το φόρο και δεν κάνετε τίποτα στο κόστος της διύλισης που είναι βασικό κομμάτι –γιατί αυτά που ακούω στις τηλεοράσεις δεν ευσταθούν λογικά. Ένα 10% του κόστους που πάει στα βενζινάδικα μοιράζεται ανάμεσα σε βενζινάδες και εταιρείες. Το άλλο, μείον οι φόροι είναι το κόστος της διύλισης. Είναι πανάκριβο και εκεί πρέπει κάτι να κάνετε, είτε μέσω των κρατικών διυλιστηρίων είτε μιας ριζικότερης πολιτικής απελευθέρωσης του κόστους διύλισης και εισαγωγής του ανταγωνισμού. Διαφορετικά δεν θα μπορέσετε να ξεφύγετε από το αδιέξοδο και οι επιπτώσεις θα είναι πολύ σκληρές.
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Χαίρομαι που συμφωνήσαμε σχετικά με τον ειδικό φόρο κατανάλωσης. 
      Έρχομαι τώρα στο άλλο θέμα που μιλήσατε για τη διύλιση. Είναι γεγονός ότι οι τιμές που υπολογίζει το διυλιστήριο οι ex factory τιμές έχουν ένα διαφορετικό τρόπο υπολογισμού στην Ελλάδα και δεν είναι συγκρίσιμες με τις υπόλοιπες χώρες της Ευρώπης εκτός Ιταλίας που θα δείτε ότι είναι λίγο υψηλότερες, είμαστε δεύτεροι εμείς, μας περνάει η Ιταλία λίγο. 
      Η τιμή του διυλιστηρίου διαμορφώνεται από ένα νόμο που ψηφίστηκε το 1985 επί Υπουργίας σας, κύριε Ανδριανόπουλε, τότε δεν αλλάξατε τον τρόπο υπολογισμού. Υπάρχουν πολλοί τρόποι και πρέπει να είμαστε προσεκτικοί. Βέβαια την επόμενη εβδομάδα βγαίνει μία υπουργική απόφαση που απαιτείται για την εφαρμογή του ν. 3054. Οι αποφάσεις είναι τριάντα, αλλά είναι η πρώτη και πολύ σημαντική γι’ αυτό το χρονικό διάστημα και αποφασίζουμε τα διυλιστήρια από την επόμενη μέρα της ανακοίνωσης των τιμών πωλήσεως να στέλνουν πλήρη ανάλυση των τιμολογίων τους όπως επίσης και οι εταιρείες εμπορίας.
      Έτσι θα μπορούμε να παρακολουθήσουμε για αρκετό χρονικό διάστημα και στη συνέχεια να συζητήσουμε με τα διυλιστήρια τον τρόπο που ενδεχομένως μπορούμε να αλλάξουμε τη μέθοδο υπολογισμού της τιμής των πετρελαιοειδών από το εργοστάσιο. Πάντως είναι ένα πράγμα που πρέπει να το δούμε πάρα πολύ προσεκτικά διότι δεν είναι θέμα μόνο ανταγωνισμού. Είναι και πολλά άλλα θέματα τα οποία πρέπει να συνεξετάσουμε και εσείς που έχετε χρηματίσει Υπουργός θα πρέπει να τα γνωρίζετε.
      Εν πάση περιπτώσει, αυτήν τη στιγμή εκείνο που έχει σημασία είναι να εμπεδωθεί ο ανταγωνισμός και να φθάσει φυσικά σε όλα τα επίπεδα, από τη διύλιση μέχρι την τελική κατανάλωση. Προς αυτήν την κατεύθυνση θα πρέπει να λειτουργήσουμε όλοι. Είπα πολλές φορές ότι η ελεύθερη αγορά είναι μια ευαίσθητη αγορά, όπως ευαίσθητο είναι και το πολίτευμά μας, η δημοκρατία. Όταν δεν έχει ενημερωμένους και ενεργούς πολίτες, δεν είναι το καλύτερο σύστημα. Έτσι και η ελεύθερη αγορά πρέπει να έχει ενεργούς και ενημερωμένους καταναλωτές. Τότε μόνον πραγματικά επιτυγχάνει αυτό που είναι ο στόχος της, να δώσει στον καταναλωτή το ποιοτικότερο και στην καλύτερη τιμή προϊόν. Αυτό πρέπει να προσπαθήσουμε όλοι ιδιαίτερα σε αυτές τις περιόδους όπου ο αυξημένες αυτές τιμές των πετρελαιοειδών επηρεάζουν και την παγκόσμια οικονομία και φυσικά την οικονομία στη χώρα μας. Γι’ αυτό ανέφερα προηγουμένως το αισιόδοξο σενάριο ότι θα έχουμε αποκλιμάκωση τις επόμενες μέρες.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Επανερχόμαστε στην πρώτη με αριθμό 109/11-5-2004 επίκαιρη ερώτηση πρώτου κύκλου της Βουλευτού του Πανελλήνιου Σοσιαλιστικού Κινήματος κ. Άννας Διαμαντοπούλου προς τον Υπουργό Εθνικής Άμυνας, σχετικώς με την αναθεώρηση του Ενιαίου Μεσοπρόθεσμου Προγράμματος Ανάπτυξης και Εκσυγχρονισμού (ΕΜΠΑΕ) των Ενόπλων Δυνάμεων.
      ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, μπορώ να κάνω ένα σχόλιο επί του Κανονισμού ;
      ΠΡΟΕΔΡΕΥΩΝ (Σωτήρης Χατζηγάκης): Να διαβάσω πρώτα την ερώτηση. Με κόψατε στη μέση.
      ΑΝΝΑ ΔΙΑΜΑΝΤΟΠΟΥΛΟΥ: Αμέσως μετά, πριν απαντήσει ο κύριος Υφυπουργός, θα ήθελα κάτι να ρωτήσω το Προεδρείο.
      ΠΡΟΕΔΡΕΥΩΝ (Σωτήρης Χατζηγάκης): Το ειδικότερο περιεχόμενο της επίκαιρης ερώτησης της κυρίας συναδέλφου έχει ως εξής:
      «Α. Σε συνέντευξή του στην εφημερίδα «ΚΑΘΗΜΕΡΙΝΗ» την 9/05/2004 ο Υπουργός Εθνικής Άμυνας κ. Σπήλιος Σπηλιωτόπουλος δήλωσε ότι αναμένει τις προτάσεις των επιτελείων για να κάνει «χειρουργικές» κινήσεις στην κατεύθυνση της περιστολής των δαπανών από το ΕΜΠΑΕ. 
      Β. Δηλώνει επίσης ανακριβώς ότι το κόστος που δαπανήθηκε από τη χώρα μας τα τελευταία οκτώ χρόνια για εξοπλιστικά προγράμματα ανέρχεται σε 51 δισεκατομμύρια ευρώ, ενώ το πραγματικό κόστος είναι 25 δισεκατομμύρια ευρώ.
      Γ. Είναι γνωστό ότι ο επιχειρησιακός σχεδιασμός και ο προσδιορισμός των εξοπλιστικών αναγκών είναι αποκλειστική ευθύνη της στρατιωτικής ηγεσίας. 
      Δ. Οι προτάσεις αναθεώρησης του ΕΜΠΑΕ για το 2005-2010 κατατέθηκαν από τα επιτελεία τους πρώτους μήνες του 2004 και πήραν υπόψη τους τα νέα πραγματικά δεδομένα όπως, για παράδειγμα: τη μείωση της οροφής των Ε.Δ. με συνεπακόλουθες μειώσεις σε μονάδες και μέσα. 
      Ε. Επίσης είναι γνωστό ότι με αυτές γίνονται δραστικές περικοπές δαπανών, χωρίς να μειώνεται η μαχητική ικανότητα των Ενόπλων Δυνάμεων.
      Ερωτάται ο κύριος Υπουργός:
      Α. Ποια νέα στοιχεία οδηγούν σε νέα αναθεώρηση του ΕΜΠΑΕ, δεδομένου ότι τα επιτελεία μόλις προ ολίγων μηνών παρέδωσαν τις προτάσεις τους;
      Β. Σε ποια κατεύθυνση θα γίνει αυτή η αναθεώρηση ως προς την πολιτική και τις πηγές των εξοπλισμών και με δεδομένο ότι η Ν.Δ. ουδέποτε είχε αμφισβητήσει κοινοβουλευτικά τις κατευθύνσεις αυτού του προγράμματος, έχει αλλάξει σήμερα πολιτική και για ποιους λόγους;»
      Κυρία Διαμαντοπούλου, δεν έχετε το δικαίωμα από τον Κανονισμό να πάρετε το λόγο. Σας τον δίνω κατά παρέκκλιση για πάρα πολύ λίγο. 
      ΑΝΝΑ ΔΙΑΜΑΝΤΟΠΟΥΛΟΥ: Ευχαριστώ πάρα πολύ, κύριε Πρόεδρε. Πραγματικά το εκτιμώ ιδιαίτερα. Ήθελα δύο σημεία να θέσω. Το ένα είναι πως υπάρχει ένα θέμα Κανονισμού σύμφωνα με τον οποίο, όπως ξέρετε, ο Υπουργός μπορεί να στείλει τον Υφυπουργό μόνο όταν για δεύτερη φορά ερωτάται. Κατανοώ πάρα πολύ καλά το φόρτο των Υπουργών, αλλά υπάρχει και ένα δεύτερο, πολιτικό θέμα, ότι η ερώτηση αφορά συνέντευξη και πολιτικές θέσεις του ίδιου του κυρίου Υπουργού. Με την συνέντευξή του στην «ΚΑΘΗΜΕΡΙΝΗ» και υπό τον τίτλο «Το διεφθαρμένο σύστημα των εξοπλισμών» συλλήβδην αμαυρώνει πολιτική και στρατιωτική ηγεσία. Πώς θα απαντήσει, λοιπόν, ο κύριος Υφυπουργός σε προσωπικές απόψεις του κ. Σπηλιωτόπουλου;
      ΠΡΟΕΔΡΕΥΩΝ (Σωτήρης Χατζηγάκης): Μάλιστα. Κατανοητό, κυρία Διαμαντοπούλου.
      Θεωρώ ότι η Κυβέρνηση έχει μια ενιαία εικόνα με την οποία εκπροσωπείται στη Βουλή με οποιοδήποτε όργανο εκείνη νομίζει, είτε με τον Υπουργό είτε με τον Υφυπουργό. Αυτό όσον αφορά το πρώτο ερώτημά σας. 
      Όσον αφορά το δεύτερο, αναφέρεστε σε μία συνέντευξη την οποία έχει δώσει ο κύριος Υπουργός Εθνικής Αμύνης. Από τη στιγμή που ο Υπουργός Εθνικής Αμύνης εξουσιοδοτεί τον αρμόδιο Υφυπουργό επί του θέματος να απαντήσει όχι σε προσωπικές εκτιμήσεις, αλλά σε ζητήματα τα οποία αφορούν συλλήβδην τον κλάδο των Ενόπλων Δυνάμεων –διότι περί αυτού πρόκειται- τότε νομίζω ότι νομιμοποιείται. Εν πάση περιπτώσει, από εκεί και πέρα θα σας απαντήσει και ο αρμόδιος Υφυπουργός. 
      Ο Υφυπουργός Εθνικής Άμυνας κ. Ιωάννης Λαμπρόπουλος έχει το λόγο για τρία λεπτά. 
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής ΄Αμυνας): Κατ’ αρχήν θέλω να μεταφέρω ότι ο Υπουργός Άμυνας επιθυμούσε σήμερα να βρίσκεται εδώ, αλλά λόγω του ότι διεξάγεται, όπως είναι γνωστό, ολυμπιακή άσκηση και σήμερα πρέπει να είναι υποχρεωτικά στο κέντρο επιχειρήσεων όπου μετέχουν ξένοι και αρκετοί Υπουργοί, θα έπρεπε, λοιπόν, πάση θυσία να είναι εκεί και δεν μπορούσε να φύγει. Αυτός είναι ο λόγος που δεν ήρθε σήμερα να σας απαντήσει. 
      Κύριε Πρόεδρε, οι Έλληνες φορολογούμενοι τα τελευταία χρόνια δαπάνησαν αρκετά δισεκατομμύρια για την εθνική μας άμυνα. Και βεβαίως τα δαπάνησαν αγόγγυστα. Αγαπά ο ελληνικός λαός το Στρατό, αγαπά την ειρήνη, θέλει την ασφάλειά του και τα διαθέτει. Το θέμα όμως και το ζητούμενο είναι, αυτά τα χρήματα να δαπανώνται με ορθολογιστικό τρόπο, να γίνονται οι εξοπλισμοί που πρέπει να γίνονται, να πιάνουν δηλαδή τόπο και να μην αγοράζονται οπλικά συστήματα τα οποία εν πολλοίς είναι άχρηστα ή περισσεύουν ή για να πλουτίζουν κάποιοι.
      Η Κυβέρνηση υλοποιώντας το πρόγραμμά της προχωρά σε ριζική αναδιάρθρωση των Ενόπλων Δυνάμεών μας. Σχεδιάζουμε ένα Στρατό μικρότερο, ευέλικτο και πιο αποτελεσματικό και αριθμητικά μικρότερο. Δίνουμε βάρος στον ανθρώπινο παράγοντα. Ό,τι εξοπλιστικά προγράμματα και να κάνουμε, όποιας αξίας και τεχνολογίας να είναι, αν δεν αναβαθμίσουμε τον ανθρώπινο παράγοντα δεν θα κάνουμε τίποτα, τις στολές, τα κράνη, τα άρβυλα, τα αλεξίσφαιρα γιλέκα, την προστασία της ασφάλειας του ίδιου του στρατιώτη. Δίνουμε, λοιπόν, βάρος και στον ανθρώπινο παράγοντα. Στα πλαίσια αυτά και σε σύμφωνη γνώμη με τα επιτελεία, με τις ηγεσίες, εμείς προχωρούμε στον εξορθολογισμό του αμυντικού προγραμματισμού.
      Σήμερα και με την προοπτική της βελτίωσης των ελληνοτουρκικών σχέσεων –όλοι το θέλουμε αυτό, όλοι το επιδιώκουμε και βλέπουμε ότι υπάρχει καλό μέλλον- μπορούμε να σχεδιάσουμε και με σύμφωνη γνώμη των επιτελείων περικοπές και αλλαγές στον ΕΜΠΑΕ, με σκοπό το χρήμα του ελληνικού λαού να μην πηγαίνει ασύστολα μόνο σε κανόνια, αλλά κάποια στιγμή θα πρέπει να δούμε και το μικροσυνταξιούχο και τις συντάξεις πείνας και τα προβλήματα της παιδείας και τα προβλήματα της υγείας. Δεν έχουμε αποφασίσει τίποτα ακόμα. Ο ελληνικός λαός σήμερα, λοιπόν, περιμένει και αυτό, εμείς όπως έχουμε υποσχεθεί και προεκλογικά και στο πρόγραμμά μας, θα το πράξουμε χωρίς σε καμία περίπτωση να μειωθεί η αμυντική ικανότητα των Ενόπλων Δυνάμεών μας. 
      ΠΡΟΕΔΡΕΥΩΝ (Σωτήρης Χατζηγάκης): Η κ. Διαμαντοπούλου έχει το λόγο.
      ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, είναι σαφές ότι ο γενικός και υπό τύπον ευχολογίου λόγος της Κυβέρνησης, τον οποίο είχε ως Αντιπολίτευση, συνεχίζει και σήμερα και για όλα μαζί. Μικροσυνταξιούχοι, συντάξεις, άμυνα. Εδώ υπάρχει ένα πολύ συγκεκριμένο ζήτημα το οποίο έχει τεθεί.
      Κύριε Υφυπουργέ, σας εκτιμώ απολύτως και βεβαίως ως Υφυπουργός Εθνικής Άμυνας έχετε την αρμοδιότητα να μιλήσετε για συγκεκριμένα ζητήματα, αλλά εδώ έχουμε να κάνουμε με ένα πολιτικό θέμα.
      Σε κυριακάτικη εφημερίδα με τίτλο «Το διεφθαρμένο σύστημα των εξοπλισμών» ο κύριος Υπουργός με έναν πρωτοφανή τρόπο σπιλώνει τις πολιτικές ηγεσίες που πέρασαν ιστορικά από το Υπουργείο Άμυνας αλλά και τις στρατιωτικές ηγεσίες και τη σημερινή στρατιωτική ηγεσία, την οποία τιμά από τη μία πλευρά και αμφισβητεί από την άλλη, την στιγμή που αυτή η στρατιωτική ηγεσία έχει εισηγηθεί τους εξοπλισμούς.
      Κύριε Υφυπουργέ, είναι θέμα πολιτικής κρίσης αν ο Υπουργός εκτιμά ότι πρέπει να πάει στην ολυμπιακή άσκηση ή αν θα μπορούσατε εσείς να τον αντικαταστήσετε εκεί και να είναι σήμερα εδώ. Γιατί έχει χρόνο να πετά με μαχητικά αεροπλάνα, έχει χρόνο να δίνει συνεντεύξεις που πραγματικά αμαυρώνουν το πολιτικό και στρατιωτικό σύστημα και δεν έχει χρόνο να έλθει στα μαχητικά έδρανα της Βουλής και να απαντήσει εδώ που υπάρχει ο αντίλογος και όχι στα εύκολα με ένα δημοσιογράφο απέναντί του. 
      Είπατε ότι κάνετε σχεδιασμό, ενεστώς διαρκείας συνεχής. Θα ήθελα να σας πω ότι βεβαίως το ΕΜΠΑΕ είναι ένα τελικό εργαλείο, το οποίο χρησιμοποιείται για την υλοποίηση του αμυντικού σχεδιασμού. Πώς αποφασίζετε μέσα σε δύο μήνες αλλαγές στο ΕΜΠΑΕ, όταν βεβαίως υπάρχει ένας συνολικός σχεδιασμός, τον οποίο το ΠΑΣΟΚ είχε κάνει επί χρόνια;
      Υπάρχει η πολιτική εθνικής άμυνας, η εθνική στρατιωτική στρατηγική, οι κατευθύνσεις αμυντικής σχεδίασης, οι στόχοι εθνικής άμυνας, για να καταλήξουμε σε μελέτες και να καταλήξουμε στο ΕΜΠΑΕ. Και ενδιάμεσα βεβαίως πάντα υπάρχει το ΣΑΚ, η Στρατιωτική Αξιολόγηση Κατάστασης. Όλα αυτά βεβαίως θα πρέπει η Κυβέρνηση να τα λάβει υπόψη της και βεβαίως είναι η καθ’ ύλην αρμόδια να παρουσιάσει τις τελικές αλλαγές στο ΕΜΠΑΕ.  Τι κάνετε αντ’ αυτού; Αντ’ αυτού απευθείας η πρώτη αναφορά του Υπουργού σε συνέντευξη είναι «Αναδιαπραγμάτευση συμβάσεων με τις εταιρίες» τίτλος της εφημερίδας. 
      Ερωτώ, κύριε Υφυπουργέ: Δεν πρέπει να μας εξηγήσετε το σχεδιασμό; Δεν πρέπει να κατατεθεί αυτός ο σχεδιασμός στη Βουλή, στη Διαρκή Επιτροπή; Αν όχι για να τον αποφασίσουμε, τουλάχιστον να μας τον καταθέσετε! Δύο μηνών Κυβέρνηση είναι το πρώτο βήμα, αυτό που έχετε να κάνετε, και με ποιους; Εδώ είναι το μεγάλο ερώτημα. Η στρατιωτική ηγεσία την οποία έχετε είναι στρατιωτική ηγεσία η οποία υπήρχε, είναι στρατιωτική ηγεσία η οποία μέχρι στιγμής έχει εισηγηθεί τους εξοπλισμούς. Την αμφισβητείτε και την εμπιστεύεσθε ταυτόχρονα;
      Νομίζω, λοιπόν, ότι υπάρχει μία μείζονα πολιτική σύγχυση και ο κύριος Υπουργός οφείλει να εξηγήσει όλα αυτά που είπε στη συνέντευξή του και να μη –με αυτό τον απαράδεκτο τρόπο- σπιλώνει και αμαυρώνει την ηγεσία, αλλά -όπως έχει δηλώσει ο κύριος Πρωθυπουργός σας- με σεμνό και ταπεινό τρόπο να έρθει και να απαντήσει επί του συγκεκριμένου στη Βουλή.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Διαμαντοπούλου.
      Ο κύριος Υπουργός έχει το λόγο. 
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Ευχαριστώ, κύριε Πρόεδρε.
      Δεν καταλαβαίνω, κύριε Πρόεδρε, γιατί η κ. Διαμαντοπούλου επιμένει, εφ’ όσον ξέρουμε και ακούμε και βλέπουμε αυτές τις μέρες τι θόρυβος γίνεται με την ολυμπιακή ασφάλεια. Και γίνεται μία πολύ σημαντική άσκηση στην οποία, όταν έγινε η πρώτη ανάλογη άσκηση στη δυτική Γερμανία, είχαν πάει με αεροπλάνο όλοι οι δικοί σας Υπουργοί. Πώς, λοιπόν, σήμερα ο Υπουργός Εθνικής Άμυνας, όταν αυτή η άσκηση γίνεται εδώ στην Ελλάδα, να μη μετέχει και όταν σήμερα εμπλέκεται το Υπουργείο Εθνικής Αμύνης στην Ολυμπιακή ασφάλεια; Γιατί, λοιπόν, επιμένετε σε αυτά; Λυπάμαι!
      Έχετε όλο το χρόνο και όλο τον τρόπο να ξανακαταθέσετε επερωτήσεις, να έρθετε εδώ και να συζητήσουμε και περισσότερο. Γιατί, λοιπόν, επιμένετε σε αυτά; Δεν σπιλώσαμε εμείς κανένα! Εσείς κόψατε από το Εκτελεστικό…
      ΑΝΝΑ ΔΙΑΜΑΝΤΟΠΟΥΛΟΥ: Είναι θέμα πολιτικής εκτίμησης, κύριε Υπουργέ. Απαντήστε επί του συγκεκριμένου!
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Σας παρακαλώ, δεν σας διέκοψα!
      ΑΝΝΑ ΔΙΑΜΑΝΤΟΠΟΥΛΟΥ: Με συγχωρείτε, αυτά δηλαδή δεν σπίλωσαν κανέναν, κύριε Πρόεδρε; Για δείτε τις εφημερίδες! 
      ΠΡΟΕΔΡΕΥΩΝ (Σωτήρης Χατζηγάκης): Κυρία Διαμαντοπούλου, σας παρακαλώ πολύ! Υπάρχει ένας Κανονισμός. 
      Κύριε Υπουργέ, συνεχίστε.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Εμείς δεν σπιλώνουμε κανέναν! Εσείς κόψατε από τις λίστες υποψηφίους, γιατί ήταν εμπλεγμένοι στα εξοπλιστικά προγράμματα. Δεν κόψαμε εμείς. Και δεν ξέρω γιατί επιμένετε τόσο πολύ στο ΕΜΠΑΕ να μην τροποποιηθεί. Για ποιο λόγο; Γιατί επιμένετε τόσο πολύ; Εμείς –καινούργια Κυβέρνηση- σας είπα προηγουμένως ποιοι είναι οι στόχοι μας. Δεν δικαιούμεθα να τα αλλάξουμε; 
      Ο πρώην Υπουργός Εθνικής Άμυνας κ. Τσοχατζόπουλος σε συνέντευξή του προχθές στη ΝΕΤ είπε ότι ετηρούντο όλες οι διαδικασίες και ότι περνούσαν τριανταπέντε υπογραφές για να αποφασίσει το ΚΥΣΕΑ ένα εξοπλιστικό πρόγραμμα. 
      Ε, λοιπόν τώρα εγώ σας ερωτώ τα εξής: Τηρήσατε τις υποσχέσεις σας και αυτά που είπε ο κ. Τσοχατζόπουλος, όταν αγοράσατε τα ραντάρ –όπως κατέθεσε ο Πρωθυπουργός προχθές- που είχαν απορριφθεί και τα πήρε το ΚΥΣΕΑ και σήμερα είναι στα κουτιά και δεν χρησιμοποιούνται; Τηρήσατε τις υποσχέσεις σας και αυτά που είπε ο κ. Τσοχατζόπουλος προχθές, όταν πήρατε τα TORR, τα ρώσικα αντιαεροπορικά που ήταν τέταρτα στην κατάταξη και τα πήρατε; 
      Δεν θέλω να προχωρήσω παραπέρα! Τηρήσατε τις υποσχέσεις σας για τον εξοπλισμό των φρεγατών; Ακούστε, κύριοι! Να ακούσει όλος ο ελληνικός λαός, αφού το θέλετε έτσι!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, σας παρακαλώ τελειώνετε.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Μισό λεπτό, κύριε Πρόεδρε. Είχε και η κ. Διαμαντοπούλου μία ανοχή χρόνου και επιπλέον με είχε διακόψει. 
      Αποφασίσατε, λοιπόν, να εκσυγχρονίσετε έξι φρεγάτες, οι οποίες είναι είκοσι πέντε ετών! Ο εκσυγχρονισμός θα τελειώσει σε εννέα χρόνια, που σημαίνει ότι θα είναι τριάντα πέντε ετών, που σημαίνει ότι τα όρια ηλικίας τους έχουν τελειώσει και θα πρέπει να αποσυρθούν! Και αυτές οι φρεγάτες θα κοστίσουν μισό δισεκατομμύριο ευρώ περίπου και το κάνατε σε αντίθεση με την πρόθεση του συνόλου της ηγεσίας του Ναυτικού!
      Αυτά, λοιπόν, είναι τα έργα σας, αυτά πληρώνει ο ελληνικός λαός! Και έχετε σήμερα το θράσος να μιλάτε;
      (Χειροκροτήματα από την πτέρυγα της Νέας Δημοκρατίας)
      ΑΝΝΑ ΔΙΑΜΑΝΤΟΠΟΥΛΟΥ: Όταν δεν υπάρχει η σύμφωνη γνώμη της στρατιωτικής ηγεσίας, δεν μπορεί να γίνει καμία αγορά. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι «Οι Βουλευτές κύριοι Αλέξανδρος Παπαδόπουλος, Κωνσταντίνος Ρόβλιας, Αλέξανδρος Ακριβάκης, Χαράλαμπος Καστανίδης, Σωκράτης Κοσμίδης, Ανδρέας Λοβέρδος, Λάζαρος Λωτίδης, Γεώργιος Παπαγεωργίου, Μιχαήλ Καρχιμάκης, Μιλτιάδης Παπαϊωάννου, Ιωάννης Παρασκευάς, Φίλιππος Πετσάλνικος, Νικόλαος Σαλαγιάννης, Κωνσταντίνος Τσίμας, Στυλιανός Ματζαπετάκης, Αθανάσιος Τσούρας, Λεωνίδας Γρηγοράκος, Ιωάννης Δημαράς, Δημήτριος Κουσελάς, Ιωάννης Κουτσούκος, Αριστείδης Μουσιώνης, Έκτορας Νασιώκας, Πέτρος Κατσιλιέρης, Λάμπρος Παπαδήμας, Γεώργιος Πασχαλίδης, Αικατερίνη Περλεπέ-Σηφουνάκη, Χρήστος Πρωτόπαπας, Εμμανουήλ Σκουλάκης, Στέφανος Τζουμάκας, Εμμανουήλ Φραγκιαδουλάκης, Χρήστος Χάϊδος, Ροδούλα Ζήση, Παναγιώτης Ρήγας και Δημήτριος Ρέππας, κατέθεσαν πρόταση νόμου «Εφαρμογή της αρχής της ίσης μεταχείρισης ανεξαρτήτως φυλετικής ή εθνικής καταγωγής, θρησκευτικών ή άλλων πεποιθήσεων, αναπηρίας, ηλικίας ή γενετήσιου προσανατολισμού».
      Παραπέμπεται στην αρμόδια Διαρκή Επιτροπή.
      Επίσης έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα, 140 χρόνια από την Ένωση με την Ελλάδα», σαράντα δύο μαθητές και δύο συνοδοί-δάσκαλοι από το 1ο Δημοτικό Σχολείο Νέου Ηρακλείου Αττικής.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Κατατέθηκε στο Προεδρείο από τους Βουλευτές κυρίους Αλαβάνο και Λεβέντη πρόταση με την οποία ζητούν το λόγο επί του Κανονισμού, βάσει του άρθρου 67.
      Κατ’ αρχήν, θα πρέπει να σας ρωτήσω, κύριε Αλαβάνο, σε τι συνίσταται η παραβίαση του Κανονισμού. 
      ΑΛΕΞΑΝΔΡΟΣ ΑΛΑΒΑΝΟΣ: Είναι στο άρθρο 129 παράγραφος 2.
      ΠΡΟΕΔΡΕΥΩΝ (Σωτήρης Χατζηγάκης): Λέτε «άρθρο 67».
      ΑΛΕΞΑΝΔΡΟΣ ΑΛΑΒΑΝΟΣ: Με το άρθρο 67 πρέπει δύο Βουλευτές απ’ ό,τι είδα να ζητήσουν την παρέμβαση επί του Κανονισμού. Τώρα η παραβίαση του Κανονισμού, κατά τη γνώμη μας, γίνεται σε σχέση με το άρθρο 129 παράγραφος 2 και 4 για την απουσία του Υπουργού Εθνικής Άμυνας από τη σημερινή συζήτηση. Αν με αφήσετε να συνεχίσω, δεν θα πω πολλά.
      ΠΡΟΕΔΡΕΥΩΝ (Σωτήρης Χατζηγάκης): Κύριε Αλαβάνο, παρόμοιο θέμα έθεσε η κ. Διαμαντοπούλου. Έδωσα τις απαντήσεις και θεωρείται λήξαν το θέμα. 
      Τρίτη είναι η με αριθμό 104/11-5-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικώς με τη λήψη μέτρων για την ασφαλή διαχείριση των νοσοκομειακών αποβλήτων.
      Η επίκαιρη ερώτηση του κ. Λεβέντη έχει ως εξής:
      «Τα νοσοκομειακά, στερεά και υγρά, απόβλητα απαιτούν, προκειμένου να καταστραφούν χωρίς να θέσουν σε κίνδυνο το περιβάλλον και τη ζωή των ανθρώπων, ειδικές συνθήκες και υψηλότατες θερμοκρασίες άνω των 1.100 βαθμών. Τα περισσότερα ελληνικά Νοσοκομεία διοχετεύουν, μετά από πρόχειρη επί τόπου επεξεργασία σε θερμοκρασίες 150-200 βαθμών, τα μολυσματικά (π.χ. υλικά χειρουργείων) ή και τοξικά απόβλητά τους (π.χ. χημειοθεραπευτικά φάρμακα) στη χωματερή Άνω Λιοσίων ή και άλλες ανεξέλεγκτες χωματερές.
      Δεν είναι ασυνήθιστο να ανευρίσκονται από τους εργάτες καθαριότητας ακόμη και ανθρώπινα μέλη σ’ αυτές τις χωματερές.
      Επειδή λιγότερο από το 25% των νοσοκομειακών αποβλήτων διατίθεται στο ειδικό γι’ αυτό το σκοπό εργοστάσιο αποτέφρωσης Άνω Λιοσίων, 
      Επειδή οι κίνδυνοι για τη δημόσια υγεία είναι προφανείς από την ανεξέλεγκτη αυτή διαχείριση,
      Ερωτάται ο κύριος Υπουργός:
      Ποια μέτρα προτίθεται να λάβει το Υπουργείο για τη σύγχρονη και ασφαλή διαχείριση των αποβλήτων των υγειονομικών μονάδων της Αττικής και όλης της χώρας;
      Πώς ελέγχει τις εφαρμοζόμενες σήμερα μεθόδους στους κλιβάνους των Νοσοκομείων και τους άλλους χώρους διαχείρισης των αποβλήτων τους; 
      Ειδικότερα ελέγχονται και με ποιο τρόπο οι προκαλούμενες από ανεπαρκή καύση καρκινογόνες διοξίνες;»
      Ο κύριος Υπουργός έχει το λόγο για τρία λεπτά. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, χαίρομαι γιατί σε μια παλαιά ερώτηση δική μου πάνω στο ίδιο θέμα που δεν έτυχα απαντήσεως από την πρώην κυβέρνηση, φαίνεται θα δώσω εγώ απάντηση στον εαυτό μου.
      Και χαίρομαι πραγματικά, αγαπητέ κύριε συνάδελφε, για την εύστοχη ερώτηση την οποία κάνατε σ’ ένα θέμα το οποίο υπήρξε πρόσφατο για τη διαχείριση των νοσοκομειακών αποβλήτων, όπως και άλλοι συνάδελφοι, ο κ. Γρηγοράκος, η κ. Ξηροτύρη, αν θυμάμαι καλά είχαν κάνει την ίδια ερώτηση.
      Θα πρέπει να γνωρίζετε ότι η κοινή υπουργική απόφαση 37591/1-10-2003 στο ΦΕΚ είμαι υποχρεωμένος να ομολογήσω ότι ήταν μία πολύ σωστή και τεκμηριωμένη απόφαση η οποία βέβαια έχει κάποιες μικρές ελλείψεις που θα διορθωθούν.
      Η καταληκτική ημερομηνία ήταν ότι μέχρι 30 Μαρτίου θα έπρεπε να έχουν συμμορφωθεί όλα τα νοσηλευτικά ιδρύματα, ιδιωτικά και μη. Εν τούτοις όμως παρήλθε άκαρπο αυτό το χρονικό διάστημα και αναγκαστήκαμε να δώσουμε παράταση στο χρόνο αυτό.
      Όπως θα γνωρίζετε τα μολυσματικά νοσοκομειακά απόβλητα παλαιότερα είχαν μια διαχείριση με τους αποτεφρωτικούς και τους πυρολιτικούς κλιβάνους. Για λόγους όμως περιβαλλοντικών συνθηκών αποκλείστηκαν οι πυρολιτικοί και οι αποτεφρωτικοί. Έχουν δοθεί άδειες μόνο σε δέκα νοσοκομεία, όπως είναι η Αλεξανδρούπολη, η Καβάλα, η Λαμία, η Καλαμάτα, η Ρόδος, τα Χανιά και ο ΕΣΔΚΝΑ, που τηρούν αυτές τις αντιρρυπαντικές προδιαγραφές, για να μην έχουμε αυτήν τη μόλυνση η οποία πραγματικά ταλαιπωρεί το οικοσύστημα.
      Τι γίνεται τώρα: Εμείς είπαμε ότι θα ελέγξουμε και τα νομικά πρόσωπα δημοσίου δικαίου και τα ιδιωτικά θεραπευτήρια και όχι μόνο, αλλά και τα διαγνωστικά κέντρα, διότι και εκεί υπάρχουν νοσοκομειακά απόβλητα. Αυτά διακρίνονται στα προσομοιάζοντα με τα οικιακά και τα μολυσματικά απόβλητα, όπως επίσης και τα τοξικά βιομηχανικά απόβλητα για τα οποία βέβαια -δυστυχώς- η χώρα μας δεν έχει καμία συγκεκριμένη πολιτική και γι’ αυτό εγκαλούμεθα συνεχώς από τους ευρωπαίους. Έχουμε πάρει μια πρωτοβουλία πάνω στο θέμα αυτό μαζί με τα συναρμόδια Υπουργεία να δημιουργήσουμε ένα τέτοιο πλαίσιο για να συμμορφωθούμε πραγματικά με τις κοινοτικές οδηγίες και να μπορέσουμε κι εμείς να λύσουμε το φαινόμενο αυτό και να μην έχουμε συνεχώς τα δημοσιεύματα ότι γίνεται υγειονομική ταφή σε κλοφέν και παράγωγα αμιάντου που δεν ξέρει κανείς πού γίνεται πώς γίνεται και δεν ελέγχεται.
      Εμείς ζητάμε, λοιπόν, ένα σύστημα ελέγχου όλου αυτού του διαχειριστικού προγράμματος των νοσοκομειακών αποβλήτων. Όπως θα ξέρετε, κύριοι συνάδελφοι, δεν είναι μόνο τα νοσοκομειακά απόβλητα, αλλά είναι και τα ραδιενεργά απόβλητα στα οποία δεν έχουν ληφθεί μέχρι στιγμής συγκεκριμένα μέτρα προστασίας πώς αδρανοποιούνται. 
      Υπάρχει, λοιπόν, ένα μεγάλο πλέγμα συμμόρφωσης προς τις ευρωπαϊκές οδηγίες και κινούμεθα προς αυτήν την κατεύθυνση.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Ο κ. Αθανάσιος Λεβέντης έχει το λόγο για δύο λεπτά.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, διεύρυνε ο κύριος Υπουργός το θέμα και στα ραδιενεργά απόβλητα και δεν θα διαφωνήσω καθόλου μαζί του.
      Πλην όμως, τι κάνουμε για τα συγκεκριμένα νοσοκομειακά απόβλητα; Πρώτα-πρώτα, για τη διαλογή τους στην πηγή. Επαφίεται εν πολλοίς στο πατριωτισμό των καθαριστριών. Δεύτερον, αυτή η κοινή υπουργική απόφαση επιτρέπει να αποστειρώνονται τα νοσοκομειακά απόβλητα σε διάφορα νοσοκομεία στους εκατόν πενήντα με διακόσιους βαθμούς. Αυτό σημαίνει ουσιαστικά να τα βράσουμε ή να τα βάλουμε στον αχνό. Από κει και πέρα τι γίνονται, κύριε Υπουργέ; Πηγαίνουν στους κοινούς κάδους, στα απορριμματοφόρα και κατευθείαν στη χωματερή Άνω Λιοσίων, όπου κάθε τόσο οι εργαζόμενοι αναφέρουν την ύπαρξη ανθρώπινων μελών μέσα σ’ αυτούς τους σωρούς των σκουπιδιών και δεν ξέρω αν δεν καταλήγουν και στο στόμα των αδέσποτων ζώων που περιφέρονται σ’ αυτήν την περιοχή.
      Από κει και πέρα, έχουμε τις διαμαρτυρίες του Προέδρου του ΕΣΔΚΝΑ, του καθ’ ύλην αρμοδίου για να επιβλέψει τη διαχείριση και ο οποίος διαμαρτύρεται ότι μόνο 20% απ’ αυτά, αν όχι και λιγότερο, πηγαίνουν στο σωστό τόπο.
      Εμείς, βέβαια, έχουμε αντιρρήσεις και από άλλη μία άποψη. Έχει σχέση με το τόπο που έγινε αυτό το εργοστάσιο αποτέφρωσης, γιατί έχουν μαζευτεί όλα σ’ αυτόν το συφοριασμένο χώρο της χωματερής των Άνω Λιοσίων και μαζεύονται εκεί απόβλητα απ’ όλην την Ελλάδα.
      Από κει και πέρα μένει κι ένα άλλο ερωτηματικό στο οποίο δεν απαντήσατε, κύριε Υπουργέ. Αυτά τα απόβλητα όταν τα κατεργαζόμαστε μ’ αυτούς τους τρόπους κι όταν δεν έχουν υψηλή, υψηλότατη θερμοκρασία, χίλιους εκατό βαθμούς, τότε παράγουν διοξίνες, φουράνες κι άλλα εξαιρετικά τοξικά και καρκινογόνα προϊόντα. Μετριώνται οι διοξίνες που παράγονται από το εν λειτουργία εργοστάσιο; Ας αφήσουμε το τι γίνεται στα νοσοκομεία που σίγουρα ούτε μετριώνται, ούτε ελέγχονται και οπωσδήποτε ρυπαίνουν σε επικίνδυνο βαθμό το περιβάλλον. Τουλάχιστον σ’ αυτό θα ήθελα μια συγκεκριμένη απάντηση.
      Επίσης δώσατε μια παράταση. Μέχρι πότε θα είναι αυτή η παράταση; Μέχρι πότε θα είναι η ανοχή; Και από εκεί και πέρα, συνολικά, αν σκέφτεστε να αντιμετωπίσετε αυτό το πρόβλημα. Γιατί από το 20% στο 100% αυτών των νοσοκομειακών αποβλήτων υπάρχει μεγάλη απόσταση. Πότε νομίζετε ότι θα καλυφθεί αυτή η απόσταση;
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υφυπουργός έχει το λόγο για δύο λεπτά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης):  Η παράταση την οποία δώσαμε είναι για έξι μήνες. Και βεβαίως δημιουργήσατε έτσι μια μακάβρια ατμόσφαιρα με τα μέλη και που πηγαίνουν. Είναι γεγονός ότι υπήρχε μια κακή διαχείριση με ακρωτηριασμένα μέλη…. 
      ΑΘΑΝΑΣΙΟΣ ΛΕΒΕΝΤΗΣ: Δεν τα λέω εγώ, είναι διαπιστωμένα.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εγώ χειρουργός είμαι, κύριε Λεβέντη, και έχω κάνει εκατοντάδες ακρωτηριασμούς και σας λέω ότι υπήρξαν τα φαινόμενα αυτά. Είναι υποχρεωμένες όμως -και γι’ αυτό θα ελεγχθούν- οι διοικήσεις τα τμήματα αυτά, τα μέλη αυτά, να τύχουν της ίδιας πολιτικής όπως πηγαίνουν τους νεκρούς. Αλλά τέλος πάντων, ας ξεφύγουμε από αυτό και ας πάμε στο συγκεκριμένο θέμα.
      Όσον αφορά το ΕΣΔΝΑ θυμάστε πολύ καλά ότι έγιναν εγκαίνια του εργοστασίου αυτού προ τριετίας από τον κ. Λαλιώτη στη χωματερή, ένα εργοστάσιο που δεν υπάρχει πουθενά στον κόσμο διαχείρισης των μολυσματικών νοσοκομειακών απορριμμάτων. Δεν υπάρχει πουθενά στον κόσμο. Σχεδιάστηκε λαθεμένα διότι έχει δυνατότητα τριάντα τόνων που αυτήν τη στιγμή η παραγωγή σε νοσοκομειακά απόβλητα δεν ξεπερνάει στο λεκανοπέδιο που είναι τα σαράντα οκτώ νοσοκομεία και είναι τα μεγαλύτερα τους πέντε τόνους ημερησίως. Είχε δοθεί τότε ο σχεδιασμός να είναι μια γραμμή στη Θεσσαλονίκη, μια γραμμή στην Αθήνα. Έγιναν και οι δύο στην Αθήνα. Αλλά δεν είπατε όμως, και δεν ξέρει κανείς, η τέφρα που βγαίνει από τα μολυσματικά νοσοκομειακά απόβλητα πως τη διαχειρίζονται. Δεν τη διαχειρίζονται. Και εδώ αυτό αποτελεί ένα τοξικό δευτερογενές υποπροϊόν το οποίο δεν ενταφιάζεται με σωστές υγειονομικές αρχές.
      ΑΘΑΝΑΣΙΟΣ ΛΕΒΕΝΤΗΣ: Συμφωνώ απόλυτα μαζί σας σ’ αυτό.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Και θα σας έλεγα το εξής: Η κοινή υπουργική απόφαση θα μου ήταν πολύ ευχερές να πω ότι ήταν άστοχη. Είπα όμως ότι ήταν πολύ εύστοχη και ήταν συγκροτημένη διότι κινήθηκε σύμφωνα με τα ευρωπαϊκά δεδομένα. Η αποστείρωση των μολυσματικών νοσοκομειακών απορριμμάτων είναι δόκιμη μεθοδολογία η οποία γίνεται σε όλα τα κράτη της Ευρώπης, Αμερικής, Αυστραλίας κλπ. Κάποιοι όμως ευφυείς -και είμαι υποχρεωμένος να το δηλώσω αυτό στην Εθνική Αντιπροσωπεία- σκέφθηκαν τον ΕΣΔΝΑ. Και ξέρετε, κύριε Λεβέντη, πόσο στοιχίζει το λίτρο; Είναι δύο ευρώ το λίτρο και εκτινάσσεται ο λογαριασμός αυτός αλλά δεν μας δίδεται η ευχέρεια να αναπτύξω όλο το θέμα. Είναι μια δαπάνη τριάντα δισεκατομμυρίων τη στιγμή που υπάρχουν και άλλες τεχνικές μέθοδοι για παράδειγμα με τους αποτεφρωτικούς κλιβάνους. Και είπαμε πως έχουν αδειοδοτηθεί κάποια νοσοκομεία. Και επίσης η αποστείρωση και η διαχείριση πλέον των νοσοκομειακών αποβλήτων ως οικιακά πλέον κοστίζει είκοσι λεπτά.
      Άρα εδώ, κύριε Λεβέντη, ο ΕΣΔΝΑ δεν είναι ο καθ’ ύλην αρμόδιος στη διαχείριση των νοσοκομειακών αποβλήτων. Καθ’ ύλην αρμόδιος στη διαχείριση είναι το Υπουργείο Υγείας και τα εμπλεκόμενα άλλα Υπουργεία όπως το ΥΠΕΧΩΔΕ,  το Ανάπτυξης κλπ., ο δε ΕΣΔΝΑ μπορεί συμπληρωματικά να λειτουργήσει.
      Είναι ποτέ δυνατόν από το Νοσοκομείο Ιωαννίνων, από το Νοσοκομείο Ηρακλείου, Χανίων, Ρόδου, να μεταφέρονται με ειδικά κοντέϊνερς για τον ΕΣΔΝΑ τα νοσοκομειακά απόβλητα; Να, λοιπόν, οι Ευρωπαίοι ήταν πιο ευφυείς από εμάς που δεν μπορούσαν να διαχειριστούν ένα τέτοιο εργοστάσιο το οποίο θα ήταν στο Ανόβερο και να πηγαίνουν από το Έσεν ή τη Στουτγκάρδη τα νοσοκομειακά απόβλητα.
      Ήταν λαθεμένη η διαδικασία κατηγορήθηκε όλο αυτό το σκηνικό που στήθηκε και, βεβαίως, θα έχουμε την ευκαιρία μετά από εδώ να αναπτύξουμε παντού τη διάσταση των τριάντα δισεκατομμυρίων όσον αφορά τη βιομηχανία αυτή.
      ΠΡΟΕΔΡΕΥΩΝ (Σωτήρης Χατζηγάκης): Επίκαιρες ερωτήσεις δεύτερου κύκλου:.
      Πρώτη είναι η υπ’ αριθμόν 110/11.5.2004 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Σπηλιόπουλου προς τον Υπουργό Εθνικής Άμυνας, σχετικώς με τις καταγγελίες για σκάνδαλα στις προμήθειες των Ενόπλων Δυνάμεων κλπ.
      Το περιεχόμενο της επίκαιρης ερώτησης κ. Σπηλιόπουλου έχει ως εξής:
      «α. Σε συνέντευξή του στην εφημερίδα «Καθημερινή» την 9.5.2004 ο Υπουργός Εθνικής Άμυνας δήλωσε ότι «δισεκατομμύρια ευρώ μεταφέρονται από τα ταμεία του ελληνικού κράτους σε τράπεζες «μαύρου χρήματος» της ανατολικής Ευρώπης και των υπεράκτιων εταιρειών της Καραϊβικής και της Νοτίου Αμερικής».
      Δηλώνει επίσης ότι «η διαφθορά σε όλα τα μήκη και τα πλάτη του κόσμου είναι υπερκομματική, αλλά επί των ημερών των κυβερνήσεων του ΠΑΣΟΚ απέκτησε ονοματεπώνυμο».
      β. Η παραπάνω δήλωση του κυρίου Υπουργού αν δεν αποτελεί συνέχεια της σκανδαλολογίας και της προσπάθειας σπίλωσης των στελεχών που υλοποίησαν τα θέματα της εθνικής άμυνας τα τελευταία χρόνια θα πρέπει προφανώς να εδράζεται σε αδιαμφισβήτητα στοιχεία τα οποία κατέχει.
      γ. Επειδή η εκτόξευση τέτοιων καταγγελιών γενικά και αόριστα είναι ηθικά απαράδεκτη και επειδή ήδη βρισκόμαστε ένα μήνα προ των Ευρωεκλογών:
      Ερωτάται ο Υπουργός Εθνικής Άμυνας:
      α. Σε ποιες τράπεζες «μαύρου χρήματος» κατατέθηκαν χρήματα που αφορούν προμήθειες των Ενόπλων Δυνάμεων;
      β. Σε ποια ονοματεπώνυμα, σε ποιους λογαριασμούς και ποια ποσά κατατέθηκαν;»
      Ο Υφυπουργός Εθνικής Άμυνας κ. Λαμπρόπουλος έχει το λόγο για τρία λεπτά.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κύριε Πρόεδρε, κύριε συνάδελφε, η λαϊκή εντολή είναι πρόσφατη και λέει ότι εμείς πρέπει να εφαρμόσουμε το πρόγραμμά μας. Αυτό ξεκινήσαμε, αυτό κάνουμε και θα κάνουμε. Προεκλογική δέσμευσή μας ήταν η διαλεύκανση υποθέσεων διαφθοράς, όπου και αν είχαν λάβει χώρα. Είναι χρέος μας αυτό προς το λαό. Έτσι το βλέπουμε, έτσι το αισθανόμαστε.
      Πολλές υποθέσεις απ’ αυτές που και ο Υπουργός Άμυνας στη συνέντευξη ανέφερε, βρίσκονται στη δικαιοσύνη και όπως ξέρουμε, έχουν γράψει γι’ αυτές οι εφημερίδες, ασχολείται πλέον ο εισαγγελέας. Και δεν είναι ούτε μία ούτε δύο, είναι αρκετές.
      Ονόματα, λοιπόν, θα πει η δικαιοσύνη. Θα έρθει η ώρα της δικαιοσύνης και θα καταλογίσει τις ποινικές ευθύνες. Εμείς σήμερα εδώ καταλογίζουμε τις πολιτικές ευθύνες και αυτό έκανε και ο Υπουργός στη συνέντευξή του και δεν μπορείτε να μας πείτε ότι δεν υπάρχουν πολιτικές ευθύνες. Υπάρχουν τεράστιες πολιτικές ευθύνες.
      Όσον αφορά στις off shore εταιρείες, δεν τα είπαμε εμείς αυτά. Το «Spiegel» μας διέσυρε διεθνώς για τα περίφημα leopard. Άλλα δημοσιεύματα μιλούν για μίζα εξήντα εκατομμυρίων δολαρίων για εκατόν εβδομήντα leopard. Τι έγινε με τα leopard; Κόστισαν πάνω από ένα τρισεκατομμύριο. Ήταν να πάρουμε διακόσια σαράντα, τα πήραμε γυμνά, αναγκαστήκατε μετά να κάνετε -ίσως ήταν η μέθοδος αυτή- άλλες συμβάσεις για να εξοπλιστούν και ξεπέρασαν το ένα τρισεκατομμύριο. Αντί, λοιπόν, για διακόσια σαράντα, πήραμε εκατόν εβδομήντα leopard. Για μίζες, λοιπόν, μιλάνε οι εφημερίδες.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υφυπουργού)
      Αναφέρεται επίσης στη διαιτησία. Οι Έλληνες -λέει- είναι εμπλεκόμενοι στη διαιτησία στα δικαστήρια της Γενεύης.
       Αυτά δεν τα είπαμε εμείς. Να, λοιπόν, από πού προέρχονται.
      Όσον αφορά στο προεκλογικό τρικ που είπατε, θέλω να σας πω ότι εμείς δεν ξέρουμε απ’ αυτά. Δεν ξέρουμε από προεκλογικά τρικ. Εσείς είστε οι διδάξαντες. Εμάς ο λαός μας ψήφισε, μας έδωσε την εντολή, οι εκλογές είναι χθεσινές. Θα προχωρήσουμε, λοιπόν και θα πάρετε ξανά την απάντηση σε ένα μήνα.
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Σπηλιόπουλος έχει το λόγο.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, θεωρώ ελάχιστα πειστική τη δήλωση που έκανε ο Υφυπουργός και θα πω γιατί. Στη δικαιοσύνη, στην οποία αναφέρθηκε για κάποιες υποθέσεις που έχουν σταλεί, θέλω να πω ότι έχουν σταλεί από την προηγούμενη πολιτική ηγεσία του Υπουργείου Εθνικής Αμύνης της κυβερνήσεως του ΠΑΣΟΚ. Και εμείς αναμένουμε τα αποτελέσματα αυτής της διερεύνησης από τη δικαιοσύνη.
      Είπατε ότι υπάρχουν πολιτικές ευθύνες. Εγώ δεν μίλησα γι’ αυτό. Μίλησα για το συγκεκριμένο άρθρο, για τις συγκεκριμένες δηλώσεις του Υπουργού, οι οποίες είναι σαφέστατες. Μίλησε για δισεκατομμύρια ευρώ που μεταφέρονται από τα ταμεία του Ελληνικού Κράτους σε τράπεζες «μαύρου χρήματος» σε χώρες της Ανατολικής Ευρώπης και σε υπεράκτιες εταιρείες της Καραϊβικής και της Νοτίου Αμερικής.
      Πού είναι αυτά τα δημοσιεύματα που είδατε και μας διαβάσατε; Ξέρετε, κύριε Υφυπουργέ, ότι για το Spiegel υπάρχει αγωγή από τον προηγούμενο Υπουργό Εθνικής Άμυνας;
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Το έχω υπόψη μου.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Επομένως, το υιοθετείτε;
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Περιμένουμε την απόφαση.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Γιατί δεν έλεγε ο Υπουργός, λοιπόν, αυτές τις δηλώσεις σύμφωνα με τις δηλώσεις ή με τα σχόλια κάποιων άλλων και σήμερα, μας τις λέει σαν αποφάσεις δικές του ή σαν δεδομένα;
      Εγώ λυπάμαι, κύριε Υφυπουργέ. Βέβαια εσείς δεν μπορείτε να μας δώσετε καμιά άλλη απάντηση στα ερωτήματα τα οποία έχουμε θέσει.
      Εγώ θεωρώ ελάχιστα πειστική την αιτιολογία του Υπουργού, ώστε να μην έρθει σήμερα να απαντήσει. Είναι σε πολύ δύσκολη θέση. Νομίζω ότι σήμερα ο Υπουργός, αποφεύγοντας να απαντήσει και να καταθέσει τα στοιχεία, τα οποία θα τεκμηριώσουν όλες αυτές τις καταγγελίες του, είναι εκτεθειμένος απέναντι στον ελληνικό λαό, αλλά και απέναντι στον Πρωθυπουργό της χώρας, τον οποίο πιστεύω ότι σύρει σε έναν ολισθηρό δρόμο. Γιατί είπε προχθές, αν θυμάστε, ο Πρωθυπουργός «εμείς δεν θα κάνουμε κυνήγι μαγισσών». Με αυτές όμως τις δηλώσεις ο Υπουργός σας, νομίζω ότι κάνει πράγματι κυνήγι μαγισσών. Απλούστατα ο Υπουργός με τις επιπόλαιες και ατεκμηρίωτες καταγγελίες του προσπαθεί να δημιουργήσει ένα νοσηρό κλίμα σκανδαλολογίας απέναντι στην προηγούμενη πολιτική ηγεσία του Υπουργείου και απέναντι στο ΠΑΣΟΚ.
      Εμείς, όμως, δεν θα το επιτρέψουμε αυτό και δεν θα ανεχθούμε να σύρεται μια ολόκληρη παράταξη σε ομηρία. Αν έχετε στοιχεία, γιατί πιστεύουμε ότι δεν έχετε στοιχεία και απλώς χρησιμοποιείτε αυτήν τη σκανδαλολογία για να πλήξετε το ΠΑΣΟΚ και να δημιουργήσετε εντυπώσεις. Θα προσπαθήσουμε μέσω άλλης οδού να σας σύρουμε στους αρμόδιους θεσμούς της Βουλής, για να δώσετε τις απαντήσεις.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σπηλιόπουλε.
      Ο κύριος Υπουργός, έχει το λόγο για δύο λεπτά.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κύριε συνάδελφε, το αν υπάρχουν στοιχεία ή όχι, θα το εκτιμήσει ο Εισαγγελέας. Στο στάδιο που βρίσκεται τώρα το θέμα, δεν μπορούμε εμείς να πούμε κάτι. Η αρμοδιότητα είναι του εισαγγελέα. Θα εκτιμήσει τα στοιχεία, θα αποφασίσει και θα πει ονόματα. Εμείς εμπιστευόμαστε τη δικαιοσύνη. Αυτή θα βγάλει τις αποφάσεις της.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ποιοι θα τα στείλουν στον εισαγγελέα;
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Δεν θέλουμε, δεν έχουμε καμία διάθεση να σπιλώσουμε ονόματα. Εσείς οι ίδιοι σπιλώσατε ονόματα δικών σας ανθρώπων. Εμείς δεν έχουμε καμία τέτοια διάθεση. Εμείς λέμε να σταλούν στη δικαιοσύνη. Ποιο ολισθηρό δρόμο εσείς λέτε ότι έχουμε ακολουθήσει; Για ποιο ολισθηρό δρόμο μιλάτε; Επειδή έχουμε χρέος να στείλουμε στη δικαιοσύνη κάποιες υποθέσεις που έχει βουίξει ο Τύπος, οι εφημερίδες και για τις οποίες μιλάνε οι πάντες που έχουν σχέση με τα στρατιωτικά;
      Να μας απαντήσουν οι πρώην Υπουργοί Εθνικής Αμύνης, τι έχουν κάνει με τα αντισταθμιστικά οφέλη. Το λόγο έχει η δικαιοσύνη. Τι έκαναν με το ραντάρ, τι έκαναν με τα «τορ», τι έκαναν με τις φρεγάτες, τι έκαναν με τα «λέοπαρτ», τι έκαναν με τα οχήματα «χάμερ»; Ποιος είναι ο εισαγωγέας των οχημάτων «χάμερ», τίνος συγγενικό πρόσωπο είναι που τα πληρώσαμε τριπλά από την κανονική τους τιμή, απ΄ ό,τι μπορεί να τα πάρει ένας ιδιώτης; Τι έκαναν με τα αερόστρεμνα σκάφη τα «ζούμπερ» τα ρώσικα; Μέχρι και τα είδη ένδυσης είναι άχρηστα και ακατάλληλα. Οι αρβύλες, τα ενδύματα για τους Ολυμπιακούς Αγώνες, οι στολές που παραγγείλατε που θα τις βλέπει όλος ο κόσμος από τις τηλεοράσεις, τα πουκάμισα, όλα είναι άχρηστα.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Δεν τα παραγγέλνουν οι υπηρεσίες του Υπουργείου; Η πολιτική ηγεσία τα παραγγέλνει; Σε ποιον τα λέτε αυτά;
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, δεν μπορεί να γίνει έτσι συζήτηση. Παρακαλώ.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κάνατε πρόχειρο διαγωνισμό, φωνάξατε τέσσερις μόνο και τους αναθέσατε να φτιάξουν τις ολυμπιακές στολές. Μας έφεραν πουκάμισα άχρηστα.
      ΠΡΟΕΔΡΕΥΩΝ (Σωτήρης Χατζηγάκης): Τελειώνετε, κύριε Υπουργέ.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Αμυνας): Αυτή είναι λοιπόν η πολιτική σας. Σας έκρινε ο λαός. Εμείς εμπιστευόμαστε τη δικαιοσύνη και περιμένουμε τις αποφάσεις της.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, ακολουθεί η δεύτερη η με αριθμό 116/11.5.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Μεταφορών και Επικοινωνιών, Εσωτερικών, Δημόσιας Διοίκησης και Αποκέντρωσης, σχετικώς με την απομάκρυνση κεραίας κινητής τηλεφωνίας από την περιοχή του Δήμου Αμπελώνα Νομού Λάρισας.
      Το ειδικότερο περιεχόμενο της επίκαιρης ερώτησης του κ. Τσιόγκα έχει ως εξής:
      «Η προσπάθεια για ολοκλήρωση των εργασιών τοποθέτησης κεραίας κινητής τηλεφωνίας της VODAFON, την Παρασκευή 7.5.2004 με τη βοήθεια ισχυρής αστυνομικής δύναμης στον Αμπελώνα Νομού Λάρισας προκάλεσε την έντονη αντίδραση των κατοίκων, των μαζικών φορέων και της δημοτικής αρχής, με αποτέλεσμα να προκληθούν επεισόδια σε βάρος κατοίκων της περιοχής. 
      Αξίζει να σημειωθεί ότι η εταιρεία προχώρησε στην τοποθέτηση της κεραίας, παρά την έντονη αντίθεση του δήμου και των κατοίκων, στηριζόμενη στη Ν.Α., οι υπηρεσίες της οποίας αδιαφόρησαν πλήρως και έδωσαν άδεια για την τοποθέτησή της, υποσκελίζοντας την εκφρασμένη θέληση των κατοίκων και των εκλεγμένων εκπροσώπων τους.
      Οι κάτοικοι και η Δημοτική Αρχή Αμπελώνας αντιτίθενται στην τοποθέτηση της κεραίας δίπλα στα σπίτια τους, σε κατοικημένη περιοχή, ανησυχώντας έντονα για τις επιπτώσεις που αυτή θα έχει στη δημόσια υγεία.
      Δηλώνουν δε αποφασισμένοι να μην επιτρέψουν τη λειτουργία της και ζητούν την άμεση απομάκρυνσή της.
      Ερωτώνται οι κύριοι Υπουργοί, τι μέτρα προτίθενται να πάρουν για την άμεση απομάκρυνση της κεραίας, όπως απαιτούν οι κάτοικοι και οι φορείς της περιοχής;»
      Θα απαντήσει ο Υφυπουργός Μεταφορών και Επικοινωνιών, ο κ. Νεράντζης.
      Κύριοι συνάδελφοι, πριν δώσω το λόγο στον κύριο Υπουργό, έχω την τιμή να ανακοινώσω προς το Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα, 140 χρόνια από την Ένωση με την Ελλάδα», εβδομήντα μαθητές και πέντε συνοδοί-δάσκαλοι από το 33ο Δημοτικό Σχολείο Πάτρας Αχαΐας.
      Η Βουλή καλωσορίζει τους μαθητές.
      (Χειροκροτήματα από όλες τις πτέρυγες)
      Ορίστε, κύριε Υπουργέ, έχετε το λόγο.
      ΑΝΑΣΤΑΣΤΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κυρίες και κύριοι συνάδελφοι, υπάρχει μια σύγχυση, η οποία διατρέχει ολόκληρη την ερώτηση του κυρίου συναδέλφου και είμαι υποχρεωμένος να κάνω μία πολύ σύντομη αναδρομή στο νομοθετικό πλαίσιο, το εσωτερικό και το διεθνές, το οποίο ρυθμίζει σήμερα την εγκατάσταση των κεραιών κινητής τηλεφωνίας.
      Από την πλευρά του εσωτερικού δικαίου, το θέμα ρυθμίζει μια κοινή υπουργική απόφαση η υπ’ αριθμόν 53571/2000. Σύμφωνα με αυτήν, άδεια για την εγκατάσταση κεραιών παρέχει η Εθνική Επιτροπή Τηλεπικοινωνιών και Ταχυδρομείων, η λεγόμενη ΕΕΤΤ. Η άδεια αυτή παρέχεται μόνο μετά από προηγούμενη σύμφωνη γνωμοδότηση της Εθνικής Επιτροπής Ατομικής Ενεργείας. Η αρμοδιότητα αυτή της ΕΕΤΤ είναι δέσμια, όπως λέγεται στα νομικά και όχι διακριτική, πράγμα που σημαίνει ότι, εάν συντρέχουν οι λοιπές προϋποθέσεις, η ΕΕΤΤ είναι υποχρεωμένη να εκδώσει αυτήν την άδεια.
      Επομένως πρώτα-πρώτα γνωμοδοτεί η Επιτροπή Ατομικής Ενεργείας με βάση το γνωστικό της αντικείμενο, δηλαδή, εάν υπάρχουν μολύνσεις του περιβάλλοντος κλπ.. Στη συνέχεια με θετική την απάντηση, η Επιτροπή Τηλεπικοινωνιών εκδίδει την άδεια. Ακολουθεί μετά η Πολεοδομία η οποία χορηγεί άδεια για την εγκατάσταση πλέον της κεραίας, αφού προηγουμένως λάβει και τις υπόλοιπες άδειες, όσες και όπου χρειάζονται, π.χ. από το Δασαρχείο, την Αρχαιολογική Υπηρεσία και τις Επιτροπές Αρχιτεκτονικού Ελέγχου κλπ.. Αυτή είναι η διαδικασία, κακώς μέσα στην ερώτησή σας μιλάτε περί Νομαρχιακής Αυτοδιοικήσεως.
      Κύριοι συνάδελφοι, το θέμα δεν είναι μόνο εθνικό, αλλά υπάρχει και έντονο κοινοτικό ενδιαφέρον, διότι η Ευρωπαϊκή Ένωση, εκτός από τα ερευνητικά έργα τα οποία χρηματοδοτεί, έχει εκδώσει και μία σύσταση του Συμβουλίου, την υπ’ αριθμόν 1999/99. Στο εσωτερικό μας δίκαιο, αυτή η κοινή υπουργική απόφαση καθιερώνει 20% αυστηρότερα όρια από εκείνα που επιβάλλει η θετική σύσταση. 
      Εν πάση περιπτώσει, όπως μας πληροφορεί εγγράφως και η Εθνική Επιτροπή Τηλεπικοινωνιών και Ταχυδρομείων και οι αρμόδιες υπηρεσίες του Υπουργείου μας, η συγκεκριμένη κεραία, για την οποία γίνεται μνεία στην ερώτησή σας, είναι εφοδιασμένη με την υπ’ αριθμό 278/2003 απόφαση, με την οποία χορηγείται η άδεια. 
      Η απομάκρυνση αυτής της κεραίας, μπορεί να συντελεσθεί, όχι ελευθέρως και άνευ ορίων ή περιορισμών αλλά μόνο υπό τις προϋποθέσεις του άρθρου 9 του υπ’ αριθμόν 236/2001 κανονισμού αδειών κατασκευών κεραιών στην ξηρά. Έτσι, απομάκρυνση διατάσσεται, εάν αυτή στερείται πολεοδομικής αδείας ή εάν η άδεια αυτή ήδη έχει ανακληθεί.
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, σας ευχαριστώ για την πολύ καλή χρήση του χρόνου.
      Το λόγο έχει ο κ. Τσιόγκας για δύο λεπτά.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Η εγκατάσταση κεραιών κινητής τηλεφωνίας δημιουργεί σοβαρά προβλήματα στη δημόσια υγεία. Απ’ ό,τι αναφέρουν πολλές έρευνες υπάρχουν πολύ συγκεκριμένες επιπτώσεις, εξαιτίας αυτών των κεραιών, στο νευρικό σύστημα του ανθρώπου, σε νεοπλασματικές ασθένειες, στην παιδική λευχαιμία και βεβαίως σε όσους εργάζονται, είτε είναι αγρότες είτε είναι εργαζόμενοι, μέσα ή κοντά σε κατοικημένες περιοχές. 
      Επίσης θα πρέπει να πούμε ότι κανένας μέχρι τώρα δεν έχει υποστηρίξει ότι οι κεραίες είναι αθώες και δεν προκαλούν καμία βλάβη στην υγεία του ανθρώπου. 
      Η ισχυρή αστυνομική δύναμη που στείλατε, για να προστατέψει τα συμφέροντα της συγκεκριμένης εταιρείας, της Vodafon, αγνοώντας την υγεία των κατοίκων του Αμπελώνα, πρέπει να σας πω ότι προπηλάκισε τους εκπροσώπους των φορέων του Αμπελώνα.
      Βεβαίως αυτό δείχνει ότι εσείς βάζετε πάνω από την υγεία των ανθρώπων τα συμφέροντα των εταιρειών κινητής τηλεφωνίας. 
      Επίσης το τελευταίο διάστημα οι εταιρείες κινητής τηλεφωνίας απειλούν ότι εάν τις διώξετε έξω από τις κατοικημένες περιοχές, γιατί τους στοιχίζει λιγότερο η εγκατάσταση των κεραιών τους κοντά ή μέσα σε κατοικημένες περιοχές, θα αυξήσουν το κόστος στα κινητά τηλέφωνα.
      Παρά το γεγονός ότι υπάρχουν πάνω από εκατόν πενήντα δικαστικές αποφάσεις οι οποίες έχουν τελεσιδικήσει, καμία δεν έχει εφαρμοστεί, δηλαδή καμία κεραία δεν έχει ξηλωθεί μέχρι τώρα. Όταν, όμως, πρόκειται για κάποια απεργία, αμέσως υπάρχει δικαστική απόφαση που τη βγάζει παράνομη και καταχρηστική.
      Επίσης υπάρχει εγκύκλιος του Υπουργείου Μεταφορών από τον Οκτώβριο του 2003, η οποία δίνει εντολή να απομακρυνθούν οι κεραίες κινητής τηλεφωνίας από τα σχολεία και τα νοσοκομεία. Γιατί μέχρι τώρα δεν έφυγε καμία κεραία που είναι κοντά σε σχολεία ή νοσοκομεία, αλλά και γιατί μόνο όσες είναι κοντά σε σχολεία και νοσοκομεία; Οι υπόλοιποι κάτοικοι, οι υπόλοιποι πολίτες δεν δέχονται ακτινοβολία; Τα ίδια λέει και ο Συνήγορος του Πολίτη, ότι πρέπει να απομακρυνθούν οι κεραίες κινητής τηλεφωνίας και όσες είναι μέσα και όσες είναι κοντά σε κατοικημένες περιοχές.
      Νομίζουμε, λοιπόν, ότι σήμερα είναι ανάγκη –και το προτείνουμε- να υπάρξει ένα πιο αυστηρό νομικό πλαίσιο το οποίο θα προστατεύει την υγεία των κατοίκων. Πάντως οι κάτοικοι του Αμπελώνα έχουν προγραμματισμένες κινητοποιήσεις, τις οποίες θα συνεχίσουν το επόμενο διάστημα, μέχρι να ξηλωθεί η συγκεκριμένη κεραία. Και βεβαίως θα πρέπει να πούμε ότι δεν χρειάζεται να ξαναστείλετε αστυνομικές δυνάμεις για να προστατεύσουν τις εταιρείες κινητής τηλεφωνίας.
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υφυπουργός έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Δεν θα απαντήσω ειδικά στη γνωστή συλλογιστική του ΚΚΕ. Απλώς για να καθησυχάσω λίγο το συνάδελφό μου, θα πω ότι δεν έχουμε αφεθεί  και εμείς αλλά και το νομικό καθεστώς στο έλεος των καιρών και στην οργή των ανέμων. Υπάρχει άλλη υπουργική απόφαση. Καλό θα είναι, αντί να κρούετε κώδωνες, μετά να ανακρούετε πρύμνες ύστερα δε να εξαπολύετε κεραυνούς, να κοιτάτε λίγο τη νομοθεσία. Υπάρχει μια άλλη υπουργική απόφαση, η 535/2000, η οποία δείχνει την αγρυπνία της πολιτείας. Ορίζει ότι οι συναρμόδιες υπηρεσίες των Υπουργείων ΠΕΧΩΔΕ, Υγείας Μεταφορών κλπ. αναλαμβάνουν συντονισμένες πρωτοβουλίες για την αποτελεσματική παρακολούθηση των διεθνών εξελίξεων, την εκπόνηση ερευνητικών μελετών και τη σχετική ενημέρωση του γενικού πληθυσμού για θέματα προστασίας της υγείας από την εκπομπή ηλεκτρομαγνητικών ακτινοβολιών.
      Είναι λοιπόν, το θέμα εθνικό, αλλά το παρακολουθεί και όλη η Ευρωπαϊκή Ένωση. Γι’ αυτό και η ελληνική νομοθεσία επιβάλλει την υποχρέωση στα συναρμόδια υπουργεία διά επιτροπών να παρακολουθούν ακριβώς τα τεκταινόμενα.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Τελευταία είναι η με αριθμό 103/11-5-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Εθνικής Άμυνας, σχετικώς με τα πρόσφατα ατυχήματα στις Ένοπλες Δυνάμεις, τη λήψη των αναγκαίων μέτρων κλπ.
      Η επίκαιρη ερώτηση του κυρίου συναδέλφου έχει ως εξής:
      «Τον τελευταίο μήνα τρία σοβαρά ατυχήματα στις Ένοπλες Δυνάμεις είχαν ως αποτέλεσμα το θάνατο οκτώ στελεχών του στρατού και δεκάδες τραυματισμούς. Λόγω του μεγάλου αριθμού των ατυχημάτων, απαιτείται αναθεώρηση και εμβάθυνση του συστήματος των ΕΔΕ, με αξιοποίηση και εξωτερικών από το στράτευμα δικαστικών παραγόντων, ώστε πέρα από τον προσδιορισμό ευθυνών να γίνονται συγκεκριμένες υποδείξεις για τη μη επανάληψη παρόμοιων περιστατικών. Κυρίως, όμως, χρειάζεται η Κυβέρνηση να προχωρήσει μελετώντας την ευρωπαϊκή και διεθνή εμπειρία, ανανεώνοντας τις ανεπαρκέστατες αναχρονιστικές και αναποτελεσματικές σημερινές ρυθμίσεις, αξιοποιώντας δυνάμεις και από τον πανεπιστημιακό χώρο και το χώρο της Υγείας και της Ασφάλειας της εργασίας, τη διαμόρφωση ενός σύγχρονου και αυστηρού Κώδικα για την υγεία και ασφάλεια στις Ένοπλες Δυνάμεις που να προβλέπει την εξάλειψη των ατυχημάτων, την εξειδίκευση του προσωπικού, τη συντήρηση των μηχανημάτων κλπ.
      Ερωτάται ο κύριος Υπουργός: 
  1. Πρόκειται η Κυβέρνηση να προχωρήσει στις απαιτούμενες αλλαγές για εκσυγχρονισμό του συστήματος των ΕΔΕ, αλλά και στη σύνταξη ενός σύγχρονου κώδικα για την υγεία και ασφάλεια στις Ένοπλες Δυνάμεις; 
      2. Πότε θα μπορούσε να αρχίσει και πότε να τελειώσει μια τέτοια προσπάθεια;»
      O  Yπουργός κ. Λαμπρόπουλος έχει το λόγο για τρία λεπτά.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κύριε Πρόεδρε, τα τελευταία γεγονότα, τα τελευταία ατυχήματα που έλαβαν χώρα στις Ένοπλες Δυνάμεις, «βύθισαν» πραγματικά όλο το στρατό μας και τον ελληνικό λαό στο πένθος και προβλημάτισαν τους πάντες, είτε την πολιτική ηγεσία είτε τους απλούς πολίτες είτε τους γονιούς που στέλνουν τα παιδιά τους στο στρατό.
      Εμείς ως Κυβέρνηση, ως ηγεσία του Υπουργείου Εθνικής Άμυνας συναισθανόμαστε το χρέος μας και κάνουμε ό,τι είναι ανθρωπίνως δυνατό, με πρώτο μας στόχο το ανθρώπινο δυναμικό των Ενόπλων Δυνάμεών μας, το στρατιωτικό και πολιτικό προσωπικό. Σε συνεργασία πάντα με τους επιτελείς μας, με τις ηγεσίες των όπλων, σχεδιάζουμε καινούργια μέτρα ασφαλείας. 
      Άμεσα ο Υπουργός Εθνικής Άμυνας κ. Σπηλιωτόπουλος, σε συνεργασία με το Υπουργείο Απασχόλησης, δημιούργησε μικτή επιτροπή από επιθεωρητές εργασίας και ειδικούς αξιωματικούς των Ενόπλων Δυνάμεων η οποία από την ερχόμενη εβδομάδα θα αρχίσει το έργο της, τον έλεγχο σε όλες τις μονάδες, σε όλα τα στρατόπεδα, σε όλα τα φυλάκια. 
      Επίσης θέτουμε σε ουσιαστική εφαρμογή τόσο το θεσμό του τεχνικού ασφαλείας όσο και το θεσμό του ιατρού εργασίας. Προχωράμε στη δημιουργία κέντρων πρόληψης ατυχημάτων στους σχηματισμούς και τις μεγάλες μονάδες των Ενόπλων Δυνάμεων, έργο των οποίων θα είναι η συνεχής εκπαίδευση όλου του προσωπικού σε θέματα πρόληψης ατυχημάτων.
      Όλες αυτές οι κινήσεις και ο προγραμματισμός της δράσης μας δείχνουν –και φάνηκε το κενό- ότι δεν είχαν γίνει μέχρι τώρα πολλά ή συγκεκριμένα πράγματα στον τομέα της ασφάλειας του ανθρώπινου δυναμικού. 
      Θέλω επίσης να πω –επειδή θίγεται στην ερώτηση- ότι σε περίπτωση τραυματισμού ή θανάτου προσωπικού των Ενόπλων Δυνάμεων, διατάσσεται προανάκριση και δεύτερον ΕΔΕ για τον καθορισμό της σχέσης του παθόντος με την υπηρεσία και για τον καταλογισμό πειθαρχικών ευθυνών. Αυτό έχει γίνει σε όλα τα τελευταία ατυχήματα. Από την πρώτη στιγμή επελήφθη η δικαιοσύνη και αναμένουμε και περιμένουμε τα πορίσματά της.
      Θέλω κα πάλι να επισημάνω ότι εμείς είμαστε αποφασισμένοι να λάβουμε κάθε μέτρο. Ζητάμε και δεχόμαστε και ευχαριστούμε και αποδεχόμαστε όποιο μέτρο μπορεί να συμβάλει και όποια ιδέα, απ’ όπου και αν προέρχεται, και δική σας, κύριε συνάδελφε, εφόσον συμβάλλει στη μεγαλύτερη ασφάλεια των Ενόπλων Δυνάμεων, των στρατιωτών μας, των αξιωματικών μας και του πολιτικού προσωπικού. 
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης):  Ο κ. Αλαβάνος έχει το λόγο. 
      ΑΛΕΞΑΝΔΡΟΣ ΑΛΑΒΑΝΟΣ: Ευχαριστώ, κύριε Πρόεδρε.
      Θέλω να πω ότι ο Ηρόδοτος έλεγε πως ειρήνη είναι όταν τα παιδιά θάβουν τους γονείς τους και ότι πόλεμος είναι όταν οι γονείς θάβουν τα παιδιά τους.
      Αναρωτιέται κανείς αν τουλάχιστον ορισμένοι γονείς σκέφτονται αν σήμερα είμαστε σε ειρήνη ή σε πόλεμο. Είναι δραματικός ο απολογισμός όλων αυτών που γίνονται και γι’ αυτό χρειάζονται άμεσα μέτρα στο στρατό, και σε σχέση με τα ατυχήματα τα οποία έχουν σχέση με τον περιβάλλοντα χώρο και τους εξοπλισμούς, αλλά και σε σχέση με τα ατυχήματα που έχουν σχέση με ψυχολογικές πιέσεις που νιώθουν πάρα πολλοί στρατιώτες λόγω του αναχρονιστικού κλίματος που υπάρχει. 
      Άκουσα τον κύριο Υπουργό, και μερικές σκέψεις και μερικές κινήσεις του δεν είναι αρνητικές. Θα ήθελα, όμως, να αναφέρω το εξής: Υπάρχει η οδηγία 391/1989 της Ευρωπαϊκής Ένωσης για την ασφάλεια και την υγεία των εργαζομένων. Στο άρθρο 2 λέει: Δεν είναι υποχρεωτική η οδηγία ή οι ρυθμίσεις να εφαρμοστούν στις Ένοπλες Δυνάμεις των χωρών μελών. Δεν έχουμε αυτήν τη δικαιοδοσία, αλλά θα ήταν καλό να εφαρμοστούν. 
      Έρχεται στην Ελλάδα ένας νόμος, ο 3144/2003, που στο άρθρο 9, παράγραφος 4, λέει ότι οι διατάξεις της οδηγίας αυτής μέσα από τους ελληνικούς νόμους που έχουν περάσει, εφαρμόζονται και στο ένστολο προσωπικό των Ενόπλων Δυνάμεων, των Σωμάτων Ασφαλείας, με εξαίρεση ορισμένους στρατιώτες του προσωπικού αυτού που παρουσιάζουν εγγενείς ιδιαιτερότητες.
      Είναι πολύ σημαντική αυτή η οδηγία. Είναι οδηγία-πλαίσιο για την υγεία και την ασφάλεια των εργαζομένων στην Ευρώπη. 
      Έχει αναγκαία μέτρα για την προστασία της ασφάλειας και της υγείας, μηχανισμούς πρόληψης, εκτιμήσεις για την καταπολέμηση του κινδύνου, μέτρα ομαδικής προστασίας, κατάλληλες οδηγίες για τους εργαζόμενους, μέριμνα για τους κινδύνους από την εισαγωγή νέων τεχνολογιών, ειδικές ζώνες μη πρόσβασης σε χώρους ειδικού κινδύνου, ειδικά πρόσωπα για την πρόληψη, αξιοποίηση εξωτερικών υπηρεσιών, πρώτες βοήθειες, πυρασφάλεια, εκκένωση χώρου, ενημέρωση και οδηγίες στους εργαζόμενους, ειδικά μέτρα για τους εργαζόμενους που εκτίθενται σε ειδικό κίνδυνο, περιοδική έκθεση ατυχημάτων. 
      Το ερώτημά μου, λοιπόν, είναι: Με βάση και το νόμο αυτό που ενσωματώνει την οδηγία αυτή για τις Ένοπλες Δυνάμεις, έχει την πρόθεση το Υπουργείο Εθνικής Άμυνας να εφαρμόσει το πλαίσιο αυτό, το οποίο είναι καλό για την ασφάλεια και υγεία των εργαζομένων της Ευρωπαϊκής Ένωσης στις Ένοπλες Δυνάμεις; 
      Ευχαριστώ. 
      ΠΡΟΕΔΡΕΥΩΝ (Σωτήριος Χατζηγάκης):  Ο Υφυπουργός κ. Λαμπρόπουλος έχει το λόγο. 
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής ‘Άμυνας): Κύριε συνάδελφε, θα ήθελα και πάλι να πω ότι δεν υπάρχει περιθώριο, ούτε σημείο διαφωνίας μας. 
      Αυτά τα μέτρα που είπα προηγουμένως, ήδη τα έχουμε άμεσα εφαρμόσει. Σχεδιάζουμε και κουβεντιάζουμε για κάποια άλλα με τους επιτελείς, που έχουν και αυτοί τεράστια εμπειρία και που θα μας προτείνουν. 
      Βεβαίως συμφωνούμε απόλυτα με την οδηγία. Και ό,τι άλλο εφαρμόζεται στην Ευρωπαϊκή Ένωση σε σύγχρονο στρατό το μελετάμε και πρόθεσή μας είναι την οδηγία αυτή να την εφαρμόσουμε και μάλιστα χωρίς εξαιρέσεις. 
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      Έχουν διανεμηθεί τα Πρακτικά των συνεδριάσεων ΙΓ΄ Παρασκευής 30 Απριλίου 2004, ΙΔ΄ Τρίτης 4 Μαΐου  2004, ΙΕ΄ Πέμπτης 6 Μαΐου 2004 και της ΙΣΤ΄ Παρασκευής 7 Μαΐου 2004 και παρακαλώ το Σώμα για την επικύρωσή τους.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά των συνεδριάσεων ΙΓ΄ Παρασκευής 30 Απριλίου 2004, ΙΔ΄ Τρίτης 4 Μαΐου  2004, ΙΕ΄ Πέμπτης 6 Μαΐου 2004 και της ΙΣΤ΄ Παρασκευής 7 Μαΐου 2004 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 12.20΄ λύεται η συνεδρίαση για την Τρίτη 18 Μαΐου 2004 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που θα διανεμηθεί.
      Η ΠΡΟΕΔΡΟΣ                                                             ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 14/5/04                      ΣΕΛ.2

