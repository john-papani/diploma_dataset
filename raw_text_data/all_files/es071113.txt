      ΠΙΝΑΚΑΣ ΠΕΡΙΕΧΟΜΕΝΩΝ
      Η’ ΑΝΑΘΕΩΡΗΤΙΚΗ ΒΟΥΛΗ
      ΠΕΡΙΟΔΟΣ ΙΒ’
      ΣΥΝΟΔΟΣ Α’
      ΣΥΝΕΔΡΙΑΣΗ ΚΘ’
      
      Τρίτη 13 Νοεμβρίου 2007
      
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν υπάλληλοι του Ιδρύματος Κοινωνικής Ασφάλισης Θεσσαλονίκης, σελ.
      3. Επί Διαδικαστικού θέματος, σελ.
      4. Ο Υπουργός Δικαιοσύνης διεβίβασε στη Βουλή:
      1. α) αίτηση κατά του Πρωθυπουργού κ. Κ. Καραμανλή, σελ.
          β) μηνυτήρια αναφορά κατά του Υπουργού Εσωτερικών κ. Π. Παυλόπουλου και του Υφυπουργού Εσωτερικών κ. Α. Νάκου, σελ.
      2. μηνυτήρια αναφορά κατά των πρώην Υπουργών Απασχόλησης και Κοινωνικής Προστασίας κ. Π. Παναγιωτόπουλου, Σ. Τσιτουρίδη και κατά του Υπουργού Απασχόλησης και Κοινωνικής Προστασίας Β. Μαγγίνα κατά τα έτη 2005-2007, σελ.
      3. μηνυτήρια αναφορά κατά του πρώην Υπουργού Αγροτικής Ανάπτυξης και Τροφίμων κ. Ε. Μπασιάκου,  περί «Ποινικής ευθύνης των Υπουργών», σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση αναφορών και ερωτήσεων:
      α) Προς τον Υπουργό Αγροτικής Ανάπτυξης και Τροφίμων, σχετικά με την επίλυση των προβλημάτων των κτηνοτρόφων του Νομού Ηρακλείου, σελ.
      β) Προς τον Υπουργό Οικονομίας και Οικονομικών, σχετικά με το ύψος του λογαριασμού του Προγράμματος «ΘΗΣΕΑΣ» το Ταμείο Παρακαταθηκών και Δανείων κ.λπ., σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. Ψήφιση επί του συνόλου του σχεδίου νόμου του Υπουργείου Εσωτερικών: «Ρυθμίσεις θεμάτων Ανεξάρτητων Αρχών, Γενικού Επιθεωρητή Δημόσιας Διοίκησης, Σώματος Επιθεωρητών Ελεγκτών Δημόσιας Διοίκησης και λοιπών ζητημάτων αρμοδιότητας Υπουργείου Εσωτερικών», σελ.
      2. Συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Διαχείριση, έλεγχος και εφαρμογή αναπτυξιακών παρεμβάσεων για την προγραμματική περίοδο 2007-2013», σελ.
      3. Κατάθεση Εκθέσεων Διαρκών Επιτροπών:
      α) Η Διαρκής Επιτροπή Παραγωγής και Εμπορίου καταθέτει την ‘Εκθεσή της στο σχέδιο νόμου του Υπουργείου Εμπορικής Ναυτιλίας, Αιγαίου και Νησιωτικής Πολιτικής: «Ενίσχυση της ασφάλειας πλοίων, λιμενικών εγκαταστάσεων και λιμένων και άλλες διατάξεις», σελ.
      β) Η Διαρκής Επιτροπή Οικονομικών Υποθέσεων καταθέτει την ‘Εκθεσή της στο σχέδιο νόμου του Υπουργείου Οικονομίας και Οικονομικών: «Αύξηση συντάξεων του Δημοσίου από το έτος 2007 και άλλες διατάξεις», σελ.
      
      ΟΜΙΛΗΤΕΣ
      Α. Επί Διαδικαστικού Θέματος:
      ΠΑΠΑΔΗΜΗΤΡΙΟΥ Γ., σελ.
      ΣΟΥΡΛΑΣ Γ., σελ.
      
      Β. Επί των αναφορών και ερωτήσεων:
      ΚΟΝΤΟΣ Α., σελ.
      ΛΕΓΚΑΣ Ν., σελ.
      ΡΟΒΛΙΑΣ Κ., σελ.
      ΣΟΥΡΛΑΣ Γ., σελ.
      ΣΤΡΑΤΑΚΗΣ Ε., σελ.
      
      Γ. Επί του σχεδίου νόμου του Υπουργείου Οικονομίας και Οικονομικών:
      ΑΓΟΡΑΣΤΟΣ Κ., σελ.
      ΑΙΒΑΛΙΩΤΗΣ Κ., σελ.
      ΒΟΡΙΔΗΣ Μ., σελ.
      ΓΕΙΤΟΝΑΣ Κ., σελ.
      ΔΡΑΓΑΣΑΚΗΣ Ι., σελ.
      ΕΞΑΡΧΟΣ Β., σελ.
      ΚΑΛΛΙΩΡΑΣ Η., σελ.
      ΚΑΡΑΘΑΝΑΣΟΠΟΥΛΟΣ Ν., σελ.
      ΚΑΤΣΕΛΗ Λ., σελ.
      ΚΟΡΚΑ-ΚΩΝΣΤΑ Α., σελ.
      ΚΟΣΜΙΔΗΣ Ι., σελ.
      ΚΟΥΣΕΛΑΣ Δ., σελ.
      ΜΠΕΚΙΡΗΣ Μ., σελ.
      ΜΠΟΥΓΑΣ Ι., σελ.
      ΜΠΟΥΖΑΛΗ Π., σελ.
      ΝΤΙΝΟΠΟΥΛΟΣ Α., σελ.
      ΝΤΟΛΙΟΣ Γ., σελ.
      ΠΑΝΑΓΙΩΤΟΠΟΥΛΟΣ Π., σελ.
      ΠΑΠΑΔΗΜΗΤΡΙΟΥ Γ., σελ.
      ΠΑΠΑΘΑΝΑΣΙΟΥ Ι., σελ.
      ΠΑΠΑΚΩΝΣΤΑΝΤΙΝΟΥ Γ., σελ.
      ΠΑΤΡΙΑΝΑΚΟΥ Φ., σελ.
      ΠΟΛΑΤΙΔΗΣ Η., σελ.
      ΣΑΧΙΝΙΔΗΣ Φ., σελ.
      ΣΓΟΥΡΙΔΗΣ Π., σελ.
      ΣΤΡΑΤΑΚΗΣ Ε., σελ.
      ΤΖΑΚΡΗ Θ., σελ.
      ΤΣΟΥΚΑΛΗΣ Ν., σελ.
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΚΘ’
      Τρίτη 13 Νοεμβρίου 2007
      Αθήνα, σήμερα στις 13 Νοεμβρίου 2007 ημέρα Τρίτη  και ώρα 18.04΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α’ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον  κ. Ιωάννη Μπούγα,  Βουλευτή Φωκίδας,  τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής B΄ Θεσσαλονίκης κ. ΕΥΑΓΓΕΛΙΑ ΑΜΜΑΝΑΤΙΔΟΥ – ΠΑΣΧΑΛΙΔΟΥ κατέθεσε αναφορά με την οποία η Ένωση Ιδιωτικών Υπαλλήλων Ηρακλείου ζητεί τη λήψη μέτρων προστασίας της μητρότητας ως ελάχιστη αναγνώριση των ιδιαιτεροτήτων που προκύπτουν από τον τριπλό ρόλο, της εργαζόμενης, συζύγου και μητέρας.
      2) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Πανελλήνια Ομοσπονδία Σωματείων Ταχυδρομικών ζητεί την άμεση πρόσληψη μόνιμου προσωπικού στα Ελληνικά Ταχυδρομεία.
      3) Ο Βουλευτής Β΄ Αθηνών κ. ΜΙΧΑΛΗΣ ΠΑΠΑΓΙΑΝΝΑΚΗΣ κατέθεσε αναφορά με την οποία φιλοπεριβαλλοντικοί μαζικοί φορείς που δραστηριοποιούνται στην περιοχή του Αλιβερίου ζητούν να προωθηθεί η γενικευμένη εισαγωγή του φυσικού αερίου στην περιοχή για τις ανάγκες λειτουργικής υποστήριξης της βιομηχανίας και βιοτεχνίας.
      4) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία εκατόν πενήντα (150) ασθενείς κρατούμενοι των ελληνικών φυλακών ζητούν τη χορήγηση ευεργετημάτων, στους ασθενείς φυλακισμένους.
      5) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία το Τοπικό Συμβούλιο Δημοτικού Διαμερίσματος Αρχαίας Μεσσήνης του Δήμου Ιθώμης Νομού Μεσσηνίας ζητεί την κατασκευή του νέου αρχαιολογικού μουσείου της Αρχαίας Μεσσήνης στον υπάρχοντα χώρο δίπλα από το παλαιό μουσείο.
      6) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία το Σωματείο Παράχθιων Αλιέων «Ο ΜΕΣΣΗΝΙΑΚΟΣ ΚΟΛΠΟΣ» ζητεί την αποκατάσταση του οικοσυστήματος στο Μεσσηνιακό Κόλπο.
      7) Ο Βουλευτής Ιωαννίνων κ. ΕΥΑΓΓΕΛΟΣ ΑΡΓΥΡΗΣ κατέθεσε αναφορά με την οποία ο Νομάρχης Ιωαννίνων και Φορείς της περιοχής ζητούν την κατασκευή δρόμου για την επικοινωνία του Ζαγορίου και της ευρύτερης περιοχής με την Εγνατία Οδό.
      8) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Σύνδεσμος Ιδιοκτητών Φορτηγών Αυτοκινήτων Διεθνών Μεταφορών και Περιχώρων ζητεί τη λήψη των αναγκαίων μέτρων για την εύρυθμη μεταφορά εμπορευμάτων από τις χώρες της Ευρώπης.
      9) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία ο Δήμος Ελευθερών Νομού Καβάλας ζητεί τη δημιουργία τουριστικών υποδομών σε παραλιακές εκτάσεις της περιοχής του.
      10) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο Δήμος Τραγανού Ηλείας ζητεί έκτακτη οικονομική ενίσχυση ως πυρόπληκτη περιοχή.
      11) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία ο Εμπορικός Σύλλογος Πύλης Τρικάλων  ζητεί την αποσαφήνιση των κατηγοριών των επιχειρήσεων που γίνεται δημόσια εκτέλεση μουσικής με σκοπό την εμπορική της εκμετάλλευση.
      12) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Εθνική Συνομοσπονδία Ατόμων με Αναπηρία ζητεί τη λήψη οικονομικών μέτρων προστασίας των ατόμων με αναπηρία και των οικογενειών τους.
      13) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Δήμος ΄Ανω Λιοσίων Αττικής ζητεί τη δημιουργία Τμήματος Τροχαίας στην περιοχή του.
      14) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Δήμος Καλυβίων – Θορικού Αττικής ζητεί να ενταχθούν έργα υποδομής της περιοχής του σε προγράμματα αποκατάστασης των πυρόπληκτων περιοχών.
      15) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Κοινοπραξία «Πάχη Μεγάρων» Καβοδετικές και Λεμβουχικές Υπηρεσίες ζητεί τη θεσμοθέτηση του αγκυροβολίου της Πάχης.
      16) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Δήμος Μεγαρέων Αττικής ζητεί την αναστολή της δημοπρασίας εκποίησης του Β.Κ. 270 δημοσίου ακινήτου από την Κ.Ε.Δ. επειδή προτίθεται να προβεί στην αγορά του.
      17) Ο Βουλευτής  Αχαΐας κ. ΜΙΧΑΛΗΣ ΜΠΕΚΙΡΗΣ κατέθεσε αναφορά με την οποία ο Δήμος Μόβρης Αχαΐας ζητεί οικονομική ενίσχυση για την επισκευή και συντήρηση των σχολικών κτηρίων της περιοχής του.
      18) Ο Βουλευτής Αχαΐας κ. ΜΙΧΑΛΗΣ ΜΠΕΚΙΡΗΣ κατέθεσε αναφορά με την οποία ο Δήμος Μόβρης Αχαΐας ζητεί τη στεγαστική αποκατάσταση των Ελλήνων Τσιγγάνων της περιοχής του.
      19) Ο Βουλευτής Αχαΐας κ. ΜΙΧΑΛΗΣ ΜΠΕΚΙΡΗΣ κατέθεσε αναφορά με την οποία ο Δήμος Μόβρης Αχαΐας ζητεί να χορηγηθούν δύο λυόμενες κατασκευές στον κ. Γεώργιο Μπασιλάρη για τη στεγαστική του αποκατάσταση.
      20) Ο Βουλευτής Αχαΐας κ. ΜΙΧΑΛΗΣ ΜΠΕΚΙΡΗΣ κατέθεσε αναφορά με την οποία ο Δήμος Ακράτας Αχαΐας ζητεί την απομάκρυνση πυλώνων υψηλής τάσης της Δ.Ε.Η., εκτός της κατοικημένης περιοχής του.
      21) Ο Βουλευτής Αχαΐας κ. ΜΙΧΑΛΗΣ ΜΠΕΚΙΡΗΣ κατέθεσε αναφορά με την οποία το Δημοτικό Διαμέρισμα Μάγειρα του Δήμου Συμπολιτείας Αχαΐας ζητεί τη χρηματοδότηση της αποκατάστασης της αγροτικής οδοποιίας της περιοχής του.
      22) Ο Βουλευτής Αχαΐας κ. ΜΙΧΑΛΗΣ ΜΠΕΚΙΡΗΣ κατέθεσε αναφορά με την οποία ο Δήμος Μόβρης Αχαΐας ζητεί οικονομική ενίσχυση για την αντιμετώπιση του φαινομένου της λειψυδρίας που εμφανίζεται κατά τους θερινούς μήνες στην περιοχή του.
      23) Ο Βουλευτής Αχαΐας κ. ΜΙΧΑΛΗΣ ΜΠΕΚΙΡΗΣ κατέθεσε αναφορά με την οποία ο Δήμος Αιγείρας Αχαΐας ζητεί την κατασκευή νέου κτηριακού σχολικού συγκροτήματος Γυμνασίου – Λυκείου, σε ήδη αγορασμένο οικόπεδο.
      24) Ο Βουλευτής Αχαΐας κ. ΜΙΧΑΛΗΣ ΜΠΕΚΙΡΗΣ κατέθεσε αναφορά με την οποία ο κ. Ιγγλέσης Σπύρος ζητεί το διακανονισμό οφειλών του προς το Τ.Ε.Β.Ε..
      25) Ο Βουλευτής Αχαΐας κ. ΜΙΧΑΛΗΣ ΜΠΕΚΙΡΗΣ κατέθεσε αναφορά με την οποία Εκπαιδευτικοί Μηχανικοί Α.Ε.Ι., που υπηρετούν σε σχολεία της δευτεροβάθμιας εκπαίδευσης των Πατρών Αχαΐας ζητούν την επίλυση ασφαλιστικού και μισθολογικού τους προβλήματος.
      26) Ο Βουλευτής Αχαΐας κ. ΜΙΧΑΛΗΣ ΜΠΕΚΙΡΗΣ κατέθεσε αναφορά με την οποία ο Δήμος Λευκασίου Αχαΐας υποβάλλει προτάσεις του για την ανάπτυξη του θερινού και χειμερινού τουρισμού στην ευρύτερη περιοχή του.
      27) Οι Βουλευτές Λασιθίου και Β΄ Αθηνών κύριοι ΜΙΧΑΛΗΣ ΚΑΡΧΙΜΑΚΗΣ και ΔΗΜΗΤΡΙΟΣ ΑΝΔΡΟΥΛΑΚΗΣ αντίστοιχα κατέθεσαν αναφορά με την οποία ο Δήμαρχος Αγίου Νικολάου Λασιθίου ζητεί χρηματοδότηση για την κατασκευή σύγχρονου σταδίου στο Δήμο του.
      28) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Αγίου Νικολάου Λασιθίου ζητεί τη συνέχιση της λειτουργίας της Λ.Α.Ν.Ε..
      29) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Αγίου Νικολάου Λασιθίου ζητεί την κατασκευή εργατικών κατοικιών στο δήμο του.
      30) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Αγίου Νικολάου Λασιθίου ζητεί την ένταξη στα ταμειακά προγράμματα του έργου «τριτοβάθμια επεξεργασία λυμάτων του ΒΙΟ.ΚΑ. Αγίου Νικολάου».
      31) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Αγίου Νικολάου Λασιθίου ζητεί τη συνέχιση της λειτουργίας του προγράμματος «ENISA» στην Κρήτη που αφορά στην ασφάλεια των δικτύων και πληροφοριών.
      32) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Αξιωματικών Ελληνικής Αστυνομίας  Περιφέρειας Κρήτης ζητεί τη λήψη μέτρων για την πάταξη  της εγκληματικότητας στην περιοχή των Ζωνιανών κ.λπ..
      33) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Οικονομολόγων ζητεί την επίλυση  προβλημάτων που αντιμετωπίζουν τα μέλη της και οι επιχειρήσεις που απασχολούνται.
      34) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας Λασιθίου διαμαρτύρεται για την καθυστέρηση των εργασιών κατασκευής του κτιρίου του νέου αεροσταθμού Σητείας κ.λπ..
      35) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην ανάγκη επίλυσης των προβλημάτων του Νοσοκομείου Νεάπολης Λασιθίου.
      36) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην ανάγκη μεταγραφής του κ. Δημήτρη Νικολαΐδη στη Σχολή Χημικών Μηχανικών στη Θεσσαλονίκη.
      37) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην ανάγκη πληρωμής των εργαζομένων στις κοινωνικές δομές των Δήμων.
      38) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας σχετικά με τον κίνδυνο διακοπής της λειτουργίας του Δημοτικού Κινηματογράφου Σητείας.
      39) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας σχετικά με τις ελλείψεις που υπάρχουν στα νοσοκομεία και τα κέντρα υγείας της Κρήτης.
      40) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας σχετικά με την ικανοποίηση αιτημάτων των εκπαιδευτικών της Πρωτοβάθμιας Εκπαίδευσης Μεραμπέλλου – Οροπεδίου Λασιθίου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 514/10-10-07 ερώτηση του Βουλευτή κ. Μιλτιάδη Βέρρα δόθηκε με το υπ’ αριθμ. 531/1-11-07 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθμό  πρωτ. 514/10-10-2007 εγγράφου σας, με το οποίο μας διαβιβάσθηκε ερώτηση του Βουλευτή κ. Μ. Βέρρα, που κατατέθηκε στη Βουλή των Ελλήνων, όσον αφορά στα θέματα αρμοδιότητος ΥΕΝΑΝΠ σας γνωρίζουμε τα ακόλουθα:
      1. Ο κύριος λιμένας της Πάτρας καλύπτει έκταση μήκους 2.390 μέτρων, διαθέτοντας μεταλλική περίφραξη και δύο (02) βασικές πύλες εισόδου - εξόδου (Νο 3 στο νότιο τμήμα και Νο 7 στο βόρειο τμήμα). Ο χώρος αυτός, ο οποίος εμπίπτει στην αρμοδιότητα του Κεντρικού Λιμεναρχείου Πατρών, παρακολουθείται επί 24ωρου βάσεως τόσο με περιστροφικές και σταθερές κάμερες που ελέγχονται από το Κέντρο Διοίκησης Λιμένα (C4I), όσο και με τη διενέργεια περιπολιών και ελέγχων από προσωπικό της ανωτέρω Λιμενικής Αρχής, με στόχο την αποτροπή-παρεμπόδιση της παράνομης εξόδου ατόμων από το λιμένα και κατ' επέκταση από τη χώρα.
      2. Από τα εφαρμοζόμενα μέτρα, κατά τo 2006 συνελήφθησαν 1.016 άτομα (λαθρομετανάστες και διακινητές), κατασχέθηκαν είκοσι τέσσερα (24) ι.χ. οχήματα, σαράντα επτά (47) φορτηγά, ένα (01) λεωφορείο και ένα (01) βαν ως μέσα παράνομης μεταφοράς λαθρομεταναστών και επιβλήθηκαν από την Εισαγγελία Πατρών συνολικά 267,5 χρόνια ποινής φυλάκισης και χρηματικές ποινές συνολικού ύψους 813.600 ευρώ, ενώ κατά το τρέχον έτος (από 01-1-2007 μέχρι πρότινος) έχουν συλληφθεί περί τα 1.020 άτομα (λαθρομετανάστες και διακινητές), κατασχέθηκαν τριάντα οκτώ (38) ι.χ. οχήματα, τριάντα τέσσερα (34) φορτηγά και πέντε (05) τροχόσπιτα ως μέσα παράνομης μεταφοράς λαθρομεταναστών και έχουν επιβληθεί από την Εισαγγελία Πατρών συνολικά 276,5 χρόνια ποινής φυλάκισης και χρηματικές ποινές συνολικού ύψους 921.850 ευρώ.
      3. Από τη Λιμενική Αρχή Πάτρας καταβάλλεται κάθε δυνατή προσπάθεια για τη '''συνεχή αστυνόμευση και περιφρούρηση των σημείων εισόδου στο λιμένα, καθώς και των σημείων που παρατηρείται η μεγαλύτερη συγκέντρωση λαθρομεταναστών.
      4. Πέραν των ανωτέρω, οι κεντρικές και περιφερειακές Υπηρεσίες του ΥΕΝΑΝΠ, έχοντας ως σκοπό τη διασφάλιση της δημόσιας τάξης και την εδραίωση του αισθήματος ασφάλειας στους πολίτες της χώρας, προβαίνουν σε όλες τις απαραίτητες ενέργειες προς την εκπλήρωση του έργου τους, σε συνεργασία με συναρμόδιες Αρχές, όπου απαιτείται.
      Ο Υπουργός
      ΓΕΩΡΓΙΟΣ Α. ΒΟΥΛΓΑΡΑΚΗΣ»
      2. Στην με αριθμό 543/11-10-07 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. 61229/31-10-07 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της παραπάνω ερώτησης, αναφορικά με το αντικείμενο του θέματος, σας πληροφορούμε ότι:
      Από τα απαντηθέντα έγγραφα διαφόρων Δήμων, που μας διαβίβασε μέχρι σήμερα η Περιφέρεια Κεντρικής Μακεδονίας, προκύπτει ότι, γενικά εφαρμόζονται οι προδιαγραφές που αφορούν στη προσβασιμότητα ΑμΕΑ στα πεζοδρόμια.
      Η ακριβής εφαρμογή των προδιαγραφών αυτών σε κάποιους Δήμους και σε κάποιες περιοχές αυτών , όπου τα πλάτη των πεζοδρομίων είναι μικρά και οι κλίσεις μεγάλες, απαιτείται προηγουμένως να μελετηθούν και να εκτελεστούν έργα ανακατασκευής και διαπλάτυνσης πεζοδρομίων και πιθανώς πεζοδρόμησης οδών ύστερα από κυκλοφοριακές μελέτες. Οι διαδικασίες αυτές είναι προφανώς χρονοβόρες και με σημαντικές δαπάνες.
      Όσων αφορά στους ελέγχους για εσφαλμένη εφαρμογή των σχετικών προδιαγραφών αυτές γίνονται όταν τυχόν υπάρξουν συγκεκριμένες καταγγελίες.
      Συνημμένα επισυνάπτονται τα απαντητικά έγγραφα των Δήμων Καλαμαριάς, Πανοράματος, Αγίου Παύλου και του Δήμου Πολίχνης.
      Όταν μας υποβληθούν και άλλα στοιχεία από άλλους Δήμους θα σας ενημερώσουμε σχετικά.
      Ο Υφυπουργός
      ΑΘ. ΝΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      3. Στην με αριθμό 709/15-10-07 ερώτηση των Βουλευτών κυρίων Νίκου Τσούκαλη και Μιχάλη Παπαγιαννάκη δόθηκε με το υπ’ αριθμ. Φ041/2/ΑΣ8549/31-10-07 έγγραφο από τον Υφυπουργό Εξωτερικών η ακόλουθη απάντηση:
      «Σε απάντηση της εν θέματι ερώτησης των κ.κ. Βουλευτών και κατά λόγο αρμοδιότητας του Υπουργείου Εξωτερικών. σας γνωρίζουμε τα ακόλουθα:
      Η Ελληνική Κυβέρνηση είναι ενήμερη για το θέμα που θέτει η ερώτηση και ασφαλώς θα παρακολουθήσει εκ του σύνεγγυς τις τυχόν εν προκειμένω εξελίξεις. Σημειώνεται, πάντως, ότι επί του παρόντος το όλο θέμα βρίσκεται στο εντελώς πρώιμο στάδιο της ανακοίνωσης ενδιαφέροντος.
      Επιπλέον δεδομένης της ευρωπαϊκής προοπτικής της Αλβανίας. πρέπει να υπογραμμιστεί ότι το ζήτημα παρακολουθείται από τη χώρα μας και σε επίπεδο Ευρωπαϊκής Ένωσης. Η Ελληνική Κυβέρνηση. στο πλαίσιο της υποστήριξης της διαδικασίας προσέγγισης της γειτονικής χώρας προς την Ε.Ε. αλλά και της απαιτούμενης προόδου που η Αλβανία πρέπει να πραγματοποιήσει σε σειρά τομέων μεταξύ των οποίων και αυτός της πυρηνικής ασφάλειας. προτίθεται να ασκήσει όλες τις δυνατότητες που τις παρέχονται από την προαναφερθείσα διαδικασία. Επί τούτου, αξίζει να σημειωθεί, ότι η τελευταία Έκθεση Προόδου της Ευρωπαϊκής Επιτροπής για την Αλβανία (Νοέμβριος 2006). στο κεφάλαιο για την «Ενέργεια» και συγκεκριμένα στο τμήμα που αφορά την πυρηνική ασφάλεια και την προστασία από την ακτινοβολία, θέτει συγκεκριμένα ζητήματα για την εν λόγω χώρα, επισημαίνοντας, μεταξύ άλλων, την έλλειψη προόδου σε θέματα πυρηνικής ασφάλειας, την ανάγκη συμμόρφωσής της με τις προϋποθέσεις της Συνθήκης EURAΤΟΜ, καθώς και την εκκρεμότητα εισδοχής της Αλβανίας στη Σύμβαση για την Πυρηνική Ασφάλεια (Nuclear Safety Convention).
      Σε κάθε περίπτωση. είναι αυτονόητο. ότι από πλευράς μας. ως όμορη χώρα με αυξημένο ενδιαφέρον για το θέμα και ως κράτος - μέλος της Ευρωπαϊκής Ένωσης, θα συνεχίσουμε να παρακολουθούμε στενά την εξέλιξη του ζητήματος, τόσο στο διμερές πλαίσιο των σχέσεών μας με την Αλβανία. όσο και στο πλαίσιο των σχέσεων Αλβανίας-ΕΕ. προκειμένου να προβούμε στις απαιτούμενες ενέργειες σε κάθε επίπεδο.
      Ο Υφυπουργός
      ΓΙΑΝΝΗΣ ΒΑΛΗΝΑΚΗΣ»
      4. Στην με αριθμό 380/8-10-07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 7017/4/486/30-10-07 έγγραφο από τον Υφυπουργό Εξωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Φ. Κουβέλης, σας γνωρίζουμε ότι την 04.15΄ ώρα της 4-10-2007 από ιδιοκτήτη εταιρίας που εδρεύει στο Αιγάλεω καταγγέλθηκε στην αρμόδια Υπηρεσία μας ότι, περί ώρα 01.00΄ της ίδιας ημέρας, οκτώ (8) άγνωστοι δράστες που χρησιμοποιούσαν ως μέσο μεταφοράς Ι.Χ.Ε. αυτοκίνητο (δόθηκε ο αριθμός κυκλοφορίας του κ.λπ. χαρακτηριστικά του) είχαν εισέλθει στον προαύλιο χώρο της εταιρείας του και είχαν αφαιρέσει δύο ηλεκτρογεννήτριες και διάφορα καλώδια.
      Μετά από αναζητήσεις που εκδηλώθηκαν άμεσα, το ανωτέρω όχημα εντοπίσθηκε εντός καταυλισμού ρομά επί των οδών Θεσσαλίας και Κηφισού στο Αιγάλεω. Κατόπιν τούτου αστυνομικές δυνάμεις έθεσαν τον καταυλισμό υπό περιμετρική επιτήρηση, μέχρις ότου ολοκληρωθεί η σχετική έρευνα. Την 10.00' ώρα της ίδιας ημέρας διενεργήθηκε αστυνομική έρευνα μόνο στους εξωτερικούς χώρους των παραπηγμάτων του καταυλισμού. Κατά την έρευνα ανευρέθησαν οι δύο κλαπείσες ηλεκτρογεννήτριες στην κατοχή ενός ρομά, αλβανικής καταγωγής, ο οποίος και συνελήφθη. Όπως δε προέκυψε, το χρησιμοποιηθέν κατά την κλοπή όχημα είχε κλαπεί την 3-10-2007 από την περιοχή του Βοτανικού.
      Επίσης από την έρευνα διαπιστώθηκε ότι ο συλληφθείς, από κοινού με επτά (7) τουλάχιστον αγνώστους συνεργούς, είχαν συστήσει ομάδα και διέπρατταν κλοπές καλωδίων , χαλκού και άλλων αντικειμένων, από την ευρύτερη βιομηχανική περιοχή του Αιγάλεω, τα οποία μεταπωλούσαν σε άγνωστα άτομα. Μάλιστα από την προανάκριση εξιχνιάστηκαν τρεις (3) κλοπές τέτοιων ειδών, καθώς και ενός Ι.Χ.Φ. αυτοκινήτου, που έλαβαν χώρα στην περιοχή Αιγάλεω κατά το τρίτο δεκαήμερο του παρελθόντος Σεπτεμβρίου.
      Ο συλληφθείς προσήχθη στον αρμόδιο Εισαγγελέα και μετά την έκδοση εντάλματος προσωρινής κρατήσεως οδηγήθηκε στις Φυλακές Κορυδαλλού.
      Πέραν αυτών, κατά τη διάρκεια της αστυνομικής επιχείρησης έγινε προσαγωγή από τον καταυλισμό των ρομά, για εξακρίβωση στοιχείων, δώδεκα ατόμων. Από αυτούς ο ένας (1) συνελήφθη επειδή είχε εισέλθει και παρέμενε παράνομα στη χώρα, ενώ οι υπόλοιποι αφέθησαν ελεύθεροι αφού δεν προέκυψε κάτι σε βάρος τους.
      Από τα ανωτέρω διαφαίνονται τόσο οι λόγοι εκτέλεσης της αστυνομικής επιχείρησης στο συγκεκριμένο καταυλισμό των ρομά όσο και η αναγκαιότητα πραγματοποίησής της.
      Τέλος, σε ό,τι αφορά το δεύτερο ερώτημα που τίθεται με την ερώτηση, ενημερώθηκε η Εθνική Αντιπροσωπεία την 15-10-2007, από τον Υφυπουργό Εσωτερικών κ. Α. ΝΑΚΟ, κατά τη συζήτηση της 47/09-10-2007 επίκαιρης ερώτησης, που κατέθεσε ο ανωτέρω κ. Βουλευτής. Επίσης, για το θέμα αυτό, ενημερώθηκε η Εθνική Αντιπροσωπεία και με το 59967 έγγραφο του ιδίου κ. Υφυπουργού, σε απάντηση της 268/3-10-2007 ερώτησης, που κατέθεσε ο εν λόγω κ. Βουλευτής.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
      5. Στην με αριθμό 476/9-10-07 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. 7017/4/7490/31-10-07 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Ε. Χριστοφιλοπούλου, σε ό,τι μας αφορά, σας γνωρίζουμε ότι η μόνη εμπλοκή της Αστυνομίας στην αναφερόμενη υπόθεση αφορούσε στην παροχή της αναγκαίας συνδρομής προς τον αρμόδιο δικαστικό επιμελητή, για την εκτέλεση δικαστικής απόφασης. Η συνδρομή αυτή παρεσχέθη, μετά από έγγραφες αιτήσεις του δικαστικού επιμελητή προς την αρμόδια Υπηρεσία μας (Αστυνομικό Τμήμα Καλυβίων), σύμφωνα με τις διατάξεις των άρθρων 159 και 160 του π.δ.141/1991, σε συνδυασμό με άρθρο 929 Κώδικας Πολιτικής Δικονομίας, σε πέντε (5) περιπτώσεις, ήτοι την 28-11-2006, την 13-02, 15-06,02-10 και 09-10-2007.
      Στην τελευταία περίπτωση (09-10-2007), στα πλαίσια της προαναφερόμενης συνδρομής, διετέθησαν οι αναγκαίες αστυνομικές δυνάμεις και από τον αρμόδιο δικαστικό επιμελητή πραγματοποιήθηκε εν μέρει, σε μία εκ των υφισταμένων οικιών, η καταμέτρηση των κινητών πραγμάτων που ήταν αντικείμενο της υπ’ αριθ. 167/ 13-02-2007 Έκθεσης Βίαιης Αποβολής. Κατά τη διάρκεια της πράξης αυτής και στην προσπάθεια των αστυνομικών δυνάμεων να αποτρέψουν την είσοδο των συγκεντρωμένων εντός της οικίας όπου ενεργούσε ο δικαστικός επιμελητής, τραυματίσθηκε ελαφρά ένας (1) αστυφύλακας, ο οποίος διεκομίσθη στο νοσοκομείο, για την παροχή των Α' βοηθειών και στη συνέχεια απεχώρησε. Ο τραυματισμός του αστυνομικού, σύμφωνα με την Υπηρεσία μας, ήταν τυχαίο γεγονός και δεν προκλήθηκε εκ προθέσεως από κάποιον από τους συγκεντρωμένους, διαπιστώθηκε δε μετά την απομάκρυνσή τους. Πάντως, για τη διερεύνηση των συνθηκών του τραυματισμού, έχει διαταχθεί από την Υπηρεσία η διενέργεια Προφορικής Διοικητικής Εξέτασης.
      Τέλος σας πληροφορούμε ότι σε όλες τις προαναφερόμενες περιπτώσεις παροχής της αστυνομικής συνδρομής υπήρχε συγκεντρωμένο πλήθος 60-100, περίπου, ατόμων (ενδιαφερομένων, συγγενών αυτών, φορέων της περιοχής κ.ά.), οι οποίοι διαμαρτύρονταν για την αναγκαστική εκτέλεση της σχετικής απόφασης του Πολυμελούς Πρωτοδικείου Αθηνών. Όμως σε καμία από αυτές, πέραν της έντασης που συνήθως δημιουργείται σε ανάλογες περιπτώσεις, δεν υπήρξε χρήση βίας από τις αστυνομικές δυνάμεις κατά πολιτών ούτε δηλώθηκε ή διαπιστώθηκε τραυματισμός πολίτη.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
      6. Στην με αριθμό 401/8-10-07 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 508/1-11-07 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 401/08-10-2007 εγγράφου σας, με το οποίο μας διαβιβάσθηκε ερώτηση του Βουλευτή κ. Α. Λεβέντη, που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Ο λιμένας της Ελευσίνας αποτελεί τον κύριο λιμένα της Αττικής για τη διακίνηση χύδην και γενικών φορτίων εξυπηρετώντας μεγάλες βιομηχανικές μονάδες που δραστηριοποιούνται στην περιοχή του Θριασίου με σημαντική συμβολή στην ανάπτυξη της εθνικής οικονομίας. Ταυτόχρονα, ο εν λόγω λιμένας λειτουργεί συμπληρωματικά σε σχέση με τον λιμένα του Πειραιά στη διακίνηση φορτίων που προορίζονται για την περιοχή της Αττικής.
      2. Με δεδομένο το σπουδαίο ρόλο του λιμένα Ελευσίνας στη λειτουργία του εθνικού λιμενικού συστήματος, η περαιτέρω ανάπτυξή του αποτελεί βασική προτεραιότητα της Εθνικής Λιμενικής Πολιτικής και ο σχετικός σχεδιασμός γίνεται με κριτήριο την ασφαλή λειτουργία του και με γνώμονα την ανάγκη περιβαλλοντικής προστασίας του κόλπου της Ελευσίνας και της ευρύτερης περιοχής που περιβάλλει τον λιμένα. .
      3. Σύμφωνα με σχετική ενημέρωση από τον Οργανισμό Λιμένος Ελευσίνας Α.Ε. (Ο.Λ.Ε. Α.Ε.):
      α) Με την αριθμ. 18/110/27-06-2007 απόφαση του Διοικητικού Συμβουλίου του Ο.Λ.Ε. Α.Ε. εγκρίθηκε η ανάθεση μελέτης (προμελέτης) περιβαλλοντικών επιπτώσεων για τη διενέργεια επιχωματώσεων στη θέση «Βλύχα», έμπροσθεν του θαλασσίου χώρου της «ΠΥΡΚΑΛ», στο χώρο του νέου λιμένα Ελευσίνας. Με την ολοκλήρωση της εν λόγω μελέτης θα ξεκινήσουν από τον Οργανισμό όλες οι απαραίτητες διαδικασίες για τη χωροθέτηση των προτεινόμενων επιχωματώσεων, προκειμένου στη συνέχεια να ξεκινήσουν οι εργασίες για την κατασκευή του νέου λιμένα. Σημειώνεται ότι, ο Ο.Λ.Ε. Α.Ε. δεν προτίθεται να προχωρήσει σε εκβάθυνση των διαύλων του κόλπου της Ελευσίνας.
      β) Ο νέος λιμένας της Ελευσίνας προβλέπεται στο Ρυθμιστικό Σχέδιο της Αθήνας και όλες οι εργασίες θα γίνουν αφού ληφθούν οι απαιτούμενες αδειοδοτήσεις. Για την εξυπηρέτηση του νέου λιμένα, ο οποίος βρίσκεται εκτός του κοινωνικού ιστού της πόλης, θα προβλεφθούν όλες οι απαιτούμενες κυκλοφοριακές ρυθμίσεις χωρίς την κυκλοφοριακή όχληση της πόλης.
      γ) Επισημαίνεται επίσης από τον Ο.Λ.Ε. Α.Ε. ότι δεν προβλέπεται η μεταφορά χώρων αποθήκευσης εμπορευματοκιβωτίων και δεξαμενών καυσίμων από το Πέραμα.
      4. Τα ναυπηγεία-διαλυτήρια σκαφών της περιοχής αρμοδιότητας της Λιμενικής Αρχής Ελευσίνας είναι εφοδιασμένα με άδειες λειτουργίας από τη Νομαρχιακή Αυτοδιοίκηση Δυτικής Αττικής.
      5. Στη θαλάσσια περιοχή του κόλπου Ελευσίνας όπου πραγματοποιούνται καθημερινές περιπολίες των πλωτών σκαφών Λ.Σ. της Λιμενικής Αρχής Ελευσίνας δεν έχει διαπιστωθεί τελευταία ρύπανση της θάλασσας.
      Σημειώνεται ότι η χώρα μας κατ’ εφαρμογή του ν. 2252/1994 (Α΄ 192) «Κύρωση της Διεθνούς Σύμβασης «για την ετοιμότητα, συνεργασία και αντιμετώπιση της ρύπανσης της θάλασσας από πετρέλαιο, 1990» (OPRC’90) και άλλες διατάξεις», έχει θεσπίσει με το π.δ. 11/2002 το «Εθνικό Σχέδιο Έκτακτης Ανάγκης για την αντιμετώπιση περιστατικών ρύπανσης από πετρέλαιο και άλλες επιβλαβείς ουσίες» και έχουν εγκριθεί και εφαρμόζονται Τοπικά Σχέδια Έκτακτης Ανάγκης για την αντιμετώπιση περιστατικών ρύπανσης σε όλες τις Λιμενικές Αρχές της χώρας.
      Ο Υπουργός
      ΓΕΩΡΓΙΟΣ Α. ΒΟΥΛΓΑΡΑΚΗΣ»)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπούγα.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου: 
      Θα συζητηθεί η πρώτη με αριθμό 479/09-10-2007 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Αγροτικής Ανάπτυξης και Τροφίμων, σχετικά με την επίλυση των προβλημάτων των κτηνοτρόφων του Νομού Ηρακλείου.
      Η ερώτηση του κ. Στρατάκη έχει ως εξής:
      «Ήδη με τις 186/1-10-07, 188/1-10-07, 333/4-10-07 ερωτήσεις μου επεσήμανα μερικά από τα σημαντικότερα προβλήματα που αντιμετωπίζουν οι κτηνοτρόφοι του Νομού Ηρακλείου, αλλά και της κτηνοτροφίας εν γένει, όπως η κατακόρυφη αύξηση των τιμών στις ζωοτροφές, οι παράνομες ελληνοποιήσεις εισαγόμενων κρεάτων, η μείωση των επιδοτήσεων και η ανισότητα στην κατανομή τους κ.λπ.
      Οι κτηνοτρόφοι του νομού σε σύσκεψη που πραγματοποίησαν υπογράμμισαν μια σειρά περαιτέρω θεμάτων που απασχολούν τον κλάδο, η αντιμετώπιση των οποίων κρίνεται επιτακτική προκειμένου να εξέλθουν της κρίσης.
      Η ανεπάρκεια εκτάσεων για καλλιέργεια κτηνοτροφικών φυτών έχει ως αποτέλεσμα την αγορά μεγαλύτερης ποσότητας ζωοτροφών με ό,τι αυτό συνεπάγεται για το κόστος παραγωγής. Οι κτηνοτρόφοι επισημαίνουν την ανάγκη φύτευσης κτηνοτροφικών φυτών, με δεδομένη την προοπτική εκρίζωσης πολλών αμπελώνων.
      Επιπλέον ο αγροτικός εξηλεκτρισμός κρίνεται αναγκαίος, αφού οι κτηνοτροφικές μονάδες δεν μπορούν να λειτουργήσουν με αλμεκτικά συστήματα και ψύκτες χωρίς ηλεκτρικό ρεύμα.
      Η άθλια κατάσταση των αγροτικών δρόμων και οι φθορές των αγροτικών αυτοκινήτων επιφέρει ένα επιπλέον κόστος στις κτηνοτροφικές εκμεταλλεύσεις της τάξης των 2.000-3.000 ευρώ ετησίως.
      Τέλος, επιβεβλημένη θεωρείται από τους κτηνοτρόφους η υποχρέωση τοποθέτησης ειδικών ψυκτικών θαλάμων στα αυτοκίνητα των τυροκομείων τα οποία λαμβάνουν τα δείγματα γάλακτος, προκειμένου να μη σημειώνονται αυξημένες τιμές κατά τη μέτρηση του μικροβιακού τους φορτίου.
      Επειδή η κατάσταση χρήζει άμεσης αντιμετώπισης προκειμένου να αποφευχθούν τα χειρότερα για την κτηνοτροφία αλλά και συνολικά για την οικονομία του τόπου, ερωτώνται οι κύριοι Υπουργοί, αν προτίθενται να λάβουν μέτρα και ποια για την επίλυση των προβλημάτων των κτηνοτρόφων του Νομού Ηρακλείου, οι οποίοι έχουν περιέλθει σε δεινή οικονομική κατάσταση και χρειάζονται τη στήριξη της πολιτείας.».
      Ο Υπουργός Αγροτικής Ανάπτυξης και Τροφίμων κ. Κοντός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, κυρίες και κύριοι συνάδελφοι, όντως η κτηνοτροφία τη χρονιά που διανύουμε αντιμετωπίζει προβλήματα και μάλιστα σημαντικά. Παρά το γεγονός ότι στα τριάμισι προηγούμενα χρόνια της κυβερνητικής μας θητείας πήραμε τριάντα πολύ σοβαρά μέτρα και στηρίξαμε την κτηνοτροφία λόγω της κατακόρυφης ανόδου των τιμών των ζωοτροφών σε διεθνές επίπεδο ανέβηκε το κόστος παραγωγής των κτηνοτροφικών προϊόντων με αποτέλεσμα οι κτηνοτρόφοι όλης της χώρας και της Κρήτης να αντιμετωπίζουν προβλήματα.
      Προκειμένου να στηριχθούν οι Έλληνες κτηνοτρόφοι, προχωρούμε στα εξής μέτρα: Πληρώθηκε η εξισωτική αποζημίωση ύψους 155.000.000 ευρώ, αντί για τον Αύγουστο του 2008, πριν από λίγες μέρες. Για την Κρήτη η εξισωτική αποζημίωση ανέρχεται σε 20.000.000 ευρώ. Αποφασίστηκε η χορήγηση άτοκου δανείου στους κτηνοτρόφους ύψους έως 300.000.000 ευρώ, τα οποία σύντομα θα αρχίσουν να εκταμιεύονται. Αποφασίστηκε, προκειμένου να αποτραπούν οι ελληνοποιήσεις στο κρέας, ο Ελληνικός Οργανισμός Γάλακτος να μετατραπεί σε Ελληνικό Οργανισμό Γάλακτος και Κρέατος. Ο Οργανισμός Γάλακτος κάνει εξαιρετική δουλειά όσον αφορά τα ισοζύγια στο γάλα και τώρα προχωρεί σε ισοζύγια και στο κρέας, έτσι ώστε να μη γίνονται ελληνοποιήσεις. Αποφασίστηκε να προχωρήσει με πολύ γρήγορους ρυθμούς η προβολή των προϊόντων της ελληνικής κτηνοτροφίας και θέλω να σας πω ότι το ερχόμενο Σάββατο θα είμαι στην Κρήτη, όπου θα συζητήσουμε με κτηνοτρόφους της περιοχής πώς μπορούμε να κάνουμε Π.Ο.Π. τα προϊόντα της Κρήτης και μάλιστα το ταχύτερο δυνατόν και να τα προβάλουμε τόσο στην ελληνική όσο και στη διεθνή αγορά. 
      Για τα άλλα θέματα που αναφέρετε σας λέω ότι για το θέμα των αγροτικών δρόμων μπορούν να ενταχθούν οι μελέτες των δήμων στα Ο.Π.Α.Α.Χ. και να προχωρήσουν οι αγροτικοί δρόμοι, όπως και πολλά άλλα έργα στα πλαίσια της τέταρτης προγραμματικής περιόδου. Είτε μιλούμε για επενδύσεις στην κτηνοτροφία είτε μιλούμε για τις υποδομές, θα προχωρήσουν και εντασσόμενα στο Δ΄ Κοινοτικό Πλαίσιο Στήριξης θα υλοποιηθούν, προκειμένου να μειωθεί το κόστος παραγωγής των κτηνοτροφικών προϊόντων και προκειμένου να προβληθούν και να προωθηθούν με τον καλύτερο τρόπο τα προϊόντα της ελληνικής κτηνοτροφίας και ιδιαίτερα τα προϊόντα της κτηνοτροφίας της Κρήτης, που πρέπει να πούμε ότι αποτελεί την αιχμή του δόρατος της αγροτικής ανάπτυξης του νησιού.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Κύριε  Υπουργέ, οι κοινές διαπιστώσεις είναι καλό και σωστό που γίνονται, θέλω όμως να σας τονίσω ότι, παρά το ότι αυτά που είπατε εδώ τα έχετε εξαγγείλει εδώ και μέρες, δεν έχουν αγγίξει τους κτηνοτρόφους επί της ουσίας. Θα σας καταθέσω ένα δημοσίευμα τοπικής εφημερίδας που λέει ότι μόλις πριν από τρεις-τέσσερις μέρες οι κτηνοτρόφοι έκλεισαν τα λιμάνια της Κρήτης ως προειδοποίηση έναντι των μη ενεργειών -θα έλεγα- της Κυβέρνησης, διότι στην ουσία αυτά τα οποία εξαγγέλλετε δεν τους καλύπτουν και ξέρετε και εσείς πάρα πολύ καλά ότι το κόστος είναι πάρα πολύ αυξημένο. Τώρα προβληματίζονται ουσιαστικά οι κτηνοτρόφοι για το πώς θα βρουν να σφάξουν τα ζώα τους, να μην έχουν ζωικό κεφάλαιο. Ξέρετε ποιοι κτηνοτρόφοι είναι ευνοημένοι; Μόνο αυτοί που παίρνουν εξισωτικές αποζημιώσεις και επιδοτήσεις χωρίς να έχουν ζωικό κεφάλαιο. Όλοι οι άλλοι στην ουσία είναι κατεστραμμένοι, διότι δεν μπορούν να διατηρήσουν τα ποίμνιά τους. Έχουν τεράστιο πρόβλημα και το ξέρετε και εσείς πάρα πολύ καλά. Ενώ υποτίθεται ότι παίρνονται μέτρα από την Κυβέρνηση, δεν τους αγγίζουν αυτά τα μέτρα. Το άτοκο δάνειο να το πάρουν να το κάνουν τι; Να παίρνουν ζωοτροφές για να μπαίνουν μέσα; Είναι ένα ζήτημα που πρέπει να το αντιμετωπίσετε. Τα μέσα που έχουν στη διάθεσή τους κυρίως σε σχέση με τον αθέμιτο ανταγωνισμό δεν καλύπτονται. Βλέπουμε ότι οι ελληνοποιήσεις καθημερινά αυξάνονται και έχω πάρει απαντήσεις από το αντίστοιχο Υπουργείο για το θέμα αυτό σε άλλη ερώτησή μου και μου λέει «άλλα λόγια να αγαπιόμαστε», κύριε  Υπουργέ, διότι μου λέει ότι για παράδειγμα προβλέπονται ποινές, είναι ποινικό το αδίκημα κ.λπ., αλλά αν έγιναν έλεγχοι, ποιοι έλεγχοι έγιναν, ποιες περιπτώσεις βρέθηκαν, καμμία αναφορά δεν γίνεται.
      Θέλω, λοιπόν, να τονίσω ότι όλα αυτά τα οποία λέγονται από την Κυβέρνηση και τα μέτρα που εξαγγέλλονται δεν αγγίζουν τους κτηνοτρόφους, δεν μπορούν να λύσουν το πρόβλημα. Χρειάζονται ίσως άλλα μέτρα, άλλες επιλογές  και πάνω σ’ αυτό το θέμα νομίζω ότι πρέπει να σκύψει η Κυβέρνηση, δηλαδή αν πραγματικά μπορεί να ορθολογικοποιήσει την όλη εξέλιξη του κλάδου της κτηνοτροφίας στη χώρα μας, διότι με αυτήν την κατάσταση όπως διαμορφώνεται να έχουμε τεράστιες αυξήσεις στις ζωοτροφές -αύξηση δηλαδή του κόστους παραγωγής- και από την άλλη οι τιμές των προϊόντων να είναι χαμηλές, αντιλαμβανόμαστε ότι δεν υπάρχει καμμία προοπτική, άρα λοιπόν εκ των πραγμάτων αυτοί οδηγούνται στην καταστροφή και θα πρέπει να δούμε εάν μπορούμε να πάρουμε εκείνα τα μέτρα που θα σταματήσουν αυτόν τον κατήφορο.
      Ευχαριστώ πολύ.
      (Στο σημείο αυτό ο Βουλευτής κ. Εμμανουήλ Στρατάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριε Στρατάκη, μας ξενίζει το γεγονός πως λέτε ότι αυτά τα μέτρα δεν αγγίζουν τους κτηνοτρόφους. Δηλαδή τα 20.000.000 ευρώ που πληρώθηκαν πριν από λίγες ημέρες αντί για τον Αύγουστο του 2008 είναι ένα αμελητέο ποσό και αυτό δεν έχει στηρίξει τους κτηνοτρόφους; Τα 300.000.000 ευρώ που δίνονται ως πενταετές άτοκο δάνειο, πιστεύετε ότι δεν θα στηρίξουν τους κτηνοτρόφους; Το γεγονός ότι γίνονται ισοζύγια για το γάλα, εντατικοποιούμε τους ελέγχους, δεν θα βοηθήσει τους κτηνοτρόφους;
      Εγώ το δημοσίευμα που μας έχετε καταθέσει το γνωρίζω πάρα πολύ καλά, διότι επικοινωνώ καθημερινά με τους κτηνοτρόφους της Κρήτης. Το Σάββατο που μας έρχεται θα είμαι στην Κρήτη για να συζητήσω μαζί τους. Ξέρετε πολύ καλά ότι πίσω από τα δημοσιεύματα και από τις κινητοποιήσεις υπάρχουν και άλλοι λόγοι.  Όταν όμως η Κυβέρνηση σκύβει πάνω στο πρόβλημά τους, παίρνει μέτρα ουσιαστικά, που τους στηρίζουν, δεν μπορείτε να λέτε ότι η Κυβέρνηση δεν φροντίζει για τους κτηνοτρόφους και ιδιαίτερα της Κρήτης, γιατί όντως στα νησιά  υπάρχει μεγαλύτερο πρόβλημα, διότι έχουν μεγαλύτερο κόστος στη μεταφορά των ζωωτροφών. 
      Παίρνονται,  λοιπόν, μέτρα, στηρίζονται οι κτηνοτρόφοι και γίνεται ορθολογικοποίηση όπως λέτε, προκειμένου να παίρνουμε συνεχώς περισσότερα μέτρα. Σύντομα θα καταθέσουμε στη Βουλή νομοσχέδιο για την κτηνοτροφία με μέτρα που τη στηρίζουν και δίνουν λύσεις σε επί σειρά ετών άλυτα προβλήματα που αντιμετώπιζε η ελληνική κτηνοτροφία. Θέλω να σας πω ότι όσον αφορά τα προϊόντα της Κρήτης συμφωνήσαμε και μαζί όταν συζητήσαμε πριν από λίγες μέρες στο Ηράκλειο ότι θα προχωρήσουμε και σε προβολή και σε προώθησή τους έτσι ώστε να γίνουν γνωστά, να ανέβουν οι τιμές τους και να στηριχθούν περισσότερο οι κτηνοτρόφοι του νησιού.
      ΠΡΟΕΔΡΕΥΩΝ (Γεώργιος Σούρλας): Αναφορές και ερωτήσεις δευτέρου κύκλου:
      Θα συζητηθεί η πρώτη με αριθμό 358/05.10.2007 ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Ρόβλια προς τον Υπουργό Οικονομίας και Οικονομικών, σχετικά με το ύψος του λογαριασμού του Προγράμματος «ΘΗΣΕΑΣ» το Ταμείο Παρακαταθηκών και Δανείων κ.λπ.
      Η ερώτηση του κ. Ρόβλια έχει ως εξής:
      «Παρακαλώ να ενημερώσετε τη Βουλή για το συνολικό χρηματικό ποσό του Προγράμματος «ΘΗΣΕΑΣ» που έχει εισέλθει στο σχετικό λογαριασμό του Ταμείου Παρακαταθηκών και Δανείων καθώς και για το ποσό που έχει εκταμιευθεί από το λογαριασμό αυτόν για το Πρόγραμμα «ΘΗΣΕΑΣ» και το Πρόγραμμα «Ε.Π.Τ.Α.». 
      Ο Υφυπουργός Οικονομίας και Οικονομικών κ. Λέγκας έχει το λόγο.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε συνάδελφε, έχουμε τονίσει επανειλημμένως ότι κεντρικό σημείο της αναπτυξιακής μας στρατηγικής αποτελεί το αναπτυξιακό πρόγραμμα της Τοπικής Αυτοδιοίκησης με την επωνυμία «ΘΗΣΕΑΣ». Είναι το Πρόγραμμα που αποτελεί το διάδοχο του ειδικού αναπτυξιακού προγράμματος της Τοπικής Αυτοδιοίκησης γνωστού ως «Ε.Π.Τ.Α.». Έχει προϋπολογισμό 3,5 δισεκατομμυρίων ευρώ έναντι 1,7 δισεκατομμυρίων ευρώ του προκατόχου του. Με άλλα λόγια με το Πρόγραμμα «ΘΗΣΕΑΣ» δίνουμε για πέντε χρόνια διπλάσιους πόρους απ’ ό,τι έδινε το «Ε.Π.Τ.Α.» για επτά χρόνια. 
      Πέραν όμως των αυξημένων πόρων με το Πρόγραμμα «ΘΗΣΕΑΣ» επιβάλαμε το σωστό σχεδιασμό, τη δίκαιη κατανομή των πόρων αλλά και την απρόσκοπτη χρηματοδότηση των έργων. Επιβάλαμε τη δημοσιότητα με τη δημιουργία σχετικής ιστοσελίδας αλλά και βάσης δεδομένων σε on line μάλιστα σύνδεση με την Κ.Ε.Δ.Κ.Ε.. Δηλαδή θεσμοθετήσαμε, με άλλα λόγια, όρους διαφάνειας και αντικειμενικότητας. 
      Στο σημείο αυτό θέλω να επισημάνω ότι η Κυβέρνησή μας -παρά την έλλειψη προγραμματισμού από το ΠΑ.ΣΟ.Κ.- ολοκλήρωσε το σχεδιασμό αυτού του νέου προγράμματος μέσα σε λίγους μόνο μήνες από την ανάληψη των ευθυνών της. Όπως προκύπτει επίσης από τα στοιχεία της αρμόδιας Διεύθυνσης του Ταμείου Παρακαταθηκών και Δανείων, το συνολικό ποσό που έχει κατατεθεί από 1.1.2005 έως 5.10.2007 στον ειδικό λογαριασμό του Προγράμματος «ΘΗΣΕΑΣ» που τηρείται στο Ταμείο Παρακαταθηκών και Δανείων ανέρχεται στο ποσό του 1.240.081.273.68 ευρώ. Αναλυτικά από 1.1.2005 έως 31.12.2005, 374.828.858.93 ευρώ.
      Από 1.1.2006 ως 31.12.2006, 441.580.748,30 ευρώ. Από 1.1.2007 έως 5.10.2007 423.671.666,45 ευρώ. Το σύνολο των πληρωμών που έχουν δημιουργηθεί μέσω του ως άνω ειδικού λογαριασμού από 1.1.2005 μέχρι 5.10.2007 ανέρχεται στο ποσό των 921.000.000, ευρώ για την ακρίβεια 921.037.193,94 ευρώ. Αν θέλετε ειδικότερη ανάλυση ανά έτος του λογαριασμού, μετά χαράς να σας δώσω σχετικό πίνακα.
      Αυτά όσον αφορά το τυπικό μέρος των στοιχείων που ζητάτε, μέσα από τα  οποία φαντάζομαι επιχειρείτε να δημιουργήσετε εντυπώσεις. Υπάρχει ωστόσο και η ουσία και είναι ότι σήμερα στη χώρα μας, μέσω του Προγράμματος «ΘΗΣΕΑΣ», εκτελούνται δεκαπέντε χιλιάδες έργα, έχουν παραδοθεί δύο χιλιάδες έργα, των οποίων κάνουν χρήση οι δήμαρχοι, αλλά και οι κάτοικοι των κοινοτήτων και των δήμων. Αυτή την πραγματικότητα, κύριε Ρόβλια, κανείς σήμερα δεν μπορεί να την αμφισβητήσει.
      ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Ρόβλιας έχει το λόγο.
      ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ, κύριε Πρόεδρε.
      Κύριε Υπουργέ, έχω μία απορία πραγματικά σε σχέση με το Υπουργείο σας. Γιατί θα πρέπει οι ερωτήσεις που σας κάνουμε να έρχονται στην Ολομέλεια για να απαντηθούν; Μαζί ήμασταν πάλι την περασμένη εβδομάδα για άλλη ερώτηση που αφορούσε τα ευρυζωνικά δίκτυα, τις ευρυζωνικές υποδομές, που δεν δίνετε και εξακολουθείτε να μη δίνετε στοιχεία για τους διαγωνισμούς των ευρυζωνικών υποδομών. 
      Θεωρείτε ότι είναι σωστή αυτή η τακτική; Για όνομα του Θεού! Διαμαρτύρομαι έντονα! Ήλθατε σήμερα και είπατε τα στοιχεία προφορικά. Ήταν σπουδαίο πράγμα να μου τα στείλετε γραπτά; Μήπως θέλετε κάτι να κρύψετε; 
      Θα σας πω και κάτι ακόμα. Τα στοιχεία που μου δώσατε –μη γελάτε!- δεν ταυτίζονται με τα στοιχεία που μου έδωσε το Υπουργείο Εσωτερικών. Παρουσιάζεται μαύρη τρύπα στο Πρόγραμμα «ΘΗΣΕΑΣ», κύριε Υπουργέ, γι’ αυτό δεν τα δίνετε γραπτά προφανώς και αναγκάζεστε να τα δώσετε. Λέτε «μήπως και δεν κληρωθεί η ερώτηση του Ρόβλια και δεν έλθουμε στην Ολομέλεια και δεν δώσουμε απάντηση».
      Αυτά που σας λέω δεν είναι εικασίες, διότι είναι η πολλοστή φορά που το Υπουργείο σας αρνείται να δώσει στοιχεία. Να σας θυμίσω μερικές περιπτώσεις;  Αρνηθήκατε να μου δώσετε στοιχεία για τις προσφυγές που έκαναν οι αποπεμφθέντες διευθυντές του Υπουργείου Οικονομίας και Οικονομικών. Αρνηθήκατε να μου δώσετε στοιχεία για τις μετατάξεις «ημετέρων» που έγιναν στο Υπουργείο σας. 
      Αρνηθήκατε να μου δώσετε στοιχεία για τις ευρυζωνικές υποδομές. Είναι η δεύτερη φορά που αρνηθήκατε να μου δώσετε στοιχεία για το Πρόγραμμα «ΘΗΣΕΑΣ». Αρνηθήκατε να μου δώσετε στοιχεία και για τους παράνομα αποπεμφθέντες δικηγόρους από την Αγροτική Τράπεζα της Ελλάδος, που υπάγεται ο έλεγχος σε σας. 
      Αν νομίζετε ότι αυτό είναι σεβασμός στη δημοκρατία, στον Κανονισμό της Βουλής και στο Σύνταγμα, νομίζετε λάθος. Λυπάμαι πραγματικά και διαμαρτύρομαι, γιατί για μια ακόμη φορά, για πολλοστή φορά το Υπουργείο σας δεν κάνει αυτά που πρέπει να κάνει σε σχέση με τον κοινοβουλευτικό έλεγχο, περιφρονεί την Αξιωματική Αντιπολίτευση και αναγκάζεστε πλέον να δώσετε στοιχεία –όταν δίνετε και όσα δίνετε- όταν έλθουμε στην Ολομέλεια. Λυπάμαι πραγματικά.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
         ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Ρόβλια, νομίζω ότι η πραγματικότητα σας διαψεύδει. Μέχρι τώρα στοιχεία σας έδινα. Δεν ξέρω σε ποιο σημείο στεκόσαστε, στο γεγονός ότι είμαι εδώ για να σας δώσω αυτοπροσώπως τα στοιχεία που ζητήσατε
      Κύριε Πρόεδρε, κύριε συνάδελφε, νομίζω ότι με το περιεχόμενο της πρωτολογίας μου απήντησα επαρκώς στα ζητήματα που θέτει η ερώτησή σας. Αντιπαρέρχομαι τώρα τα σχόλια και την εμμονή σας στους κοινοβουλευτικούς τύπους. Δικαιούμαι και εγώ να πω ότι το κάνετε για δεύτερη φορά, επισημαίνοντας ότι με τη φυσική μου παρουσία ενώπιόν σας και με την αμεσότητα της διαδικασίας αυτής, υπερκαλύπτω την ανάγκη για την ενημέρωσή σας.
      Το ΠΑ.ΣΟ.Κ., κυρίες και κύριοι συνάδελφοι, αφού φαίνεται ότι έχει εξαντλήσει όλες τις περιπτώσεις που υποτίθεται ότι προσφέρονταν για μικροπολιτική εκμετάλλευση, στρέφεται τώρα κατά του αναπτυξιακού Προγράμματος «ΘΗΣΕΑΣ». 
      Κύριοι συνάδελφοι, αν ψάχνετε τρύπες και κάνετε δεύτερες σκέψεις, μπορείτε κάλλιστα να τις αναζητήσετε στις δικές σας πολιτικές για την Τοπική Αυτοδιοίκηση και στην αναζήτησή σας αυτή θα σας βοηθήσουν οι τοπικοί φορείς και οι πολίτες, οι οποίοι κρίνουν αυτά τα έργα, οι δήμαρχοι και οι πρόεδροι των κοινοτήτων όλων των πολιτικών αποχρώσεων, οι οποίοι βίωσαν την αδιαφάνεια της κατανομής των πιστώσεων του «Ε.Π.Τ.Α.», το οποίο ακόμα αναζητά –και αυτό πρέπει να το πούμε- τα χαμένα αποδεικτικά των χρηματοδοτήσεών του. Γιατί στο Πρόγραμμα «ΘΗΣΕΑΣ» όλοι γνωρίζουν σήμερα και τις λεπτομέρειες και τον τρόπο κατανομής και τον τρόπο χρηματοδότησης και την αντικειμενικότητα που υπάρχει.
      Σήμερα γνωρίζει ακόμα και ο τελευταίος πολίτης από την ιστοσελίδα του Υπουργείου στη σημαία με ένδειξη «ΘΗΣΕΑΣ», ποια είναι τα χρήματα και που πηγαίνουν. Όλοι γνωρίζουν σήμερα  τα δεκαπέντε χιλιάδες έργα τα οποία εκτελούνται, όπως είπα στην πρωτολογία μου, αλλά και τα δύο χιλιάδες έργα που έχουν παραδοθεί. Όλοι γνωρίζουν τέλος ότι ο «ΘΗΣΕΑΣ» πλήρωσε ακόμα και τις ακάλυπτες επιταγές της κυβέρνησης του ΠΑ.ΣΟ.Κ.. 
      Η σκληρή για το ΠΑ.ΣΟ.Κ, αλλά και για τον κ. Ρόβλια αλήθεια είναι ότι στον «ΘΗΣΕΑ» για πρώτη φορά η κεντρική διοίκηση συμμετέχει με σημαντικά ποσά, εγγεγραμμένα μάλιστα στον κρατικό προϋπολογισμό. 
      Επιτέλους θα πρέπει να αντιληφθείτε ότι ο «ΘΗΣΕΑΣ» προχωρά μπροστά και βγάζει την Τοπική Αυτοδιοίκηση από το λαβύρινθο του «Ε.Π.Τ.Α.», από το λαβύρινθο των λανθασμένων επιλογών των κυβερνήσεών σας. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Το Προεδρείο είναι υποχρεωμένο να επισημάνει, απευθυνόμενο στους Υπουργούς της Κυβέρνησης ότι καθυστερούν απαντήσεις, πολλές φορές δεν δίνονται απαντήσεις, δεν κατατίθενται εγκαίρως ή καθόλου τα στοιχεία και θα παρακαλούσα πάρα πολύ να σεβαστούμε την κοινοβουλευτική διαδικασία, για να μην υπάρχουν, πολλές φορές, δικαιολογημένες διαμαρτυρίες Βουλευτών. Το έχω πει και άλλη φορά αυτό από αυτή την τιμητική θέση που κατέχω. Παράκληση θερμή και δεν αναφέρομαι καθόλου στον κ. Λέγκα, ο οποίος είναι νέος Υφυπουργός, αλλά γενικότερα. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Εσωτερικών. 
      Ψήφιση στο σύνολο του σχεδίου νόμου: «Ρυθμίσεις θεμάτων Ανεξάρτητων Αρχών, Γενικού Επιθεωρητή Δημόσιας Διοίκησης, Σώματος Επιθεωρητών Ελεγκτών Δημόσιας Διοίκησης και λοιπών ζητημάτων αρμοδιότητας Υπουργείου Εσωτερικών». 
      Το νομοσχέδιο θα ψηφιστεί στο σύνολο στη συνέχεια. 
      Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Διαχείριση, έλεγχος και εφαρμογή αναπτυξιακών παρεμβάσεων για την προγραμματική περίοδο 2007- 2013». 
      Το νομοσχέδιο θα συζητηθεί κατά τη σημερινή συνεδρίαση. 
      Επανερχόμεθα στην ψήφιση στο σύνολο του νομοσχεδίου του Υπουργείου Εσωτερικών: «Ρυθμίσεις θεμάτων Ανεξάρτητων Αρχών, Γενικού Επιθεωρητή Δημόσιας Διοίκησης, Σώματος Επιθεωρητών Ελεγκτών Δημόσιας Διοίκησης και λοιπών ζητημάτων αρμοδιότητας Υπουργείου Εσωτερικών».
      Ερωτάται το Σώμα: Γίνεται δεκτό το νομοσχέδιο και στο σύνολο; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία. 
      ΘΕΟΔΩΡΟΣ ΔΡΙΤΣΑΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο έγινε δεκτό και στο σύνολο κατά πλειοψηφία. 
      Συνεπώς το νομοσχέδιο του Υπουργείου Εσωτερικών: «Ρυθμίσεις θεμάτων Ανεξάρτητων Αρχών, Γενικού Επιθεωρητή Δημόσιας Διοίκησης, Σώματος Επιθεωρητών Ελεγκτών Δημόσιας Διοίκησης και λοιπών ζητημάτων αρμοδιότητας Υπουργείου Εσωτερικών» έγινε δεκτό κατά πλειοψηφία, σε μόνη συζήτηση, κατ’ αρχήν, κατ’ άρθρον και στο σύνολο και έχει ως εξής: 
      ( Να καταχωριστεί το κείμενο του νομοσχεδίου )
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Κύριε Πρόεδρε, μου επιτρέπετε; 
      ΠΡΟΕΔΡΕΥΩΝ (Γεώργιος Σούρλας): Όχι δεν επιτρέπεται. 
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Θα πρέπει η ψηφοφορία να γίνεται κατά κόμματα. 
      ΠΡΟΕΔΡΕΥΩΝ (Γεώργιος Σούρλας): Όχι, ψηφίζουν Βουλευτές εδώ. Δεν ψηφίζουν τα κόμματα. 
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Είναι πλασματική η ψηφοφορία, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Βουλευτές ψηφίζουν. Το κάθε κόμμα τοποθετείται όταν ολοκληρώνεται η συζήτηση επί των άρθρων και επί της αρχής. Εκεί ο Βουλευτής έχει τη δυνατότητα να τοποθετηθεί προσωπικά.  Μπορεί να εκφράσει ως Κοινοβουλευτικός Εκπρόσωπος ή ως εισηγητής το κόμμα του, αλλά ο Κανονισμός ορίζει ότι οι Βουλευτές ψηφίζουν. 
      Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση. 
      Επανερχόμαστε στη συζήτηση του νομοσχεδίου του Υπουργείου Οικονομίας και Οικονομικών. 
      Μόνη συζήτηση επί της αρχής, των άρθρων και του συνόλου του σχεδίου νόμου: «Διαχείριση, έλεγχος και εφαρμογή αναπτυξιακών παρεμβάσεων για την προγραμματική περίοδο 2007- 2013». 
      Η Διάσκεψη των Προέδρων, στη συνεδρίασή της στις 8/11/2007, αποφάσισε τη συζήτηση του νομοσχεδίου σε δύο συνεδριάσεις. Στη σημερινή συνεδρίαση θα συζητηθεί το νομοσχέδιο επί της αρχής. Στην επόμενη συνεδρίαση θα συζητηθούν τα άρθρα και η υπουργική τροπολογία ως μία ενότητα. 
      Η διαδικασία που θα ακολουθηθεί είναι η εξής: Το λόγο θα πάρουν πρώτα οι εισηγητές των κομμάτων για δεκαπέντε λεπτά, δηλαδή ο εισηγητής της Νέας Δημοκρατίας και του ΠΑ.ΣΟ.Κ, οι ειδικοί αγορητές του Κομμουνιστικού Κόμματος Ελλάδας, του ΣΥ.ΡΙΖ.Α και του ΛΑ.Ο.Σ. για δεκαπέντε λεπτά επίσης και ακολουθούν οι εγγεγραμμένοι ομιλητές. 
      Οι πρώτοι έξι εγγεγραμμένοι ομιλούν με εναλλαγή, σύμφωνα με το άρθρο 64, παράγραφος 2 του Κανονισμού της Βουλής και στη συνέχεια οι υπόλοιποι εγγεγραμμένοι. 
      Η εγγραφή των ομιλητών θα αρχίσει με την έναρξη της ομιλίας του πρώτου εισηγητή και θα ολοκληρωθεί στο τέλος της ομιλίας του δεύτερου εισηγητή. 
      Ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ κ. Ρέππας ορίζει ως Κοινοβουλευτική Εκπρόσωπο στην σημερινή συζήτηση την κ. Λουκά Κατσέλη. 
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Χαλβατζής ορίζει ως Κοινοβουλευτικό Εκπρόσωπο στη στη σημερινή συζήτηση τον κ. Καραθανασόπουλο.
      Ο Κοινοβουλευτικός Εκπρόσωπος του ΛΑ.Ο.Σ. κ. Αϊβαλιώτης ορίζει ως ειδικό αγορητή στη σημερινή συζήτηση το Βουλευτή κ. Βορίδη.
      Κύριε Υπουργέ, πριν δώσω το λόγο στους εισηγητές, θέλετε να κάνετε κάποια νομοτεχνική παρατήρηση;
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): ‘Εχω να κάνω μόνο μια νομοτεχνική βελτίωση στην τροπολογία που έχει κατατεθεί. Απλώς, προστίθενται δύο κωδικοί. Είναι πολύ τυπικό το θέμα. Θα την καταθέσω προκειμένου να λάβουν γνώση και οι κύριοι συνάδελφοι.
      ΠΡΟΕΔΡΕΥΩΝ (Γεώργιος Σούρλας): Να την καταθέσετε λοιπόν, να διανεμηθεί και στους κυρίους συναδέλφους και να περιληφθεί και στα Πρακτικά.
      (Στο σημείο αυτό ο Υφυπουργός Οικονομίας και Οικονομικών κ. Παπαθανασίου καταθέτει για τα Πρακτικά την προαναφερθείσα νομοτεχνική διόρθωση-βελτίωση η οποία έχει ως εξής:
      (Να μπει η σελ. 26)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο εισηγητής της Νέας Δημοκρατίας κ. Καλλιώρας.
      ΗΛΙΑΣ ΚΑΛΛΙΩΡΑΣ: Αγαπητοί συνάδελφοι, συζητούμε σήμερα στην Εθνική Αντιπροσωπεία το Εθνικό Στρατηγικό Πλαίσιο Αναφοράς, όπως το λένε, το Δ’ Κοινοτικό Πλαίσιο Στήριξης, θα το λέγαμε εντός εισαγωγικών κάποιοι άλλοι και θα μου επιτρέψετε να αρχίσω με τη φιλοσοφία, δηλαδή τι είναι γραμμένο πίσω από τις γραμμές του εν λόγω νομοσχεδίου.
      Προφανώς πρόκειται για ένα ακόμη σύστημα δομών ενσωμάτωσης Δικαίου της Ευρωπαϊκής Ένωσης στη χώρα μας και το κυρίαρχο στοιχείο με το οποίο θα ήθελα να ξεκινήσω είναι ότι δίνει έμφαση στην ελληνική περιφέρεια, όπου πάνω από το 80% των πόρων οδηγούνται εκτός του Νομού Αττικής. 
      Δεύτερον, η έμφαση δίνεται πλέον στην εφαρμογή και στην υλοποίηση του Στρατηγικού Πλαισίου Αναφοράς και η εμπειρία που έχουμε μας δίνει τη δυνατότητα, μέσα, επαναλαμβάνω, από το νομοσχέδιο αυτό, να προχωρήσουμε πιο γρήγορα.
      Το τρίτο, αν θέλετε, στοιχείο της βάσης της φιλοσοφίας του νομοσχεδίου είναι ότι το βάρος δίνεται στην υλοποίηση αυτήν τη φορά και όχι θα λέγαμε στην τυφλή ή απλή ένταξη των έργων, κάτι που -το ξέρουμε από το παρελθόν- αποτελούσε έναν κανόνα.
      Επίσης, είναι εξαιρετικά σημαντικό ότι ο αριθμός των τελικών δικαιούχων έχει πολύ μεγάλη και σημαντική μείωση με ό,τι αυτό συνεπάγεται και στη μέση της ομιλίας μου θα αναφερθώ περαιτέρω.
      Ακόμη, η έμφαση δίνεται στα μεγάλα έργα. Η δομή δηλαδή του νομοσχεδίου επιβάλλει αυτήν τη μορφή των μεγάλων έργων σαν φόντο, επαναλαμβάνω, πολιτικής στρατηγικής. Είναι όντως ένα νεότερο εργαλείο με βάση το οποίο θα μεγιστοποιήσουμε την ανάπτυξη. 
      Επίσης, αγαπητοί συνάδελφοι, οι προσαρμογές, οι απλουστεύσεις, οι βελτιώσεις και οι ρυθμίσεις του νομοσχεδίου οδηγούν σε ένα σύστημα διαχείρισης, το οποίο θα είναι πιο γρήγορο στην εφαρμογή του. ‘Εχει δηλαδή μια άλλη εσωτερική δομή.
      Ένα άλλο εξαιρετικό στοιχείο, που για πρώτη φορά συμβαίνει, είναι ίσως και η μοναδική φορά όπου είχαμε ευρεία διαβούλευση με φορείς, προφανώς και εταίρους, για να φθάσουμε στο σημερινό επίπεδο, να συζητάμε δηλαδή αυτήν τη στιγμή το σχέδιο νόμου στην  Αίθουσα της Ολομέλειας.
      Επίσης, με στόχο τη διαφάνεια και την αποτελεσματικότητα, οι βασικές αρχές και οι κανόνες του σχεδίου νόμου νομοθετούνται και θεσμοθετούνται κατ’ αυτήν την έννοια που επιτυγχάνεται σε πολύ μεγάλο βαθμό αυτή η έννοια της, αν θέλετε, στήριξης της διαφάνειας και της αποτελεσματικότητας.
      Αγαπητοί συνάδελφοι, ένα τελευταίο –και αυτό θέλω να το αναφέρω- που έχει σχέση με τις βασικές αρχές του νομοσχεδίου, αφορά τον ίδιο τον Πρωθυπουργό, τον Κώστα Καραμανλή, όπου σας θυμίζω ήταν ο Πρωθυπουργός της χώρας, επί της Βρετανικής Προεδρίας, που πρώτος είχε φθάσει τότε στον Τόνι Μπλερ, στην εξαμηνιαία προεδρία όπου συζητούνταν σε ευρωπαϊκό επίπεδο πόσα χρήματα θα έρθουν στη χώρα και ήταν επίσης ο ίδιος ο Πρωθυπουργός ο δικό μας που τελευταίος έφυγε από την Ντάουνιγκ Στρίτ, αριθμό 10, με τα 20,1 δισεκατομμύρια ευρώ.
      Θέλω λοιπόν να πω ότι ο Πρωθυπουργός έδωσε τη μάχη. Και αυτήν τη στιγμή η μάχη που πρέπει να δώσουμε, μέσα από τις γραμμές αυτές και με τη σωστή υλοποίηση, είναι για να γίνουν αυτά τα έργα. Αυτό θέλω να το θυμάται ιδιαίτερα το ΠΑ.ΣΟ.Κ. γιατί θα επανέλθω σ’ αυτό το θέμα ειδικότερα.
      Αγαπητοί συνάδελφοι, θα ήθελα να κάνω κάποιες γενικές παρατηρήσεις. Έγινε αγώνας δρόμου για το Ε.Σ.Π.Α.. Ήδη έχει εγκριθεί. Επαναλαμβάνω ότι στις 26/11, δηλαδή σε δεκατρείς μέρες από σήμερα, θα έχουμε και την οριστική υπογραφή στις Βρυξέλλες, που θα συνοδευθεί και με 400.000.000 ευρώ σαν προκαταβολή για το συγκεκριμένο σχέδιο νόμου. Θα υπογραφεί, επαναλαμβάνω, σε δεκατρείς μέρες.  
      Ένα άλλο εξαιρετικό στοιχείο, το οποίο έχει αυτό το νομοσχέδιο, είναι ότι είναι συμβατό με το Εθνικό Πρόγραμμα Μεταρρυθμίσεων. Πρέπει να πούμε ότι με το Εθνικό Πρόγραμμα Μεταρρυθμίσεων σαν φόντο έχουμε άρση περιφερειακών ανισορροπιών ή ανισοτήτων. Γίνεται επίσης βελτίωση της ελκυστικότητας της ελληνικής οικονομίας στο εξωτερικό. Και βεβαίως μέσα από την υλοποίηση του προγράμματος αυτού, με εξωστρέφεια στο μυαλό και ως φόντο, θα αυξηθεί η απασχόληση και οι άνθρωποι θα βρουν δουλειές. 
      Παρεμπιπτόντως να πω -και οφείλουμε να πούμε- ένα «μπράβο» στον κ. Φώλια, που πριν από τον κ. Παπαθανασίου δούλεψε με τους συνεργάτες του, για να γίνει αυτό το σχέδιο νόμου πραγματικότητα και νόμος σε λίγες μέρες. Θυμηθείτε παρακαλώ όλοι το προηγούμενο,  αυτό που υλοποιούμε αυτήν τη στιγμή ως χώρα, το 2000-2006, δηλαδή το Γ’ Κοινοτικό Πλαίσιο Στήριξης, που είχε τα μύρια όσα προβλήματα, στα οποία θα αναφερθώ στη συνέχεια, έστω και εν συντομία. 
      Αυτή τη φορά υπάρχει μια αλλαγή. Έχουμε πλέον οκτώ τομεακά προγράμματα και πέντε περιφερειακά. Δημιουργούμε συνέργειες. Δηλαδή αν πάμε στα περιφερειακά επιχειρησιακά προγράμματα, που είναι πέντε τον αριθμό, πρέπει να πω ότι αυτή η καινοτομία βοηθάει, με την έννοια ότι έχουμε καλύτερο συντονισμό από τη μία πλευρά κι έχουμε διοικητική αυτονομία από την άλλη. Τρίτον, έχουμε καλύτερο σχεδιασμό σε διαπεριφερειακό επίπεδο. Τέταρτον, και πιο σοβαρό απ’ όλα, είναι ότι οι πόροι που δίνονται είναι ξεκάθαροι, είναι αυτόνομοι, με άλλα λόγια είναι «κλειδωμένοι». Και μην πει κανένας στην Αίθουσα αυτή ότι αλλάζει το ποσό των χρημάτων που θα οδηγηθούν με τον «παλιό» τρόπο στην περιφέρεια άλφα ή βήτα, λόγου χάριν στη Στερεά Ελλάδα ή στην Αττική. 
      (Στο σημείο αυτό την Προεδρική Έδρα καταλαμβάνει ο  Δ’ Αντιπρόεδρος της Βουλής κ.  ΦΙΛΙΠΠΟΣ ΠΕΤΣΑΛΝΙΚΟΣ)
      Επίσης δεν θέλω να ακούσω από συναδέλφους να λένε για υπερεξουσίες του Υπουργείου Οικονομικών, γιατί το Υπουργείο συντονίζει τα έργα αυτά. Δεν διοικεί, δεν διαχειρίζεται. Και μάλιστα αυτήν τη φορά έχουμε πετύχει το εξής, μέσα από το σχέδιο νόμου που συζητούμε. Τους περίπου έξι χιλιάδες φορείς που είχαμε μέχρι σήμερα στις περισσότερες των περιπτώσεων αναγκαζόμασταν να τους πάρουμε κυριολεκτικά από το χέρι και να τους οδηγήσουμε για να κάνουν το αυτονόητο, που έτσι κι αλλιώς έπρεπε να κάνουν. Έχουμε έναν δραστικό περιορισμό των φορέων που υλοποιούν αυτά τα έργα και των τελικών δικαιούχων. Απλοποιείται το σύστημα πάρα πολύ. Όλοι καταλαβαίνετε ότι χωρίς την τεχνογνωσία, που έλειπε, δεν μπορούσαν αυτά τα έργα να υλοποιηθούν. 
      Κι αν πάμε σε ειδικό παράδειγμα και αναφερθούμε στους δήμους, γνωρίζετε όλοι οι συνάδελφοι ότι υπήρχαν τουλάχιστον δύο ταχυτήτων δήμοι: Αυτοί που μπορούσαν και υλοποιούσαν κι έπαιρναν έργα με τον άλφα ή βήτα τρόπο και οι άλλοι οι οποίοι δεν είχαν καν έτοιμες μελέτες, δεν είχαν καν τη δυνατότητα να μπουν στο τραπέζι, να διαπραγματευθούν, να πάρουν κι αυτοί ένα έργο. Οι μικροί και αδύναμοι δήμοι –κι αυτό έχει ιδιαίτερη σημασία να το τονίσω- με τα πολλά και ανυπέρβλητα προβλήματα του παρελθόντος, έχουν λύση με το σημερινό νομοσχέδιο, γιατί υπάρχει πλέον η εταιρία «ΔΗΜΟΣ Α.Ε.», η οποία έχει σαν στόχο τους μικρούς δήμους, που δεν έχουν τη δυνατότητα να κάνουν μελέτες ή ό,τι άλλο χρειάζεται, λόγω των αδυναμιών που έχουν από το μέγεθός τους κυρίως. Τώρα έχουμε ενδυνάμωση του θεσμού, με τη «ΔΗΜΟΣ Α.Ε.» επαναλαμβάνω, που μπορεί να κάνει γρήγορα, να υλοποιεί έγκαιρα έργα και να δημιουργεί ισχυρούς εκτελεστικούς φορείς, μέσα από τη διαδικασία της «ΔΗΜΟΣ Α.Ε.». Και βεβαίως αυτό αποτελεί έκφραση πολιτικής καινοτομίας. Ακούσαμε και τους φορείς την προηγούμενη εβδομάδα που την επικρότησαν και ζήτησαν να έχουν αυτή τη βοήθεια. 
      Πρέπει, επίσης, να πω ότι στη «ΔΗΜΟΣ Α.Ε.» αυτό που είναι το κυρίαρχο είναι ότι θα έχουμε έργα τα οποία θα υλοποιούνται πιο γρήγορα, καλύτερα ποιοτικά και ταυτόχρονα, στο χαμηλότερο κόστος και με το γρηγορότερο δυνατό τρόπο, δηλαδή και κόστος αλλά και ταχύτητες διαφορετικές.
      Θα ήθελα να πάω λίγο πιο κάτω και να αναφερθώ, αγαπητοί συνάδελφοι, στο θέμα των τελικών δικαιούχων γιατί αυτό αφορά μια πολύ σημαντική πτυχή του όλου προγράμματος υλοποίησης του Κοινοτικού Πλαισίου Στήριξης από τη μια πλευρά αλλά και των προβλημάτων, δηλαδή της εμπειρίας που είχαμε μέχρι σήμερα για να γίνει αυτό το πράγμα, από την άλλη. 
      Πρέπει να σας πω εν συντομία ότι είχαμε, και μόνο έναν αριθμό θα φέρω στο προσκήνιο, από σύνολο δύο χιλιάδων επτακοσίων σαράντα οκτώ τελικών δικαιούχων -αν βγάλουμε τις τρεις χιλιάδες οκτακόσιες περίπου περιπτώσεις που ήταν μικρά έργα, μικρές παρεμβάσεις ήταν και ομοιογενές το σύστημα και δεν θα είχαμε προβλήματα- έχουμε εκατό από αυτούς να διαχειρίζονται το 77% του συνολικού προϋπολογισμού των ενταγμένων έργων του συστήματος. Δηλαδή βλέπουμε πόσο ανισοβαρές ήταν το σύστημα μέσα από τους τελικούς δικαιούχους που σημαίνει από την άλλη πλευρά ότι οι δύο χιλιάδες επτακόσιοι σαράντα οκτώ τελικοί δικαιούχοι είχαν το 23% από τους έξι χιλιάδες που είναι ο συνολικός αριθμός. Καταλαβαίνετε ότι και μόνο αυτή η πολιτική διαφοροποίηση από το παρελθόν μας δίνει τη δυνατότητα και φυσικά την πολιτική χαρά να λέμε ότι, ναι οι τελικοί δικαιούχοι θα είναι λιγότεροι σε αριθμό αλλά πάρα πολύ ισχυροί στο να υλοποιούν έργα ποιοτικά αλλά και πολύ πιο γρήγορα για τους πολίτες.
      Φίλες και φίλοι, πρέπει να πω ότι επίσης στη φιλοσοφία και στις αρχές του σχεδίου νόμου υπάρχει και το σχέδιο μετάβασης, εφόσον αξιοποιούμε και τις σημερινές υφιστάμενες δομές από το Γ’ Κοινοτικό Πλαίσιο Στήριξης. Μην ξεχνάτε ότι έχουμε ταυτόχρονη υλοποίηση του Γ’ και του Δ’ Κοινοτικού Πλαισίου Στήριξης για ένα χρόνο και για τέσσερις περιπτώσεις. Λόγω του ότι είχαμε τις πυρκαγιές γνωρίζετε όλοι ότι οι πυρόπληκτες περιοχές πήραν παράταση ένα χρόνο που σημαίνει ότι για τέσσερις περιφέρειες της χώρας θα έχουμε, για δύο χρόνια, ταυτόχρονη υλοποίηση τους Γ’ Κοινοτικού Πλαισίου Στήριξης και του Ε.Σ.Π.Α.. Και πρέπει εδώ να πω ότι επίσης περιμένουμε και για τα τομεακά προγράμματα να έχουμε πίστωση ενός χρόνου ακόμη. Περιμένουμε να δούμε τι θα γίνει στη συνέχεια. 
      Για αυτούς που θα ισχυριστούν ότι είναι το Υπουργείο Οικονομίας και Οικονομικών που έχει τον πρώτο λόγο θα πω ότι για έργα τα οποία είναι κάτω των 5.000.000 ευρώ δεν επηρεάζονται καθόλου οι αποφάσεις και δεν έχει καμμία σχέση το Υπουργείο Οικονομίας και Οικονομικών. Με άλλα λόγια υπάρχουν μόνο διαδικασίες συντονισμού για εφαρμογή μόνο όσων προβλέπει ο νόμος. 
      Ένα άλλο όπλο, επίσης, που έχει το σχέδιο νόμου είναι ότι αφορά τον ελάχιστο προϋπολογισμό των έργων. Δηλαδή, είναι ένα όριο-φραγμός για τα μικρά έργα. Δεν μπορεί κάποιος δήμος για παράδειγμα να ζητήσει να ενταχθεί κάποιο έργο που είναι κάτω από ένα όριο. Έχουμε, δηλαδή, μεγαλύτερη παρέμβαση στις κατά τόπους κοινωνίες. 
      Επίσης, αγαπητοί συνάδελφοι, θέλω να αναφερθώ σε μια άλλη πτυχή της φιλοσοφίας του νομοσχεδίου αυτού. Στο παρελθόν έχουμε ζήσει το λυπηρό φαινόμενο και την ένταση –και βέβαια το ΠΑ.ΣΟ.Κ. μας κατηγόρησε για το Εθνικό Πρόγραμμα Ανάπτυξης- όπου κάθε ένας δήμαρχος, λόγου χάριν, επειδή δεν υπήρχε προετοιμασία για πολλούς και διαφόρους λόγους,  όταν εντάσσονταν ένα έργο χωρίς  μελέτη, χωρίς να υπάρχει η δυνατότητα να υλοποιηθεί αυτό το έργο, έφθανε στην πόρτα του Βουλευτή και του έλεγε, πήγαινέ με στον Υπουργό και επειδή τώρα οι εθνικοί πόροι δίνονται με δύσκολο τρόπο και με συγκεκριμένες διαδικασίες, να το βγάλουμε από το πρόγραμμα του Γ’ Κοινοτικού Πλαισίου Στήριξης και να το πάμε στο Πρόγραμμα Δημοσίων Επενδύσεων. Ζητούσε κάτι τέτοιο, έτσι απλά!
      Αυτά δεν έπρεπε να γίνονται και η μέριμνα και η πολιτική αυτή τη στιγμή αυτού του Ε.Σ.Π.Α. είναι να έχουμε πρόληψη αυτών των περιστατικών.
      Δεν είναι δηλαδή λογικό για οτιδήποτε δεν μπορεί να γίνει με ευρωπαϊκούς πόρους να ζητάμε από το εθνικό σκέλος να το χρηματοδοτήσει. 
       Επίσης, πρέπει να πω ότι δημιουργούνται οι αναπτυξιακοί  οργανισμοί περιφέρειας στις δεκατρείς περιφέρειες, γιατί υπήρχαν όντως αδυναμίες. Δεν θα μπω σε λεπτομέρειες λόγω του ότι ο χρόνος είναι περιορισμένος. 
      Κάνουμε ειδική αναφορά και υπάρχει ειδική μέριμνα με προγράμματα ειδικά για τα θέματα της αγροτιάς –να το πω έτσι απλά- και για ζητήματα της αλιείας. Επίσης, για πρώτη φορά υπάρχει ειδικό πρόγραμμα για τη Δημόσια Διοίκηση. 
      Θα ήθελα να πω φθάνοντας προς το τέλος ότι αυτό το Ε.Σ.Π.Α. νομίζω ότι είναι η τελευταία μεγάλη ευκαιρία για τον τόπο, για να δημιουργήσουμε τις συνθήκες αυτές ώστε η Ελλάδα να μην είναι η φτωχή Ελλάδα, οι Έλληνες που ζητάνε, οι Έλληνες, για τους οποίους κάθε φορά όταν φθάνουμε στις Βρυξέλλες να λένε «να, ήλθαν οι  άνθρωποι με ανοιχτά τα χέρια», αλλά να είναι η Ελλάδα που είναι ισχυρή, που έχει τον τρόπο της, που έχει κάνει σωστή διαχείριση, η Ελλάδα που μπορεί να φροντίζει πλέον και άλλες χώρες, να μην είμαστε δηλαδή ό φτωχός συγγενής, με την πραγματική έννοια του όρου. Θέλω, δηλαδή, να δω τη χώρα μου μέσα από την υλοποίηση και αυτού του προγράμματος να γίνεται ισχυρή και να έχει τη δυνατότητα να φροντίζει τον εαυτό της και όχι μόνο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνοντας, ήθελα να πω ότι ψηφίζω αυτό το σχέδιο νόμου. Είναι όντως η ανάπτυξη της περιφέρειας το κυρίως κομμάτι αυτού του νόμου και βεβαίως αποτελεί ολοκληρωμένη παρέμβαση, για να μεγιστοποιήσουμε την ανάπτυξη και να δώσουμε και δουλειές στον κόσμο, που έχει ανάγκη να απασχολείται, αλλά και καλύτερες μέρες στην καθημερινότητα για όλους. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, καθώς και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: α. «Οι Έλληνες στη Διασπορά 15ος-21ος αι.» και β. «Πρωθυπουργοί και Πρόεδροι της Βουλής των Ελλήνων της Μεταπολίτευσης», είκοσι υπάλληλοι του Ιδρύματος Κοινωνικής Ασφάλισης Θεσσαλονίκης.
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Συνεχίζουμε με τον εισηγητή του Πανελλήνιου Σοσιαλιστικού Κινήματος κ. Γεώργιο Παπακωνσταντίνου. 
      ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι, η Ολομέλεια της Βουλής σήμερα συζητά το σχέδιο νόμου: «Διαχείριση, έλεγχος και εφαρμογή αναπτυξιακών παρεμβάσεων για την προγραμματική περίοδος 2007-2013». Το πρώτο που πρέπει να πούμε πάρα πολύ καθαρά είναι ότι δεν συζητάμε απλώς ένα τεχνικό κείμενο. Δεν συζητάμε εδώ ένα κείμενο θεσμικού πλαισίου. Συζητάμε ένα κείμενο, το οποίο αποτυπώνει μια συγκεκριμένη αναπτυξιακή λογική. 
      Εμείς με αυτήν την αναπτυξιακή λογική διαφωνούμε και γι’ αυτό και θα τοποθετηθώ πάνω σε τρία διαφορετικά ζητήματα: Πρώτον, σε όλο το πλαίσιο της πολιτικής για την ανάπτυξη που υπάρχει γύρω από αυτό το νομοσχέδιο, δεύτερον, στο σχεδιασμό και στις προτεραιότητες του Ε.Σ.Π.Α. –αυτό που έχουμε μάθει να λέμε Δ’ Κοινοτικό Πλαίσιο Στήριξης- και, τρίτον, για το ίδιο το θεσμικό πλαίσιο διαχείρισης. 
      Ξεκινώ λέγοντας ότι θα ήταν –νομίζω- μια συζήτηση κενή περιεχομένου, αν δεν λέγαμε πολύ καθαρά ότι το θεσμικό πλαίσιο, το οποίο σήμερα έχουμε να συζητήσουμε, προτείνεται μέσα σε μια πολιτική τριάμισι-τεσσάρων ετών, κατά τη διάρκεια της οποίας η περίφημη δημοσιονομική προσαρμογή που επιχείρησε να κάνει η Κυβέρνηση είναι σε βάρος των δημοσίων επενδύσεων. Από το 2004 έχουμε μια προσπάθεια δημοσιονομικής προσαρμογής, σε συνέχεια της περίφημης δημοσιονομικής απογραφής, η οποία βασίζεται στη μείωση των δημοσίων επενδύσεων, επενδύσεις που αφορούν κυρίως στην περιφέρεια. 
      Τα πράγματα θα μπορούσαν να ήταν διαφορετικά. Το 2004 η χώρα μας είχε μια προίκα πάνω από 32.000.000.000 ευρώ, αποτέλεσμα μιας πολύ σκληρής διαπραγμάτευσης που είχε κάνει η κυβέρνηση ΠΑ.ΣΟ.Κ το 1999 για το πακέτο του Γ’ Κοινοτικού Πλαισίου Στήριξης. Αυτή η προίκα σπαταλήθηκε και σπαταλήθηκε άδικα και θα δώσω μερικά παραδείγματα και μερικά στοιχεία.
      Όμως το πιο σημαντικό ίσως στοιχείο από όλα αποτυπώνεται στο τι έχει συμβεί στο ρυθμό ανάπτυξης στη χώρα μας τα τελευταία χρόνια και τη διαφορά του ρυθμού ανάπτυξης της Ελλάδας με το ρυθμό ανάπτυξης της Ευρωπαϊκής Επιτροπής.
      Το 2003, η Ελλάδα είχε 4,8% ρυθμό αύξησης του Α.Ε.Π. το χρόνο και η Ευρωπαϊκή Ένωση των 27, 1,3%. Είχαμε μία διαφορά ρυθμού ανάπτυξης 3,5%, το οποίο σημαίνει ότι η χώρα μας προχωρούσε γρήγορα στη σύγκλιση με τις άλλες ευρωπαϊκές χώρες.
      Το 2007, η ανάπτυξη στη χώρα μας έχει επιβραδυνθεί στο 3,7%, στην υπόλοιπη Ευρωπαϊκή Ένωση έχει ανέβει στο 2,9%. Αυτό σημαίνει ότι από μία διαφορά 3,5%, σήμερα η αναπτυξιακή διαφορά της χώρας μας έχει πέσει στο 0,8%.
      Αυτά τα νούμερα, κυρίες και κύριοι συνάδελφοι, αποτυπώνουν κάτι το οποίο νιώθει ο Έλληνας πολίτης κάθε μέρα. Οι ευκαιρίες για την απασχόληση είναι λιγότερες, οι ευκαιρίες για τη βελτίωση του εισοδήματος είναι λιγότερες και αυτές σε μεγάλο βαθμό έχουν να κάνουν με το τι συνέβη από το 2004 και πέρα στις δημόσιες επενδύσεις. Στοιχεία σε περιφερειακό επίπεδο δεν έχουμε, όμως, απ’ ό,τι φαίνεται, αντίστοιχη επιβράδυνση έχει επίπτωση και στο επίπεδο των περιφερειών.
      Και για να διαλύσουμε κάποιους μύθους που άκουσα και από τον προηγούμενο συνάδελφο, να θυμίσουμε ότι, σύμφωνα με την πρόσφατη Έκθεση Συνοχής της Ευρωπαϊκής Ένωσης, μεταξύ διακοσίων δεκατριών περιφερειών της Ευρωπαϊκής Ένωσης, την περίοδο 1995-2004, οι τρεις από τις έξι περιφέρειες με την πιο γρήγορη ανάπτυξη ήταν ελληνικές. Ήταν το Βόρειο Αιγαίο, το Νότιο Αιγαίο και η Ήπειρος. Αυτό για να διαλύσουμε κάποια πράγματα που ακούγονται περί υστέρησης της περιφέρειας τα προηγούμενα χρόνια ως προς την αναπτυξιακή της δυναμική.
      Μέσα σε αυτό το πλαίσιο, η Κυβέρνηση παρέλαβε το 2004 τη διαχείριση του Γ΄ Κοινοτικού Πλαισίου Στήριξης, του μεγαλύτερου αναπτυξιακού εργαλείου που έχει η χώρα μας για να μπορέσει να αλλάξει το πρόσωπο της Ελλάδας με διαφορετικούς τρόπους, όχι μονάχα με τα έργα υποδομής, αλλά με έργα που αφορούν τις κοινωνικές υπηρεσίες, με έργα όπως το «Βοήθεια στο Σπίτι», τα Κέντρα Εξυπηρέτησης Πολιτών, τα Κέντρα Δημιουργικής Απασχόλησης των Παιδιών, την Πληροφορική στα σχολεία, δηλαδή με μία σειρά από έργα που άλλαζαν και αλλάζουν την καθημερινότητα του Έλληνα πολίτη.
      Τι συνέβη; Κατ’ αρχάς, αυτό που είδαμε ήταν μία σειρά από λογιστικά τεχνάσματα για να αυξηθεί η απορρόφηση. Είδαμε την ένταξη κατά μαζικό τρόπο στο Κοινοτικό Πλαίσιο Στήριξης, το 2005 και το 2006, παλαιών έργων ύψους πάνω από 1.000.000.000 ευρώ. Ήταν έργα που είχαν γίνει από εθνικούς πόρους κατά τη διάρκεια της διακυβέρνησης ΠΑ.ΣΟ.Κ. και έργα, με την ένταξη των οποίων στο Κοινοτικό Πλαίσιο Στήριξης, το μόνο που έγινε ήταν να δείξουμε μία τεχνητή αύξηση απορρόφησης, χωρίς όμως απολύτως κανένα αναπτυξιακό αποτέλεσμα.
      Επίσης, είδαμε την περικοπή του προϋπολογισμού του Γ΄ Κοινοτικού Πλαισίου Στήριξης κατά 1,8 δισεκατομμύρια ευρώ στα τέλη του 2006. Όμως, ακόμα και μετά από αυτά τα τεχνάσματα, η αλήθεια είναι ότι τα ποσοστά απορρόφησης σήμερα είναι κάτω από το 70%, ενώ απομένουν δεκαπέντε μήνες μέχρι τη λήξη του Γ΄ Κοινοτικού Πλαισίου Στήριξης.
      Μόνο με μία γενναία παράταση της Ευρωπαϊκής Ένωσης, όπως αυτή που ακούσαμε εξαιτίας της καταστροφής αυτό το καλοκαίρι, έχει η Ελλάδα ελπίδα να μη χάσει τεράστια ποσά από το Γ΄ Κοινοτικό Πλαίσιο Στήριξης, μέχρι το τέλος του 2008. Εδώ υπάρχουν μεγάλες ευθύνες της Κυβέρνησης. Υπάρχουν στοιχεία που αποδεικνύουν, χωρίς καμία απολύτως αμφιβολία, ότι δεν έχει υπάρξει επιτάχυνση του Γ΄ Κοινοτικού Πλαισίου Στήριξης, αλλά επιβράδυνση.
      Και για του λόγου το αληθές, θα αναφερθώ σε δύο διαφορετικά πράγματα. Πρώτον, θα αναφερθώ στην έκθεση της Ευρωπαϊκής Επιτροπής, σύμφωνα με την οποία η χώρα μας το 2005, είχε ήδη κατρακυλήσει στην τελευταία θέση της Ευρωπαϊκής Ένωσης των δεκαπέντε, όσον αφορά στο βαθμό απορρόφησης των κοινοτικών πόρων. Καταθέτω αυτό το στοιχείο στα Πρακτικά της Βουλής.
      (Στο σημείο αυτό ο Βουλευτής κ. Γεώργιος Παπακωνσταντίνου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Δείχνει ξεκάθαρα ότι η Ελλάδα το 2005, ήταν τελευταία στην Ευρωπαϊκή Ένωση των δεκαπέντε ως προς την απορρόφηση.
      Δεύτερο στοιχείο, επειδή ακούμε πάρα πολλές φορές ένα αυτάρεσκο και πολύ φοβούμαι αφελές επιχείρημα, ότι «παραλάβαμε την απορρόφηση στο 22% και σχεδόν την τριπλασιάσαμε στο 63%-65%». Να δούμε, λοιπόν, τα στοιχεία.
      Μεταξύ 2001 και 2002, η απορρόφηση αυξήθηκε 36%. Μεταξύ 2002 και 2003, αυξήθηκε 40%. Μεταξύ 2003 και 2004, μειώθηκε 4%. Όταν ακριβώς το Κοινοτικό Πλαίσιο Στήριξης βρίσκεται σε φάση -υποτίθεται- απογείωσης, με τη Νέα Δημοκρατία η απορρόφηση μειώνεται. Το επόμενο έτος, η απορρόφηση αυξάνεται 34%. Γιατί όμως; Διότι έγινε η αναδρομική ένταξη των έργων, για τα οποία μίλησα πριν, που αφορούν έργα που είχαν ήδη ολοκληρωθεί με εθνικούς πόρους.
      Και το 2006, αντί να πάμε σε μία επιτάχυνση, καθώς φθάνουμε στο τέλος, τα έργα έχουν ωριμάσει, ολοκληρώνονται, έχουμε μία επιβράδυνση της απορρόφησης σε μόλις 9%. Αυτά είναι στοιχεία από το Υπουργείο Οικονομίας και  Οικονομικών και τα καταθέτω και αυτά στα Πρακτικά, για να διαλυθεί οποιαδήποτε αμφιβολία σχετικά με το βαθμό απορρόφησης και την ταχύτητα με την οποία η σημερινή Κυβέρνηση υλοποιεί αυτό το τεράστιο αναπτυξιακό σχέδιο της χώρας.
      (Στο σημείο αυτό ο Βουλευτής κ. Γεώργιος Παπακωνσταντίνου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Έρχομαι τώρα στο Ε.Σ.Π.Α., στο νομοσχέδιο που έχουμε μπροστά μας. Κατ’ αρχάς, να τονίσουμε και να αναφερθούμε στο γεγονός ότι είναι αδιανόητο να συζητάμε το διαχειριστικό πλαίσιο –γιατί περί αυτού πρόκειται- χωρίς να έχουμε συζητήσει το σχεδιασμό και τις προτεραιότητες. Η Βουλή δεν συζήτησε το συνολικό σχεδιασμό για το Ε.Σ.Π.Α., δεν συζήτησε τις προτεραιότητες. Άρα η συζήτηση που κάνουμε εδώ είναι μια συζήτηση τεχνικού χαρακτήρα, χωρίς να έχουμε κάνει την πολιτική συζήτηση που έπρεπε να έχει προηγηθεί. Και δεν συζητήθηκαν ο σχεδιασμός και οι προτεραιότητες και πολύ φοβάμαι ότι αυτός ο σχεδιασμός και αυτές οι προτεραιότητες είναι σε λάθος κατεύθυνση. 
      Σ’ αυτή τη διαπραγμάτευση η Ελλάδα πήρε 25% περίπου λιγότερους πόρους απ’ ό,τι στο Γ΄ Κοινοτικό Πλαίσιο Στήριξης. Με το ποσό με το οποίο ο Πρωθυπουργός έφυγε και πήγε στη διαπραγμάτευση, με το ίδιο ακριβώς ποσό γύρισε, όταν άλλες χώρες έφυγαν με λιγότερα χρήματα, διαπραγματεύτηκαν και γύρισαν με περισσότερα. Αλλά ας τα αφήσουμε αυτά στην άκρη και ας μιλήσουμε για κάποια συγκεκριμένα χαρακτηριστικά του σχεδιασμού που έχει κάνει αυτή η Κυβέρνηση.
      Πρώτον, διαθέτει μόλις το 39% των πόρων σε περιφερειακά, επιχειρησιακά προγράμματα. Αυτό, όταν σε όλη την Ευρωπαϊκή Ένωση, η Ελλάδα αποτελεί πρωτοτυπία στο γεγονός ότι εξακολουθεί να έχει τομεακά προγράμματα. Η χώρα μας θα έπρεπε να πάει σχεδόν μόνο σε περιφερειακά προγράμματα. Αλλά έχοντας και κάποια τομεακά προγράμματα, γιατί πράγματι η χώρα μας χρειάζεται και κάποιες κεντρικές υποδομές, θα έπρεπε να ήμασταν πολύ πιο θαρραλέοι στα ποσά που πάνε κατευθείαν στα περιφερειακά επιχειρησιακά προγράμματα. 
      Δεύτερον, η Κυβέρνηση μας λέει ότι συνολικά από τομεακά και από περιφερειακά επιχειρησιακά προγράμματα διατίθεται το 82% του Ε.Σ.Π.Α. στην περιφέρεια. Δεν μας λέει, όμως, ότι αυτό το ποσοστό είναι καταναγκαστικό, είναι το ποσοστό το οποίο απορρέει από τους κοινοτικούς μηχανισμούς, δεδομένου ότι κλείδωσε το μέγιστο ποσοστό που μπορεί να λάβει η Αττική και αυτό το 82% είναι απλώς το υπόλοιπο. 
      ΗΛΙΑΣ ΚΑΛΛΙΩΡΑΣ: Δεν είναι έτσι.
      ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ: Αυτό, λοιπόν, που ακούμε ως τεράστια επιτυχία και δείγμα της σημασίας που δίνει η Κυβέρνηση στην περιφέρεια δεν είναι τίποτε άλλο από απόρροια των συγκεκριμένων κοινοτικών κανονισμών για το Δ΄  Κοινοτικό Πλαίσιο Στήριξης.
      ΗΛΙΑΣ ΚΑΛΛΙΩΡΑΣ: Μεγάλη ανακρίβεια. 
      ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ: Θα μου απαντήσετε αργότερα, κύριε συνάδελφε.
      Καταργούνται τα τομεακά προγράμματα της υγείας και του πολιτισμού. Η μεγάλη ευαισθησία για τους δύο αυτούς τομείς φαίνεται απ’ αυτή την κατάργηση. Διατίθεται μόλις το 21% του Ε.Σ.Π.Α. στους ανθρώπινους πόρους. 
      Νομίζω ότι όλοι έχουμε συμφωνήσει σ’ αυτή την Αίθουσα -και έχω ακούσει πολλές φορές τον κύριο Πρωθυπουργό να λέει ότι η Ελλάδα πρέπει να μπει στην κοινωνία της γνώσης- ότι το θέμα της απασχόλησης, των δεξιοτήτων, της εκπαίδευσης είναι κεντρικό. Και μάλιστα, σε μια περίοδο που η Κυβέρνηση, εξαιτίας δημοσιονομικών προβλημάτων –τουλάχιστον έτσι μας λέει- δεν αυξάνει τις δαπάνες για την παιδεία, τουλάχιστον θα μπορούσε να αυξήσει το συνολικό ποσοστό που πάει σε ανθρώπινους πόρους από το Ε.Σ.Π.Α.. 
      Τέλος, οι πιστώσεις για το Ε.Σ.Π.Α. το 2007 είναι ανύπαρκτες, γιατί τα 6,35 δισεκατομμύρια των δημοσίων επενδύσεων δεν επαρκούν ούτε καν για το Γ΄ Κοινοτικό Πλαίσιο Στήριξης.
      Κυρίες και κύριοι συνάδελφοι, μέσα σ’ αυτό το πλαίσιο πρέπει να δούμε το νομοσχέδιο το οποίο έχουμε μπροστά μας, ένα νομοσχέδιο το οποίο αποτελεί μνημείο πολυπλοκότητας, σπατάλης πόρων, γραφειοκρατίας και αδιαφάνειας.
      Κατ’ αρχάς, θα ξεκινήσω με ένα στατιστικό στοιχείο το οποίο μπορεί να φαίνεται όχι πάρα πολύ σοβαρό, νομίζω όμως ότι αποτυπώνει και λίγο την προδιάθεση. Έχουμε ένα νομοσχέδιο σαράντα μιας σελίδων. Το νομοσχέδιο του Γ΄ Κοινοτικού Πλαισίου Στήριξης ήταν δώδεκα σελίδες και αυτό για 25% περισσότερους πόρους. Άρα, λοιπόν, ξεκινάμε μάλλον στραβά. Είναι ένα νομοσχέδιο το οποίο υποτίθεται ότι απλοποιεί διαδικασίες, το οποίο κάνει μια πιο διαφανή διαχείριση και παρόλα αυτά, χρειάζεται πάνω από δυο φορές περισσότερες σελίδες για να μπορέσει να αναπτύξει αυτή την απλοποίηση.
      Υπάρχουν και θετικά σημεία στο νομοσχέδιο, γιατί σε ένα μεγάλο  βαθμό το νομοσχέδιο αυτό αποτελεί μεταφορά και του ευρωπαϊκού θεσμικού πλαισίου στην Ελλάδα. Υπάρχουν σημεία και θα αναφερθούμε στην κατ’ άρθρον συζήτηση σε κάποιο απ’ αυτά. Υπάρχουν, όμως, πολύ σημαντικά προβλήματα και εξαιτίας αυτών των προβλημάτων, εμείς δεν μπορούμε να το υπερψηφίσουμε.
      Υπάρχουν προβλήματα που έχουν να κάνουν με την υποβάθμιση των περιφερειών. Οι περιφέρειες υποβαθμίζονται σε ενδιάμεσες διαχειριστικές αρχές. Το Υπουργείο Οικονομίας από την πίσω πόρτα παίρνει πίσω ακόμα και τα λίγα που δίνει στα Περιφερειακά Επιχειρησιακά Προγράμματα, κάνοντας τις περιφέρειες ενδιάμεσες διαχειριστικές αρχές και δίνοντας σε μία σειρά από Υπουργεία το ρόλο των ενδιάμεσων φορέων επίσης.
      Υπάρχει μία μεγάλη προσπάθεια συντονισμού σ’ αυτό το νομοσχέδιο. Η λέξη «συντονισμός» εμφανίζεται περίπου εβδομήντα πέντε φορές στο κείμενο. Και βεβαίως, κυρίες και κύριοι συνάδελφοι, δεν έχει τόση σημασία το πόσες φορές εμφανίζεται, αλλά σημασία έχει να δείτε τη σύσταση πλήθους επιτροπών συντονισμού για την υγεία-πρόνοια, για τις κρατικές ενισχύσεις, τη σύσταση δομής για το συντονισμό και την παρακολούθηση των συστημικών παρεμβάσεων που χρηματοδοτούνται από το Ε.Κ.Τ., τη δυνατότητα σύστασης Περιφερειακών Γραφείων της Αρχής Πιστοποίησης, μία σειρά από αχρείαστες επιτροπές, μία σειρά από σχήματα που περιπλέκουν το διαχειριστικό πλαίσιο και σε τίποτα δεν βοηθούν την υλοποίηση των πράξεων του Δ΄ Κοινοτικού Πλαισίου Στήριξης.
      Εκτός από αυτές τις επιτροπές, συστήνονται τουλάχιστο δεκαπέντε νέες ανώνυμες εταιρείες, δεκατρείς σε περιφέρειες, η «Ψηφιακές Ενισχύσεις Α.Ε.» και η «ΔΗΜΟΣ Α.Ε.» Είχαμε την «Κοινωνία Της Πληροφορίας Α.Ε.», έκανε τη δουλειά της καλά. Όμως, επειδή τα δύο Υπουργεία δεν συμφωνούν για το πώς θα τη διαχειριστούν, έτσι δημιουργούμε μία ανώνυμη εταιρεία καινούργια, τη «Ψηφιακές Ενισχύσεις Α.Ε.».
      Υπάρχουν δεκατρείς νέες ανώνυμες εταιρείες με την επωνυμία «Αναπτυξιακός Οργανισμός Περιφέρειας» με εντελώς ασαφείς αρμοδιότητες και δεκαπενταμελή διοικητικά συμβούλια. Αυτές, μάλιστα, ανήκουν κατά πλειοψηφία όχι στις περιφέρειες, αλλά στο Υπουργείο Οικονομίας. Έχουμε, λοιπόν, ένα συγκεντρωτισμό, έχουμε μία αδυναμία να δώσουμε αρμοδιότητες και να εμπιστευτούμε τις περιφέρειες και αυτό αποτυπώνεται στη δομή που παρουσιάζει αυτό το σχέδιο.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Υπάρχει μια σειρά από άλλα πολύ πιο συγκεκριμένα προβλήματα στα οποία θα αναφερθούμε στη συνέχεια, όπως για παράδειγμα για τη δυνατότητα με απλές υπουργικές αποφάσεις να ιδρύονται κάποια νεφελώδη ταμεία χαρτοφυλακίων, αλλά θα έρθουμε σ’ αυτό αργότερα.
      Για να ολοκληρώσω, κυρίες και κύριοι συνάδελφοι, το ΠΑ.ΣΟ.Κ. διαφωνεί με το νομοσχέδιο αυτό και θα το καταψηφίσει, γιατί δεν μας βρίσκει σύμφωνους η αναπτυξιακή λογική που βρίσκεται πίσω από το νομοσχέδιο. Δεν μας βρίσκει σύμφωνους ο σχεδιασμός και οι προτεραιότητες και θεωρούμε ότι το πλαίσιο διαχείρισης αντί να απλοποιεί, περιπλέκει τα πράγματα.
      Ως προς την αναπτυξιακή λογική, εμείς έχουμε επανειλημμένα τοποθετηθεί για την ανάγκη οι δημόσιες επενδύσεις να επανέλθουν στο 5% του Α.Ε.Π. τουλάχιστον. Και θεωρούμε τουλάχιστον εμπαιγμό τα περί Εθνικού Αναπτυξιακού Προγράμματος, που αναφέρετε στο νομοσχέδιο, όταν οι εθνικοί πόροι για τις δημόσιες επενδύσεις δεν επαρκούν καν για τα συγχρηματοδοτούμενα έργα, πόσο μάλλον για ένα εθνικό αναπτυξιακό πρόγραμμα.
      Διαφωνούμε στο σχεδιασμό και έχουμε κάνει συγκεκριμένες προτάσεις για 40% σε ανθρώπινους πόρους, για οριζόντιες πολιτικές για θέματα όπως το περιβάλλον, για σύνδεση με το χωροταξικό σχέδιο –είναι αδιανόητο να κάνουμε ένα σχεδιασμό επταετίας και να μη συνδέεται με το χωροταξικό- και για τουλάχιστον 50% των πόρων κατευθείαν στα Περιφερειακά Επιχειρησιακά Προγράμματα.
      Και διαφωνούμε με το πλαίσιο διαχείρισης διότι κάποιες απλές λέξεις, όπως «απλοποίηση», «αποκέντρωση», «διαφάνεια» και «κοινωνική λογοδοσία» που θα έπρεπε να διέπουν αυτό το νομοσχέδιο από την πρώτη μέχρι την τελευταία σελίδα, είναι παντελώς απούσες.
      Ευχαριστώ πάρα πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε και εμείς τον κ. Παπακωνσταντίνου.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Νικόλαος Καραθανασόπουλος.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι και σήμερα από τις πρώτες εισηγήσεις τις οποίες ακούσαμε, αλλά και κατά τη διάρκεια της συζήτησης στην αρμόδια κοινοβουλευτική επιτροπή, διεφάνη ένας ανορθολογισμός. Και ο ανορθολογισμός συνίσταται στο ότι οι συνέπειες και τα αποτελέσματα από τα Κοινοτικά Πλαίσια Στήριξης τα αναφέρουν σε σχέση με τη μορφή διαχείρισης και βεβαίως κυρίαρχο ζήτημα της αντιπαράθεσης είναι ο βαθμός αποτελεσματικότητας της διαχείρισης των Κοινοτικών Πλαισίων Στήριξης. 
      Είναι, όμως, αυτό το κυρίαρχο; Πρέπει να είναι αυτό το οποίο θα πρέπει να μας απασχολήσει, δηλαδή κατά πόσο αποτελεσματικά διαχειριστήκαμε τα Κοινοτικά Πλαίσια Στήριξης; Μήπως το βασικό που θα πρέπει να μας απασχολήσει είναι το περιεχόμενο των Κοινοτικών Πλαισίων Στήριξης και πιο συγκεκριμένα σήμερα του Ε.Σ.Π.Α. 2007-2013 και οι συνέπειες που θα έχει αυτό απέναντι στους εργαζόμενους, στη νεολαία, στα πλατιά λαϊκά στρώματα; 
      Και στο κάτω-κάτω της γραφής, μπορεί η μορφή διαχείρισης να είναι μια ανεξάρτητη μεταβλητή; Δεν εξαρτάται από το περιεχόμενο; Υπάρχει, κατά τη γνώμη μας, μια διαλεκτική αλληλοσύνδεση. Όμως, εδώ πέρα υπάρχει και το εξής ερώτημα. Γιατί η αντιπαράθεση να επικεντρώνεται στον τρόπο διαχείρισης; Γιατί, κατά τη γνώμη μας, απ’ όλες τις υπόλοιπες πτέρυγες της Βουλής εκφράζεται μία συμφωνία στις βασικές αρχές, στους άξονες και στο περιεχόμενο του Ε.Σ.Π.Α. 2007-2013. Αυτό είναι το πρώτο ζήτημα. 
      Δεύτερον, γιατί επιχειρείται συνολικότερα από όλες τις υπόλοιπες πτέρυγες της Βουλής να απενεχοποιηθεί το Ε.Σ.Π.Α., συνολικότερα τα Kοινοτικά Πλαίσια Στήριξης και οι επιπτώσεις τις οποίες είχαν απέναντι στη λαϊκή οικογένεια και βεβαίως, να γίνει ένα εξωραϊσμός της Ευρωπαϊκής Ένωσης, τη στιγμή που ευρύτερες λαϊκές δυνάμεις όχι απλά και μόνο δυσανασχετούν, αλλά και εκφράζουν τη δυσαρέσκεια συνολικότερα και την απειθαρχία απέναντι στην Ευρωπαϊκή Ένωση και τη πολιτική της. 
      Κυρίες και κύριοι, είναι φανερό ότι έχουν περάσει τουλάχιστον είκοσι χρόνια από την εποχή που δρομολογήθηκε στη χώρα μας η εφαρμογή των πρώτων αναπτυξιακών προγραμμάτων με κοινοτική και κρατική χρηματοδότηση. Όσο προχωρούσε η υλοποίησή τους, τόσο δυνάμωναν οι κυβερνητικές υποσχέσεις, οι οποίες ήταν από διαφορετικές κυβερνήσεις, για την ικανοποίηση δήθεν των μακροχρόνιων κοινωνικών αναγκών, για την άμβλυνση των ανισοτήτων τόσο σε επίπεδο περιφερειών, όσο και στο επίπεδο της οικονομικής ανάπτυξης των κρατών-μελών, τη λεγόμενη «συνοχή». 
      Η θέση του Κ.Κ.Ε. ολόκληρη την προηγούμενη περίοδο ήταν ότι οι κοινοτικές κατευθύνσεις και τα σχετικά αναπτυξιακά εργαλεία θα είχαν ως αποτέλεσμα να βαθύνουν την ταξική και κοινωνική πόλωση, καθώς δεν μπορούν να αναιρέσουν τις αρνητικές συνέπειες από την άναρχη δράση του ιδιωτικού κεφαλαίου στην κοινωνική παραγωγή. 
      Τότε, βεβαίως, αυτές οι εκτιμήσεις του Κ.Κ.Ε. αντιμετωπίστηκαν από τις αντίπαλες πολιτικές δυνάμεις ως απόδειξη της υποτιθέμενης δογματικής του θεώρησης. 
      Όμως, σήμερα αυτές οι εκτιμήσεις, δυστυχώς, από τα ίδια τα πράγματα έχουν επιβεβαιωθεί και δεν θα μπορούσε να γίνει διαφορετικά, γιατί στον καπιταλισμό, λόγω του άναρχου χαρακτήρα της κοινωνικής παραγωγής, δεν μπορεί να υπάρξει ισόρροπη ανάπτυξη τόσο όσον αφορά τους κλάδους της οικονομίας όσο και τις περιοχές. Η ανισομετρία σε περιφερειακό επίπεδο δεν είναι γνώρισμα της ελληνικής κοινωνίας, του ελληνικού κράτους. Είναι γνώρισμα το οποίο απαντάμε σε όλα τα καπιταλιστικά κράτη της Ευρωπαϊκής Ένωσης, αλλά και αλλού. Και αυτό, γιατί το κίνητρο της όποιας αναπτυξιακής διαδικασίας στον καπιταλισμό δεν είναι η αξιοποίηση των παραγωγικών δυνάμεων, δεν είναι η ισόρροπη ανάπτυξη, αλλά η μεγιστοποίηση του ποσοστού της κερδοφορίας του κεφαλαίου. 
      Έτσι, λοιπόν, τα χρόνια μπορεί να πέρασαν και τα κοινοτικά προγράμματα μπορεί να υλοποιήθηκαν στη χώρα μας -στο βαθμό που υλοποιήθηκαν- και η Ελλάδα μπορεί να αναμορφώθηκε, αλλά δεν άλλαξε ο ταξικός χαρακτήρας της ανάπτυξης. Την ώρα που τα κέρδη των εισηγμένων ομίλων αυξάνονται με ρυθμούς που ξεπερνούν σε ετήσια βάση το 30%, ένα σημαντικό ποσοστό των λαϊκών οικογενειών, των εργαζόμενων ζουν κάτω από το όριο της φτώχειας σε ποσοστό πάνω από 20%. Και οι υπόλοιποι, βεβαίως, βλέπουν να ανοίγει η ψαλίδα ανάμεσα στην ετήσια αύξηση της παραγωγικότητας, δηλαδή του παραγόμενου κοινωνικά πλούτου, και στην πορεία του μέσου πραγματικού μισθού. Αποτέλεσμα αυτών είναι ότι ο συνολικός δανεισμός των λαϊκών νοικοκυριών να έχει ξεπεράσει κατά πολύ τα 80.000.000.000 ευρώ. Και βεβαίως, η ανισόμετρη ανάπτυξη δεν επιβραδύνθηκε ούτε στο εσωτερικό της Ελλάδας ούτε στο εσωτερικό των υπόλοιπων κρατών-μελών της Ευρωπαϊκής Ένωσης ούτε ανάμεσα στα κράτη-μέλη της Ευρωπαϊκής Ένωσης. 
      Σήμερα, το Ε.Σ.Π.Α. 2007-2013 θέλει να υλοποιήσει ένα συγκεκριμένο πρόγραμμα. Όπως και τα προηγούμενα Κοινοτικά Πλαίσια Στήριξης είναι κρατικοί, εθνοκρατικοί χρηματοδοτικοί προγραμματισμοί. Και απ’ αυτήν την άποψη, ο στόχος που θέλει να υλοποιήσει το Ε.Σ.Π.Α. 2007-2013 είναι η στρατηγική της Λισαβόνας, μια στρατηγική αναδιαρθρώσεων με στόχο την αναβάθμιση των μονοπωλιακών ομίλων της Ευρωπαϊκής Ένωσης μέσα από την αύξηση του βαθμού εκμετάλλευσης των εργαζομένων, καθώς και με τη λήψη μέτρων που επιταχύνουν τη συγκέντρωση και συγκεντροποίηση του κεφαλαίου στην ευρωζώνη για να μπορέσουν να αντιμετωπίσουν τον ανταγωνισμό άλλων ιμπεριαλιστικών κρατών. 
      Πρόκειται για μια στρατηγική την οποία προσυπέγραψε και η Νέα Δημοκρατία και το ΠΑ.ΣΟ.Κ. και την οποία παρουσιάζει μεταμφιεσμένη με διάφορες δήθεν ουδέτερες εύηχες εκφράσεις, όπως η μετάβαση στην κοινωνία της γνώσης, η ελκυστικότητα των επενδύσεων μίας χώρας ή μιας περιφέρειας, η έμφαση στην απασχόληση και στο ανθρώπινο δυναμικό. 
      Όμως, αυτή η στρατηγική έχει ένα συγκεκριμένο ταξικό περιεχόμενο. Οι κατευθυντήριες γραμμές καθορίστηκαν από την Ευρωπαϊκή Ένωση και κάθε κράτος-μέλος πρέπει αυτές να τις τηρήσει, για να είναι επιλέξιμα τα έργα τα οποία εντάσσει στο πρόγραμμα στήριξης. 
      Ποιες είναι αυτές οι τρεις βασικές κατευθυντήριες γραμμές; 
      Πρώτον, να γίνουν η Ευρώπη και οι περιφέρειές της οι πιο ελκυστικοί τόποι για επένδυση. Στην κατεύθυνση αυτή εντάσσεται το σύνολο των υποδομών που είναι αναγκαίες για τη δημιουργία ενός ακόμη πιο ευνοϊκού επενδυτικού περιβάλλοντος για τη διευκόλυνση ουσιαστικά της αναπαραγωγής του κεφαλαίου. 
      Δεύτερον, η ενίσχυση της έρευνας και της καινοτομίας και η υποταγή συνολικότερα της παιδείας στην ικανοποίηση των αναγκών του κεφαλαίου μέσα από τη λεγόμενη ενίσχυση της συνεργασίας ανάμεσα στις επιχειρήσεις και τα ερευνητικά ιδρύματα, για να επιταχύνουν και να βελτιώσουν την επιχειρηματικότητα και την παραγωγικότητα της εργασίας. 
      Τρίτον, η επιτάχυνση της απελευθέρωσης της αγοράς εργασίας μέσα από τη μείωση των όποιων εμποδίων και των κατακτήσεων των εργατικών κινημάτων για την πρόσβαση σε αυτή. 
      Έτσι, λοιπόν, έχουμε κατάργηση και φαλκίδευση των συλλογικών συμβάσεων, κατάργηση και φαλκίδευση του κατώτερου μισθού και των ορίων συνταξιοδότησης. Αυτές είναι οι ανατροπές που προωθούνται συνολικά, ανεξάρτητα από τους ρυθμούς υλοποίησης στο σύνολο των κρατών-μελών της Ευρωπαϊκής Ένωσης. Εκεί θα κατευθυνθούν οι ανθρώπινοι πόροι. Γιατί τα «STAGE» είναι προγράμματα ανασφάλιστης εργασίας και αυτά τα προγράμματα χειροκροτούν οι υπόλοιπες πτέρυγες του Κοινοβουλίου και τα εφαρμόζουν όχι μόνο ιδιωτικοί φορείς, αλλά και δημόσιοι φορείς και εργατικοί μηχανισμοί. Ανασφάλιστη εργασία το έτος 2007! Αυτό είναι το πρότυπο για το νέο εργαζόμενο! 
      Για την υλοποίηση των παραπάνω αντιδραστικών κατευθύνσεων δεν μπορεί να είναι τίποτα άλλο από τις λεγόμενες «καπιταλιστικές αναδιαρθρώσεις» και τα «προγράμματα μεταρρυθμίσεων», όπως εύηχα τα ονομάζουν, τα οποία τι προωθούν; Την απελευθέρωση των αγορών συνολικότερα, τις ιδιωτικοποιήσεις και την προώθηση των συμπράξεων ανάμεσα στο δημόσιο και στον ιδιωτικό τομέα, τα λεγόμενα Σ.Δ.Ι.Τ., τα οποία επιταχύνουν την εμπορευματοποίηση των κοινωνικών παροχών. 
      Με τις νέες διαδικασίες αξιολόγησης και υλοποίησης του Δ΄ Κοινοτικού Πλαισίου Στήριξης επιχειρείται η βελτίωση της διαχειριστικής ικανότητας του κράτους σε αυτήν την κατεύθυνση. Όμως, με ποια έμφαση; Στην αντιμετώπιση της διασποράς των πόρων από μικρά έργα και υποδομές περιορισμένης κλίμακας και αποτελεσματικότητας και της συγκέντρωσής τους σε μεγάλα έργα και υποδομές, τα οποία, όμως, θα υπηρετούν τους στρατηγικούς σχεδιασμούς του κεφαλαίου. 
      Δεύτερον, στην αντιμετώπιση του δυσκίνητου γραφειοκρατικού και δαπανηρού μηχανισμού, εξαιτίας της πληθώρας των διαχειριστικών φορέων υλοποίησης, των προγραμμάτων και της συγκέντρωσης των προγραμμάτων διαχείρισης σε ελάχιστους φορείς. Άρα, η συγκέντρωση των έργων πάει ταυτόχρονα με τη συγκέντρωση των φορέων διαχείρισης. Έτσι, επιχειρείται μείωση του αριθμού των τελικών δικαιούχων διαχείρισης της χρηματοδότησης σε κάθε περιφέρεια και κυρίως στους μικρότερους δήμους. Επίσης, με βάση τις προαναφερόμενες κατευθύνσεις η Ελλάδα και η Κυβέρνηση προσπαθεί να αλλάξει τη διοικητική δομή διαχείρισης της κρατικής και ευρωενωσιακής χρηματοδότησης, διαμορφώνοντας πιο συγκεντρωτικούς μηχανισμούς υλοποίησης και ελέγχου των αποφάσεων της. 
      Με βάση αυτά, λοιπόν, προχωράει στη συγκέντρωση και στην ιδιωτικοποίηση, όχι μόνο στην κατασκευή, αλλά και στη διαχείριση των έργων και των προγραμμάτων. Ο ενδιάμεσος φορέας διαχείρισης δίνει το δικαίωμα και το παρόν νομοσχέδιο επιτρέπει να είναι το χρηματοπιστωτικό, δηλαδή οι τράπεζες. Στο τέλος θα αποδειχθεί ότι θα είναι η κυρίαρχη μορφή του ενδιάμεσου φορέα διαχείρισης. 
      Άρα, θα έχουμε το σχεδιασμό, τον προγραμματισμό, τους δικαιούχους για την κατασκευή και λειτουργία, αλλά και τον έλεγχο να περνάει αποκλειστικά στα χέρια του ιδιωτικού κεφαλαίου. Ουσιαστικά θα έχουμε τη λογική του «Γιάννης κερνάει, Γιάννης πίνει.»
      Ταυτόχρονα προωθείται σε ιδιωτικοοικονομική βάση η λειτουργία της Δημόσιας Διοίκησης και των υπόλοιπων κρατικών μηχανισμών, όπως είναι η Νομαρχιακή Αυτοδιοίκηση, η Τοπική Αυτοδιοίκηση μέσα από τη δημιουργία ανώνυμων εταιρειών σε περιφέρεια Α.Ε. ή δήμος Α.Ε. και άλλες τέτοιου είδους ανώνυμες εταιρείες. 
      Έτσι, λοιπόν, το σύνολο των αλλαγών, οι οποίες προβλέπονται στη διαχείριση στο συγκεκριμένο σχέδιο νόμου που συζητάμε σήμερα, στοχεύει στη βελτίωση της αποτελεσματικότητας της εφαρμογής μιας βαθειάς αντιλαϊκής πολιτικής και στην καλύτερη εναρμόνιση της κρατικής διαχείρισης με τις κατευθύνσεις της Ευρωπαϊκής Ένωσης.
      Άρα, λοιπόν, το πρόβλημα που ανακύπτει δεν είναι πόσες ανώνυμες εταιρείες θα δημιουργηθούν, εάν είναι πολλές ή εάν είναι λίγες οι ανώνυμες εταιρείες. Και βεβαίως, άλλες πολιτικές δυνάμεις λαμβάνουν υπ’ όψιν την κριτική, την οποία ασκεί το Κ.Κ.Ε. γι’ αυτό ακριβώς και ο εισηγητής του ΠΑ.ΣΟ.Κ. πριν λίγο από το Βήμα είπε ότι «διαφωνούμε στο περιεχόμενο της ανάπτυξης». Πού το προσδιόρισε, όμως, αυτό; Στον περιορισμό της σπατάλης, το περιόρισε στη διανομή των κονδυλίων, λες και αν αυξηθούν τα κονδύλια για τους ανθρώπινους πόρους θα αλλάξει ο ταξικός χαρακτήρας, λες και αν αυξηθούν τα κονδύλια για τις περιφέρειες, θα δημιουργηθούν ξαφνικά σοσιαλιστικές νησίδες. Μα, τόσα χρόνια που υλοποιούσατε εσείς μία παρόμοια πολιτική, γιατί υπήρξε χτύπημα του βιοτικού επιπέδου των εργαζόμενων, όξυνση των ανισοτήτων και των περιφερειακών;
      Βεβαίως, το πρόβλημα δεν είναι η αγωνία της περιφέρειας, όπως εκφράστηκε στην επιτροπή ο ειδικός αγορητής του Συνασπισμού για την αναπτυξιακή της προοπτική. Δεν μπορεί στον καπιταλισμό να υπάρξει ισόρροπη περιφερειακή ανάπτυξη και αντίπαλος των εργαζόμενων δεν μπορεί να είναι το αθηνοκεντρικό κράτος. Αντίπαλος των εργαζόμενων της κατάστασης που βιώνει η λαϊκή οικογένεια είναι μόνο ο καπιταλισμός, είναι μόνο η πλουτοκρατία και αυτή η οποία καρπώνεται τον κοινωνικά παραγόμενο πλούτο των εργαζόμενων. 
      Συμπερασματικά το Δ΄ Κοινοτικό Πλαίσιο Στήριξης είναι αντιλαϊκό, αντιδραστικό, θωρακίζει τα συμφέροντα της πλουτοκρατίας, η υλοποίησή του θα οξύνει ακόμα περισσότερο τις κοινωνικές και περιφερειακές ανισότητες. Και αυτά δεν είναι ζητήματα διαφορετικής διαχείρισης. 
      Από τα ίδια τα στοιχεία, τα οποία περιλαμβάνονται στις εκθέσεις -και θα τα καταθέσω- στη σελίδα εκατόν σαράντα του Εθνικού Σχεδίου Ανάπτυξης, του Ε.Σ.Π.Α., το οποίο κατατέθηκε στις Βρυξέλλες, φαίνεται ότι το 1980 το κατά κεφαλήν εισόδημα σε αγοραστική δύναμη ήταν στο 80% και το 2007 προβλέπεται να παραμείνει πάλι στο 80%, παρόλο που είναι ένας δείκτης, ο οποίος κρίνει τις κοινωνικές ανισότητες.
      Δεύτερο ζήτημα, οι περιφερειακές ανισότητες. Δεν είναι μόνο που στην Ελλάδα αυξήθηκαν οι περιφερειακές ανισότητες, αλλά συνολικά στην Ευρωπαϊκή Ένωση υπάρχει μία αύξηση των περιφερειακών ανισοτήτων με βάση τα ίδια τα επίσημα στοιχεία της EUROSTAT από τις ενδιάμεσες εκθέσεις συνοχής.
       (Στο σημείο αυτό ο Βουλευτής κ. Νικόλαος Καραθανασόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)    
      Έτσι, λοιπόν, εμάς δεν μας ενδιαφέρει αποκλειστικά και μόνο η διαχείριση. Εμάς μας ενδιαφέρει το περιεχόμενο. Αντιπαλεύουμε το αντιδραστικό του περιεχόμενο, διεκδικούμε μέτρα, τα οποία μπορούν να βελτιώσουν τις ανθρώπινες συνθήκες διαβίωσης των πλατιών λαϊκών στρωμάτων των εργαζόμενων και της νεολαίας, τα οποία σήμερα είναι μη επιλέξιμα, αλλά και όσα έργα μπορούν να ικανοποιούν τέτοιες ανάγκες, με τη λογική της εμπορευματοποίησης και της ιδιωτικοποίησης και αξιοποιούν τις λαϊκές ανάγκες με σκοπό την κερδοφορία του κεφαλαίου. Απ’ αυτήν την άποψη και ο τρόπος διαχείρισης, υλοποίησης και προγραμματισμού,  δεν μπορεί να περάσει στις ανάγκες του κεφαλαίου.
      Γι’ αυτούς ακριβώς τους λόγους καταψηφίζουμε το παρόν νομοσχέδιο.
      ΠΡΟΕΔΡΕΥΩΝ (Φίλιππος Πετσάλνικος):  Ευχαριστούμε τον κ. Καραθανασόπουλο.
      Το λόγο έχει ο ειδικός αγορητής του ΣΥ.ΡΙΖ.Α., ο κ. Νικόλαος Τσούκαλης.
      ΝΙΚΟΛΑΟΣ ΤΣΟΥΚΑΛΗΣ: Κυρίες και κύριοι συνάδελφοι, η σημερινή διαδικασία, δηλαδή η συζήτηση του παρόντος νομοσχεδίου, συνιστά κατά επιεική χαρακτηρισμό μια ατυχή στιγμή για το Κοινοβούλιο. Ατυχής τόσο επί της ουσίας όσο και επί της διαδικασίας.
      Επί της ουσίας είναι ατυχής, γιατί καλούμαστε να αποφασίσουμε επί της διαχείρισης, του ελέγχου και των αναπτυξιακών παρεμβάσεων και πρωτοβουλιών της επόμενης εξαετίας, μέχρι το 2016, δίχως το Κοινοβούλιο να έχει εμπλακεί αμέσως ή εμμέσως κατ’ ελάχιστο στη διαμόρφωση του Εθνικού Αναπτυξιακού Προγράμματος. Η περιβόητη διαβούλευση επί των αναπτυξιακών στρατηγικών της χώρας για τα επόμενα εννέα ουσιαστικά χρόνια, δεν άγγιξε καθόλου τα όργανα της Βουλής, όταν δε το αναπτυξιακό αυτό σχέδιο υπερβαίνει κατά πολύ τη θητεία μιας κυβέρνησης. Ούτε επ’ αυτού δεν επέδειξε ευαισθησία η Κυβέρνηση. 
      Αν, όμως, η προηγούμενη ανακολουθία χαρακτηρίζεται ως ατυχής, η διαδικασία εισαγωγής και ψήφισης του νομοσχεδίου ως καταστάλαγμα, υποτίθεται μιας ευρύτατης, όπως επικαλείται η Κυβέρνηση, κοινωνικής διαβούλευσης, είναι προκλητικά προσχηματική και παραπλανητική. Αξίζει τον κόπο να παρακολουθήσουμε τη διαδικασία.
      Η Κυβέρνηση υπέβαλε τον περασμένο Ιανουάριο στα αρμόδια όργανα της Ευρωπαϊκής Ένωσης το στρατηγικό σχέδιο ανάπτυξης, στο οποίο περιλαμβάνονταν όλες οι δομές διαχείρισης, εφαρμογής και ελέγχου του συγκεκριμένου προγράμματος. Δηλαδή οι δομές που περιέχονται στο παρόν νομοσχέδιο, το οποίο καλούμαστε δήθεν να εγκρίνουμε –και το «δήθεν» με κεφαλαία, κυρίες και κύριοι συνάδελφοι- εγκρίθηκαν από τα αρμόδια όργανα της Ευρωπαϊκής Ένωσης στις 27 Μαρτίου 2007. Το δε παρόν νομοσχέδιο τέθηκε υπό δημόσια διαβούλευση στις 3 Απριλίου 2007. Εν τω μεταξύ, για όσους γνωρίζουν, ήδη έχουν υποβληθεί όλα τα επιχειρησιακά προγράμματα, μέσα στα οποία περιλαμβάνονται λεπτομερώς αυτές οι δομές διαχείρισης. Ήδη έχουν εγκριθεί τα τέσσερα και τα υπόλοιπα, σύμφωνα με τις διαβεβαιώσεις της Κυβέρνησης, θα εγκριθούν στις 26 Νοεμβρίου. Επίμαχα σημεία, όπως επάρκεια δικαιούχων, δομές διαχείρισης, ενδιάμεσοι φορείς διαχείρισης κ.λπ., έχουν ουσιαστικά κλειδώσει από το Μάρτιο.
      Αξίζει να αναφερθούμε, κυρίες και κύριοι συνάδελφοι, στο τι απαντούσε το Υπουργείο σε όλους τους φορείς κατά τη διάρκεια της κοινωνικής διαβούλευσης, όταν οι διάφοροι φορείς έθεταν ζητήματα βελτίωσης, τροποποίησης ή αλλαγών όσον αφορά τις δομές διαχείρισης της Δ΄ προγραμματικής περιόδου. Η απάντηση ήταν τυποποιημένη: Πώς θα αλλάξουμε το κείμενο, για το οποίο έχουμε την έγκριση της Ευρωπαϊκής Ένωσης. 
      Αλήθεια, τι απαντάτε, κύριε Υπουργέ, στους εκπροσώπους των κομμάτων και στις κυρίες και στους κυρίους συναδέλφους, που συμμετείχαν και συμμετέχουν και σήμερα σε μια άκρως επίπονη διαδικασία επεξεργασίας του νομοσχεδίου τόσο στην επιτροπή όσο και στην Ολομέλεια; Η απάντηση είναι η ίδια: Μη ματαιοπονείτε, γιατί το περιεχόμενο του νομοσχεδίου δεν επιδέχεται τροποποίηση. Έχει κλειδώσει από τα όργανα της Ευρωπαϊκής Ένωσης. Να, γιατί όλη η διαδικασία είναι προκλητικά προσχηματική και παραπλανητική.
      Ακόμα και με την εκ των υστέρων αξιολόγηση επί της ουσίας αυτού του νομοσχεδίου, αξίζει τον κόπο να αναφερθούμε στα εξής:
      Κατ’ αρχήν, γενική εκτίμηση είναι ότι οι διατάξεις του νομοσχεδίου συνιστούν ολική επαναφορά στο παρελθόν, στην περίοδο του απόλυτου συγκεντρωτισμού, της γραφειοκρατίας και της αδιαφάνειας. Συνιστά το παρόν νομοσχέδιο οπισθοδρόμηση σε σχέση μ΄ αυτήν ακόμη την αναιμική και αφυδατωμένη περιφερειακή και διοικητική οργάνωση της χώρας.
      Το νομοσχέδιο αυτό, κυρίες και κύριοι συνάδελφοι, συνιστά εκ μέρους της Κυβέρνησης, αλλά δυστυχώς και εκ μέρους των οργάνων της Aυτοδιοίκησης -Κ.Ε.Δ.Κ.Ε. και Ε.Ν.Α.Ε.- κυνική ομολογία της πλήρους αποτυχίας της περιφερειακής οργάνωσης και της Αυτοδιοίκησης. 
      Και όμως, αυτό το νομοσχέδιο, κύριε Υπουργέ, συνιστά ίσως και τη μοναδική -επιτρέψτε μου να πω- ευκαιρία για την Κυβέρνηση να αποσαφηνίσει τις ύποπτα θολές διακηρύξεις της περί μεταρρυθμίσεων. Μέσα από τις διατάξεις του νομοσχεδίου, θα είχε μία πρώτης τάξεως ευκαιρία να προσδιορίσει τις θέσεις της για την πολυπόθητη και ζητούμενη έννοια της περιφερειακής ανάπτυξης μέσα από μία γενναία διοικητική αποκέντρωση με αυτοδιοίκηση. Πώς εννοεί, δηλαδή, την απαξιωμένη και παραμελημένη έννοια του δημοκρατικού προγραμματισμού, σε ποιο επίπεδο προβλέπει την υλοποίηση αυτής της άγνωστης πλέον, για τα ελληνικά δεδομένα, έννοιας, πώς οργανώνει και ενισχύει τους αντίστοιχους φορείς του, πώς αντιλαμβάνεται και εξειδικεύει τις ευρωπαϊκές αρχές της επικουρικότητας και της αναλογικότητας στον προγραμματισμό, την υλοποίηση και τον έλεγχο των παρεμβάσεων; Η Κυβέρνηση επιλέγει την πατροπαράδοτη και άκρως συντηρητική εκδοχή όλων των παραπάνω όρων και αρχών.
      Ξεκινάμε πρώτα απ’ όλα από την έννοια του δημοκρατικού προγραμματισμού. Η περίφημη εταιρική σχέση, όπως αναφέρεται στο βασικό κανονισμό 1083/2006, ανάγεται σε κορυφαία έννοια δημοκρατικού προγραμματισμού, δηλαδή στο τι ρόλο και τι θέση θα έχουν στην αναπτυξιακή διαδικασία οι περιφερειακοί θεσμοί και μέσα σ΄ αυτούς και οι κοινωνικοί φορείς, οι περιβαλλοντικοί και οι άλλου περιεχομένου. Αναφέρει, λοιπόν, ο κανονισμός αυτός ότι το κράτος-μέλος ορίζει τους πιο αντιπροσωπευτικούς εταίρους σε εθνικό, περιφερειακό και τοπικό επίπεδο, καθώς και στον οικονομικό, κοινωνικό, περιβαλλοντικό ή άλλο τομέα.  Εδώ αξίζει να επισημάνουμε ότι όταν ο συγκεκριμένος κανονισμός αναφέρει  «περιφερειακό επίπεδο», οι φίλοι μας της Ευρωπαϊκής  Ένωσης, οι συνεταίροι μας, προφανώς αναφέρονται στην αιρετή Αυτοδιοίκηση. Είναι άγνωστη έννοια γι’ αυτούς ο διορισμένος περιφερειάρχης. Αναφέρεται, λοιπόν, στα αιρετά όργανα της περιφερειακής Ατοδιοίκησης. 
      Η εταιρική σχέση θα πρέπει να ενισχυθεί μέσω ρυθμίσεων για τη συμμετοχή διαφόρων τύπων εταίρων, ιδίως των περιφερειακών και τοπικών αρχών, με πλήρη σεβασμό των θεσμικών ρυθμίσεων των κρατών-μελών. Η εταιρική σχέση –κι εδώ είναι το κρίσιμο- καλύπτει την εκπόνηση, την υλοποίηση, την παρακολούθηση και την αξιολόγηση των επιχειρησιακών προγραμμάτων. Ουσιαστικά η οδηγία  λέει: «Διαχύστε όλες αυτές τις δράσεις στην περιφέρεια, στους αιρετούς θεσμούς της περιφέρειας και στις κοινωνικές, επαγγελματικές, οικονομικές οργανώσεις». Το γεγονός ότι  συντάχθηκαν τα επιχειρησιακά προγράμματα και υποβλήθηκαν στην Ευρωπαϊκή  Ένωση, χωρίς να προηγηθεί κανένας διάλογος στα οστεώδη σημεία τους, δείχνει ότι από την αρχή ακολουθείται μία απόλυτα συγκεντρωτική  και αδιαφανής διαδικασία, η οποία επιδιώκεται να συνεχιστεί και στο επίπεδο της εφαρμογής. 
      Με την προτεινόμενη διαχείριση, κυρίες και κύριοι συνάδελφοι, η Αυτοδιοίκηση, Τοπική και Νομαρχιακή –δεν συζητάμε για την περιφερειακή- στο σύνολό της εκτοπίζεται από όλες τις διαδικασίες διαχείρισης και μετατρέπεται σε απλό παρατηρητή αυτής της αναπτυξιακής διαδικασίας. 
      Ας αναφερθούμε, λοιπόν, σ΄ ένα μύθο επιπλέον: στο μύθο της περιφερειακής αποκέντρωσης. Η Κυβέρνηση επιβαλλόταν να υποβάλει στην Ευρωπαϊκή Επιτροπή δεκατρία, ανεξάρτητα μεταξύ τους, περιφερειακά προγράμματα, όσες είναι οι υφιστάμενες περιφέρειες, που να καλύπτουν εδαφικά αυτές τις περιφέρειες και για κάθε πρόγραμμα, έπρεπε να οριστεί μία διαχειριστική αρχή. Αντ΄ αυτού, δημιούργησε τις πέντε λεγόμενες υπερπεριφέρειες ή, όπως τις ονομάτισε, τις χωρικές ενότητες. Αντί, λοιπόν, να εκπονήσει πέντε διαφορετικά αναπτυξιακά, επιχειρησιακά, περιφερειακά προγράμματα, τα οποία να έχουν μία συνοχή, να είναι συνεκτικά μεταξύ τους, αναπτυξιακά, κοινωνικά, περιβαλλοντικά, πολιτισμικά, συρράπτει απλώς αυτά τα δεκατρία περιφερειακά προγράμματα και καλεί τρεις διαφορετικές διαχειριστικές αρχές, ανάλογα με το πόσες είναι αυτές οι περιφέρειες, να διαχειριστούν μία ενιαία, υποτίθεται, αναπτυξιακή διαδικασία.
      Τελικά, η αξιοποίηση των πόρων της Δ΄ προγραμματικής περιόδου δεν γίνεται προς όφελος της ισόρροπης περιφερειακής ανάπτυξης της χώρας, αλλά προς όφελος του συγκεντρωτικού αθηνοκεντρικού μοντέλου. Ο μηχανισμός διαχείρισης που σχεδιάστηκε, χαρακτηρίζεται από την απόλυτη συγκέντρωση όλης της οικονομικής και διαχειριστικής εξουσίας στο Υπουργείο Οικονομίας και Οικονομικών, από τον εξοβελισμό κάθε έννοιας δημοκρατικού προγραμματισμού και από την περιθωριοποίηση κάθε περιφερειακού θεσμού.
      Η πρόθεση είναι απλούστατη, η συνταγή πετυχημένη, τουλάχιστον για τα ελληνικά δεδομένα, ο πλήρης και συγκεντρωτικός έλεγχος διαχείρισης των πόρων του Ε.Σ.Π.Α. από την κεντρική εξουσία. Είναι γεγονός ότι στη Δ΄ περίοδο έχουν καταργηθεί τα συμπληρώματα, ένα προγραμματισμένο «εργαλείο», το οποίο εξειδίκευε και πραγματικά βοηθούσε την ανάπτυξη των περιφερειών. Τα επιχειρησιακά προγράμματα που έχουν συνταχθεί, είναι πάρα πολύ γενικά και προκύπτει η ανάγκη νέου σχεδιασμού εξειδίκευσής τους σε επίπεδο μέτρων και περιοχών. 
      Το σχέδιο νόμου αφήνει ακάλυπτο το θέμα ή μάλλον το αφήνει στην αρμοδιότητα της κεντρικής εξουσίας, για να το καθορίσει αυτή ελεύθερα, δηλαδή για να κατακερματίσει τους πόρους και τα προγράμματα και να οδηγήσει ένα μεγάλο μέρος τους στα μεγάλα ιδιωτικά συμφέροντα. Αυτό προκύπτει και από τις ανώνυμες εταιρείες, οι οποίες δημιουργούνται.
      Ο δεύτερος μύθος: απλοποίηση. Να ξεκινήσουμε και να πούμε το εξής απλό: Σε σχέση με τη διαχείριση του Γ΄ Κοινοτικού Πλαισίου Στήριξης δεν καταργείται καμμία από τις προηγούμενες δομές, προστίθενται δεκαεπτά ή δεκαοκτώ ανώνυμες εταιρείες. Εάν το προηγούμενο μοντέλο διαχείρισης χαρακτηριζόταν από περιπλοκή, φανταστείτε τι γίνεται στη συγκεκριμένη περίπτωση, όταν προστίθενται δεκαεπτά ανώνυμες εταιρείες. 
      Ενώ, λοιπόν, έχει ξεκινήσει μία νέα προγραμματική περίοδος, δημιουργούνται νέες δομές, επιτροπές και συμβούλια, με αποτέλεσμα πολλά ζητήματα να ξεκινούν από μηδενική βάση. Ορισμένες από τις νέες υπηρεσίες και επιτροπές έχουν ακαθόριστες αρμοδιότητες. 
      Στο επίπεδο αυτό προτείνεται η δημιουργία αυτών των δεκαεπτά-δεκαοκτώ ανώνυμων εταιρειών, όπως η «ΔΗΜΟΣ Α.Ε.». Προχτές, όπως δήλωσε ο κύριος Υπουργός, προβληματίζονταν και για τη δημιουργία του «ΝΟΜΟΣ Α.Ε.» και της «ΠΕΡΙΦΕΡΕΙΑΣ Α.Ε.». Προτάθηκε και το «ΕΠΙΜΕΛΗΤΗΡΙΟ Α.Ε.». Τελικά δεν ξέρουμε πού θα καταλήξουμε. Οι δεκατρείς αναπτυξιακοί οργανισμοί Α.Ε. είναι επίσης στις περιφέρειες. Μέχρι να συσταθούν, να στελεχωθούν, να λειτουργήσουν και να συντονιστούν, είναι προφανές ότι θα περάσουν αρκετά χρόνια. Μ’ αυτό το σύστημα, αντί να απλοποιούνται οι διαδικασίες, περιπλέκονται περισσότερο. Το σύστημα γίνεται πιο δαιδαλώδες, γραφειοκρατικό, αναποτελεσματικό και στο τέλος –που είναι το ζητούμενο- πελατειακό. 
      Επίσης, ένα μεγάλο πρόβλημα του νομοσχεδίου είναι οι διαδικασίες ένταξης των πράξεων στα διάφορα προγράμματα. Στο σχέδιο νόμου ορίζεται ότι η ένταξη πράξεων γίνεται με απόφαση του γενικού ή ειδικού γραμματέα, στον οποίο υπάγεται η διαχειριστική αρχή του επιχειρησιακού προγράμματος ή του γενικού γραμματέα περιφέρειας. Αφήνεται, όμως, ανοιχτό το ζήτημα του οργάνου ένταξης, στην περίπτωση που τη διαχείριση κάποιων έργων αναλαμβάνει ο ενδιάμεσος φορέας. 
      Υπενθυμίζεται ότι στο Γ΄ Κοινοτικό Πλαίσιο Στήριξης η επιλογή και η ένταξη των έργων γινόταν από το γενικό γραμματέα της περιφέρειας, αφού προηγουμένως είχαν εγκριθεί το συμπλήρωμα προγραμματισμού και τα κριτήρια ένταξης από την Επιτροπή Παρακολούθησης. Σ’ αυτό το σημείο, λοιπόν, συμμετείχε έντονα και καθοριστικά το περιφερειακό συμβούλιο. Το τι ακριβώς ήταν το περιφερειακό συμβούλιο, κυρίες και κύριοι συνάδελφοι, το γνωρίζουμε όλοι. Αν μη τι άλλο, δεν ήταν διορισμένο όσον αφορά τον προγραμματισμό. 
      	Όσον αφορά τη διαχειριστική επάρκεια των τελικών δικαιούχων, εκεί τα πράγματα περιγράφονται κυνικά μέσα στο συγκεκριμένο νομοσχέδιο. Αντί να ενισχυθούν οι τελικοί δικαιούχοι με πόρους και αρμοδιότητες και τελικά να υπάρξει ενίσχυση των μηχανισμών τους, δυστυχώς όλοι εξοβελίζονται και αναλαμβάνει το παντοδύναμο κράτος, ουσιαστικά, την υλοποίηση των προγραμμάτων.
      	Επειδή ο χρόνος δεν επαρκεί, τελειώνω με τη βασική φιλοσοφία που πρέπει, κατά την άποψή μας, να έχει στο νομοσχέδιο αυτό η δομή διαχείρισης:
      	Πρώτον, όσον αφορά την εξειδίκευση των επιχειρησιακών προγραμμάτων, πρέπει να εξειδικευθούν σε μέτρα και έργα με γεωγραφική κατανομή σε επίπεδο περιφερειών και νομών.
      Πρέπει να μεταβιβαστεί η διαχείριση των αντίστοιχων τομεακών προγραμμάτων στις περιφερειακές διαχειριστικές αρχές. Όλα τα πακέτα συνολικών χρηματοδοτήσεων πρέπει να ανατίθενται σε δημόσιους περιφερειακούς φορείς. Για την ένταξη των πράξεων στο πλαίσιο του δημοκρατικού προγραμματισμού, θα πρέπει να έχουν καθοριστικό ρόλο τα νομαρχιακά, δημοτικά και περιφερειακά συμβούλια. Θα πρέπει να υπάρχει διαφάνεια και δημοσιότητα όσον αφορά την έγκαιρη ενημέρωση των φορέων, που πρέπει να γίνεται δέκα μήνες πριν όσον αφορά την έναρξη υλοποίησης κάθε πράξης και, επίσης, να υπάρχει η συμμετοχή όλων των φορέων στις Επιτροπές Παρακολούθησης. 
      Τα παραπάνω προτεινόμενα μέτρα είναι  αλληλένδετα και είναι απόλυτα σύμφωνα με ό,τι ορίζουν οι κοινοτικοί κανονισμοί. Επειδή, όμως, κυρίες και κύριοι συνάδελφοι, όλη αυτή η φιλοσοφία απουσιάζει εντελώς από το συγκεκριμένο νομοσχέδιο, γι’ αυτό ακριβώς ο Συνασπισμός Ριζοσπαστικής Αριστεράς  το   καταψηφίζει. 
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε τον κ. Τσούκαλη.
      Το λόγο έχει ο ειδικός αγορητής του Λαϊκού Ορθόδοξου Συναγερμού κ. Μαυρουδής Βορίδης.
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η συζήτηση αυτού του νομοσχεδίου γίνεται μέσα σ΄ ένα περιβάλλον, στο οποίο η χώρα μας πραγματικά περιμένει τη διαχείριση αυτών των χρημάτων. Γίνεται, θα σας έλεγα, με τη σκιά, την αγωνία και το φόβο ότι αυτή είναι η τελευταία ευκαιρία να φτιαχτούν οι υποδομές που πρέπει να φτιαχτούν, να γίνει η διαχείριση με τον τρόπο που πρέπει να γίνει, ώστε πραγματικά να μη χρειαζόμαστε συνεχώς τέτοιου είδους στηρίξεις.
      Ταυτόχρονα, όμως, γίνεται και με δεδομένη την κραυγαλέα αποτυχία διαχειρίσεως των  προηγούμενων προγραμμάτων στήριξης. Εδώ ελάχιστα ακούστηκαν από τα δύο μεγάλα κόμματα όσον αφορά τον απολογισμό αυτής της αποτυχίας. Ούτε μέσα στην αιτιολογική έκθεση, έτσι όπως τη φέρνει η Κυβέρνηση, μάς εξηγεί κανείς γιατί δεν κατορθώθηκε να απορροφηθούν τα κονδύλια ούτε η Αξιωματική Αντιπολίτευση, η οποία είχε σημαντικό κομμάτι διαχειρίσεως των κονδυλίων, μας εξηγεί σε τι οφείλεται αυτή η αποτυχία, σαν να έχουμε ένα ιστορικό κενό και να ξεκινάμε αυτήν τη διαχείριση από το μηδέν, με ελλειμματική γνώση, χωρίς πραγματικά ούτε μισή κουβέντα αυτοκριτικής, την οποία θεωρώ ότι τα δύο μεγάλα διαχειριστικά κόμματα, αν μη τι άλλο, οφείλουν στον ελληνικό λαό, ακριβώς γιατί απέτυχαν να λειτουργήσουν αποτελεσματικά τα προηγούμενα Πλαίσια Στήριξης, ώστε να βρισκόμαστε σήμερα σ’ αυτήν την κρίσιμη κατάσταση. Δεν ακούστηκε κουβέντα. Δεν ακούστηκε κουβέντα ούτε καν στην κατεύθυνση της αξιοποίησης της προηγούμενης διαχειριστικής εμπειρίας. Τι πήγε λάθος; Γιατί διαμορφώνεται αυτό εδώ το πλαίσιο εκ νέου; Γιατί  τούτο ελπίζει η Κυβέρνηση ότι θα πάει καλύτερα; 
      Όλοι δε εντοπίζουν τη συζήτηση –το άκουσα από τους προλαλήσαντες συναδέλφους εδώ, αλλά και στην επιτροπή- στο ζήτημα της απορροφητικότητας. Προφανώς είναι τεράστιο ζήτημα, διότι η ανικανότητα απορροφήσεως ουσιαστικά οδηγεί σε απώλεια κονδυλίων. Αλλά είναι αυτό το μόνο ζήτημα; Ποιο ήταν το τελικό προϊόν της όποιας απορροφήσεως; Γίνανε τα έργα που έπρεπε να γίνουν; Γίνανε με τον κατάλληλο τρόπο; Χάθηκαν λεφτά από αυτά που απορροφήθηκαν από επιτήδειους λόγω των αδιαφανών διαδικασιών; Πλούτισαν άνθρωποι που δεν έπρεπε να έχουν πλουτίσει από τη διαχείριση αυτών των χρημάτων όλα αυτά τα χρόνια; Δεν ακούστηκε καμμία κουβέντα. Ξεκινάμε από το μηδέν, ελπίζοντας ότι με τούτες τις ρυθμίσεις κάτι θα πάει καλύτερα. 
      Εδώ, λοιπόν, όμως υπάρχει η χρεοκοπία, υπάρχει η ομολογία της διαχειριστικής αποτυχίας των κομμάτων, του πολιτικού κατεστημένου, της Νέας Δημοκρατίας και του ΠΑ.ΣΟ.Κ. και αυτό είναι κάτι που πρέπει να ακούγεται.
      Αυτό είναι ένα πρόγραμμα, τούτο ΄δω που συζητάμε, το οποίο θα τρέξει από το 2007 μέχρι το 2013. Ένα κομμάτι του θα διαχειριστεί η Νέα Δημοκρατία, ένα άλλο του κομμάτι θα διαχειριστεί η επόμενη κυβέρνηση, όποια είναι αυτή.
      Και ξεκινάμε, λοιπόν, να συζητάμε γι’ αυτό. Επιτρέψτε μου να πω το εξής: Απομένουν λίγοι μήνες έως το τέλος του 2007, για να ολοκληρωθεί το Γ΄ Κοινοτικό Πλαίσιο Στήριξης. Οι πραγματικές δαπάνες είναι το 63,4% των δεσμευμένων ποσών του συνολικού προγράμματος -20,55 δισεκατομμύρια και 32,4 δισεκατομμύρια αντίστοιχα- και πράγματι, όπως ειπώθηκε και από τον εισηγητή της Αξιωματικής Αντιπολιτεύσεως, η μόνη λύση, για να υπάρξει αποτελεσματικότερη απορρόφηση, είναι η παράταση στην οποία προσβλέπει η Κυβέρνηση.
      Το ερώτημα, λοιπόν, είναι εδώ –και νομίζω ότι αυτό είναι, που κατ’ αρχήν πρέπει να μας απασχολήσει- πάλι το ερώτημα που εγώ συχνά θέτω, όποτε είμαι εισηγητής: Ποια είναι η αρχή αυτού του νομοσχεδίου; Η αρχή αυτού του νομοσχεδίου, νομίζω, είναι μία, η κατεύθυνσή του είναι μία. Είναι αυτό που περιγράφεται ήδη εισαγωγικά, ότι θέλει, ότι ελπίζει αυτή η ρύθμιση να οδηγήσει σε πλήρη απορρόφηση και σε μεγιστοποίηση του αναπτυξιακού αποτελέσματος των σχεδιαζόμενων παρεμβάσεων, στο πλαίσιο μιας μακροοικονομικής πολιτικής και σε πλήρη εναρμόνιση με τον αναπτυξιακό σχεδιασμό που χρηματοδοτείται από εθνικούς πόρους.
      Τονίζω ότι εδώ και στο πλαίσιο αυτό, δεν έχει γίνει καμμία συζήτηση για το ποιος είναι αυτός ο αναπτυξιακός σχεδιασμός. Το μόνο το οποίο ουσιαστικά καλούμαστε να κάνουμε, είναι να πάρουμε θέση επί των οργανωτικών ζητημάτων.
      Έτσι όπως διατυπώνεται η αρχή, για μας –εξάλλου και στο πλαίσιο, που έχουμε εμείς αποφασίσει να ασκήσουμε την αντιπολίτευσή μας και έχουμε πει ότι θα λέμε τα καλά «καλά», αλλά και τα κακά «κακά»- κατ’ αρχήν δύσκολα μπορεί να διαφωνήσει κανείς.
      Πράγματι, λοιπόν, πρέπει να διαχειριστούμε με τη μεγαλύτερη δυνατή επάρκεια, θέλει να διαχειριστεί η Κυβέρνηση με τη μεγαλύτερη δυνατή επάρκεια και με τη μεγαλύτερη δυνατή αποτελεσματικότητα το πρόγραμμα, προκειμένου να επιτύχει απορρόφηση, να επιτύχει διαφάνεια, να επιτύχει, αυτά που ουσιαστικά διακηρύσσει ως αρχή, του νομοσχεδίου.
      Μ΄ αυτήν την έννοια, εμείς διαφωνία δεν έχουμε. Υπάρχουν όμως ζητήματα, τα οποία οφείλουμε να επισημάνουμε. Διότι το μεγάλο ερώτημα εδώ, είναι το κατά πόσον οι περαιτέρω εξειδικεύσεις που κάνει το σχέδιο νόμου, μάς οδηγούν σ΄ αυτήν την κατεύθυνση. Θα ήταν πάρα πολύ χρήσιμο –και το λέω αυτό για όλους τους Βουλευτές- να υπάρχει μια αξιολόγηση των εμπειριών των προηγούμενων προγραμμάτων. Δεν υπάρχει και έτσι είναι σαν να ξεκινάμε από το μηδέν.
      Λέω όμως το εξής: Ακούστηκε ότι ένα από τα μεγάλα ζητήματα και ένα από τα μεγάλα προβλήματα που υπήρχαν στο παρελθόν, είναι ο πολύ μεγάλος αριθμός τελικών δικαιούχων. Συγκεκριμένο ερώτημα: Περιορίζεται μ΄ αυτό το νομοσχέδιο ο αριθμός των τελικών δικαιούχων; Η απάντηση είναι αρνητική. Η μόνη δικλίδα ασφαλείας που μπαίνει εδώ, είναι μια διαδικασία αξιολογήσεως, η οποία όμως –αν διαβάσετε και το σχετικό άρθρο- είναι τόσο ανοιχτή, που αφήνει πάρα πολλά περιθώρια ερμηνειών.
      Μια δεύτερη κριτική: Υποτίθεται ότι θα έπρεπε αυτό το νομοσχέδιο να οδηγεί σε μια κατεύθυνση απλοποιήσεως των διαδικασιών, θα έπρεπε τα πράγματα να είναι ευκολότερα, οι απορροφήσεις ευκολότερες, ο έλεγχος ευκολότερος και επομένως η διαφάνεια μεγαλύτερη.
      Επιτυγχάνεται αυτό με το νομοσχέδιο αυτό; Πώς; Φτιάχνοντας μία κεντρική αρχή, η οποία είναι η σχεδιαστική αρχή και πέντε περιφέρειες, οι οποίες καλούνται ουσιαστικά περαιτέρω να διαχειριστούν και να εξειδικεύσουν, δεν βρίσκονται όμως σε αντιστοιχία με τις υφιστάμενες διοικητικές περιφέρειες. Εδώ μπαίνει μια σκέψη για το κατά πόσο θα έρθουν να ταιριάξουν με την προτεινόμενη διοικητική μεταρρύθμιση, που πάλι μιλά για πέντε περιφέρειες. Εξακολουθούν, όμως, να υφίστανται οι δεκατρείς διοικητικές περιφέρειες, ενώ ήδη λειτουργούν στο επίπεδο του προγράμματος αυτές οι πέντε.
      Φτιάχνονται αντίστοιχες ανώνυμες εταιρείες, οι οποίες υποτίθεται ότι είναι αναπτυξιακές. Θέτουμε ένα ερώτημα, το οποίο θέσαμε και στην επιτροπή: Πόσο γρήγορα θα λειτουργήσουν αυτές και πόσο αποτελεσματικά; Μόνο να συσταθεί μια τέτοια ανώνυμη εταιρεία, για να διαχειριστεί τόσα κεφάλαια, μόνο για να προσληφθεί το προσωπικό της, μόνο για να γίνουν οι μεταφορές των δημόσιων υπαλλήλων που πρόκειται να τη στελεχώσουν, απαιτείται πολύ μεγάλο χρονικό διάστημα. Εδώ υποτίθεται ότι πρέπει αυτό να κινηθεί άμεσα, προκειμένου ακριβώς να επιτύχει τα αποτελέσματα που προσδοκά η Κυβέρνηση.
      Θα γίνουν με τέτοια ταχύτητα και με τέτοια επάρκεια ο συντονισμός, η στελέχωση, η λειτουργία αυτών των αναπτυξιακών ανωνύμων εταιρειών; 
      Μία δογματική μας, εάν θέλετε, αντίρρηση, την οποία έχουμε θέσει πάρα πολλές φορές, είναι η εξής: Τι τις θέλετε τις ανώνυμες εταιρείες, που έχουμε τελικώς καταλήξει να είναι σήμερα η πρακτική, μέσα από την οποία λειτουργεί το δημόσιο; 
      Το είπαμε και σε προηγούμενη συζήτηση, στα πλαίσια του νομοσχεδίου για την ΗΔΙΚΑ, το λέμε και τώρα. Ουσιαστικά είναι άλλη μια ομολογία ότι έχει αποτύχει η επανίδρυση του κράτους, ότι δεν υπάρχει καμμία διαδικασία, προκειμένου να μπορέσει να φύγει από την αγκύλωση το ελληνικό δημόσιο, για να παράξει αποτελέσματα ως προς τους στόχους του. Αποτελεί, λοιπόν, το παρόν νομοσχέδιο μια τέτοια ομολογία. Και ποιό είναι το εφεύρημα; Το εφεύρημα είναι να φτιάχνονται ανώνυμες εταιρείες, να μην υπάγονται ουσιαστικά στον έλεγχο του δημοσίου λογιστικού, να μην υπάγονται στους κανόνες προσλήψεως του προσωπικού για το δημόσιο, προκειμένου -με την ευελιξία που χαρακτηρίζει, βεβαίως, τις ανώνυμες εταιρείες- να μπορέσουν να κάνουν τη δουλειά τους.
      Όμως, αυτό αναιρεί την ίδια τη δημόσια λειτουργία. Ή έχουμε δημόσιο χρήμα –και το έχουμε ξαναπεί- και άρα, οφείλουμε να το διαφυλάσσουμε με τους τρόπους διαφυλάξεως του δημοσίου χρήματος ή έχουμε ιδιωτικό χρήμα, οπότε ασκούνται -εάν θέλετε- και ισχύουν οι κανόνες της αγοράς. Εδώ, όμως, για το δημόσιο χρήμα, επιλέγετε αυτά τα «οχήματα», στα οποία εμείς βλέπουμε και ένα ζήτημα ως προς τη διαφάνειά τους. Πώς θα ελέγχονται αυτά; Οι ανώνυμες εταιρείες ελέγχονται, όπως ξέρετε, με ορκωτούς λογιστές. Αρκεί; Είναι αρκετή αυτή η διαδικασία ελέγχου;
      (Στο σημείο αυτό την Προεδρική Έδρα καταλαμβάνει η Ε’ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
      Θα πω και ένα ακόμα: Μεσολαβούν στη διαδικασία αυτή ως κεντρικά οχήματα υλοποιήσεως του Ε.Σ.Π.Α. οι τράπεζες. Οι τράπεζες, υποτίθεται ότι έχουν την τεχνογνωσία παρακολουθήσεως αυτών των προγραμμάτων, υποτίθεται ότι θα αναλάβουν χρηματοδοτήσεις και εκταμιεύσεις ταυτοχρόνως με την παρακολούθηση της προόδου του έργου. 
      Ποια είναι η διαδικασία ελέγχου των τραπεζών, μια και μιλάμε για διαφάνεια; Ποιος, δηλαδή, με δύο λόγια, πρόκειται να πει ότι καλώς οι τράπεζες επόπτευσαν; Πώς πρόκειται να ελεγχθεί αυτό; Επαφίεται εδώ το νομοσχέδιο, ουσιαστικά, στον εσωτερικό έλεγχο των τραπεζών. Έφθασε, δηλαδή, γι’ αυτό το κρίσιμο ζήτημα της διαχειρίσεως αυτών των τελευταίων κοινοτικών χρημάτων, η διαδικασία του ελέγχου και της διαφάνειας να επαφίεται στους εσωτερικούς ελεγκτικούς μηχανισμούς των τραπεζών! Εάν αυτό καλύπτει την Κυβέρνηση, τότε με «γεια σας με χαρά σας, με τις ευθύνες σας»! Εμείς σ΄ αυτό το σημείο βρίσκουμε ένα τεράστιο, οξύ και έντονο πρόβλημα. 
      Επίσης, κάτι το οποίο είναι αρκετά προφανές ότι θα συμβεί, είναι ότι οι τράπεζες έχουν κάθε ενδιαφέρον να πιστοποιούν τις εξελίξεις. Γιατί έχουν ενδιαφέρον για την πιστοποίηση; Διότι, προφανώς, έχουν να παίρνουν προμήθειες από τις εκταμιεύσεις των ποσών. Άρα, λοιπόν, ποιος λέει ότι οι πιστοποιήσεις θα είναι αυτές που πρέπει να είναι; Ποιος λέει ότι θα είναι ακέραιες, ότι θα είναι έντιμες, ότι θα είναι σωστές; Ποιος το διασφαλίζει αυτό; Δεν υπάρχει ουσιαστικά ελεγκτικός μηχανισμός.
      Μιλάμε, επίσης, για μια ακόμη ομολογία, την οποία κάνει εμμέσως το συγκεκριμένο νομοσχέδιο. Η ομολογία την οποία κάνει, είναι η ομολογία της χρεοκοπίας του αυτοδιοικητικού οράματος. Να τα λέμε τα πράγματα ξεκάθαρα. Μπορεί να τα είπαν και η Κ.Ε.Δ.Κ.Ε. και η ΕΝ.Α.Ε., αλλά και αυτοί τι ήρθαν και είπαν; Είπαν ότι εδώ που φθάσαμε, στην πραγματικότητα δεν μπορούμε να το διαχειριστούμε. 
      Δεν ετέθη, όμως, το ζήτημα των αιτιών, για τις οποίες έφθασε σήμερα η Αυτοδιοίκηση δια των πιο επισήμων και αντιπροσωπευτικών της οργάνων να ομολογεί την αδυναμία της. Γιατί; Διότι, φυσικά, ούτε οικονομικά ούτε και θεσμικά εξοπλίστηκε όλα αυτά τα χρόνια, προκειμένου να μπορέσει να επιτελέσει το ρόλο της και έρχεται σήμερα, παραδομένη ουσιαστικά, η Κ.Ε.Δ.Κ.Ε. να γυρίσει και να πει: ««ΔΗΜΟΣ Α.Ε.», ας περάσουν όλα, γιατί εμείς δεν μπορούμε να τα διαχειριστούμε».
      Εκείνο το οποίο εμείς επισημαίνουμε μέσα από όλες αυτές τις αντινομίες, είναι το εξής: Ένα νομοσχέδιο, στο οποίο υπάρχουν τόσα επίπεδα διοικήσεως, τόσα επίπεδα συντονισμού, τόσες ανώνυμες εταιρείες, τόσα επίπεδα προγραμματισμού και ελέγχου, ενδιάμεσες τράπεζες, δήμος, τελικοί δικαιούχοι, εμείς εκτιμούμε ότι θα είναι εξαιρετικά δύσκολο να λειτουργήσει.
      Παρά ταύτα, επειδή η βούλησή μας είναι να έχουμε την καλύτερη δυνατή και αποτελεσματική λειτουργία στην κατεύθυνση του ΕΣΠΑ, επειδή θεωρούμε ότι, καταθέτοντας αυτές μας τις προτάσεις, καταθέτουμε μεν την επιφύλαξή μας, αλλά ότι ο πρώτιστος και κύριος σκοπός είναι να μπορέσουμε να αξιοποιήσουμε αυτήν την τελευταία δυνατότητα ως κράτος, ως τόπος -και να την αξιοποιήσουμε στην κατεύθυνση της αποτελεσματικότητας- επειδή ένα είναι αυτό που μας ενδιαφέρει, πέρα από τα οργανωτικά σχήματα, κύριε Υπουργέ, τα λεφτά να γίνουν έργα για τον ελληνικό λαό, για την ανάπτυξη, για την προκοπή, για την πορεία αυτού του τόπου, γι’ αυτόν το λόγο, καταθέτοντας την κριτική μας στάση, λέμε ένα κριτικό «ναι» και θα υποστηρίξουμε το συγκεκριμένο νομοσχέδιο.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε, κύριε Βορίδη.
      Εισερχόμαστε στον κατάλογο των ομιλητών.
      Το λόγο έχει ο κ. Αγοραστός.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Σας ευχαριστώ.
      Κυρία Πρόεδρε, κύριε Υπουργέ, κυρίες και κύριοι συνάδελφοι, συζητούμε σήμερα ένα πολύ σημαντικό νομοσχέδιο, το οποίο θα δημιουργήσει τις προϋποθέσεις της σωστής ορθολογικής αναπτυξιακής πορείας της χώρας στα επόμενα χρόνια. Είναι ένα νομοσχέδιο μέσω του οποίου καλούμαστε να αξιοποιήσουμε, όσο το δυνατόν καλύτερα, τους πολύτιμους πόρους του εθνικού στρατηγικού σχεδιασμού, οι οποίοι εξασφαλίστηκαν από την Κυβέρνηση και προσωπικά από τον Πρωθυπουργό, που έδωσε σκληρή μάχη στην Ευρώπη.
      Εδώ υπάρχει μία διάσταση απόψεων, οι οποίες ακούστηκαν πριν τη διαπραγμάτευση και μετά τη διαπραγμάτευση. Πριν τη διαπραγμάτευση, επιφανή στελέχη της Αξιωματικής Αντιπολίτευσης ισχυρίζονταν ότι, εάν η Κυβέρνηση καταφέρει να εξασφαλίσει 10.000.000.000 με 12.000.000.000 ευρώ, θα πρέπει να είναι πάρα πολύ ευχαριστημένη. Ο Πρωθυπουργός εξασφάλισε 24,6 δισεκατομμύρια ευρώ και σήμερα έρχονται και προσποιούνται απώλεια μνήμης γι’ αυτά τα οποία έλεγαν εκείνη την εποχή.
      Στόχος μας, αγαπητοί συνάδελφοι, είναι μία δυναμική οικονομία, μία οικονομία που δημιουργεί σύγχρονες υποδομές, με κοινωνική συνοχή και η αποτελεσματική αξιοποίηση των πόρων αυτών, είναι ένας βασικός μοχλός για να επιτύχουμε το στόχο αυτό. Θέλουμε να διατηρήσουμε υψηλούς ρυθμούς ανάπτυξης, να αυξήσουμε την παραγωγικότητα και να ενισχύσουμε την ανταγωνιστικότητα της χώρας μας. Το Ε.Σ.Π.Α. της Ελλάδος εγκρίθηκε από την Ευρωπαϊκή Επιτροπή τον περασμένο Μάιο, πρώτο μεταξύ των χωρών της Ευρωπαϊκής Ένωσης των δεκαπέντε και δεύτερο, μετά εκείνο της Μάλτας, μεταξύ των είκοσι πέντε ευρωπαϊκών χωρών.
      Ακόμη, για τη σύνταξη του σχεδίου νόμου, το οποίο συζητούμε σήμερα, η Κυβέρνηση έλαβε υπόψη της τις διατάξεις των νέων κοινοτικών κανονισμών, καθώς και εξειδικευμένες μελέτες, αξιολογήσεις,  exposed και expand που υπάρχουν, αλλά και τη μέχρι σήμερα εμπειρία από τη διαχείριση των Κοινοτικών Πλαισίων Στήριξης. Υπήρξε συνεργασία με τις αρμόδιες υπηρεσίες της Ευρωπαϊκής Επιτροπής, κατά τη διάρκεια της σύνταξής του. Στόχος είναι η απλούστευση των διαδικασιών, ο περιορισμός της γραφειοκρατίας και η ενίσχυση της διαφάνειας. 
      Κάποιοι σήμερα ευαγγελίζονται τη διαφάνεια. Θα τους θυμίσω αυτά που πριν από λίγες ημέρες ακούστηκαν από στελέχη για παρανόμως πλουτήσαντες. Θα τους θυμίσω ότι πρέπει να κάνουμε την αυτοκριτική μας, για να πηγαίνουμε μπροστά. Πρέπει να κάνουμε την αυτοκριτική μας, η οποία πρέπει να δημιουργεί ανάπτυξη και όχι κρίση. Αν κάνετε αυτοκριτική και δείτε την «προίκα», την οποία κληροδοτήσατε στην επόμενη Κυβέρνηση, που ήταν η Νέα Δημοκρατία, θα δείτε ότι η «προίκα» περιλάμβανε  μαύρες τρύπες στα χρέη των νοσοκομείων, μαύρες τρύπες στα ταμεία, περιλάμβανε πρόστιμα από την Ευρωπαϊκή Ένωση για κακοδιαχείριση, αλλά και για κακής ποιότητας έργα, τα οποία οι κυβερνήσεις του ΠΑ.ΣΟ.Κ., του χθες, είχαν διαχειριστεί. Θα δείτε πρόστιμα για την κακή διαχείριση των αγροτικών επιδοτήσεων, πρόστιμα παντού, καθώς και έλλειψη σωστής στρατηγικής.
      Υπάρχει μία βιασύνη και ένας εντοπισμός μόνο στην απορροφητικότητα, χωρίς τον αριθμό των αναγκαίων έργων, χωρίς σεβασμό στο ευρώ του Έλληνα και μόνος προσηλωμένος στόχος, η απορροφητικότητα, για να αποπροσανατολίζουμε την κατάσταση, για να μη μιλάμε για το τι έργα κάνουμε, ποιας ποιότητας έργα, ποια είναι αναγκαία και ποια είναι η προστιθέμενη αξία και η συμβολή στην ελληνική οικονομία, αλλά και στην ποιότητα ζωής των πολιτών.
      Αυτή ήταν η αναπτυξιακή λογική του χθες. Εμείς, η νέα Κυβέρνηση, με το νέο σχέδιο νόμου, προσπαθούμε και θεσμοθετούμε βασικές αρχές και κανόνες. Ούτε στην Επιτροπή Οικονομικών Υποθέσεων, αλλά ούτε σήμερα εδώ δεν άκουσα μία πρακτική παρατήρηση, παρά μόνο θεωρία για τη θεωρία. Στην πράξη, τίποτα. Μιλάμε πολύ ωραία θεωρητικά, αλλά ξεχνάμε τι κάναμε χθες, γιατί πολλοί από τους ομιλούντες ήταν Υπουργοί, γενικοί γραμματείς, νομάρχες, δήμαρχοι. Ξεχνάνε τι έκαναν χθες και μιλάνε για τη θεωρία του σήμερα και του αύριο. Ένα πρακτικό βήμα, μία πρακτική συμβουλή, μία πρακτική διόρθωση γι΄ αυτό το νομοσχέδιο που συζητούμε σήμερα, δεν ακούσθηκε ούτε προτάθηκε από κανένα.
      Στόχος του νομοσχεδίου, όπως σας είπα, είναι η θεσμοθέτηση βασικών αρχών και κανόνων, οι οποίοι διασφαλίζουν την επιτυχημένη και αποτελεσματική υλοποίηση των πολιτικών συνοχής στη χώρα για την περίοδο 2007-2013, καθώς και την αποτελεσματική υλοποίηση των εθνικών πολιτικών.
      Σ΄ αυτήν τη νέα προγραμματική περίοδο, κύρια πολιτική κατεύθυνση συνιστά η μεγιστοποίηση του αναπτυξιακού οφέλους, κανένα ευρώ να μην πάει χαμένο, να υπάρξει μεγαλύτερη προστιθέμενη αξία για κάθε ευρώ που επενδύεται, αλλά να υπάρξει και εφαρμογή των συγχρηματοδοτούμενων προγραμμάτων προς όφελος της ελληνικής κοινωνίας και οικονομίας και αποφυγή απώλειας κοινοτικών πόρων, που πλήττει το κύρος αλλά και  τα συμφέροντα της χώρας.
      Η Κυβέρνηση εξασφάλισε 24,6 δισεκατομμύρια ευρώ και προσπαθεί να δημιουργήσει μ΄ αυτά τον κύριο μοχλό για τη συνέχιση της υψηλής ανάπτυξης, για μεγάλη αύξηση της παραγωγικότητας και για σημαντική ενίσχυση της ανταγωνιστικότητας στη χώρα μας.
      Με το Ε.Σ.Π.Α. 2007-2013 δίνεται έμφαση ιδιαίτερη στην περιφερειακή ανάπτυξη της χώρας. Όλοι μιλούν για περιφερειακή ανάπτυξη στην Αίθουσα, άρα όλοι συμφωνούν ότι χρειάζεται περιφερειακή ανάπτυξη. Όλοι συμφωνούν ότι η περιφέρεια ήταν εγκαταλελειμμένη, ώστε να χρειάζεται ανάπτυξη. 
      Γι’ αυτό και εμείς, η Κυβέρνηση, ο Κώστας Καραμανλής, διαθέτει περισσότερο από το 80% των πόρων στην περιφέρεια. Το πού και πώς, φαίνεται. Το διαθέτει κατά τέτοιο τρόπο, ούτως ώστε να δημιουργεί υποδομές, ανάπτυξη και ισχυρή περιφέρεια. Γιατί ισχυρή περιφέρεια σημαίνει ισχυρή Ελλάδα.
      Το Ε.Σ.Π.Α. είναι απολύτως συνεπές και συμπληρωματικό με το Εθνικό Πρόγραμμα Μεταρρυθμίσεων. Πιστεύουμε ότι το Ε.Σ.Π.Α. αποτελεί ένα μεταβατικό στάδιο, κατά το οποίο η ανάπτυξη της χώρας μας θα αποσυνδεθεί σταδιακά από τους κοινοτικούς πόρους. Θέλω να πιστεύω ότι δεν θα είναι η τελευταία ευκαιρία της χώρας μας, αλλά θα είναι η τελευταία μεγάλη ευκαιρία και πρέπει να την εκμεταλλευτούμε, ώστε να πετύχουμε τη μεγαλύτερη προστιθέμενη αξία και να αναλώσουμε όλες μας τις προσπάθειες στην επίτευξη αυτού του στόχου, προσπάθειες για την επίτευξη μιας καλύτερης ζωής των πολιτών.
      Κυρίες και κύριοι συνάδελφοι, σας καλώ να αναλογιστείτε τις ευθύνες τις οποίες έχουμε όλοι μας σήμερα, τις ευθύνες μας για το αύριο, αλλά πολλοί να αναλογισθούν και τις ευθύνες που είχαν χθες και έχουν το περιθώριο, μέσα από αυτό το νομοσχέδιο, με τις παρατηρήσεις τους, να άρουν τις ευθύνες αυτές τις οποίες είχαν μέχρι χθες ή να δείξουν ένα καλύτερο πρόσωπο προς τα έξω.
      Κοιτάξτε τα λάθη του παρελθόντος, βελτιώστε τα σημεία τα οποία θεωρείτε ότι μπορείτε να βελτιώσετε, γιατί θεωρείτε ότι έχετε την εμπειρία και τη βούληση για να τα βελτιώσετε.
      Πρέπει, αγαπητοί συνάδελφοι, στόχος μας να είναι ο άνθρωπος. Στόχος μας πρέπει να είναι η αυτοχρηματοδοτούμενη ανάπτυξη της χώρας. Έτσι πρέπει να σκεφτόμαστε, έτσι πρέπει να ενεργούμε, έτσι πρέπει να ψηφίζουμε. Και πρέπει να ψηφίζουμε με στόχο όλων των πολιτικών μας τον πολίτη.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο συνάδελφος κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρίες και κύριοι συνάδελφοι, πράγματι σήμερα συζητούμε ένα νομοσχέδιο πολύ σημαντικό, που  έχει σχέση με το Ε.Σ.Π.Α., το Εθνικό Στρατηγικό Πλαίσιο Αναφοράς ή αυτό που συνηθίζουμε να λέμε και το ξέρουν και οι πολίτες, το Δ΄ Κοινοτικό Πλαίσιο Στήριξης. Αλλά αυτή η συζήτηση είναι πρωθύστερη και χωρίς αντίκρισμα. Καλείται η Βουλή σήμερα να συζητήσει το πλαίσιο διαχείρισης γι’ αυτό το πρόγραμμα, χωρίς να έχει καμμιά συμμετοχή στη διαβούλευση για το πλαίσιο σχεδιασμού, για τους στόχους, τις προτεραιότητες, τις κατανομές, τις δράσεις. Αυτό καλούμαστε να κάνουμε. Και καλούμαστε επομένως έμμεσα να επικυρώσουμε τις δεσμεύσεις που η Κυβέρνηση ανέλαβε ερήμην της Βουλής για την αναπτυξιακή πορεία της χώρας μέχρι το 2013, ουσιαστικά λόγω και του «ν+3» μέχρι το 2016. Τι σημαίνει αυτό; Ότι υπάρχουν μείζονα ζητήματα, όπως με ποιο μοντέλο ανάπτυξης θέλουμε να πάει η χώρα μέχρι το 2016, ποιοι είναι οι ποιοτικοί και ποσοτικοί στόχοι γι’ αυτό το πρόγραμμα, ποιό είναι το προσδοκώμενο αναπτυξιακό αποτέλεσμα; ποια είναι η συμπληρωματικότητα των στόχων που βάζουμε στο Δ' Κοινοτικό Πλαίσιο Στήριξης σε σχέση με τους στόχους του Γ΄ Κοινοτικού Πλαισίου Στήριξης όσον αφορά τη σύγκλιση; ποια είναι η συμβατότητα αυτών των δράσεων με τις άλλες πολιτικές και με το εθνικό χωροταξικό σχέδιο, γι’ αυτά τα μείζονα ζητήματα η Βουλή ούτε είχε ούτε έχει λόγο. Αυτό είναι σοβαρό δημοκρατικό έλλειμμα και πραγματικά φαλκιδεύει κάθε έννοια δημοκρατικού προγραμματισμού, τα τονίζω, για να ξέρουμε τι και γιατί μιλάμε σ’ αυτήν την Αίθουσα.
      Άκουσα πάλι πολλά για το χθες. Να καυχώνται ο εισηγητής και ο προλαλήσας συνάδελφος της Νέας Δημοκρατίας, μεταξύ των άλλων, για την πορεία του Γ΄ Κοινοτικού Πλαισίου Στήριξης. Η αξιολόγηση της πορείας του Γ΄ Κοινοτικού Πλαισίου Στήριξης βγάζει μεγάλα ελλείμματα για την πολιτική σας. Και αφού δεν έκανε και η Κυβέρνηση την αξιολόγηση –γιατί θα έπρεπε να έχει προηγηθεί αξιολόγηση για το Γ΄ Κοινοτικό Πλαίσιο Στήριξης πριν συζητήσουμε για το πλαίσιο διαχείρισης του Δ΄ Κοινοτικού Πλαισίου Στήριξης- θα την κάνω εγώ σύντομα. Το έκανε και ο εισηγητής μας. Αλλά φαίνεται ότι χρειάζεται να τα  πούμε δύο φορές για να τα αντιληφθείτε.!
      Ε, η πορεία του Γ΄ Κοινοτικού Πλαισίου Στήριξης με τη δική σας διαχείριση δεν είναι καθόλου ικανοποιητική. Είμαστε κάτω από το 70% στις απορροφήσεις, ενώ απομένουν δεκαπέντε μήνες. Και πώς έχουμε φτάσει σ’ αυτές τις απορροφήσεις; Το 2005 και το 2006 έγιναν αναθεωρήσεις και μπήκαν έργα, τα οποία είχαν τελειώσει με εθνικούς πόρους επί ημερών μας. Και επειδή κι αυτό δεν έφτασε για να παρουσιάζετε ένα λογικό, ικανοποιητικό  ποσοστό ρυθμό απορροφήσεων, κάνατε το 2006 περικοπή του προγράμματος περίπου κατά 1,8 δισεκατομμύρια ευρώ. Δηλαδή, κυρίως περιφερειακά έργα έφυγαν από το πρόγραμμα και θα πάνε στο Δ΄ Κοινοτικό Πλαίσιο Στήριξης, που σημαίνει ακόμα σμίκρυνση των διατιθέμενων πόρων για το Δ΄ Κοινοτικό Πλαίσιο Στήριξης. Με τρεις ακόμα αναθεωρήσεις που έγιναν, θυσιάστηκαν πραγματικά σημαντικά προγράμματα, για τους σιδηροδρόμους, για την «Κοινωνία της Πληροφορίας», για την ανταγωνιστικότητα. Γι’ αυτό λέω, κυρίες και κύριοι συνάδελφοι, συνέλθετε. Πραγματικά, η μεγάλη αναπτυξιακή ευκαιρία που κινητοποίησε 32.000.000.000 ευρώ πόρους και σας κληροδότησε το ΠΑ.ΣΟ.Κ., σπαταλήθηκε εν πολλοίς. Και αυτό είναι δική σας μεγάλη ευθύνη. Και δεν το λέω μόνο για τις ευθύνες σας. Το λέω γιατί έπρεπε ακριβώς απ’ αυτή την προβληματική διαχείριση να βγάλετε συμπεράσματα. Ώστε να αξιοποιηθούν με νέες πολιτικές και για το σχεδιασμό του Δ΄ Κοινοτικού Πλαισίου Στήριξης και για τη διαχείριση του. 
      Και έρχομαι τώρα στο πλαίσιο διαχείρισης.
      Κανένας δεν αμφισβητεί την ανάγκη βελτίωσης του συστήματος. Είναι αναγκαία γιατί πρέπει να ενσωματωθούν οι νέοι κοινοτικοί κανονισμοί. Αλλά επιβάλλεται και από την εμπειρία που αποκτήθηκε στο μεταξύ. 
      Ποια, όμως, είναι τα ζητούμενα και από την εμπειρία και από τους κανονισμούς; Η απλούστευση των διαδικασιών, η αποκέντρωση, η αποτελεσματικότητα των ελέγχων, η κατάργηση παράλληλων διαδικασιών και επικαλύψεων που υπήρξαν, η ενίσχυση της διαφάνειας και γιατί όχι ο κοινωνικός έλεγχος. Ζητούμενο δηλαδή η αντιμετώπιση των προβλημάτων που είχαν διαπιστωθεί στην πορεία.
      Με τη δική σας πρωτοβουλία όχι μόνο δεν αντιμετωπίζονται τα προβλήματα, αλλά ανακυκλώνονται και θα δημιουργηθούν και νέα. Σ’ αυτό συμφωνούν οι εκτιμήσεις όλων των φορέων που ακροασθήκαμε στην επιτροπή. Θα σας πω επιγραμματικά τι λέει χαρακτηριστικά το Τ.Ε.Ε.. Έκανε και συνέδρια γι’ αυτό: «Η πρότασή σας δημιουργεί υπερβολικά ογκώδη μηχανισμό υψηλού κόστους- ανεβάζει στο 4% του συνολικού προϋπολογισμού του Ε.Σ.Π.Α., το διοικητικό κόστος- που θα λειτουργεί συγχρόνως και παράλληλα με τις υφιστάμενες δομές της Δημόσιας Διοίκησης με υπερσυγκεντρωτικό χαρακτήρα.» Αυτά λέει κοντολογίς ο θεσμοθετημένος σύμβουλος της πολιτείας για θέματα ανάπτυξης. Αντί, δηλαδή, να έχουμε απλοποίηση, έχουμε πολυπλοκότητα και αντί να έχουμε αποκέντρωση, έχουμε συγκέντρωση. Δεδομένου μάλιστα ότι το Δ΄ Κοινοτικό Πλαίσιο Στήριξης είναι κατά 25% μικρότερο από το Γ΄ Κοινοτικό Πλαίσιο Στήριξης, θα έπρεπε οπωσδήποτε να πάμε σε απλουστεύσεις, σε λιγότερες δομές, σε μείωση της γραφειοκρατίας στις διαδικασίες. 
      Εσείς δημιουργείτε νέες δομές –τα είπε ο εισηγητής μας- με ασαφείς αρμοδιότητες, με διασταυρώσεις, με κενά. Δημιουργούνται αλλεπάλληλα επίπεδα συντονισμού, εγκρίσεων και ελέγχων που αλληλεπικαλύπτονται. Έχουμε παρεμβολή νέων ενδιάμεσων κρίκων, δημιουργία νέων υπηρεσιών και επιτροπών. Το Υπουργείο Οικονομίας αποκτά υδροκεφαλικό ρόλο και το μακρύ του χέρι είναι παντού. Υποβαθμίζονται οι περιφέρειες και η Τοπική Αυτοδιοίκηση ουσιαστικά χάνει ρόλο. Κλασικό παράδειγμα είναι η δημιουργία των δεκαπέντε ανώνυμων εταιρειών. Προσέξτε το αυτό, κύριοι συνάδελφοι. Γιατί ουσιαστικά αυτές θα αναλάβουν στην πράξη τη διαχείριση των δισεκατομμυρίων του προγράμματος. Δεκαπέντε ανώνυμες εταιρείες υπό τον έλεγχο του Υπουργείου Οικονομίας. 
      Με αυτές τις ανώνυμες εταιρείες και με το ρόλο των τραπεζών οιονεί ιδιωτικοποιείται η διαχείριση -αυτή είναι η αλήθεια- του Κοινοτικού Πλαισίου Στήριξης. Για ποια διαφάνεια μιλάτε; Στις ανώνυμες εταιρείες, πρόκειται να γίνουν χιλιάδες προσλήψεις που εξαιρούνται από το Α.Σ.Ε.Π.. Και το κυριότερο, το σπουδαιότερο, το πιο επικίνδυνο είναι ότι οι ανώνυμες εταιρείες εξαιρούνται από τις διατάξεις περί δημοσίων συμβάσεων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κυρία Πρόεδρε, σε μισό λεπτό.
      Παρακάμπτεται η ισχύουσα νομοθεσία περί δημοσίων συμβάσεων. Αυτή είναι η πραγματικότητα. Γι’ αυτό είμαστε αντίθετοι. Μας έκανε και μαθήματα ο συνάδελφος της Νέας Δημοκρατίας. Μας είπε, να αναλογιστούμε τις ευθύνες. Εμείς αναλογιζόμαστε τις ευθύνες. Εσείς δεν το κάνετε.
      Εμείς καταψηφίζουμε το νομοσχέδιο το εξηγήσαμε. Για λόγους ουσιαστικής διαφωνίας ως προς το σχεδιασμό, του αναπτυξιακούς στόχους και προτεραιότητες. Αλλά και για λόγους διαφωνίας ως προς τις νέες δομές που δημιουργούνται το σχέδιο διαχείρισης, δεν θα αποδώσει. 
      Μην κάνετε σε μας μαθήματα. Θα σας θυμίσω ότι το ν. 2860 για το πλαίσιο διαχείρισης στο Γ’ Κοινοτικό Πλαίσιο Στήριξης, όχι μόνο καταψηφίσατε, όχι μόνο δεν κάνατε καμμία πρόταση, για βελτίωσή του αλλά ζητούσατε επίμονα την απόσυρσή του. Και ακόμη όπως είναι γνωστό, σε κάθε ευκαιρία που σας δόθηκε όταν ήσασταν αντιπολίτευση, καταγγέλλατε παντού και στα κοινοτικά όργανα, τις διαδικασίες και τα έργα. Ήταν μια στάση που θα μείνει στίγμα για σας. Γιατί βάλατε στην προκρούστεια κλίνη των μικροκομματικών σας συμφερόντων ένα θέμα που είχε σχέση με τη μεγαλύτερη αναπτυξιακή προσπάθεια που έγινε στη χώρα.
      Εμείς καταψηφίζουμε το νομοσχέδιο. Κάνουμε παράλληλα προτάσεις συγκεκριμένες για το σχεδιασμό, για το πώς θα έπρεπε να κατανεμηθούν οι πόροι. Παραδείγματος χάριν, θέλουμε οι ανθρώπινοι πόροι να μείνουν όχι στο 21%, αλλά στο 40%, τα περιφερειακά προγράμματα όχι στο 39%, αλλά στο 50%.
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Γείτονα πρέπει να ολοκληρώσετε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ναι, κυρία Πρόεδρε, τελειώνω.
      Θα πούμε περισσότερα στη συζήτηση επί των άρθρων. Θέλω εν κατακλείδι να πω ότι παρά τις δικές σας αρνητικές  προσπάθειες, κύριοι συνάδελφοι της Νέας Δημοκρατίας, η χώρα προχώρησε, η ανάπτυξη επί των ημερών μας κάλπαζε. Και τώρα που γίνονται οι συγκρίσεις, όλοι βλέπουν ότι είναι συντριπτικές εις βάρος σας. Γιατί βλέπουν πραγματικά να αυξάνονται τα αναπτυξιακά ελλείμματα να μειώνονται οι ρυθμοί σύγκλισης με τη συνολική πολιτική σας.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε και εμείς τον κ. Γείτονα.
      Το λόγο έχει ο κ. Ηλίας Πολατίδης.
      ΗΛΙΑΣ ΠΟΛΑΤΙΔΗΣ: Ευχαριστώ, κυρία Πρόεδρε.
      Κυρίες και κύριοι Βουλευτές, το παρόν νομοσχέδιο έρχεται, για να δώσει μια απάντηση στο πρόβλημα το οποίο τίθεται μπροστά μας. Είναι η διαχείριση του λεγόμενου τέταρτου πακέτου. Θα πω κατ’ αρχάς ποιο είναι το πρόβλημα. Δεν απαντήσαμε και δεν απαντά ούτε το νομοσχέδιο. Το πρόβλημα, κατά τη γνώμη μου, είναι ότι δεν είμαστε ικανοποιημένοι από την αποδοτικότητα των προηγούμενων πακέτων, όπως θα λέγαμε. Δεν έγινε το έργο που έπρεπε. Το πρόβλημα δεν είναι μόνο η απορροφητικότητα. Η απορροφητικότητα είναι το ένα σκέλος. Ενδεχομένως, να ενδιαφέρει κάποιους προμηθευτές ή κάποιους εργολάβους, οι οποίοι θα βγάλουν κάποια χρήματα και βλέπουν ότι υπάρχει ένα αντικείμενο, μια ύλη η οποία χάνεται ως θέμα των εργολαβιών. 
      Από κει και πέρα, το αποτέλεσμα ήταν αυτό που έπρεπε; Όχι. Για ποιους λόγους; Επ’ αυτού δεν ακούμε τίποτα. Επ’ αυτού ακούμε ευχολόγια και λέμε ότι με τη συγκεκριμένη οργάνωση η οποία θα υπάρξει απ’ αυτό το πλαίσιο αναφοράς, σ’ αυτό θα έχουμε καλύτερα αποτελέσματα. Με τι συνδέεται αυτό το πλαίσιο, όπως το λέμε; Συνδέεται με κάποιες συγκεκριμένες πολιτικές. Συνδέεται με το ότι οι δαπάνες που δεν είναι επιλέξιμες, δεν θα γίνουν ποτέ, διότι απορροφά, απομυζεί και όλο το Πρόγραμμα Δημοσίων Επενδύσεων μέσω των χρηματοδοτήσεων. Γιατί δεν υπάρχουν αυτοτελείς χρηματοδοτήσεις. Υπάρχουν πάντα συγχρηματοδοτήσεις και κανένα έργο το οποίο δεν τυγχάνει της εγκρίσεως της Ευρωπαϊκής Ένωσης και της Επιτροπής δεν πρόκειται να υλοποιηθεί. 
      Τι γίνεται μ’ αυτό το πράγμα; Έχουμε καταντήσει την Ελλάδα σε πάρα πολλούς τομείς να υστερεί. Να αναφέρω μόνο ένα παράδειγμα. Με όλα αυτά τα πακέτα, με τα μεσογειακά προγράμματα πριν τα πακέτα κατορθώσαμε η κατεξοχήν αγροτική χώρα, η Ελλάδα να είναι από το 1985 ελλειμματική στο ισοζύγιο των αγροτικών προϊόντων. Από το 1985, ένα μεγάλο μέρος του ελλείμματος είναι τα κονδύλια τα οποία δόθηκαν για εισαγωγές αγροτικών προϊόντων και επιπλέον οι τόκοι που πληρώνονται. Μπορούμε όλα αυτά να τα αντιμετωπίσουμε; Η Ευρωπαϊκή Ένωση επιβάλλει το δικό της μοντέλο ανάπτυξης το οποίο το έχουμε αποδεχθεί λίγο-πολύ. Και είναι πολύ αργά, γιατί, όπως ακριβώς αναφέρθηκε και πριν, στο σχεδιασμό και στους στόχους δεν έχουμε κανένα λόγο. Έχουμε λόγο μόνο στη διαχείριση. Έχουμε αποδεχθεί λοιπόν η Ευρωπαϊκή Ένωση να έχει αρπάξει ένα κομμάτι της δικής μας εθνικής ανεξαρτησίας, να έχουμε παραδώσει τον οικονομικό σχεδιασμό για τα επόμενα χρόνια εκεί. Το έχουμε αποδεχθεί λίγο ή πολύ.
      Αυτό όμως που πρέπει να δούμε εδώ είναι αν με το συγκεκριμένο και με τις προβλέψεις αυτού του νομοσχεδίου εκπληρώνεται ο στόχος ο οποίος τίθεται. Θα έχουμε μείωση της γραφειοκρατίας; Η απάντηση, όσο μπορούμε να εκτιμήσουμε, είναι «όχι», διότι βάζουμε αλλεπάλληλα στρώματα διαχειρίσεων, αλλεπάλληλα στρώματα ανωνύμων εταιρειών. Και εκεί πέρα τίθεται το ερώτημα: Εάν η Δημόσια Διοίκηση δεν επαρκεί, για να κάνει αυτά που πρέπει, εμείς τι κάνουμε; Διορθώνουμε τα κακώς κείμενα της Δημόσιας Διοίκησης ή προσπαθούμε να παρακάμψουμε τη Δημόσια Διοίκηση με τις ανώνυμες εταιρείες; Η λύση η οποία είχε δοθεί και στο Γ΄ Κοινοτικό Πλαίσιο Στήριξης με τη μονάδα οργάνωσης  της διαχείρισης ήταν να πάμε στις ανώνυμες εταιρείες. 
      Είναι τόσο επιτυχημένο το μοντέλο; Βελτιώθηκαν οι απορροφητικότητες ή όποιο άλλο κριτήριο θέλαμε να βάλουμε; Ποιο απ’ αυτά τα κριτήρια βάζουμε ως μέτρηση της αποτελεσματικότητας; Μέσα στο νομοσχέδιο δημιουργούνται τόσες πολλές ανώνυμες εταιρείες. Πού μπαίνει ένα κριτήριο της αποτελεσματικότητας; Πότε θα πούμε ότι αυτή η εταιρεία πέτυχε το σκοπό της; Πότε θα πούμε ότι το διοικητικό συμβούλιο της εταιρείας, διότι θα υπάρχει κάποιο διοικητικό συμβούλιο, είναι επιτυχημένο και πότε θα είναι αποτυχημένο; Πότε θα πείτε σε κάποιον ότι πρέπει να φύγει από τη θέση του, διότι δεν κατόρθωσε να πετύχει τους στόχους του; Γιατί δεν υπάρχει αυτό μέσα στο νομοσχέδιο; Μήπως θα αλλάζουν οι επικεφαλής κάθε φορά που θα αλλάζει η κυβέρνηση ή ο αντίστοιχος γενικός γραμματέας του Υπουργείου θα ξηλώνει για να φέρει κάποιους δικούς του ή ο Υπουργός ή ο οποιοσδήποτε; Αυτό είναι το μοντέλο το οποίο προωθούμε και για το μέλλον;
      Θα γίνει επίσης σ’ αυτές τις ανώνυμες εταιρείες ένας τεράστιος αριθμός προσλήψεων. Με ποια κριτήρια θα γίνουν αυτές οι προσλήψεις; Διότι σε μια ανώνυμη εταιρεία υπάρχει και το οικονομικό κέρδος, υπάρχει ο ιδιοκτήτης ο οποίος έχει κάποιους στόχους, άρα τον συμφέρει να πάρει τον καλύτερο δυνατό υπάλληλο, ο οποίος θα του φέρει κάποιο κέρδος και κάποια απόδοση στην εταιρεία. Σε αυτήν εδώ την εταιρεία η διοίκηση, το διοικητικό συμβούλιο, με ποιο κριτήριο θα κάνει τις προσλήψεις; Α.Σ.Ε.Π. δεν υπάρχει για να πούμε ότι θα υπάρχει κάτι αντικειμενικό, διότι είναι ανώνυμη εταιρεία. Το κριτήριο ποιο είναι; Μήπως το κριτήριο θα είναι κάποια σημειώματα και κάποια ραβασάκια; Ένας προβληματισμός. 
      Για να πούμε και κάτι θετικό για το τι θα μπορούσε να γίνει, αν και δεν νομίζω ότι είναι αντικείμενο εδώ πέρα του νομοσχεδίου το τι θα μπορούσε να γίνει, θα πω ότι σαν σκέψη θα μπορούσε να χρησιμοποιηθεί το αντικείμενο των μελετητικών γραφείων, διότι προσπαθούμε στην ουσία να υποκαταστήσουμε τα μελετητικά γραφεία στα οποία προστρέχει η Δημόσια Διοίκηση όταν για τον α΄ ή β΄ λόγο δεν μπορεί να φέρει εις πέρας το αντικείμενό της. Προστρέχει στα ιδιωτικά μελετητικά γραφεία, τα οποία κάνουν και παραδίδουν κάποια δουλειά, την οποία καλώς ή κακώς δεν μπορεί να καταφέρει. Θα μπορούσαμε να δημιουργήσουμε, χρησιμοποιώντας τους νόμους περί μελετητών, ιδιωτικά μελετητικά γραφεία με συγκεκριμένους πάντα προϋπολογισμούς, που μπορούν να καταθέσουν προσφορές αναλόγως της εμπειρίας τους και αναλόγως των έργων που έχουν αναλάβει στο παρελθόν και μ’ αυτόν τον τρόπο να αντιμετωπίσουμε οποιαδήποτε δυσλειτουργία υπάρχει στη διοίκηση. Αυτό το μοντέλο, επειδή ακριβώς και η νομοθεσία είναι πολύ σαφής και επειδή ακριβώς υπάρχει εμπειρία στο χειρισμό από τη Δημόσια Διοίκηση, θα μπορούσε να ξεπεράσει όλες αυτές τις ανώνυμες εταιρείες και να πάμε σε ένα πολύ καλύτερο διοικητικό μοντέλο κατά τη γνώμη μου. 
      Επίσης εμπλέκονται μέσα και οι τράπεζες, οι οποίες έχουν οπωσδήποτε μία αμαρτωλή ιστορία στην Ελλάδα, διότι κατορθώνουν με πολύ μικρή οικονομική ανάπτυξη -με 3% και 4%-  να δημιουργούν κέρδη του 50%, του 60% και του 70%. Μια απλή ερώτηση: Πώς απέκτησαν την τεχνογνωσία την οποία θα εφαρμόσουν σ’ όλη αυτήν τη διαχείριση οι τράπεζες; Από πού την έχουν; Δηλαδή λέμε ξαφνικά πρώτη φορά ενεπλάκησαν στο Γ΄ Κοινοτικό Πλαίσιο Στήριξης. Ήταν τόσο ικανοποιητικά τα αποτελέσματα; Θα έπρεπε να δούμε και κάποιο αποτέλεσμα, τουλάχιστον στην εισηγητική έκθεση του νομοσχεδίου, να πούμε ότι πραγματικά μέσω της εμπλοκής των τραπεζών κερδίσαμε αυτό, γι’ αυτό και συνεχίζουμε αυτό το δεύτερο μέρος όπως στις ειδικές υπηρεσίες. 
      Υπάρχει μία σειρά ειδικών υπηρεσιών που συστήνονται μέσα στα Υπουργεία, οι οποίες δηλώνουν ότι θα φέρουν κι αυτές αποτελέσματα, πάλι με ερωτηματικό μεγάλο κατ’ εμέ. Κυρίως θα σταθώ σε ορισμένες ειδικές υπηρεσίες που δεν θα έπρεπε να υπάρχουν. Παραδείγματος χάριν, το Υπουργείο Παιδείας νομίζω ότι δεν θα έπρεπε να έχει καμμία εμπλοκή με το στρατηγικό πλαίσιο. Δεν νομίζω ότι χρειαζόμαστε, όπως έγινε με ορισμένα βιβλία, τη χρηματοδότηση και τον έλεγχο της Ευρωπαϊκής Ένωσης, παραδείγματος χάριν στα βιβλία της Ιστορίας. Όπως και σε πολλά άλλα πράγματα, νομίζω ότι κάποιοι τομείς πρέπει ως ελάχιστο στοιχείο εθνικής ανεξαρτησίας να παραμείνουν έξω από την ευρωπαϊκή χρηματοδότηση, διότι αυτός που πληρώνει έχει και το δικαίωμα να κάνει υποδείξεις.
      Θεωρούμε, παρ’ όλα αυτά τα αρνητικά που έχω αναφέρει, ότι είναι η τελευταία ευκαιρία αυτό το σχέδιο και γι’ αυτό, όπως έχουμε δηλώσει, το ψηφίζουμε επί της αρχής. 
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Παραγωγής και Εμπορίου καταθέτει την έκθεση της στο σχέδιο νόμου του Υπουργείου Εμπορικής Ναυτιλίας, Αιγαίου και Νησιωτικής Πολιτικής: «Ενίσχυση της ασφάλειας πλοίων, λιμενικών εγκαταστάσεων και λιμένων και άλλες διατάξεις». 
      Επίσης η Διαρκής Επιτροπή Οικονομικών Υποθέσεων καταθέτει την έκθεση της στο σχέδιο νόμου του Υπουργείου Οικονομίας και Οικονομικών: «Αύξηση συντάξεων του Δημοσίου από το έτος 2007 και άλλες διατάξεις». 
      Ο κ. Μπεκίρης έχει το λόγο. 
      ΜΙΧΑΗΛ ΜΠΕΚΙΡΗΣ: Κυρίες και κύριοι συνάδελφοι, σήμερα συζητάμε ένα αρκετά σημαντικό νομοσχέδιο το οποίο αφορά ολόκληρη την Ελλάδα και ακόμη περισσότερο την ξεχασμένη περιφέρεια. Σήμερα μας δίνεται μία ακόμη ευκαιρία, μία τελευταία ίσως ευκαιρία να εκμεταλλευτούμε τους πόρους της Ευρωπαϊκής Ένωσης και να πετύχουμε την πολυπόθητη σύγκληση με τις ανεπτυγμένες χώρες. Ακόμα καλύτερα μας δίνεται η ευκαιρία εάν κινηθούμε γρήγορα και αποφασιστικά να μπούμε στην ομάδα των ανεπτυγμένων χωρών μέσα στους  κόλπους της Ευρώπης. 
      Μέχρι τώρα η πραγματικότητα είναι ότι χάσαμε ευκαιρίες. Δεν αξιοποιήσαμε τις δυνατότητες που μας παρείχε η Ευρωπαϊκή Ένωση. Σήμερα όμως, δεν δικαιούμεθα να κάνουμε  λάθη. Σήμερα έχουμε όλοι την υποχρέωση να συμβάλλουμε με τις μικρές ή με τις μεγάλες μας δυνάμεις, προκειμένου να μην χαθεί ούτε 1 ευρώ. 
      Η προγραμματική περίοδος 2007-2013 παρέχει στη χώρα μας τη δυνατότητα να επιτύχει ισόρροπη περιφερειακή ανάπτυξη. Είναι η ώρα της περιφέρειας. Διαβάζαμε και ακούγαμε όλα αυτά τα χρόνια για το πόσες περιφέρειες από την Ελλάδα ανήκουν στις φτωχότερες της Ευρώπης. Ανάμεσα σ’ αυτές είναι και η περιφέρεια της δυτικής Ελλάδας από όπου προέρχομαι. Γιατί συνέβαινε αυτό; Γιατί έπρεπε να είμαστε πάντοτε στους ουραγούς της Ευρώπης; Ίσως γιατί στην αρχή ως χώρα δεν αντιμετωπίσαμε σοβαρά τα Κοινοτικά Πλαίσια Στήριξης. Ίσως ακόμη γιατί δεν είχαμε αναπτύξει και τις κατάλληλες υποδομές και την κατάλληλη διοικητική διάρθρωση προκειμένου να απορροφούμε τα κοινοτικά κονδύλια. Ίσως γιατί οι τότε κυβερνώντες που διαχειρίστηκαν αυτά τα  Κοινοτικά Πλαίσια Στήριξης είχαν άλλες προτεραιότητες. 
      Όλοι γνωρίζουμε ότι από το Β΄ Κοινοτικό Πλαίσιο Στήριξης χάθηκαν εκατοντάδες εκατομμύρια. Επίσης, είναι σε όλους γνωστή η κατάσταση που παρέλαβε η Κυβέρνηση της Νέας Δημοκρατίας το Μάρτιο του 2004 σχετικά με την απορροφητικότητα του Γ΄ Κοινοτικού Πλαισίου Στήριξης. Στις περισσότερες περιφέρειες η απορρόφηση εκινείτο σε μονοψήφια ποσοστά. Το ίδιο συνέβαινε και στα τομεακά προγράμματα. Από ένα μέσο όρο κοντά στο 20% σήμερα πλησιάζουμε το 70%. Το πιο σημαντικό όμως, κυρίες και κύριοι συνάδελφοι του ΠΑ.ΣΟ.Κ., είναι ότι η χώρα μας έπειτα από πάρα πολλά χρόνια και για πρώτη φορά δεν μνημονεύεται για παρατυπίες ή για παρανομίες στη διαχείριση των πόρων από τα διαρθρωτικά ταμεία. Αποκαταστήσαμε την αξιοπιστία της Ελλάδας στην Ευρώπη. Και αυτά σε ό,τι αφορά στο παρελθόν γιατί βλέπω ότι κάποιοι το ξέχασαν πολύ γρήγορα. 
      Η κριτική είναι απολύτως θεμιτή αλλά πρέπει να έχει και ουσία και περιεχόμενο. Δυστυχώς όμως για την Αξιωματική Αντιπολίτευση ο λόγος της ούτε αυτοκριτική εμπεριέχει αλλά το χειρότερο δεν εμπεριέχει καμμία απολύτως πρόταση. 
      Σε ό,τι αφορά το Εθνικό Στρατηγικό Πλαίσιο Αναφοράς για τη χρονική περίοδο 2007- 2013 πιστεύω ότι και πάλι η κριτική της Αξιωματικής Αντιπολίτευσης είναι εντελώς μικρόψυχη. Εκείνοι που έλεγαν στο διάστημα της διαπραγμάτευσης ότι αν η Ελλάδα πάρει 10 έως 12 δισεκατομμύρια. Ευρώ θα πρέπει να είμαστε ικανοποιημένοι σήμερα δεν ικανοποιούνται με τα 24,6 δισεκατομμύρια ευρώ που εξασφάλισε ο ίδιος ο Πρωθυπουργός ύστερα από μια σκληρή διαπραγμάτευση. 
      Το ποσό το οποίο εξασφαλίστηκε για το Ε.Σ.Π.Α. σε σύγκριση με το Γ΄ Κοινοτικό Πλαίσιο Στήριξης συμπίπτει αν και στο Γ΄ Κοινοτικό Πλαίσιο Στήριξης συμμετείχαν δεκαπέντε χώρες ενώ στο Ε.Σ.Π.Α. συμμετέχουν είκοσι πέντε χώρες. Και αυτό είναι μια μεγάλη επιτυχία της Κυβέρνησης. Εκείνοι που μέσα σε μια ολόκληρη τετραετία δεν κατάφεραν να εγκριθεί το σύστημα του Γ΄ Κοινοτικού Πλαισίου Στήριξης από την Ευρωπαϊκή Ένωση – υπενθυμίζω ότι από το 2000 εγκρίθηκε τον Ιούλιο του 2005, δηλαδή, σχεδόν έξι χρόνια μετά την έναρξη του Γ΄ Κοινοτικού Πλαισίου Στήριξης- κατηγορούν τη σημερινή Κυβέρνηση για ελλιπή προετοιμασία.  
      Μας λέτε ότι δεν έχει εγκριθεί κανένα πρόγραμμα και ότι η Ελλάδα είναι τάχα τελευταία. Η πραγματικότητα, όσο και αν δεν σας αρέσει, αλλά ευτυχώς ικανοποιεί τον ελληνικό λαό, είναι ότι είμαστε η πρώτη χώρα από τις δεκαπέντε της Ευρωπαϊκής Ένωσης και η δεύτερη από την Ευρωπαϊκή Ένωση των είκοσι επτά μετά τη Μάλτα. 
      Κυρίες και κύριοι συνάδελφοι, η διαδικασία εσωτερικής διαβούλευσης στη χώρα για το Ε.Σ.Π.Α., όπως λέγεται πλέον το Δ΄ Κοινοτικό Πλαίσιο Στήριξης, κατ’ αναλογία ήταν η ευρύτερη η οποία έχει πραγματοποιηθεί ποτέ. Τέσσερα αναπτυξιακά συνέδρια σε διάστημα δύο ετών. Δεκατρία περιφερειακά συνέδρια όπου συμμετείχαν και εξέφρασαν τις απόψεις τους όλοι οι εμπλεκόμενοι φορείς. Υπολογίζεται ότι μαζί με την εθνική συμμετοχή οι πόροι που πρόκειται να διατεθούν θα προσεγγίσουν τα 32.000.000.000 ευρώ. Με στόχο τη μεγιστοποίηση του αναπτυξιακού οφέλους παρέχουμε και τη δυνατότητα στον ιδιωτικό τομέα να συμμετάσχει και έτσι το τελικό ποσό θα αγγίξει τα 40.000.000.000 ευρώ. Πιθανότατα θα είναι η τελευταία μεγάλη αναπτυξιακή ευκαιρία του τόπου μας. 
      Το σχέδιο νόμου που συζητάμε σήμερα συμβάλλει στην απλούστευση των διαδικασιών στον περιορισμό της γραφειοκρατίας αλλά και στην ενίσχυση της διαφάνειας και της αποτελεσματικότητας. Γνωρίζοντας τα λάθη και τις αδυναμίες του Γ΄ Κοινοτικού Πλαισίου Στήριξης, η Κυβέρνηση προσπάθησε να τα διορθώσει. Πρώτο και πιο σημαντικό πλεονέκτημα είναι ότι το 80% των πόρων κατευθύνεται πλέον στην περιφέρεια. Αυτό αποτελεί συνειδητή επιλογή της Κυβέρνησης και όχι αναγκαστική υποχρέωση, όπως ορισμένοι θέλουν να παρουσιάζουν. Στόχος είναι η βελτίωση του βιοτικού επιπέδου όλων των πολιτών. Μακροπρόθεσμος στόχος είναι να μπορεί η ελληνική οικονομία να συνεχίσει να αναπτύσσεται με τους ίδιους ρυθμούς και όταν θα τελειώσουν τα κονδύλια από την Ευρωπαϊκή Ένωση. 
      Δεύτερη επιλογή μας είναι να προωθήσουμε ξεκάθαρες προτεραιότητες. ΄Εχουμε οκτώ τομεακά επιχειρησιακά προγράμματα. Ανάμεσα στα άλλα υπογραμμίζω το περιβάλλον, τις υποδομές, την επιχειρηματικότητα, την ψηφιακή σύγκλιση, το ανθρώπινο δυναμικό, την εκπαίδευση και τη διά βίου μάθηση, τη διοικητική μεταρρύθμιση και το πρόγραμμα για την τεχνική υποστήριξη της εφαρμογής. Παράλληλα, καταρτίσαμε πέντε περιφερειακά προγράμματα για τον καλύτερο και πιο αποτελεσματικό συντονισμό της περιφερειακής πολιτικής και ανάπτυξης. 
      Θέλω να υπογραμμίσω την ίδρυση της «ΔΗΜΟΣ Α.Ε.» ύστερα από συνεργασία με την Κ.Ε.Δ.Κ.Ε. με σκοπό την υλοποίηση έργων των φορέων που δεν μπορούν να πιστοποιηθούν, όπως είναι οι μικροί δήμοι. Προβλέπεται επίσης ο δραστικός περιορισμός των φορέων μέσα από τη διαδικασία πιστοποίησης προκειμένου να έχουμε λιγότερους φορείς που θα διαχειρίζονται μεγαλύτερα έργα και με αποτελεσματικότερο τρόπο. Παράλληλα υπάρχουν μέτρα που στοχεύουν στην επιτάχυνση των διαδικασιών στο σύστημα διαχείρισης και στην ενίσχυση της διαφάνειας. Τέτοια μέτρα είναι οι ανοικτές προκηρύξεις, συγκεκριμένες προθεσμίες για την ολοκλήρωση των διαδικασιών προέγκρισης και περιορισμός των διαδικασιών συντονισμού.
      Τέλος, είναι σημαντικό, ότι η προθεσμία ολοκλήρωσης των προγραμμάτων του Γ΄ Κοινοτικού Πλαισίου Στήριξης για τις τέσσερις περιφέρειες που επλήγησαν από τις πυρκαγιές έλαβε παράταση ενός χρόνου, ενώ ανάλογη προσπάθεια γίνεται και για την παράταση των τομεακών προγραμμάτων.
      Κυρίες και κύριοι συνάδελφοι η ισόρροπη περιφερειακή ανάπτυξη από ευχή επιτέλους πρέπει να γίνει πράξη. Το Ε.Σ.Π.Α. 2007-2013 αποτελεί το όχημα για την υλοποίηση αυτού του στόχου. Μέχρι το 2013 οφείλουμε να αξιοποιήσουμε όσον το δυνατόν καλύτερα και αποτελεσματικότερα τους κοινοτικούς πόρους και να δημιουργήσουμε εκείνες τις προϋποθέσεις προκειμένου η χώρα μας να καταστεί επιτέλους ανταγωνιστική, να υπάρξει αυτόνομη ανάπτυξη, να βρεθούμε για πρώτη φορά πάνω από το μέσο όρο της Ευρωπαϊκής Ένωσης, να φύγουμε από τις τελευταίες θέσεις που μας είχαν καταδικάσει οι κυβερνήσεις του χθες, να γίνουμε επιτέλους πρωταγωνιστές της Ευρώπης του μέλλοντος!
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κ. Μπεκίρη.
      Το λόγο έχει ο κ. Εμμανουήλ Στρατάκης.
      ΕΜΜΑΝΟΥΗΛ ΣΤΡΑΤΑΚΗΣ: Κυρίες και κύριοι συνάδελφοι, πράγματι, αφορά την ξεχασμένη ελληνική περιφέρεια το σχέδιο νόμου που συζητούμε σήμερα εδώ αλλά όχι γιατί φροντίζει ώστε να καλυφθούν τα προβλήματα που υπάρχουν και να ξεπεραστεί αυτό το πρόβλημα της ξεχασμένης ελληνικής περιφέρειας, αλλά γιατί τα επιτείνει. Αυτό είναι το ζήτημα που πρέπει να μας απασχολήσει, αν θέλουμε πραγματικά να είμαστε συνεπείς προς τους εαυτούς μας και συνεπείς σε σχέση με αυτά που γίνονται στην πραγματικότητα.
      
      Χαίρομαι που το παραδέχεστε. Όμως θα χαθούν ακόμα περισσότερα αν δεν πάρετε την παράταση, για την οποία παράταση του ενός χρόνου έχετε δώσει τα πάντα. Ο κύριος Πρωθυπουργός της χώρας έδωσε τα πάντα προκειμένου να μη χαθούν τόσα πολλά χρήματα που δεν θα μπορεί να το δικαιολογήσει με τίποτα. Αυτό μας το κρύβετε. 
      Ήταν εδώ προχθές η κ. Βίβιαν Ρέντινγκ, Επίτροπος της Ευρωπαϊκής Ένωσης και ο κύριος Πρωθυπουργός παρέδωσε τα πάντα, δεν βγήκε να κάνει ούτε καν ανακοίνωση στα πλαίσια αυτών των παζαριών για το πώς θα πάρει την παράταση, δίνοντας ακόμα και τον Ευρωπαϊκό Οργανισμό για την Ασφάλεια των Δικτύων και των Πληροφοριών που έχουμε στην Ελλάδα. Αυτές τις επιλογές κάνετε και αυτά τα προβλήματα θέλετε δήθεν να λύσετε για την ελληνική περιφέρεια, όταν -όπως θα πω στη συνέχεια- γνωρίζουμε όλοι μας τι κάνετε σε σχέση με την ελληνική περιφέρεια. 
      Θέλω ακόμα να κάνω μια παρατήρηση σε σχέση με τις παρατυπίες και τις παρανομίες που τώρα δήθεν δεν υπάρχουν. Τώρα τις κρύβετε, γιατί αναθέτετε σε ιδιωτικούς φορείς να γίνονται τα πάντα, οι οποίοι δεν εφαρμόζουν καν το δημόσιο λογιστικό για να μπορούν να ελέγχονται κάποιες διαδικασίες που ελέγχονται κάτω από ορισμένες προϋποθέσεις, είτε αφορούν διορισμούς είτε οτιδήποτε άλλο. 
      Άρα, λοιπόν, για ποια διαφάνεια μιλάτε και για ποιες παρατυπίες και παρανομίες; Αυτές που κάνετε κατά κόρον χωρίς να τις παρουσιάζετε, γιατί έχετε βρει τους μηχανισμούς ώστε να τις κρύβετε επιμελώς και να μη μπορούν να έλθουν στην επιφάνεια;
      Θέλω να πω και κάτι ακόμα. Σήμερα με το Δ΄ Κοινοτικό Πλαίσιο Στήριξης, το Ε.Σ.Π.Α., όπως αλλιώς λέγεται, το Εθνικό Στρατηγικό Πλαίσιο Αναφοράς προσπαθείτε να πείτε ότι θα αναπτύξετε την ελληνική περιφέρεια, ενώ στην ουσία όλες οι επιλογές που κάνετε για τη διαχείρισή του είναι επιλογές για να στερήσετε την ελληνική περιφέρεια από συγκεκριμένα πράγματα. 
      Πριν πάω σ' αυτό, πρέπει να δούμε κάποια άλλα ζητήματα σε σχέση με το Γ΄ Κοινοτικό Πλαίσιο Στήριξης. Μιλάτε για απορρόφηση και ότι δήθεν κάνατε πολλά και μεγάλα έργα. Δυστυχώς για άλλη μια φορά στην πράξη έχει αποδειχθεί ότι η Νέα Δημοκρατία είναι η Κυβέρνηση των μεγάλων λόγων, σε αντίθεση με τα πραγματικά μεγάλα έργα που υλοποίησε το ΠΑ.ΣΟ.Κ. στα πλαίσια του Γ΄ Κοινοτικού Πλαισίου Στήριξης, στο διάστημα που ήταν στην κυβέρνηση. 
      Τι παρακολουθούμε στη συνέχεια; Να υπάρχει και μία μείωση των πόρων κατά 26%. Το Δ΄ Κοινοτικό Πλαίσιο Στήριξης, όπως συνηθίζουμε να το λέμε, είναι 20.000.000.000 έναντι 27.000.000.000 ευρώ σε τιμές του 2004. Τι άλλο παρακολουθούμε και παρατηρούμε στην ελληνική περιφέρεια σήμερα; Έργα που είχαν προγραμματιστεί, που είχαν δημοπρατηθεί ακόμα και από τις κυβερνήσεις του ΠΑ.ΣΟ.Κ., αλλά και κάποια από τη δική σας Κυβέρνηση δεν έχουν ολοκληρωθεί μέσα στα προβλεπόμενα χρονικά περιθώρια. 
      Δεν έχουν ολοκληρωθεί γιατί δεν έχουν διατεθεί τα χρήματα που πρέπει να διατεθούν από τον προϋπολογισμό της χώρας από τους εθνικούς πόρους, ώστε να υλοποιηθούν μέσα στις προβλεπόμενες προθεσμίες. Έτσι, βλέπουμε έργα που θα έπρεπε να έχουν ολοκληρωθεί εδώ και δύο -τρία χρόνια, να καρκινοβατούν, να μην προχωράει τίποτα και βέβαια να στενάζει πραγματικά η ελληνική περιφέρεια από την έλλειψη των έργων αυτών που πολλές φορές είναι καθοριστικής σημασίας. 
      Τι άλλο κάνετε σε σχέση με την ελληνική περιφέρεια; Ενώ γνωρίζετε πάρα πολύ καλά ότι όλα τα προγράμματα που διαχειρίστηκαν, τα Π.Ε.Π. δηλαδή -και κυρίως φορείς της περιφέρειας- είχαν και μεγαλύτερη απορροφητικότητα και έδωσαν πραγματικό έργο, τώρα τα μειώνετε στο 39%, που αυτό το ποσοστό θα έπρεπε να είναι τουλάχιστον στο 50%, αφού έχουμε δει στην πράξη πλέον, σε επίπεδο χώρας, ότι οι περιφέρειες μπορούν να εξυπηρετήσουν καλύτερα τους σκοπούς παρά το κέντρο. 
      Εδώ τι προσπαθείτε να κάνετε; Προσπαθείτε να φέρετε όλες τις αρμοδιότητες στο Υπουργείο Οικονομίας και Οικονομικών ώστε στην πράξη να μη γίνει τίποτα. Δεν θα γίνει τίποτα, όπως δεν έγινε και τίποτα για πάρα πολλά θέματα. 
      Μιλάτε για παράδειγμα για την ψηφιακή σύγκλιση, ότι θα κάνετε την ανώνυμη εταιρεία «Ψηφιακές Ενισχύσεις Α.Ε.». Γιατί όμως το κάνετε αυτό; Γιατί θέλετε να κάνετε ακόμα πιο συγκεντρωτικές διαδικασίες, γιατί θέλετε να περάσετε κάποια προγράμματα από το παράθυρο. 
      Πολλές φορές έργα που έγιναν από εθνικούς πόρους τα έχετε εντάξει σ' αυτό το πρόγραμμα, στο Γ΄ Κοινοτικό Πλαίσιο Στήριξης, γιατί η απορροφητικότητα ήταν πραγματικά μηδενική. Την ίδια διαδικασία θα ακολουθήσετε και θα πάρετε όλες τις αρμοδιότητες για να μην προχωρήσει τίποτα επί της ουσίας σε ό,τι αφορά το Δ΄ Κοινοτικό Πλαίσιο Στήριξης; 
      Οι πιστώσεις που έχετε για το 2007 στις δημόσιες επενδύσεις των 6,35 δισεκατομμυρίων ευρώ δεν επαρκούν ούτε γι’ αυτά που προβλέπονται στο Γ΄ Κοινοτικό Πλαίσιο Στήριξης.
      Και τι θα κάνετε για το Δ΄ Κοινοτικό Πλαίσιο Στήριξης, που υποτίθεται ότι εσείς θα το προχωρήσετε με γρήγορους ρυθμούς; Αυτή είναι η επιλογή σας, αυτά είναι τα πραγματικά στοιχεία που αναφέρονται στα στοιχεία που εδώ καταθέτετε. Κι όμως προσπαθείτε με εύσχημους, με ωραίους τρόπους να τα αποσιωπήσετε, να επιρρίψετε για άλλη μια φορά τις ευθύνες στις κυβερνήσεις του ΠΑ.ΣΟ.Κ. λες και δεν κυβερνάτε τέσσερα σχεδόν χρόνια, λες και δεν έχετε εσείς καμμία ευθύνη, λες και τα έχετε φτιάξει όλα τόσο τέλεια ώστε πραγματικά δεν υπάρχει το παραμικρό για να σας ψέξουμε. Σας πληροφορούμε, λοιπόν, ότι καθαρά οι επιλογές σας είναι επιλογές που αντιστρατεύονται τις πολιτικές που αφορούν την ωφέλεια στις περιφέρειες, αντιστρατεύονται κάθε λογική ανάπτυξης και ο μόνος σας στόχος και σκοπός είναι το πώς θα δώσετε σε ανώνυμες εταιρείες, πώς θα δώσετε στις τράπεζες όλα αυτά τα χρήματα να τα διαχειριστούν, προκειμένου κάποιοι «ημέτεροι» ενδεχομένως και μέσα απ’ αυτές τις διαδικασίες, είτε αυτοί λέγονται «κουμπάροι»  ή όπως αλλιώς λέγονται, να έχουν και κάποια προσωπική ωφέλεια. Άρα ιδιοτέλεια και τίποτα περισσότερο!
      Κάνετε και κάτι άλλο. Υποτίθεται ότι μέσα από τα προγράμματα αυτά θα καταπολεμηθεί η ανεργία στη χώρα μας και θα αυξηθεί η απασχόληση. Αντί, λοιπόν, να πάτε τα προγράμματα που αφορούν τους ανθρώπινους πόρους στο 40%, που θα έλεγε κανείς ότι πραγματικά είναι ένα επιθυμητό ποσοστό για να έχουμε αποτέλεσμα επί της ουσίας, το κατεβάζετε στο 21%. Και τι κάνετε επιπλέον; Τα Προγράμματα των «STAGE» που θα έπρεπε να αξιοποιήσετε και τα οποία είναι προγράμματα επιμόρφωσης –γιατί πρέπει να τα λέμε αυτά, να τα ακούσει ο ελληνικός λαός- αντί να τα χρησιμοποιήσετε προς τη σωστή κατεύθυνση, να κάνετε τις εξάμηνες και οκτάμηνες συμβάσεις, όπως είχαμε εμείς, για να δοθεί πραγματικά η εκπαίδευση σε όσο γίνεται περισσότερους, κυρίως νέους ανθρώπους, εσείς τις κάνετε δεκαοκτάμηνες συμβάσεις, να εξαντλήσετε τα κονδύλια και στην ουσία να επωφεληθούν κάποιοι «ημέτεροι» με τις διαδικασίες που φέρνετε, χωρίς να δώσουμε τη δυνατότητα της επιμόρφωσης και της γνώσης σ’ αυτούς που πρέπει να τις δώσουμε, άρα να απασχοληθούν με το σωστό τρόπο. 
      Κάνετε τις δεκατέσσερις νέες αναπτυξιακές εταιρείες γιατί θέλετε πραγματικά να ελέγξετε μέσα απ’ αυτές τις διαδικασίες κάποια πράγματα που σας εξυπηρετούν κομματικά και δεν εξυπηρετούν, βέβαια, σε καμμία περίπτωση την ελληνική περιφέρεια, που θα έπρεπε να είναι στο στόχο της εξυπηρέτησης όλων  μας, αν θέλουμε πραγματικά να υπάρξει μια συνολική ανάπτυξη της χώρας. 
      Μιλάτε επίσης και για τη δημιουργία, την καθιέρωση εθνικών προγραμμάτων ανάπτυξης και εθνικού αναπτυξιακού προγράμματος από εθνικούς πόρους. Μα, πού είναι αυτοί οι πόροι και πού προβλέπονται, για να τους δούμε κι εμείς; Άλλος ένας εμπαιγμός, άλλη μια κοροϊδία, σε σχέση με τους στόχους και τις σκοπιμότητες που έχετε!
      Αυτά, λοιπόν, είναι ζητήματα που εμείς έχουμε υποχρέωση να τα αναδείξουμε. Πέρα από το ότι εξαιτίας όλων αυτών των λαθεμένων επιλογών καταψηφίζουμε το νομοσχέδιο, έχουμε υποχρέωση να τα αναδείξουμε, διότι θεωρούμε ότι είναι τα στοιχεία που διέπουν τις λογικές σας, που διέπουν την πολιτική που ασκείτε, η οποία σε τελευταία ανάλυση -και το διαπιστώνουμε καθημερινά- είναι σε βάρος της χώρας, σε βάρος των πολιτών. 
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε κι εμείς, κύριε Στρατάκη. 
       Το λόγο έχει ο κ. Ιωάννης Μπούγας.
       ΙΩΑΝΝΗΣ ΜΠΟΥΓΑΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, η συζήτηση στο πλαίσιο διαχείρισης της προγραμματικής περιόδου 2007-2013 που γίνεται σήμερα στην Εθνική Αντιπροσωπεία έχει ιδιαίτερη σημασία, διότι οι πόροι οι οποίοι θα εισρεύσουν από τα κοινοτικά ταμεία κατά το χρονικό διάστημα που προανέφερα προσεγγίζουν σε σημερινές τιμές τα 25.000.000.000 ευρώ, ένα ομολογουμένως εντυπωσιακό ποσό. Εάν στο ποσό αυτό προστεθεί η εθνική συμμετοχή αλλά και η συμμετοχή του ιδιωτικού τομέα τότε η συνολική αξία των επενδύσεων για το χρονικό διάστημα 2007-2013 θα ανέλθει στο ποσό των 40.000.000.000 ευρώ περίπου. 
      Αυτό επιτεύχθηκε -και πρέπει να το υπενθυμίζουμε και να το τονίζουμε- χάρη στη μεθοδική διαπραγματευτική προσπάθεια της Κυβέρνησης της Νέας Δημοκρατίας, καθώς και στην αποφασιστική παρέμβαση του ίδιου του Πρωθυπουργού στο Συμβούλιο των Βρυξελλών το Δεκέμβριο του 2005. Τότε υπενθυμίζω ότι η Αξιωματική Αντιπολίτευση έθετε τον πήχη των προσδοκιών μας από το Δ΄ Κοινοτικό Πλαίσιο Στήριξης στα 12.000.000.000 ευρώ. Την ίδια ώρα όμως η Κυβέρνηση διασφάλιζε κονδύλια για τη νέα προγραμματική περίοδο περίπου διπλάσια και υλοποιεί έτσι τους στόχους που θέτει ο νέος κανονισμός 1083/2006: Σύγκλιση - Περιφερειακή Ανταγωνιστικότητα και Απασχόληση- Ευρωπαϊκή Εδαφική Συνεργασία. 
      Σήμερα συζητούμε το μηχανισμό διαχείρισης της νέας περιόδου, έχοντας ήδη πετύχει την έγκριση του Εθνικού Στρατηγικού Πλαισίου Αναφοράς 2007-2013 από την Ευρωπαϊκή Επιτροπή. Έχοντας ήδη πετύχει, προ ολίγων μόλις ημερών, την έγκριση του Περιφερειακού Επιχειρησιακού Προγράμματος Θεσσαλίας, Στερεάς Ελλάδας και Ηπείρου. 
      Είναι το πρώτο ελληνικό επιχειρησιακό πρόγραμμα που εγκρίνεται από την Ευρωπαϊκή Επιτροπή και διασφαλίζει για τις τρεις αυτές περιφέρειες κοινοτικά κονδύλια ύψους περίπου 1,8 δισεκατομμυρίου ευρώ, ποσό το οποίο πρόκειται να επαυξηθεί με την εθνική και ιδιωτική συμμετοχή, ενώ στις τρεις περιφέρειες θα εισρεύσουν επίσης πόροι από τα τομεακά επιχειρησιακά προγράμματα της νέας περιόδου.
      Με την έγκριση του νέου Π.Ε.Π. η Στερεά Ελλάδα, παρά την υπαγωγή της στο Στόχο ΙΙ της ευρωπαϊκής περιφερειακής πολιτικής, αποκτά ένα κρίσιμο χρηματοδοτικό εργαλείο που αφ’ενός θα της επιτρέψει να συμπληρώσει το έλλειμμα των υποδομών που έχουμε από τα προηγούμενα Κοινοτικά Πλαίσια Στήριξης, αφ’ ετέρου θα συμβάλει στην ανταγωνιστικότητα και εξωστρέφεια της οικονομίας της, στην προσαρμογή των ανθρωπίνων πόρων της περιφέρειας στις καινοτομίες, στην ψηφιακή σύγκλιση και την οικονομία της γνώσης.
      Τους στόχους αυτούς, κυρίες και κύριοι συνάδελφοι, υπηρετεί κατά προτεραιότητα το Ε.Σ.Π.Α. 2007-2013, κατευθύνοντας για πρώτη φορά στην ιστορία των Κοινοτικών Πλαισίων Στήριξης περισσότερο από 40% περίπου των διαθέσιμων πόρων στην καινοτομία, την παιδεία, την ψηφιακή σύγκλιση και την ανταγωνιστικότητα.
      Αυτό το γεγονός, σε συνδυασμό με το ότι περίπου το 80% και πλέον των πόρων θα διατεθούν στην περιφέρεια, σηματοδοτεί πραγματικά τη μεγάλη προσπάθεια της ελληνικής Κυβέρνησης, της ελληνικής πολιτείας για την κάλυψη του αναπτυξιακού χάσματος μεταξύ του κέντρου και της περιφέρειας. Και επιτρέψτε μου να πω ότι δεν υφίσταται χάσμα μόνο μεταξύ του κέντρου και της περιφέρειας, αλλά δυστυχώς υφίσταται χάσμα και μεταξύ των νομών της ίδιας περιφέρειας.
      Ο μηχανισμός διαχείρισης και ελέγχου ανταποκρίνεται στην ανάγκη ενσωμάτωσης, αφ’ ενός, των επιταγών του νέου ευρωπαϊκού κοινοτικού πλαισίου, ιδίως του κανονισμού 1083/2006 και διόρθωσης, αφ’ ετέρου, των εγγενών πλημμελειών της προηγούμενης περιόδου, του προηγούμενου Κοινοτικού Πλαισίου Στήριξης. 
      Παρά τις πλημμέλειες αυτές, το Γ΄ Κοινοτικό Πλαίσιο Στήριξης παρουσιάζει σήμερα, χάρη στη μεθοδευμένη προσπάθειά μας, απορρόφηση ίση περίπου προς το 67%. Θυμίζω ότι το Μάρτιο του 2004 η απορρόφηση του Γ΄ Κοινοτικού Πλαισίου Στήριξης ήταν σε μονοψήφιο αριθμό. 
      Για την επίτευξη μεγαλύτερης αποτελεσματικότητας με το νέο σχέδιο νόμου εισάγονται σημαντικές καινοτομίες, ώστε να εξαλειφθούν αγκυλώσεις και να επιταχυνθούν διαδικασίες που κατά το παρελθόν χρόνιζαν σε βάρος της απορρόφησης κοινοτικών πόρων και σε βάρος, εν τέλει, της ανάπτυξης.
      Στις ρυθμίσεις του συζητούμενου σχεδίου νόμου περιλαμβάνονται η μείωση των τομεακών επιχειρησιακών προγραμμάτων από έντεκα σε οκτώ, χωρίς η μείωση αυτή να στερεί πόρους από οποιονδήποτε τομέα δράσης του προηγούμενου Κοινοτικού Πλαισίου Στήριξης. Επιτυγχάνεται, έτσι, μεγαλύτερη ευελιξία υλοποίησης, καθώς επίσης εξοικονόμηση χρόνου και πόρων. 
      Μια άλλη σημαντική καινοτομία του συζητούμενου σχεδίου νόμου είναι η σύμπτυξη των δεκατριών Π.Ε.Π. του Γ΄ Κοινοτικού Πλαισίου Στήριξης σε πέντε περιφερειακά προγράμματα για την περίοδο 2007-2013. Η επιλογή αυτή δεν οδηγεί, όπως τόνισαν Βουλευτές της Αξιωματικής Αντιπολίτευσης, σε συγκεντρωτισμό, διότι οι υφιστάμενες ειδικές υπηρεσίες διαχείρισης του Γ΄ Κοινοτικού Πλαισίου Στήριξης μετονομάζονται σε Ενδιάμεσες Διαχειριστικές Αρχές και ασκούν, σύμφωνα με το συζητούμενο σχέδιο νόμου αλλά και τον κανονισμό 1083/2006, τις αρμοδιότητες διαχείρισης και δράσεων περιφερειακού χαρακτήρα. 
      Περαιτέρω, τόσο  οι αναπτυξιακοί οργανισμοί των περιφερειών όσο και η «ΔΗΜΟΣ Α.Ε.» δεν παρεμβάλλονται ούτε προστίθενται στη διοικητική διαδικασία ένταξης ενός έργου, αλλά παρέχουν την απαιτούμενη τεχνογνωσία σε σημαντικούς τελικούς δικαιούχους, όπως οι περιφέρειες και οι Οργανισμοί Τοπικής Αυτοδιοίκησης Α΄ βαθμού. 
      Ειδικά για τους Οργανισμούς Τοπικής Αυτοδιοίκησης Α΄ βαθμού, η μελέτη, η αδειοδότηση, αλλά και η ένταξη σε συγχρηματοδοτούμενα ή εθνικά προγράμματα αποδεικνύεται στην πράξη δυσχερέστατη και η ευχέρεια που τους παρέχεται τελικά δεν μπορεί να χρησιμοποιηθεί, διότι δεν διαθέτουν την κατάλληλη τεχνογνωσία και δεν μπορεί η κάλυψη αυτού του ελλείμματος που παρατηρείται στους Οργανισμούς Τοπικής Αυτοδιοίκησης Α΄ Βαθμού να καλυφθεί από τις δικές τους υπηρεσίες. Σε αυτό το έλλειμμα θα συντελέσει η ΔΗΜΟΣ Α.Ε.. 
      Κυρίες και κύριοι συνάδελφοι, ιδιαίτερα σημαντική είναι η δια του παρόντος σχεδίου νόμου υλοποίηση της κυβερνητικής δέσμευσης για τη διαμόρφωση ενός σαφούς κανονιστικού πλαισίου, που θα διέπει και το εθνικό σκέλος του προγράμματος δημοσίων επενδύσεων. Αυτό επιδιώκεται με το εθνικό πρόγραμμα ανάπτυξης, ώστε να τεθούν σαφείς και διαφανείς όροι για τη λειτουργία του.
      Νομίζω ότι όλοι μας γνωρίζουμε πως οι ευρωπαϊκοί πόροι δεν θα διατίθενται αενάως στη χώρα μας ή τουλάχιστον, δεν θα εισέρχονται στο εύρος που είχαν με τα προηγούμενα πλαίσια στήριξης. Αυτό ήδη συμβαίνει σε δύο ελληνικές περιφέρειες, μεταξύ των οποίων και η περιφέρεια Στερεάς Ελλάδας. Και για να καλυφθεί το έλλειμμα των ευρωπαϊκών πόρων, χρειάζεται ως αντιστάθμισμα η διάθεση σημαντικών εθνικών κονδυλίων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ήθελα μισό λεπτό ακόμη, κυρία Πρόεδρε.
      Είναι, επομένως, απολύτως απαραίτητο, είναι απολύτως αναγκαίο να μεταφέρουμε την τεχνογνωσία των ευρωπαϊκών προγραμμάτων στη διαχείριση των εθνικών πόρων, από τους οποίους σταδιακά θα χρηματοδοτείται το πρόγραμμα των δημοσίων επενδύσεων, ολοένα περισσότερο. Όπως -και επισημαίνω ιδιαίτερα το σημείο αυτό- είναι ανάγκη να συνεχιστεί και η πάλη κατά των χρεών και των ελλειμμάτων της εθνικής οικονομίας, διότι διαφορετικά, όταν κλείσουν οι κρουνοί των ευρωπαϊκών κονδυλίων, τότε τα χρήματα από εθνικούς πόρους θα πηγαίνουν για την εξυπηρέτηση του υπερτροφικού δημοσίου χρέους και δεν θα υπάρχουν πόροι για την ανάπτυξη.
      Γι’ αυτό, θα πρέπει όλοι με σοβαρότητα να εκμεταλλευτούμε κατά τον καλύτερο δυνατό τρόπο την τελευταία ή μία από τις τελευταίες ευκαιρίες για την ανάπτυξη και την πρόοδο της χώρας μας.
      Σας ευχαριστώ θερμά.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Και εμείς ευχαριστούμε.
      Μετά τον κ. Μπούγα, το λόγο έχει ο κ. Βασίλειος Έξαρχος.
      ΒΑΣΙΛΕΙΟΣ ΕΞΑΡΧΟΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, η συζήτηση του νομοσχεδίου για τη διαχείριση, τον έλεγχο και την εφαρμογή αναπτυξιακών παρεμβάσεων για την προγραμματική περίοδο 2007-2013, δίνει μια ευκαιρία στη Βουλή -και πρέπει να πω, κύριε Υπουργέ, ότι αυτό δεν έχει συμβεί μέχρι σήμερα- να συζητήσει στην ολομέλεια για το μεγάλης σημασίας ζήτημα της αξιοποίησης των πόρων, που έρχονται στη χώρα μας από τα κοινοτικά ταμεία.
      Και είναι μεγάλης σημασίας ζήτημα, θα έλεγα ότι είναι ένα από τα κορυφαία θέματα για τη χώρα, γιατί σχετίζεται με θέματα που έχουν να κάνουν με την καθημερινότητα του πολίτη, αφού είναι γνωστό ότι, περισσότερα εργοτάξια σημαίνει περισσότερη απασχόληση. Πιο έγκαιρη και σωστή αξιοποίηση των πόρων σημαίνει ταχύτερη υλοποίηση προγραμμάτων, που έχουν να κάνουν με τη βελτίωση της ποιότητας των νερών, με την προστασία του περιβάλλοντος, με το πρόγραμμα κοινωνικής πρόνοιας, όπως είναι το «Βοήθεια στο Σπίτι» και με δράσεις που σχετίζονται με τα οικονομικά αδύναμα άτομα και τους κοινωνικά αποκλεισμένους.
      Είναι σαφές, λοιπόν, για μας ότι χρειάζεται ένα ξεκάθαρο σχέδιο για την αξιοποίηση των πόρων. Και θα πρέπει να σας πω ότι η Κυβέρνηση πρέπει να αφήσει στην άκρη, να εγκαταλείψει την τακτική της μετάθεσης ευθυνών, της ωραιοποίησης της κατάστασης, της μυστικοπάθειας και του μαγειρέματος στοιχείων και να δει την πραγματικότητα, έτσι όπως είναι και όχι έτσι, όπως θέλει να την παρουσιάσει. Γιατί; Γιατί πλέον είναι πάρα πολύ ορατός ο κίνδυνος μεγάλων απωλειών πόρων.
      Γι’ αυτό, αντί η Κυβέρνηση να κάνει πως δεν καταλαβαίνει και ότι «όλα είναι ωραία», πρέπει να σημάνει συναγερμό. Πρέπει να καλέσει σε κινητοποίηση όλους τους φορείς εκτέλεσης των έργων, κυρίως την Αυτοδιοίκηση, αλλά και τους παραγωγικούς και επιστημονικούς φορείς, για να περισωθεί ό,τι είναι δυνατόν.
      Είναι κρίσιμο, εθνικής σημασίας ζήτημα, κύριε Υπουργέ και βλέπω ότι δεν φαίνεται, τουλάχιστον στο δημόσιο διάλογο, να απασχολεί την Κυβέρνηση. Εμείς θεωρούμε ότι το Γ΄ Κοινοτικό Πλαίσιο Στήριξης, την περίοδο που έγινε διαπραγμάτευση, με το κλίμα που υπήρχε στην Ευρωπαϊκή Επιτροπή, ήταν δύσκολο, γι’ αυτό είναι γραφειοκρατικό και συγκεντρωτικό. Σπεύδω πρώτος να το πω. Είχε δυσκολίες. Όμως, αντί η Κυβέρνηση να προχωρήσει σε κινήσεις απλοποίησης των διαδικασιών, μείωσης της γραφειοκρατίας, ενίσχυσης των φορέων εκτέλεσης των έργων, γιατί αποκτήσαμε μία εμπειρία τα πρώτα χρόνια λειτουργίας του νέου συστήματος -γιατί ήταν πολύ διαφορετικό από το σύστημα του δευτέρου- δεν έγινε τίποτα από όλα αυτά.
      Και βλέπουμε ότι με καθυστέρηση έρχεται η συζήτηση του νομοσχεδίου στη Βουλή. Πότε έρχεται; Στο τέλος του πρώτου χρόνου, που υποτίθεται, με βάση τα προβλεπόμενα, ότι είναι πρώτος χρόνος εφαρμογής του Δ΄ Κοινοτικού Πλαισίου Στήριξης, του λεγόμενου Εθνικού Στρατηγικού Πλαισίου Αναφοράς. 
      Εμείς έχουμε ξεκαθαρίσει, σε ό,τι αφορά τις κατευθύνσεις και το περιεχόμενο αυτού του Εθνικού Στρατηγικού Πλαισίου Αναφοράς, ότι πρέπει να δοθεί ιδιαίτερο βάρος σε προγράμματα που θα έχουν πολλαπλασιαστικά αποτελέσματα στη δυναμική της οικονομίας, ώστε να αρχίσει αυτό που λέμε αυτοτροφοδοτούμενη ανάπτυξη και μετά το πέρας εισροής των κοινοτικών πόρων. Γι’ αυτό θεωρούμε ότι τέτοια προγράμματα είναι το ανθρώπινο κεφάλαιο, η οικονομία και η κοινωνία της γνώσης, η περιφερειακή σύγκλιση, τα διευρωπαϊκά δίκτυα και οι συνδυασμένες μεταφορές, σιδηρόδρομος, λιμάνια, εθνικοί αυτοκινητόδρομοι, η πράσινη επιχειρηματικότητα, το περιβάλλον και η ποιότητα ζωής. 
      Νομίζουμε ότι η κάθε περιφέρεια πρέπει και μπορεί να καταστεί μια ξεχωριστή μονάδα και αναπτυξιακή και διοικητική, όχι μόνο σε εθνικό επίπεδο, γιατί πλέον οι συγκρίσεις γίνονται σε επίπεδο ευρωπαϊκών περιφερειών. Πρέπει να έχει τη δική της ταυτότητα, αξιοποιώντας βεβαίως τα συγκριτικά της πλεονεκτήματα. 
      Η περιφερειακή εξειδίκευση μπορεί να αφορά την παραγωγή αγροτικών προϊόντων υψηλής ποιότητας, την ανάπτυξη διεθνώς ανταγωνιστικού μεταποιητικού τομέα, την αξιοποίηση της γεωγραφικής θέσης πολλών περιφερειών –μπορώ να σας αναφέρω το παράδειγμα της Θεσσαλίας- την ανάδειξη ιδιαίτερων περιοχών φυσικού κάλλους, την προώθηση νέων μορφών τουρισμού και, βεβαίως, την ενίσχυση περιφερειακών και τοπικών Τ.Ε.Ι., ερευνητικών κέντρων και πανεπιστημίων που θα αποκτήσουν και μια διεθνή ακτινοβολία, γιατί έχουμε και παραδείγματα πανεπιστημίων της χώρας μας που έχουν μια πολύ μεγάλη δραστηριότητα και προβολή και στο εξωτερικό.
      Γνωρίζουμε ότι η επίτευξη αυτών των στόχων της περιφερειακής ανάπτυξης γίνεται μέσω του προγράμματος δημοσίων επενδύσεων, των κοινοτικών πόρων και της ιδιωτικής συμμετοχής. Έχει ανακοινωθεί ότι το 80% των πόρων θα διατεθεί στην περιφέρεια. Μα, δεν μπορούσε να γίνει διαφορετικά. Το ακούω αυτό ως επιχείρημα από τη Νέα Δημοκρατία, αλλά δεν μπορούσε να γίνει κάτι άλλο. Από την ώρα που έχουν «κλειδώσει» τα λεφτά για την Αθήνα, για την περιφέρεια Αττικής, που δεν μπορούσε να πάρει πολλές χρηματοδοτήσεις, με βάση τους κοινοτικούς κανονισμούς. Τα λεφτά θα πήγαιναν στις άλλες περιφέρειες.
      Εμείς, όμως, θεωρούμε ότι, εάν θέλουμε να δώσουμε μια ενίσχυση στην περιφερειακή ανάπτυξη και στην αποκέντρωση, θα πρέπει το 50% των πόρων, κύριε Υπουργέ, να πάει απευθείας στα περιφερειακά προγράμματα και το πρόγραμμα δημοσίων επενδύσεων να φθάσει στο 5%, γιατί αλλιώς και το πρόγραμμα θα έχει δυσκολίες στην υλοποίησή του. Για παράδειγμα, δεν μπορώ να καταλάβω πώς θα αξιοποιηθούν πόροι από το Δ΄  Κοινοτικό Πλαίσιο Στήριξης την τρέχουσα περίοδο, όταν το Πρόγραμμα Δημοσίων Επενδύσεων είναι αυτό που είναι γνωστό και δεν φθάνουν αυτά τα λεφτά για το Γ΄ Κοινοτικό Πλαίσιο Στήριξης, πολύ περισσότερο, όταν λέτε ότι θα δώσετε λεφτά από το Πρόγραμμα Δημοσίων Επενδύσεων και για την παραγωγή έργων με εθνικούς πόρους. 
      Εμείς κάνουμε μια κριτική. Ποια είναι η κριτική που κάνουμε στο σύστημα που προτείνετε; Λέμε ότι έπρεπε να αξιοποιηθεί η εμπειρία του Γ΄ Κοινοτικού Πλαισίου Στήριξης που ναι, είχε δυσκολίες, για να γίνει ένα σύστημα πιο απλό, πιο αποκεντρωμένο και λιγότερο πολύπλοκο. 
      Αντί αυτού, τι έχουμε; Έχουμε ένα σύστημα συγκεντρωτικό. Ουσιαστικά, υπάρχει ένα «καπέλο» του Υπουργείου Εθνικής Οικονομίας σε όλα τα προγράμματα –αυτό έχει συμβεί στην πράξη- και στα περιφερειακά, ακόμα και στα τομεακά. Αν θέλετε, μπορείτε να το ομολογήσετε. Το λένε, όμως, διάφοροι Υπουργοί και είναι γνωστά τα δημοσιεύματα. Αντί να μειωθούν οι υπηρεσίες και οι οργανισμοί, δημιουργούνται πολλές νέες υπηρεσίες, πολλοί οργανισμοί και ανώνυμες εταιρείες.
      Να σας πω μια πρόβλεψη; Με τις πολλές υπουργικές αποφάσεις που προβλέπονται όλο το σύστημα αυτό, που είναι ένα πραγματικό τούνελ για όσους θέλουν, να διαχειριστούν έργα και δράσεις από το πρόγραμμα, θα περάσουν το λιγότερο δύο χρόνια για να λειτουργήσει στην πράξη. 
      Εμείς θεωρούμε ότι τρεις πρέπει να είναι οι βασικές προϋποθέσεις για τη σωστή και έγκαιρη αξιοποίηση των πόρων του Δ΄ Κοινοτικού Πλαισίου Στήριξης.
      Η πρώτη προϋπόθεση είναι να υπάρξουν τολμηρές, ριζικές αλλαγές στην οργάνωση των δημοσίων υπηρεσιών και γενικά στη δομή του κράτους με ισχυρή αποκέντρωση εξουσιών, ευθυνών και πόρων. 
      Η δεύτερη προϋπόθεση είναι να υπάρχει ένα σύγχρονο θεσμικό πλαίσιο για την παραγωγή των δημοσίων έργων και να γίνουν αλλαγές, σε ό,τι αφορά το σύστημα περιβαλλοντικών αδειοδοτήσεων, αρχαιολογικών ερευνών και εργασιών και σε όλο το σύστημα, που έχει να κάνει με τις απαλλοτριώσεις.
      Η τρίτη προϋπόθεση είναι η ενίσχυση των φορέων σχεδιασμού και εκτέλεσης των έργων. Και βέβαια το μεγάλο κρίσιμο θέμα, αν θέλουμε να έχει συμμετοχή και η τοπική αυτοδιοίκηση πραγματικά, είναι ότι θα πρέπει οι αδύναμοι δήμοι να ενισχυθούν με στελέχη, με εξειδικευμένο επιστημονικό προσωπικό και βεβαίως με πόρους, ώστε να έχουν τη δυνατότητα να προετοιμάζουν μελέτες. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρίες και κύριοι συνάδελφοι, είναι σαφές ότι το εθνικό στρατηγικό πλαίσιο αναφοράς 2007-2013 δεν κινείται στη σωστή κατεύθυνση, κατά την άποψή μας. Είναι επίσης σαφές ότι το σύστημα για τη διαχείριση είναι πολύπλοκο. Όλοι οι φορείς θα μπουν σε ένα τούνελ και ήδη αντιμετωπίζουν με δέος την κατάσταση. 
      Γι’ αυτό, είναι επίσης σαφές ότι εμείς καταψηφίζουμε το νομοσχέδιο. 
      Ευχαριστώ πολύ, κυρία Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Βέρα Νικολαΐδου): Και εμείς ευχαριστούμε. 
      Το λόγο έχει ο κ. Παπαδημητρίου Γεώργιος. 
      ΓΕΩΡΓΙΟΣ ΠΑΠΑΔΗΜΗΤΡΙΟΥ: Κυρία Πρόεδρε, κύριοι συνάδελφοι, σε κάθε Κοινοτικό Πλαίσιο Στήριξης δύο είναι τα κομβικά προβλήματα, πρώτον, αν θα απορροφηθεί έως και η τελευταία δραχμή –όπως λέγαμε παλαιότερα, το τελευταίο ευρώ, όπως λέμε σήμερα και δεύτερον, ποιό θα είναι το προϊόν της απορρόφησης. Πάντα τίθενται δύο σταυρικά προβλήματα, το ποσοτικό και το ποιοτικό. Θα μου επιτρέψετε να πω ότι το ποιοτικό ενδιαφέρει, δυστυχώς, πολύ λιγότερο, ενώ είναι το σημαντικότερο. 
      Δεν θα ασχοληθώ με το πολυδαίδαλο σύστημα που καταστρώνει το σχέδιο νόμου που συζητά σήμερα η λαϊκή Αντιπροσωπεία, αλλά μόνο μ’ ένα, κεντρικό ζήτημα, το οποίο έχει διαφύγει της προσοχής μας τόσο στη διαρκή επιτροπή όσο και στην Ολομέλεια. Πρόκειται για τον προσυμβατικό έλεγχο που προβλέπεται στο άρθρο 25, στις παραγράφους 3 και 4. 
      Θυμίζω ότι προσυμβατικός έλεγχος προβλέπεται, ιδίως μετά την τροποποίηση του άρθρου 98 του Συντάγματος και τη ρητή πρόβλεψη της σχετικής αρμοδιότητας του Ελεγκτικού Συνεδρίου, σε ειδικές διατάξεις της νομοθεσίας που διέπουν τη λειτουργία του. Εκεί, θυμίζω, προβλέπεται ως κατώφλι το ποσό του ενός εκατομμυρίου ευρώ. Δημόσια σύμβαση, έτσι ο προϋπολογισμός της οποίας υπερβαίνει το ένα 1.000.000 ευρώ, πρέπει να υποβάλλεται σε προσυμβατικό έλεγχο στο Ελεγκτικό Συνέδριο. 
      Κύριε Υπουργέ, επικαλούμαι την ευαισθησία σας. Πιστεύω να δεχθείτε την κριτική μου και να τροποποιήσετε τις σχετικές διατάξεις. Το γιατί, θα σας εξηγήσω. 
      Στο νομοσχέδιο αυξάνεται το κατώφλι για τις δημόσιες συμβάσεις στο πλαίσιο του Ε.Σ.Π.Α. από το 1.000.000 στα 5.000.000 ευρώ, στην παράγραφο 3. Στην παράγραφο 4 που ρυθμίζει τις προγραμματικές συμβάσεις μεταξύ αναθετουσών αρχών, το κατώφλι αυξάνεται σε 10.000.000 ευρώ. Δηλαδή, ορίζεται επιλεκτικά με αναλογία πενταπλάσια ή δεκαπλάσια, χωρίς να υπάρχει λόγος που να εξηγεί τη διαφοροποίηση. 
      Θα ήθελα να σας θυμίσω ότι με επιμονή της πλευράς σας είχε οριστεί στη νομοθεσία το κατώφλι του 1.000.000 ευρώ, αν και είχε προταθεί υψηλότερο. Τι άλλαξε από τότε; Υπάρχει πρόβλημα γενικό; Αν και να το συζητήσουμε και να προβλέψουμε την αύξηση του κατωφλίου στο 1.500.000 στα 2.000.000 ευρώ. Όμως, γενικευμένα για όλες ανεξαιρέτως τις δημόσιες συμβάσεις.
      Η ρωγμή την οποία εισάγετε στο νομοσχέδιο δεν πείθει, δεν εξηγείται. Θα μου επιτρέψετε να ισχυριστώ ότι είναι και αντίθετη με το άρθρο 98, παράγραφος 1 του Συντάγματος. Το Σύνταγμα ορίζει ότι ο νομοθέτης ρυθμίζει τον προσυμβατικό έλεγχο, αλλά δεν επιτρέπει στο νομοθέτη να προβαίνει σε επιλεκτικές ρυθμίσεις, όπως στην περίπτωση που συζητούμε. 
      Το δεύτερο σοβαρότερο πρόβλημα –και σας παρακαλώ να το προσέξετε- εντοπίζεται στη διαδικασία που προτείνετε για τον προσυμβατικό έλεγχο των δημοσίων συμβάσεων στο πλαίσιο του Ε.Σ.Π.Α.. Σχετικά προβλέπεται η πραγματοποίησή του εντός προθεσμίας τριάντα ημερών. Εάν, όπως συχνά συμβαίνει, ανακύψει ανάγκη υποβολής συμπληρωματικών ή διευκρινιστικών στοιχείων, προβλέπεται παράτασή της κατά δεκαπέντε μέρες. Ο έλεγχος θα έπρεπε να ολοκληρώνεται με απόφαση του κατά το Σύνταγμα αρμόδιου Ελεγκτικού Συνεδρίου, αν όλα έχουν καλώς, ώστε να υπογραφεί στη συνέχεια η σύμβαση. 
      Δεν προβλέπεται, όμως, αυτό. Δεν προβλέπεται ό,τι ισχύει γενικά για τον προσυμβατικό έλεγχο. Εισάγετε μία εξαίρεση ανεξήγητη, θα έλεγα πολιτικά και συνταγματικά μη αποδεκτή, αν όχι ευθέως τουλάχιστον εντόνως αμφισβητούμενη. Γιατί; Διότι προβλέπεται –ακούστε, κύριοι συνάδελφοι- ότι, αν παρέλθουν άπρακτες οι προθεσμίες είτε των τριάντα ή όσων ημερών προστεθούν από την υποβολή συμπληρωματικών εγγράφων, θεωρείται ότι χωρίς να γίνει προσυμβατικός έλεγχος, μπορεί να προχωρήσει η υπογραφή της σύμβασης. 
      Αυτή ακριβώς η ρύθμιση, κύριε Υπουργέ, ευθέως αντίθετη προς το Σύνταγμα, γιατί αδρανοποιείται το συνταγματικό όργανο για την πραγματοποίηση του προσυμβατικού ελέγχου. 
      Σας παρακαλώ, κύριε Υπουργέ, να επανεξετάσετε τη ρύθμιση. Είναι μείζονος σημασίας. Είναι πρόβλημα που ανάγεται στις γενικές αρχές και τους κανόνες για τη διαφάνεια, υπέρ της οποίας δεν είναι μόνο χρήσιμο να κοπτόμαστε, αλλά να μεριμνούμε εμπράκτως κατά τη συζήτηση και την ψήφιση των νομοσχεδίων. Είναι αντίθετη προς κάθε έννοια δημοσιονομικής νομιμότητας και, τέλος, είναι αντίθετη προς κάθε έννοια χρηστής δημοσιονομικής διαχείρισης. 
      Κύριε Υπουργέ, θέλω να πιστεύω ότι η ρύθμιση σας διέφυγε. Και θέλω να ελπίζω ότι θα την επανεξετάσετε και θα επιφέρετε τις τροποποιήσεις που θα την καταστήσουν σύμφωνη με το Σύνταγμα, τις τροποποιήσεις που δεν θα επιτρέπουν την περιγραφή και την υπέρβαση του συνταγματικά προβλεπόμενου προσυμβατικού ελέγχου των δημοσίων συμβάσεων. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Και εμείς ευχαριστούμε τον κ. Παπαδημητρίου. 
      Το λόγο έχει ο Υφυπουργός Οικονομίας και Οικονομικών κ. Παπαθανασίου. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Κυρίες και κύριοι συνάδελφοι, θα ήθελα να ξεκινήσω με μια παρατήρηση σε όσα είπε πριν ο αγαπητός συνάδελφος, χωρίς βεβαίως να είμαι  νομικός και χωρίς να μπορώ να απαντήσω νομικά σ’ έναν νομικό και μάλιστα αυτού του κύρους. 
      Όμως, θα ήθελα να πω το εξής. Σήμερα πρέπει να είμαστε και λίγο ρεαλιστές. Το όριο του 1.000.000 ευρώ είναι ιδιαίτερα χαμηλό. Τέτοιες συμβάσεις, δηλαδή συμβάσεις αυτού του ύψους, υπογράφει σήμερα ο τελευταίος Οργανισμός Τοπικής Αυτοδιοίκησης. Δεν μπορεί να θέλουμε από τη μια να είμαστε αποτελεσματικοί και γρήγοροι και από την άλλη μεριά, να κρατάμε τα όρια σε τόσο χαμηλά επίπεδα, που εκ των πραγμάτων θα δημιουργούσαν μεγάλες καθυστερήσεις. 
      Στη δε δεύτερη παρατήρησή σας, δηλαδή στο τι θα γίνει αν παρέλθει άπρακτη η ημερομηνία του συνταγματικά κατοχυρωμένου οργάνου να απαντήσει, θα ήθελα απλώς να υπενθυμίσω ότι κάποτε σ’ αυτήν τη χώρα θα πρέπει να λάβουμε υπόψη μας ότι και ο χρόνος έχει κάποιο κόστος. Δεν μπορεί από τη μια μεριά να θέλουμε μια χώρα η οποία να προσελκύει επενδύσεις, να θέλουμε να απορροφήσουμε χρήματα και από την άλλη μεριά, κάποια, έστω και συνταγματικά θεσμοθετημένα όργανα, να μπορούν εσαεί να μη δίνουν ποτέ απάντηση, χωρίς καμμία απολύτως επίπτωση. Κανείς δεν εμποδίζει το συνταγματικά κατοχυρωμένο όργανο να απαντήσει. Οφείλει όμως, να απαντήσει μέσα στις προθεσμίες που δίνει ο νόμος, συν την παράταση. Από πού και ως πού είναι παράβαση του Συντάγματος η μη απάντηση να θεωρείται αποδοχή και δεν είναι παράβαση η μη τήρηση του νόμου; 
      Δεν είμαι νομικός. Δεν απαντώ νομικά. Όμως, απαντώ πρακτικά πώς μπορούμε σε αυτήν τη χώρα κάποτε ο καθένας να έχει τις δικές του ευθύνες και αυτές να μη μεταφέρονται και να μην έχουν επιπτώσεις στο υπόλοιπο κοινωνικό σύνολο. 
      Τώρα, όσον αφορά το υπόλοιπο σχέδιο νόμου θα πω τα εξής: Συζητάμε σήμερα ένα σχέδιο νόμου για τη διαχείριση, τον έλεγχο και την εφαρμογή των αναπτυξιακών παρεμβάσεων για την προγραμματική περίοδο 2007-2013, ενός νόμου που θα αποτελέσει το εργαλείο για τη μεγιστοποίηση της αξιοποίησης των σημαντικότατων πόρων ύψους 20,4 δισεκατομμυρίων ευρώ για τα διαρθρωτικά ταμεία και το Ταμείο Συνοχής και άλλων 3,9 δισεκατομμυρίων ευρώ, εκτός Ε.Σ.Π.Α., για το Ταμείο Αγροτικής Ανάπτυξης και το Ταμείο Αλιείας, ενός ποσού που εξασφάλισε για την Ελλάδα ο Πρωθυπουργός της χώρας στο Ευρωπαϊκό Συμβούλιο το 2005, παρά τις απαισιόδοξες προβλέψεις της Αξιωματικής Αντιπολίτευσης. Επειδή εμένα δεν μου αρέσει η παρελθοντολογία, δεν θα ήθελα και να υπενθυμίσω τις τότε τοποθετήσεις και προβλέψεις της. 
      Για να βάλω, όμως, και τη σωστή διάσταση στο τι επιτύχαμε, θα πω ότι με τη Συμφωνία στη Σύνοδο Κορυφής, που επιτεύχθηκε μετά από μακρά, σκληρή και επίπονη διαπραγμάτευση σε πολιτικό, αλλά και τεχνικό επίπεδο, η Ελλάδα, παρά τον περιορισμό των συνολικών πόρων συνοχής, αύξησε το μερίδιό της ως προς το σύνολο των παλαιών κρατών-μελών της Ευρώπης των δεκαπέντε σε σχέση με την τρέχουσα περίοδο, από 11,7% σε 12,04%. Οι πόροι μαζί με την εθνική συμμετοχή, καθώς και την ιδιωτική συμμετοχή, μπορούν να ανέλθουν στο ποσό των 40.000.000.000 ευρώ περίπου και να αποτελέσουν ένα καύσιμο ανάπτυξης πραγματικής σύγκλισης για τη χώρα τα επόμενα χρόνια. 
      Συνεπώς, η πρόκληση είναι μεγάλη και η ορθολογική, αποδοτική και αποτελεσματική αξιοποίηση των πόρων αυτών αποτελεί κεντρική πολιτική επιλογή, προκειμένου η χώρα να αποκομίσει τα μέγιστα δυνατά οφέλη στην πορεία επίτευξης της πραγματικής σύγκλισης με την Ευρωπαϊκή Ένωση. 
      Εδώ μου κάνει εντύπωση και η παρατήρηση της Αξιωματικής Αντιπολίτευσης, όχι μέσω του εισηγητού, αλλά μέσω του κ. Γείτονα, ότι δεν κάναμε κριτική για το Γ΄ Κοινοτικό Πλαίσιο Στήριξης. 
      Επαναλαμβάνω, λοιπόν, ότι εγώ δεν κάνω κριτική για το Γ΄ Κοινοτικό Πλαίσιο Στήριξης, γιατί δεν μου αρέσει να κοιτάζω πίσω. Δεν έχει νόημα να το κάνουμε και διότι αυτή η ανούσια συζήτηση δεν συμφέρει κανέναν και πάντως, σίγουρα δεν συμφέρει την Αξιωματική Αντιπολίτευση. Από την άλλη μεριά, δεν μπορούμε –απαντώ και σε μια άλλη παρατήρηση, γιατί έρχεται το συγκεκριμένο σχήμα, να μείνουμε και να κοιτάμε την κατάσταση ως έχει. Να έχουμε δει, από την εμπειρία μας, τα στραβά –και υπάρχουν πολλά στραβά, που όλοι τα αναγνωρίζουν- και να επικρίνουμε την Κυβέρνηση που έρχεται να επιλύσει τα προβλήματα αυτά, μ’ ένα άλλο διαχειριστικό σχήμα το οποίο να είναι αποτελεσματικότερο. 
      Τα επόμενα χρόνια η πορεία της ελληνικής οικονομίας θα καθοριστεί σε σημαντικό βαθμό από την ικανότητα προσαρμογής της στο διεθνές περιβάλλον, τη συνολική βελτίωση της θέσης της μέσω μιας ισχυρής και διαρκούς ώθησης της ανταγωνιστικότητάς της. Η έγκριση του Εθνικού Στρατηγικού Πλαισίου Αναφοράς και των επιχειρησιακών προγραμμάτων της περιόδου 2007-2013 αποτελούν την αφετηρία μιας μακράς διαδρομής, κατά την οποία η Ευρωπαϊκή Ένωση θα συμβάλει ποικιλοτρόπως στη διαρκή προσπάθεια της χώρας να κερδίσει τις μεγάλες ευκαιρίες που δημιουργούν η παγκοσμιοποίηση και η ψηφιακή επανάσταση. 
      Σήμερα έχουν εγκριθεί, όχι τα δέκα που λέγαμε προχθές, αλλά δώδεκα επιχειρησιακά προγράμματα -γιατί είχαμε την πληροφορία ότι εγκρίθηκαν άλλα δύο από τα δεκατρία - ενώ το τελευταίο πρόγραμμα που συγχρηματοδοτείται από το Ευρωπαϊκό Κοινωνικό Ταμείο αναμένεται να εγκριθεί στο αμέσως επόμενο διάστημα. Στην προσπάθεια αυτή της χώρας έχουν μεγάλη σημασία οι μεταρρυθμίσεις που προωθούνται και έχουν ήδη αποδώσει καρπούς. Και εδώ δεν θα ήθελα να απαντήσω στην κριτική που έγινε από τον εισηγητή της Αξιωματικής Αντιπολίτευσης για τη δημοσιονομική κατάσταση της χώρας και για τη σύγκριση. 
      Εγώ απλώς θα πω ότι η ελληνική οικονομία ανακάμπτει σταθερά. Δεν θα κάνω συγκρίσεις με το παρελθόν –επαναλαμβάνω- διότι δεν έχει –νομίζω- κανένα νόημα τώρα πια να επαναλαμβάνουμε αυτά που επί χρόνια ελέχθησαν και είναι γνωστά σε όλους. 
      Παρουσιάζουμε ενθαρρυντικά σημεία δυναμισμού. Η ανάπτυξη επιταχύνθηκε, σημειώνοντας ρυθμούς υψηλότερους απ’ αυτούς της Ευρωζώνης. Η ανεργία μειώνεται. Οι εξαγωγές παρουσιάζουν αυξητικές επιδόσεις. Το προϊόν στον τομέα των υπηρεσιών αυξάνεται. Οι ιδιωτικές επενδύσεις πολλαπλασιάζονται και με την εφαρμοζόμενη αναπτυξιακή πολιτική δημιουργείται σταδιακά ένα ελκυστικό περιβάλλον, που παρέχει σημαντικές πρωτοβουλίες και νέες ευκαιρίες σε τομείς, όπως οι ενεργειακές υποδομές, οι ανανεώσιμες πηγές ενέργειας, η τουριστική βιομηχανία, ο τραπεζικός τομέας, το εμπόριο, οι μεταφορές, οι επικοινωνίες. 
      Στο μακροοικονομικό πλαίσιο έχουν γίνει σημαντικές προσπάθειες τα τελευταία τριάμισι χρόνια. Και βεβαίως, έχουμε πολύ δρόμο να διανύσουμε, αλλά είναι εξαιρετικά σημαντική η βελτίωση των μεγεθών που έχει επιτευχθεί και που ήταν αποτέλεσμα της πολιτικής μας. Μειώθηκαν τα μεγάλα δημοσιονομικά ελλείμματα, διατηρώντας ταυτόχρονα υψηλούς ρυθμούς ανάπτυξης και μάλιστα μετά το πέρας των Ολυμπιακών Αγώνων, όπου θα πρέπει να θυμίσω τις πολύ απαισιόδοξες προβλέψεις όλων. 
      Θεσπίσαμε νέα φορολογικά μέτρα για την υποστήριξη των ιδιωτικών επενδύσεων. Ψηφίσαμε νέο επενδυτικό νόμο για την ανάπτυξη και την περιφερειακή σύγκλιση και νόμο για τις συμπράξεις δημόσιου και ιδιωτικού τομέα, πολιτικές επιλογές, οι οποίες αν και συνάντησαν την πολύ μεγάλη αντίθεση της Αξιωματικής Αντιπολίτευσης, δικαιώθηκαν στην πράξη και σήμερα προσφέρουν νέες επενδύσεις, νέες θέσεις εργασίας και νέα εισοδήματα σε όλη τη χώρα.
      Μια μάλιστα από τις κριτικές που ακούστηκαν, κυρίες και κύριοι συνάδελφοι, είναι ότι η τομεακή κατανομή των πόρων του Ε.Σ.Π.Α. είναι ανάλογη του Γ΄ Κοινοτικού Πλαισίου Στήριξης, δηλαδή δίνονται ακόμα πολύ μεγάλα ποσά σε υποδομές, ενώ θα έπρεπε να έχει δοθεί έμφαση στην καινοτομία και στο ανθρώπινο δυναμικό. Ξέρετε, αυτή είναι μια κριτική την οποία και εγώ ο ίδιος την είχα κάνει μάλιστα πριν έρθω στο Κοινοβούλιο, από την προηγούμενή μου θέση ως Πρόεδρος του Επιμελητηρίου, αλλά και στη συνέχεια σαν Βουλευτής της Αντιπολίτευσης για το σχεδιασμό του Γ΄ Κοινοτικού Πλαισίου Στήριξης, με μια διαφορά: Δεν υποστηρίζω ότι η χώρα δεν πρέπει να ολοκληρώσει το βασικό της εθνικό δίκτυο ή τις υποδομές προκειμένου να βγει η περιφέρεια της χώρας από την απομόνωση. Αλλά θα τις είχαμε ολοκληρώσει αυτές τις υποδομές εάν οι κυβερνήσεις του ΠΑ.ΣΟ.Κ. είχαν αφήσει στην άκρη τους ιδεολογικούς δογματισμούς και είχαν κάνει εκτεταμένη χρήση της πολιτικής της αυτοχρηματοδότησης στα μεγάλα έργα υποδομής. 
      Επελέγησαν με ελάχιστες εξαιρέσεις, η μέθοδος της κατάτμησης των έργων σε πολύ μικρότερα, η κατασκευή με δημόσιους και κοινοτικούς πόρους, με αποτέλεσμα σήμερα να χρειαζόμαστε ακόμη να κατευθύνουμε ένα μεγάλο μέρος του Ε.Σ.Π.Α. στις υποδομές. Και βεβαίως είπε ο εισηγητής γιατί έχουμε τομεακά προγράμματα; Γι’ αυτό έχουμε ακόμα τομεακά προγράμματα, γι’ αυτό οι άλλες χώρες δεν έχουν τομεακά προγράμματα. 
      Ακριβώς όμως επειδή η Κυβέρνηση σήμερα αποφάσισε να προωθήσει μεγάλα έργα υποδομής με τη μέθοδο της συγχρηματοδότησης –αυτό είναι και απάντηση στα περί δήθεν μείωσης των έργων λόγω της μείωσης του Προγράμματος Δημοσίων Επενδύσεων- οι πόροι που διατίθενται στο ανθρώπινο δυναμικό, με αυξημένο ποσοστό για την παιδεία, την υγεία, την απασχόληση και τη δημόσια διοίκηση, αποτελεί βασική μας επιλογή. 
      Έτσι, σε πολιτικές του Ευρωπαϊκού Κοινωνικού Ταμείου κατευθύνονται κοινοτικοί πόροι ύψους 4,4 δισεκατομμυρίων ευρώ, ποσοστό δηλαδή 27%, έναντι 23% την τρέχουσα περίοδο. Και η στρατηγική στόχευση του Ε.Σ.Π.Α. εστιάζει στο κατάλληλο μείγμα πολιτικής, που ενώ εξασφαλίζει τους απαραίτητους πόρους για την ολοκλήρωση των υποδομών, επιτυγχάνει ταυτόχρονα αύξηση του μεριδίου των πόρων που κατευθύνονται σε δράσεις, που εξυπηρετούν και τη στρατηγική της Λισαβόνας, από 55% στο Γ΄ Κοινοτικό Πλαίσιο, σε τουλάχιστον 67% στο Ε.Σ.Π.Α.. Αυτή είναι μια μεγάλη ποιοτική διαφορά μεταξύ του Γ΄ Κοινοτικού Πλαισίου Στήριξης και του Ε.Σ.Π.Α., μια μεγάλη διαφορά στην πολιτική μας, την οποία άκουσα ότι δήθεν δεν υπάρχει και είναι μια απάντηση αυτό στη δήθεν έλλειψη πολιτικής. Εκτός και αν διαφωνείτε με την κατεύθυνση περισσότερων πόρων είτε στο Κοινωνικό Ταμείο είτε στους στόχους της Λισαβόνας. 
      Ταυτόχρονα επενδύουμε στην ανταγωνιστικότητα των περιφερειών. Η νέα πολιτική μας στόχευση εστιάζει στη διαμόρφωση ανταγωνιστικών περιφερειών, στη βάση νέων περιφερειακών επιχειρησιακών προγραμμάτων, καθώς δημιουργούνται πέντε χωρικές ενότητες για την ενδυνάμωση της οικονομικής λειτουργικότητάς τους και την τόνωση της εξωστρέφειάς τους για την καλύτερη αντιμετώπιση των προκλήσεων του διεθνούς περιβάλλοντος.
      Για την εφαρμογή των πολιτικών αυτών καλούμαστε, μέσω του νόμου αυτού να θεσπίσουμε τους κανόνες που θα παρέχουν εχέγγυα, για διαφανή και αποτελεσματική διαχείριση και έλεγχο των παρεμβάσεων που θα υλοποιηθούν στο πλαίσιο των πολιτικών αυτών.
      Γνωρίζοντας, επαναλαμβάνω, τις αδυναμίες που εντοπίστηκαν κατά τη διαχείριση του Γ΄ Κοινοτικού Πλαισίου Στήριξης  και σε συνέχεια των προσπαθειών που καταβάλαμε τα τελευταία τριάμισι χρόνια, δεν επιχειρούμε απλά την ενσωμάτωση των απαιτήσεων των κανονισμών στο εθνικό δίκαιο, αλλά θέτουμε τους όρους και τις προϋποθέσεις για την ταχύτερη, αποτελεσματικότερη και ποιοτικά αποδοτικότερη λειτουργία του νέου συστήματος.
      Είμαστε αποφασισμένοι να περιορίσουμε τις αιτίες που προκάλεσαν προβλήματα και αδυναμίες στην εφαρμογή του Γ΄ Κοινοτικού Πλαισίου Στήριξης, εισάγοντας μέτρα και καινοτομίες που θα ακυρώσουν αγκυλώσεις και δυσκαμψίες και θα επιτρέψουν στη χώρα να εφαρμόσει αξιόπιστα και αποτελεσματικά τις στρατηγικές της επιλογές, αποκομίζοντας τα μέγιστα δυνατά οφέλη στην πορεία πραγματικής σύγκλισης. 
      Ο νόμος που συζητάμε σήμερα σχεδιάστηκε και μάλιστα από την προηγούμενη πολιτική ηγεσία του Υπουργείου, του κ. Φώλια, με βάση τέσσερις κεντρικούς στρατηγικούς στόχους, προβλέποντας ένα σύνολο ρυθμίσεων που θα τους εξυπηρετήσουν. 
      Οι στρατηγικοί αυτοί στόχοι είναι οι εξής: 
      Ο πρώτος στρατηγικός στόχος είναι η διαμόρφωση ενός συστήματος διαχείρισης και παρακολούθησης που θα επιτρέπει τη μεγιστοποίηση του αναπτυξιακού αποτελέσματος από τις παρεμβάσεις της περιόδου 713. Ο βασικός στόχος του αναπτυξιακού οφέλους εξυπηρετείται μέσω των προγραμματικών επιλογών σχεδιασμού του Ε.Σ.Π.Α. και των προγραμμάτων. Επιλέξαμε τη μείωση του αριθμού των επιχειρησιακών προγραμμάτων, προκειμένου να εξασφαλίσουμε αυξημένες συνέργειες για την αντιμετώπιση κοινών προβλημάτων, συγκέντρωση πόρων σε κοινούς στόχους, αυξημένη συμπληρωματικότητα δράσεων και μεγαλύτερη ευελιξία στη διαχείριση, επιλογή που μας δίνει τη δυνατότητα για παράδειγμα αντιστάθμισης των υστερήσεων μεταξύ των επιμέρους τομέων ή περιφερειών για την αποφυγή απώλειας πόρων από την εφαρμογή του κανόνα ν+2. Το γεγονός ότι δεν έχουμε ένα επιχειρησιακό πρόγραμμα ανά Υπουργείο, δεν σημαίνει, σε αντίθεση με αυτό που ακούστηκε εδώ, ότι αμελούμε κρίσιμους τομείς, όπως είναι η υγεία και ο πολιτισμός.
      Είναι προφανές ότι λανθασμένα επισημάνθηκε αυτό κατά τη διάρκεια της συζήτησης από συναδέλφους της Αξιωματικής Αντιπολίτευσης, διότι το συνολικό δεσμευμένο ποσό δημόσιας δαπάνης για τις προτεραιότητες του  τομέα υγείας και κοινωνικής αλληλεγγύης είναι της τάξεως του 1,4 δισεκατομμύρια ευρώ, ενώ για τις προτεραιότητες του πολιτισμού 0,8 δισεκατομμύρια ευρώ, ποσά σημαντικότερα από τα αντίστοιχα του Γ΄ Κ.Π.Σ..
      Πώς όμως εξυπηρετούμε αυτό το στόχο μέσα από το νόμο: 
      Συγκροτούμε ένα επιτελικό σύστημα για την παρακολούθηση της εφαρμογής των προγραμμάτων των πολιτικών και των στρατηγικών στόχων του Ε.Σ.Π.Α., που θα διασφαλίζει τη συντονισμένη εφαρμογή του και την έγκαιρη λήψη ενδεχόμενων μέτρων προσαρμογής τους. Το σύστημα αυτό περιλαμβάνει τη δημιουργική Επιτροπή Κοινοτικών Προγραμμάτων, τη Διάσκεψη των Προέδρων των Επιτροπών Παρακολούθησης και την υποστηρικτική λειτουργία της Εθνικής Αρχής Συντονισμού. 
      Θέτουμε τις βάσεις για τη διαμόρφωση μιας μακροπρόθεσμης ολοκληρωμένης αναπτυξιακής στρατηγικής για την αποτελεσματικότερη και αποδοτικότερη διαχείριση των δημόσιων επενδυτικών πόρων με τη θεσμοθέτηση εθνικού προγράμματος ανάδειξης και κανόνων διαχείρισής του. 
      Παρακολουθούμε συστηματικά τα αποτελέσματα της εφαρμογής των προγραμμάτων και τον πολιτικών και της συμβολής τους στους στόχους του Ε.Σ.Π.Α.. 
      Προβλέπουμε συγκέντρωση πόρων για την υλοποίηση έργου, με σημαντική επίπτωση στην επίτευξη  των στόχων του Ε.Σ.Π.Α., αντιμετωπίζοντας το σημερινό κατακερματισμό έργων στο Γ΄ Κ.Π.Σ., που είχαμε περίπου είκοσι εννέα χιλιάδες έργα. 
      Οργανώνουμε σχήματα για το συντονισμό επιμέρους τομεακών πολιτικών για την εξασφάλιση υψηλών συνεργειών μεταξύ των τομέων. 
      Δίνουμε έμφαση στην ορθή και έγκαιρη υλοποίηση των μεγάλων έργων, που έχουν σημαντικές αναπτυξιακές επιπτώσεις και προωθούμε τις ανταγωνιστικές διαδικασίες επιλογής έργων, ώστε να εκτελούνται έργα που θα συμβάλλουν ουσιαστικά στην επίτευξη των στόχων πολιτικής. 
      Η δεύτερη στρατηγική επιλογή  μας είναι ότι εισάγονται ρυθμίσεις για την αποδοτικότερη και διαφανέστερη λειτουργία του συστήματος, σε σχέση με την περίοδο 2000-2006. 
      Πρώτα απ’ όλα, η Ελλάδα έχει σήμερα ξεκαθαρίσει το θεσμικό της πλαίσιο με την ψήφιση και την εφαρμογή του νέου νομοθετικού πλαισίου και για την ανάθεση των δημοσίων έργων και για την ανάθεση και εκτέλεση μελετών και τη διαχείριση των επί έλασσον δαπανών και το συντονισμό των διαδικασιών σύναψης δημοσίων συμβάσεων έργων, προμηθειών και υπηρεσιών. Αναφέρομαι στους νόμους 3263, 3316, 3481 και την ενσωμάτωση των οδηγιών 17 και 18 του 2004 στο εθνικό δίκαιο.
      Ξεκινάμε, συνεπώς, από μία στέρεη βάση και μια αφετηρία για τη λειτουργία του νέου συστήματος διαχείρισης και ελέγχου. Αντιθέτως, το Γ’ Κ.Π.Σ. ξεκινούσε την εφαρμογή του  με νόμο ανάθεσης δημοσίων έργων, στην ουσία καταργημένο και από την ελληνική δικαιοσύνη και από την Ευρωπαϊκή  Ένωση. Και ο νόμος των μελετών, που ίσχυε από το1977, επίσης δεν ήταν αποδεκτός από την Ευρωπαϊκή Ένωση. Έτσι, χάθηκε πολύτιμος χρόνος. Προέκυψαν σημαντικές εμπλοκές σε ένα μεγάλο αριθμό έργων και το αποτέλεσμα ήταν να υποχρεωθεί η Ελλάδα να καταβάλει πρόστιμο 518.000.000 ευρώ για πράξεις και παραλείψεις που υπήρχαν προ του 2004. Και το πρόστιμο αυτό περιορίστηκε σε αυτό το ύψος -ήταν πολύ υψηλότερο το αρχικό επαπειλούμενο πρόστιμο- διότι η χώρα μας πήρε όλα τα αναγκαία μέτρα για την πρόληψη αντίστοιχων φαινομένων στο μέλλον. 
      Διδαχθήκαμε από την εμπειρία του Γ΄ Κ.Π.Σ. –και συγγνώμη για την υπόδειξη- είναι καιρός να διδαχθείτε κι εσείς ως κόμμα και να μην παρασύρεστε από δικαιολογίες στελεχών σας, τα οποία είχαν την κυβερνητική ευθύνη τότε και αμέλησαν να κάνουν αυτά που έκανε η σημερινή Κυβέρνηση και σήμερα εμφανίζονται ως τιμητές. Το ακούσαμε και αυτό στην επιτροπή.
       Προχωράμε μπροστά, αξιοποιώντας τα θετικά στοιχεία του παλιού συστήματος. Εισάγουμε ρυθμίσεις για την αποδοτικότερη και διαφανέστερη λειτουργία του νέου. Και πώς εξυπηρετούμε το στόχο αυτό; Συστήνουμε λιγότερες, ισχυρές, και επιτελικού χαρακτήρα, διαχειριστικές αρχές. Μειώνονται από είκοσι έξι, που είχαμε στο Γ΄ Κ.Π.Σ., σε δέκα. Επ’ αυτού, δεν άκουσα τίποτα. Μόνο για εταιρείες άκουγα τόση ώρα, αλλά για τη μείωση των διαχειριστικών αρχών από είκοσι έξι σε δέκα, δεν άκουσα τίποτα. Και οι διαχειριστικές αρχές είναι ισχυρό όργανο. Βεβαίως εισάγονται οι ενδιάμεσοι  φορείς  –δεν κρύβουμε τίποτα- στο σύστημα διαχείρισης που αξιοποιούν τις δυνατότητες που παρέχονται από τους κανονισμούς και τις πρακτικές άλλων χωρών και επιμερίζουν έτσι τη διαχείριση σε ικανούς και αξιόπιστους φορείς υπό τη συνολική εποπτεία μιας ενιαίας αρχής.
      Περιορίζουμε τον κατακερματισμό των έργων και των δικαιούχων, μειώνοντας και το δυσανάλογο διαχειριστικό κόστος σε σχέση με τους επιδιωκόμενους στόχους. Οργανώνουμε και αναβαθμίζουμε τις ειδικές υπηρεσίες με σύγχρονη αντίληψη, επιδιώκοντας ποιότητα και αποτέλεσμα στη λειτουργία τους. Εισάγουμε σε όλες τις υπηρεσίες εσωτερικό κανονισμό λειτουργίας και πιστοποίησής του σε συστήματα ποιότητας, θεσμοθετούμε τον ετήσιο προγραμματισμό τους και τη συστηματική παρακολούθησή τους, σχεδιάζουμε σύστημα ηλεκτρονικής επικοινωνίας και θεματικών δικτυώσεων μεταξύ τους, με στόχο τον περιορισμό της γραφειοκρατίας. Απλοποιούμε τις διαδικασίες διαχείρισης και ελέγχου στο πλαίσιο των ορίων, που επιτρέπουν οι κανονισμοί και ειδικότερα περιορίζουμε τις διαδικασίες διατύπωσης γνώμης των κεντρικών φορέων, εισάγουμε ταχείες διαδικασίες χρηματοδότησης πράξεων, περιορίζουμε τους διπλούς διαχειριστικούς ελέγχους σε επενδυτές, οριοθετούμε με σαφήνεια τη διακριτότητα καθηκόντων μεταξύ των επιμέρους αρχών, αποφεύγοντας επικαλύψεις. 
      Σχεδιάζουμε ένα ενιαίο, τυποποιημένο και κωδικοποιημένο εγχειρίδιο του συστήματος διαχείρισης από την έναρξη της προγραμματικής περιόδου και για λόγους απλούστευσης προβλέπουμε μία ενιαία υπουργική απόφαση των βασικών κανόνων του συστήματος. 
      Αξιοποιώντας και την εμπειρία του Γ΄ Κοινοτικού Πλαισίου Στήριξης δίνουμε έμφαση στη λήψη προληπτικών μέτρων ελέγχου, επιδιώκοντας τον περιορισμό ή και την ακύρωση μεταγενέστερων αστοχιών με προεγκρίσεις και διοικητικές επαληθεύσεις διαχειριστικής αρχής. Ενισχύουμε τη διαφάνεια της λειτουργίας του συστήματος και ειδικότερα προβλέπουμε ανοιχτές προκηρύξεις για τα προγράμματα. Προσδιορίζουμε το ελάχιστο περιεχόμενο των προκηρύξεων, προβλέπουμε τη δημοσίευση όλων των αποφάσεων ένταξης πράξεων, καθώς και των ανακλήσεων αυτών. 
      Για τον ορισμό των ως ενδιάμεσων φορέων διαχείρισης μη δημοσίων φορέων προβλέπουμε διαγωνιστικές διαδικασίες με συγκεκριμένα κριτήρια. Προβλέπουμε κανόνες διαχείρισης και για τους εθνικούς δημόσιους πόρους, ενισχύοντας τη διαφάνεια στη διαχείρισή τους. 
      Απέναντι σ’ αυτήν τη δεύτερη στρατηγική μας επιλογή η Αξιωματική Αντιπολίτευση προβάλλει ορισμένες ενστάσεις. Παραδείγματος χάριν, λέει ότι δεν της αρκεί ή μάλλον δεν αναφέρει καν το γεγονός ότι από είκοσι έξι διαχειριστικές αρχές τις μειώνουμε στις δέκα. Χρησιμοποιώντας μάλιστα το παράδειγμα της Ιρλανδίας, ζητήθηκε να μειωθούν ακόμα περισσότερο οι διαχειριστικές αρχές.
      Εγώ, κατ’ αρχήν χαίρομαι γιατί η Αξιωματική Αντιπολίτευση, έστω και με καθυστέρηση μιας εικοσαετίας, ανακαλύπτει το παράδειγμα της Ιρλανδίας, μόνο που το χρησιμοποιεί όποτε τη βολεύει, γιατί πρόσφατη ήταν και η συζήτηση για τη μείωση των φορολογικών συντελεστών στις επιχειρήσεις και εκεί το παράδειγμα της Ιρλανδίας αποφύγατε πλήρως να το χρησιμοποιήσετε, ίσως γιατί δεν βόλευε.
      Θα πρέπει όμως να τονιστεί ότι το αντίστοιχο Ε.Σ.Π.Α. της Ιρλανδίας είναι πολύ μικρότερο από το δικό μας. Εξάλλου τα χρήματα από το Ε.Σ.Π.Α. κατευθύνονται κατά 80% στην περιφέρεια και για να διαλύσουμε ένα επιχείρημα το οποίο ακούγεται συνέχεια: Ακούγεται ότι είναι υποχρεωτικό να πάει εκεί το 80%. Δεν είναι έτσι. Αυτό το οποίο ήταν υποχρεωτικό ήταν στις ευρύτερες περιφέρειες, αυτές δηλαδή που ήταν οι περιφέρειες μεταβατικής στήριξης, να υπάρχει συγκεκριμένο ποσοστό. 
      Αυτές οι περιφέρειες μεταβατικής στήριξης είναι η Αττική, η κεντρική Μακεδονία και η δυτική Μακεδονία. Αν θέλαμε να μην πάει το 80% στην περιφέρεια, βεβαίως και θα μπορούσε η Αττική να πάρει πολύ μεγαλύτερο ποσοστό. Το συγκεκριμένο ποσοστό ορίζεται για την ομάδα αυτή των περιφερειών. Αφού το γνωρίζετε, μη δημιουργείτε εσφαλμένες εντυπώσεις που εν πάση περιπτώσει δεν αλλάζουν και την ουσία. Ήταν απόφασή μας να πάει το 80% στην περιφέρεια και αυτό κάνουμε, δεν ήταν υποχρεωτικό. Εάν είχαμε μάλιστα και μία διαχειριστική αρχή, όπως ακούστηκε για την Ιρλανδία, τότε το σύστημα αποκλειστικά θα διευθυνόταν από το Υπουργείο Οικονομίας και Οικονομικών και η κριτική που ασκείται για συγκεντρωτισμό θα είχε βάση.
      Τέλος, όσον αφορά την κριτική ότι θα χαθεί πολύτιμος χρόνος διότι ο νόμος απαιτεί την έκδοση προεδρικών διαταγμάτων και πολλών υπουργικών αποφάσεων, εδώ θα ήθελα να ενημερώσω το Σώμα ότι ήδη οι υπηρεσίες έχουν ξεκινήσει τη σύνταξη των σχεδίων των υπουργικών αποφάσεων και αναμένουμε ότι σύντομα θα έχουν εκδοθεί όλες αυτές που είναι αναγκαίες. 
      Η τρίτη στρατηγική μας επιλογή είναι η ενδυνάμωση της αποτελεσματικότητας του συστήματος υλοποίησης και η υποστήριξη των φορέων της Αυτοδιοίκησης για τη βελτίωσή τους. Θέτουμε κανόνες για τη διαχειριστική επάρκεια των φορέων υλοποίησης των έργων με στόχους αφ’ ενός την ποιοτικά άρτια υλοποίηση των έργων και αφ’ ετέρου το συνολικό εκσυγχρονισμό της λειτουργίας των φορέων. Υποστηρίζουμε τους φορείς της Αυτοδιοίκησης για την απόκτηση διαχειριστικής επάρκειας από πόρους των προγραμμάτων τεχνικής υποστήριξης της εφαρμογής. Δημιουργούμε τη «Δήμος Α.Ε.» που γίνεται προκειμένου να αναλάβει ως φορέας υλοποίησης την ωρίμανση και την κατασκευή των τεχνικών έργων υποδομής των αδύναμων κυρίως Ο.Τ.Α. πρώτου βαθμού. Και η πλειοψηφία των μελών του Διοικητικού Συμβουλίου θα ορίζεται από την Αυτοδιοίκηση. 
      Προβλέπουμε τη συγκρότηση ομάδων έργων στις Νομαρχιακές Αυτοδιοικήσεις για την τεχνική και διαχειριστική υποστήριξη των υπηρεσιών με απόφαση του νομάρχη. Εισάγονται διατάξεις για την επιτάχυνση της υλοποίησης των έργων.
      Η τέταρτη στρατηγική μας επιλογή είναι η ενδυνάμωση του αναπτυξιακού ρόλου των περιφερειών και της Αυτοδιοίκησης. Διασφαλίζουμε στο επίπεδο των κοινωνιών της περιφέρειας την ουσιαστική ευθύνη για τις επιλογές, τους στόχους, αλλά και τη διαδικασία υλοποίησης των περιφερειακών πολιτικών. Αυτό σημαίνει ενίσχυση και ενδυνάμωση της εταιρικής σχέσης και ειδικότερα προβλέπεται με σαφήνεια σε ειδικό άρθρο τις αποφασιστικές αρμοδιότητες που αναλαμβάνουν οι περιφερειακές ειδικές υπηρεσίες διαχείρισης ως ενδιάμεσες διαχειριστικές αρχές για την προγραμματική περίοδο 2007-2013.
      Καταργούμε το βέτο του Προέδρου της Επιτροπής Παρακολούθησης, ενδυναμώνοντας μ’ αυτόν τον τρόπο το ρόλο, την ευθύνη των μελών και αναβαθμίζοντας τη λειτουργία των Επιτροπών.
      Περιορίζουμε τις παρεμβάσεις των κεντρικών φορέων κατά τη διαδικασία επιλογής των συνχρηματοδοτούμενων πράξεων με δραστικό περιορισμό των διαδικασιών συντονισμού της Εθνικής Αρχής Συντονισμού του Υπουργείου Οικονομικών.
      Υποστηρίζουμε επιστημονικά τον αναπτυξιακό σχεδιασμό της περιφέρειας, μέσω της σύστασης των Αναπτυξιακών Οργανισμών Περιφέρειας. Οι Οργανισμοί αυτοί ενδυναμώνουν το ρόλο του περιφερειακού συμβουλίου, διότι του παρέχουν την αναγκαία επιστημονική και τεχνική τεκμηρίωση για τη λήψη των αποφάσεων. 
      Εδώ θέλω να κάνω άλλη μία διευκρίνιση, που αποδεικνύει πόσο πρόχειρα γίνεται η κριτική από ορισμένους και πόσο επιπόλαια έχει αναγνωστεί ο νόμος, πριν γίνει η κριτική. Μίλησαν εδώ μερικοί έμπειροι συνάδελφοι και είπαν ότι οι Οργανισμοί αυτοί κάνουν διαχείριση, ότι οι Οργανισμοί αυτοί κάνουν συμβάσεις και εξαιρούνται των δημόσιων συμβάσεων, τη στιγμή κατά την οποία αυτοί οι Οργανισμοί δεν κάνουν καμμία διαχείριση, δεν υπογράφουν καμμία σύμβαση, άρα δεν θα μπορούσαν να εξαιρεθούν. Έχουν μόνο ένα συμβουλευτικό χαρακτήρα και μάλιστα δεν κάνουν διαχείριση. Οι Α.Ο.Π. δεν κάνουν διαχείριση. 
      ΛΟΥΚΑ ΚΑΤΣΕΛΗ: Ποιοι;
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Για τους Α.Ο.Π. μιλάω και για τους Α.Ο.Π. υφιστάμεθα την κριτική. Άκουσα από αυτό το  Βήμα σήμερα κιόλας ότι δίνουμε τη διαχείριση στους Α.Ο.Π. και εξαιρούμε μάλιστα αυτές τις ανώνυμες εταιρείες από τις δημόσιες συμβάσεις. Αφού δεν κάνουν δημόσιες συμβάσεις πώς μπορείς να τις εξαιρέσεις; Καλή η Αντιπολίτευση, αλλά δεν πειράζει και να διαβάζουμε λίγο πιο συστηματικά αυτά για τα οποία κάνουμε μάλιστα τόσο έντονη κριτική. 
      Εμείς διασφαλίζουμε την εκπροσώπηση της Αυτοδιοίκησης στους Οργανισμούς αυτούς. Οι Α.Ο.Π. προβλέπονται σε κάθε περιφέρεια για να μπορούν να βρίσκονται κοντά στα τοπικά προβλήματα, πολύ περισσότερο αφού το 80% των χρημάτων κατευθύνονται στην περιφέρεια. Εάν ήταν ένας Α.Ο.Π. στην Αθήνα, προφανώς τότε και δικαίως θα μιλούσαμε για συγκεντρωτισμό.
      Επίσης, θα ήθελα να κάνω και άλλη μία διευκρίνιση. Ο νόμος προβλέπει τη δυνατότητα ίδρυσης Α.Ο.Π.. Δεν είναι υποχρεωτικό. Λέει ότι «δύνανται». Άρα, αυτό εξαρτάται από την κάθε περιφέρεια, τις ανάγκες και τα δικά της προβλήματα. 
      (Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Επιπλέον, φαίνεται να ασκείται μία γενικευμένη κριτική για τη δημιουργία νέων ανωνύμων εταιρειών, κυρίως με το επιχείρημα πώς θα ελέγχονται αυτές. Εγώ θα σας έλεγα όπως ελέγχονται και η «ΑΤΤΙΚΟ ΜΕΤΡΟ» και η «ΕΓΝΑΤΙΑ», δύο πολύ πετυχημένες ανώνυμες εταιρείες, τις οποίες μάλιστα είχατε ιδρύσει και συνέβαλαν τα μέγιστα στα έργα που τρέχουν με γοργούς ρυθμούς, με απόλυτη διαφάνεια. Η αποτελεσματικότητα είναι το κύριο ζητούμενο. 
      Μπορεί βεβαίως η δημιουργία μίας ανώνυμης εταιρείας να είναι σχετικά ένα χρονοβόρο έργο, όμως είναι αναγκαίες για την ορθή διαχείριση του Ε.Σ.Π.Α., ακόμα και αν απαιτείται κάποιος χρόνος για τη λειτουργία τους. Το όφελος στη συνέχεια θα είναι τεράστιο και η επιτάχυνση της απορρόφησης θα είναι σημαντικότατη. Μέχρι τότε, άλλωστε, το σχέδιο νόμου προβλέπει τη σύσταση ειδικών, ad hoc ομάδων έργων και επομένως τα έργα θα προχωρούν χωρίς προβλήματα και στη συνέχεια με την ίδρυσή τους τα προγράμματα θα τρέχουν πολύ πιο γρήγορα, πιο αποτελεσματικά. Κάτι, λοιπόν, που θα έπρεπε να έχει γίνει από το Γ΄ Κοινοτικό Πλαίσιο Στήριξης το κάνουμε εμείς σήμερα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Πολύ λίγο χρόνο θα χρειαστώ ακόμη, κύριε Πρόεδρε.
      Ο παρών νόμος, κυρίες και κύριοι, διαπνέεται από αυτογνωσία, που πηγάζει από τα λάθη και τις παραλείψεις του παρελθόντος, αλλά και από την αισιοδοξία, που πηγάζει από την κατανόηση των νέων δεδομένων και από την αποφασιστικότητα διόρθωσης των αδυναμιών του παρελθόντος. Για την εφαρμογή του προετοιμαζόμαστε με πρόγραμμα και συνέπεια, ώστε η μετάβαση στο νέο σύστημα να συντελεστεί ομαλά και να αντιμετωπιστεί αποτελεσματικά και η ολοκλήρωση του Γ΄ Κοινοτικού Πλαισίου Στήριξης. 
      Θεωρώ ότι η δύναμη που θα πρέπει να μας κινητοποιεί και να μας συνδέει όλους για τη νέα προγραμματική περίοδο είναι το όραμα μίας χώρας με ισχυρή διεθνή παρουσία, με ανταγωνιστικές και εξωστρεφείς περιφέρειες, με βελτιωμένο επίπεδο ζωής και ευημερίας όλων των πολιτών.
      Με αυτό το θεσμικό πλαίσιο που συζητάμε σήμερα, προσδοκούμε η Ελλάδα να αξιοποιήσει με το βέλτιστο τρόπο τους πόρους που θα επενδυθούν για την περίοδο 2007-2013 και στο τέλος της νέας περιόδου να έχει αποκτήσει μία υγιή και διατηρήσιμη ανάπτυξη, μία οικονομία ανταγωνιστική, μία κοινωνία συνοχής και ευημερίας.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Πριν πάρει το λόγο η Κοινοβουλευτική Εκπρόσωπος του ΠΑ.ΣΟ.Κ., να αποφασίσουμε ποια ώρα θα τελειώσει η αποψινή μας συνεδρίαση. 
      Κυρίες και κύριοι συνάδελφοι, θα συμφωνούσατε για τα μεσάνυχτα και όσοι μείνουν να μιλήσουν αύριο επί της αρχής και επί των άρθρων, χωρίς να περιορίσουμε το χρόνο;
      Θα ψηφιστεί απόψε επί της αρχής, θα ολοκληρωθεί η συζήτηση στις 24.00΄ ακριβώς και οι υπόλοιποι ομιλητές θα μιλήσουν αύριο με κάποια μεγαλύτερη άνεση χρόνου κατά τη συζήτηση των άρθρων.
      Το Σώμα συμφωνεί;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς το Σώμα ομόφωνα αποφάσισε να ολοκληρωθεί η συζήτηση στις 24.00΄. 
      Το λόγο έχει η Κοινοβουλευτική Εκπρόσωπος του ΠΑ.ΣΟ.Κ. κ. Κατσέλη.
      ΛΟΥΚΑ ΚΑΤΣΕΛΗ: Κύριε Υπουργέ, κατανοώ απολύτως την αμηχανία σας. Καλείστε να υπερασπιστείτε ένα νομοσχέδιο, για το οποίο δεν είσαστε υπεύθυνος και θα έπρεπε να είναι εδώ ο Υπουργός για να μας εξηγήσει διάφορα ζητήματα, τα οποία προέκυψαν τόσο στην Επιτροπή Οικονομικών Υποθέσεων όσο και εδώ γύρω από αυτό το νομοσχέδιο. Όμως, θα ήθελα να απαντήσω με δυο λόγια σε ορισμένα πράγματα που είπατε.
      Είπατε ότι δεν κάνατε κριτική για το Γ΄ Κοινοτικό Πλαίσιο Στήριξης, διότι δεν θέλατε να γυρίσετε πίσω. Μα, νομίζω ότι για ένα εθνικό πλαίσιο, για ένα στρατηγικό πλαίσιο ανάπτυξης, πρέπει να κάνει η Κυβέρνηση αποτίμηση των αποτελεσμάτων του Γ΄ Κοινοτικού Πλαισίου Στήριξης. Πιστεύω πως όλοι ενδιαφερόμαστε να ξέρουμε…
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Δημόσια κριτική εννοούσα.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ.
      ΛΟΥΚΑ ΚΑΤΣΕΛΗ: Κοιτάξτε, το θέμα δεν είναι η κριτική του σχεδιασμού. Πρέπει να γίνει αποτίμηση της υλοποίησης, των δυσκολιών που αντιμετωπίσατε και τι συμπεράσματα βγάλατε που σας οδήγησαν σε αυτόν τον σχεδιασμό για το Κοινοτικό Πλαίσιο Στήριξης. Είναι καιρός να περάσουμε από την «κριτική» στην πραγματική αξιολόγηση των αποτελεσμάτων.
      Δεύτερον, μιλήσατε για το θεσμικό πλαίσιο και τις υποδομές. Δεν θέλω να αναφερθώ στο ΠΑ.ΣΟ.Κ. και το τι κάναμε, αλλά τους θεσμούς αυτοχρηματοδότησης των έργων, το ΠΑ.ΣΟ.Κ. τους πέρασε. Με την αυτοχρηματοδότηση των έργων έγινε το Αεροδρόμιο, το Ρίο-Αντίρριο, η Αττική Οδός. Επομένως δεν μπορείτε να μας πείτε ότι το θεσμικό πλαίσιο για τα έργα ήταν ανεπαρκές.
      Τρίτον, μιλήσατε –νομίζω ατυχώς- για την Ιρλανδία, επειδή σας φέραμε το παράδειγμα του τι έκανε για το Δ΄ Κοινοτικό Πλαίσιο Στήριξης η Ιρλανδία. Καταθέτω πάλι ξανά στα Πρακτικά το τι έκανε η Ιρλανδία και τι κάναμε εμείς με το Δ΄ Κοινοτικό Πλαίσιο Στήριξης. Η Ιρλανδία έκανε τρία επιχειρησιακά προγράμματα και μία δημόσια διαχειριστική αρχή για κάθε επιχειρησιακό πρόγραμμα. 
      (Στο σημείο αυτό η Βουλευτής κ. Λούκα Κατσέλη καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κάνατε μία ατυχή σύγκριση σχετικά με τα κέρδη και το πόσο φορολογεί το κεφάλαιο η Ιρλανδία. Και εκεί ατυχήσατε. Η Ιρλανδία βάζει ένα φόρο 12,5% μόνο στα διανεμόμενα κέρδη, όχι και στα αδιανέμητα, αυτά δηλαδή που επανεπενδύονται. 
      Θα μπορούσαμε να σας είχαμε φέρει πολλά άλλα παραδείγματα για το τι έκαναν άλλες χώρες. Νομίζω πως είναι καιρός το Κοινοβούλιο, πριν να νομοθετεί για τόσο σημαντικά θέματα, να κοιτάζει και να μαθαίνει από τις εμπειρίες των άλλων χωρών, αλλά και από τις ίδιες τις δικές του εμπειρίες. Αυτό σας ζητάμε, να κοιτάξουμε κριτικά το τι έχει γίνει μέχρι τώρα, πού πετύχαμε, πού αποτύχαμε, να βγάλουμε τα συμπεράσματα και να προχωρήσουμε.
      Στη σύντομη παρέμβασή μου, επειδή μας παρακολουθεί ο ελληνικός λαός, θέλω να πω τα πέντε σημεία, στα οποία διαφέρουμε βασικά στην αναπτυξιακή λογική και στην προσέγγιση της διακυβέρνησης που διέπει αυτό το νομοσχέδιο. Είναι πέντε σημεία. Επιγραμματικά αναφέρω ότι έχουν να κάνουν:
      Πρώτον, με τη στήριξη και αναβάθμιση της ποιότητας της δημόσιας διακυβέρνησης.
      Δεύτερον, με την ποιότητα της δημόσιας διαβούλευσης.
      Τρίτον, με το τρίπτυχο «Περιφερειακή Ανάπτυξη-Αποκέντρωση-Συμμετοχή», που αποτελεί τον πυρήνα του αναπτυξιακού σχεδίου για εμάς σε μία αυτοδιοικητική λογική.
      Τέταρτον, με την ιεράρχηση προτεραιοτήτων του Προγράμματος Δημοσίων Επενδύσεων.
      Πέμπτον, με τα θέματα διαφάνειας και λογοδοσίας, που ήδη θίχτηκαν από τους συναδέλφους.
      Κύριε Υπουργέ, σε αυτά τα πέντε κομβικά ζητήματα για ένα αναπτυξιακό σχέδιο, έχουμε ριζικά διαφορετικές τοποθετήσεις ΠΑ.ΣΟ.Κ. και Νέα Δημοκρατία. Πραγματικά απορώ, μετά από την κριτική που έκανε, γιατί ο ΛΑ.Ο.Σ. ψηφίζει επί της αρχής αυτό το νομοσχέδιο.
      Έχουμε, όπως είπα, βασικές διαφορές στην προσέγγιση της διακυβέρνησης και της αναπτυξιακής πολιτικής. Με το σημερινό νομοσχέδιο η Νέα Δημοκρατία, αντί να μετασχηματίσει το κράτος και το διοικητικό και πολιτικό μας σύστημα για μια αποτελεσματική διαχείριση των πόρων, αντί να ενισχύσει τους θεσμούς της αυτοδιοίκησης και να προχωρήσει σε εμβάθυνση των δημοκρατικών θεσμών με αποτελεσματική αποκέντρωση της εξουσίας, αντί να αναβαθμίσει τους θεσμούς συμμετοχής των πολιτών στις λειτουργίες του δημοκρατικού πολιτεύματος, τι κάνει; Εδραιώνει, για τα επόμενα έτη, ένα απόλυτα συγκεντρωτικό, πελατειακό, γραφειοκρατικό και επομένως διαβλητό σύστημα διαχείρισης δημόσιων πόρων.
      Με αυτόν τον τρόπο προωθεί τον κυβερνητισμό, τον κρατισμό και ενισχύει αυτό που θα έλεγα σε εισαγωγικά, τη «δομομανία», που αποτελεί μια μεγάλη πληγή για το ελληνικό πολιτικό σύστημα. Πολλές καινούργιες δομές, αντί λίγες δομές και πραγματική στήριξη και αναβάθμιση της ποιότητας της δημόσιας διακυβέρνησης. Η πρώτη μας μεγάλη διαφορά είναι ακριβώς αυτό, η στήριξη και αναβάθμιση της ποιότητας της δημόσιας διακυβέρνησης.
      Κύριε  Υπουργέ,  κύριοι συνάδελφοι, στον εικοστό πρώτο αιώνα, σε μία αναπτυγμένη χώρα σαν την Ελλάδα, δεν νοείται κάθε φορά που παρουσιάζεται ένα πρόβλημα στη Δημόσια Διοίκηση ή στους θεσμούς της Τοπικής Αυτοδιοίκησης, είτε αυτό είναι πρόβλημα στελέχωσης, είτε είναι πρόβλημα τεχνογνωσίας, να τους παρακάμπτουμε τελείως αυτούς τους θεσμούς και να δημιουργούμε ανεξέλεγκτα ιδιωτικούς μηχανισμούς διαχείρισης. Αυτή είναι η πρώτη μας διαφορά. Για το ΠΑ.ΣΟ.Κ., η δημόσια διακυβέρνηση και η στήριξη και αναβάθμισή της αποτελεί πρώτη προτεραιότητα. 
      Το νομοσχέδιο αυτό τι κάνει; Συστήνει, όπως ήδη ακούσατε, μία σειρά από νέες ανώνυμες εταιρείες. Άλλοι είπαν δεκατρείς, άλλοι είπαν πέντε, άλλοι είπαν δεκαοκτώ. Το νομοσχέδιο δεν μας λέει πόσες, γιατί δεν έχουμε ακόμη ξεκαθαρίσει πόσες θα είναι οι περιφέρειες και αυτό έχει να κάνει και με το τι γίνεται στο Υπουργείο Εσωτερικών με τη νέα διοικητική οργάνωση της χώρας. Δεν γνωρίζουμε. 
      Ως ενδιάμεσους φορείς διαχείρισης αυτό το νομοσχέδιο στα επιχειρησιακά προγράμματα ορίζει ότι αυτοί μπορούν να είναι, όχι μόνο τα χρηματοπιστωτικά ιδρύματα, αλλά –ακούστε- Νομικά Πρόσωπα Ιδιωτικού Δικαίου μη κερδοσκοπικού χαρακτήρα, μετά από ανοικτή ή κλειστή διαγωνιστική διαδικασία. Και αυτό που ρωτήσαμε, κύριε  Υπουργέ, στο άρθρο 4, είναι το εξής: Γιατί με κλειστή διαδικασία;
        ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Θα βγει αυτό.
      ΛΟΥΚΑ ΚΑΤΣΕΛΗ: Ωραία, χαιρόμαστε, γιατί τι εξυπηρετεί κάτι τέτοιο; Χαίρομαι που η Κυβέρνηση θα αποσύρει την κλειστή διαγωνιστική διαδικασία.
      Το δεύτερο σημείο στο οποίο διαφέρουμε σημαντικά, είναι το τι εννοούμε δημόσια διαβούλευση. Για εμάς, για το ΠΑ.ΣΟ.Κ., δημόσια διαβούλευση σημαίνει ουσιαστική, δημοκρατική συμμετοχή όλων των φορέων και των πολιτών σε μείζονες αποφάσεις. Από την παραγωγή των νόμων της χώρας στο Κοινοβούλιο, μέχρι τις αποφάσεις των δημοτικών συμβουλίων. Ως δημόσια διαβούλευση εννοούμε την ενίσχυση της πληροφόρησης των πολιτών και τη διασφάλιση της λογοδοσίας σε όλα τα επίπεδα της διακυβέρνησης. Εννοούμε την ενεργό συμμετοχή της Τοπικής Αυτοδιοίκησης και των εκπροσώπων των κοινωνικών εταίρων για τη συμμετοχική διαμόρφωση των εθνικών αναπτυξιακών προγραμμάτων.
      Η Κυβέρνηση –και λυπάμαι που το λέω- αντ’ αυτού σχεδίασε και διαπραγματεύτηκε με την Ευρωπαϊκή Ένωση το Ε.Σ.Π.Α. που έχουμε μπροστά μας, την πλέον σημαντική αναπτυξιακή παρέμβαση στη χώρα μας για την επόμενη δεκαετία, χωρίς καμμία διαβούλευση με τη Βουλή και θα έλεγα με μάλλον προσχηματικό διάλογο με τους φορείς. Και γιατί μάλλον προσχηματικό διάλογο παρά όσα ακούσαμε; Γιατί η διαβούλευση ξεκίνησε πολύ αργά, στις 3 Απριλίου του 2007, αφού είχαν εγκριθεί οι διατάξεις εφαρμογής του Ε.Σ.Π.Α., το Μάρτιο του 2007. Θέλετε και ένα άλλο παράδειγμα; Μιλάμε για το Ε.Σ.Π.Α., το Εθνικό Στρατηγικό Πλαίσιο Αναφοράς, λες και ξέραμε τι έχουν τα επιχειρησιακά προγράμματα. Χαίρομαι που είπατε ότι μέχρι το τέλος του μηνός θα έχουν εγκριθεί. Αλλά τι ξέρει η Βουλή για το Ε.Σ.Π.Α.; Ας ανοίξουμε, μόνο ένα επιχειρησιακό πρόγραμμα εδώ, για τους ανθρώπινους πόρους, για την ανάπτυξη του ανθρώπινου δυναμικού. Το μόνο που διαβάζουμε είναι ένας τίτλος για κάθε άξονα που αφορά παραδείγματος χάριν στην ενίσχυση της προσαρμοστικότητας του ανθρώπινου δυναμικού και των επιχειρήσεων. Ο δεύτερος άξονας επιδιώκει –λέει- τη διευκόλυνση της πρόσβασης στην απασχόληση, ο τρίτος κ.ο.κ..
      Είναι πληροφόρηση αυτή προς τη Βουλή για το Ε.Σ.Π.Α.; Είναι ποιότητα πληροφόρησης και διαβούλευσης για ένα τόσο σημαντικό εγχείρημα; 
      Το τρίτο βασικό σημείο διαφοροποίησής μας από την Κυβέρνηση είναι η απουσία αυτοδιοικητικής λογικής που διέπει αυτό το νομοσχέδιο. Ανάπτυξη για μας σημαίνει μείωση των περιφερειακών ανισοτήτων, μια νέα ισορροπία κέντρου περιφέρειας, στη λήψη αποφάσεων, στις αρμοδιότητες και τους πόρους. Γι’ αυτό προτείναμε τουλάχιστον το 50% των πόρων να διατεθεί στα Π.Ε.Π., κατευθείαν, ώστε οι περιφέρειες να μπορούν να διαχειριστούν τους πόρους. Αντ’ αυτού η Κυβέρνηση διαθέτει μόνο –όπως είπε και ο εισηγητής μας- το 39% των πόρων στα περιφερειακά προγράμματα. Αυξάνει το συγκεντρωτισμό, αφαιρεί αρμοδιότητες από την περιφέρεια. Στο Γ΄ Κοινοτικό Πλαίσιο Στήριξης ήταν τα περιφερειακά συμβούλια τα οποία είχαν το βασικό ρόλο. Αυτήν τη στιγμή έχουν μόνο γραμματειακό ρόλο. 
      Το νομοσχέδιο δε, δεν δίνει λόγο στους τελικούς δικαιούχους των προγραμμάτων του Ε.Σ.Π.Α.. Αποκορύφωμα, κατά τη γνώμη μας, της περιφρόνησης προς τους αντιπροσωπευτικούς φορείς της Τοπικής Αυτοδιοίκησης, αποτελεί ο αποκλεισμός τους από τη διαχείριση του Εθνικού Στρατηγικού Σχεδίου Αγροτικής Ανάπτυξης και Αλιείας, από τα διοικητικά συμβούλια των αναπτυξιακών οργανισμών κάθε περιφέρειας, καθώς και από το μετοχικό κεφάλαιο της «ΔΗΜΟΣ Α.Ε.».
      Η τέταρτη διαφορά μας έχει να κάνει με την ιεράρχηση των προτεραιοτήτων του Προγράμματος Δημοσίων Επενδύσεων, κομμάτι του οποίου είναι το Ε.Σ.Π.Α.. Για μας ανάπτυξη χωρίς δημόσιες επενδύσεις στην Ελλάδα του σήμερα, δεν γίνεται. Το Πρόγραμμα Δημοσίων Επενδύσεων, ως ποσοστό του Α.Ε.Π., πρέπει να υπερβαίνει τουλάχιστον το 5% και να στηρίζει αποτελεσματικά την αναβάθμιση της παιδείας, την έρευνα, την καινοτομία, τους ανθρώπινους πόρους, όπως και το περιβάλλον. Γι’ αυτό άλλωστε προτείναμε οι ανθρώπινοι πόροι να αποτελέσουν κορυφαία προτεραιότητα για τη νέα προγραμματική περίοδο, με τη διάθεση του 40% του προϋπολογισμού. Στην Ιρλανδία έχουν μόνο ένα τομεακό πρόγραμμα και αυτό είναι μόνο για τους ανθρώπινους πόρους. 
      (Στο σημείο αυτό την Προεδρική Έδρα καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
      Αντ’ αυτού η Νέα Δημοκρατία και η Κυβέρνηση διαθέτει μόνο το 21% στον τομέα αυτόν, ενώ –όπως ακούσατε- καταργεί τα τομεακά προγράμματα Υγείας και Πολιτισμού. Για το ΠΑ.ΣΟ.Κ. οι δυο αυτοί τομείς είναι τομείς άμεσης προτεραιότητας για το δημόσιο τομέα, καθώς παρέχουν σημαντικά δημόσια αγαθά. Η μεν υγεία γιατί πρέπει να παρέχει υπηρεσίες υψηλής ποιότητας σε όλους τους πολίτες και να εξασφαλίζει ισότιμη πρόσβαση στα φτωχότερα στρώματα και σε απομακρυσμένες γεωγραφικές περιοχές, ο δε πολιτισμός γιατί αποτελεί δημόσιο αγαθό και είναι άμεσα συνδεδεμένος με την ποιότητα ζωής, την εκπαίδευση, την οικονομική ανάπτυξη και την απασχόληση. 
      Έμμεσα η Νέα Δημοκρατία και η Κυβέρνηση ιδιωτικοποιεί και αυτούς τους χώρους. Αλήθεια, κύριε Υπουργέ –και σας το είπα και στην Επιτροπή- γιατί για παράδειγμα, ενώ η ειδική υπηρεσία για τα έργα του Υ.ΠΕ.ΧΩ.Δ.Ε. μπορεί να ασκεί και καθήκοντα ενδιάμεσου φορέα διαχείρισης, η ειδική υπηρεσία για τα προγράμματα του Υπουργείου Παιδείας, που προβλέπονται, περιορίζεται σε καθήκοντα στρατηγικού σχεδιασμού και συντονισμού; Γιατί να μην μπορεί να ασκεί και το Υπουργείο Παιδείας καθήκοντα ενδιάμεσου φορέα διαχείρισης; Μήπως για να δοθεί αυτό το «φιλέτο» με κλειστή διαγωνιστική διαδικασία σε συγκεκριμένους ιδιωτικούς μη κερδοσκοπικούς φορείς; Τουλάχιστον ακούσαμε ότι θα υπάρχουν ανοικτές διαδικασίες. 
      Τελειώνω με το θέμα της διαφάνειας και της λογοδοσίας, που είναι βασική αρχή η οποία μας διαφοροποιεί από τη Νέα Δημοκρατία. Αυτές πρέπει να αποτελούν βασικές επιδιώξεις για κάθε σχεδιασμό. Μόνο όταν υπάρχει ουσιαστική αξιολόγηση της σκοπιμότητας κάθε επιλογής και αποτίμηση των αποτελεσμάτων, δημιουργούνται προϋποθέσεις για επιτυχή επανασχεδιασμό και θετικό αναπτυξιακό αποτέλεσμα. 
      Τι κάνει η Κυβέρνηση με το Ε.Σ.Π.Α.; Δημιουργεί ένα τόσο πολύπλοκο διοικητικό σύστημα, με τόσους πολυάριθμους φορείς και υπηρεσίες και τόσα πολλά επίπεδα διαχείρισης, που όχι μόνο αυξάνει το διαχειριστικό κόστος εφαρμογής, όπως ακούσαμε, στο 4% του συνολικού προγράμματος, αλλά ουσιαστικά αποκλείει τη διαφάνεια και τη λογοδοσία. 
      Όπως ακούσατε δε, θεσπίζει διαδικασίες ξένες και προς τη λογική της διαφάνειας και της χρηστής δημοσιονομικής διαχείρισης με την παράκαμψη του προληπτικού ελέγχου που επιβάλει το Σύνταγμα. 
      Κυρίες και κύριοι συνάδελφοι, καταψηφίζουμε το νομοσχέδιο επί της αρχής, γιατί πιστεύουμε ότι διέπεται από μια φιλοσοφία που θα την έλεγα «πελατειακού κορπορατισμού». Δημιουργεί ένα συγκεντρωτικό παράπλευρο αδιαφανές σύστημα διαχείρισης πόρων που ελέγχεται ασφυκτικά από το Υπουργείο Οικονομίας και Οικονομικών με την ευλογία όμως -και αυτό είναι το προβληματικό- πλήθος εμπλεκόμενων φορέων, δυστυχώς και κοινωνικών εταίρων στους οποίους διανέμονται πόροι οι οποίοι θα έπρεπε να κατευθυνθούν σε τελικούς και όχι ενδιάμεσους δικαιούχους. Και γι’ αυτούς τους πέντε λόγους, γι’ αυτές τις πέντε βασικές διαφωνίες μας, καταψηφίζουμε το νομοσχέδιο επί της αρχής.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαϊδου): Το λόγο έχει ο Κοινοβουλευτικός Εκπρόσωπος της Νέας Δημοκρατίας, κ. Παναγιωτόπουλος.
      ΠΑΝΟΣ ΠΑΝΑΓΙΩΤΟΠΟΥΛΟΣ: Κυρίες και κύριοι συνάδελφοι, το συζητούμενο νομοσχέδιο στην Ολομέλεια της Βουλής των Ελλήνων εμπεριέχει μια πολύ μεγάλη και ιστορική πρόκληση. Συνοψίζει ουσιαστικά μια από τις τελευταίες μεγάλες ευκαιρίες που έχει η χώρα να αντλήσει μεγάλα ποσά σε ευρώ και να τα αντλήσει άμεσα από τα διάφορα ευρωπαϊκά ταμεία και να χρησιμοποιήσει αυτούς τους πόρους για να ενισχύσει και να προωθήσει περισσότερο την ανάπτυξη σε όλους τους τομείς.
      Νομίζω ότι έκανε καλά η ηγεσία του Υπουργείου Οικονομικών και ιδιαίτερα ο καλός φίλος και συνάδελφος πέραν της Βουλής και στην εκπροσώπηση της Β΄ εκλογικής περιφέρειας της Αθήνας, ο κ. Γιάννης Παπαθανασίου, που δεν στάθηκε στο παρελθόν γιατί φοβούμαι, κυρίες και κύριοι συνάδελφοι του ΠΑ.ΣΟ.Κ. ότι εάν στεκόμασταν στο παρελθόν θα είχαμε πολλές πικρές στιγμές, πολλά λάθη, αβελτηρίες, κενά, παραλείψεις, σκοτεινές γωνίες να επισημάνουμε και να αναδείξουμε.
      Δεν έχουν σημασία όμως αυτά σήμερα. Αυτό που έχει σημασία είναι να μη χάσουμε, αντίθετα να αξιοποιήσουμε μέχρι του τελευταίου απειροελάχιστου ευρώ αυτήν την τελευταία μεγάλη ιστορική ευκαιρία, γιατί γνωρίζουμε τα πράγματα πως θα εξελιχθούν πλέον στους κόλπους της ευρωπαϊκής οικογένειας. Η χώρα μας έχει μεταλλαχθεί πλέον σε μια χώρα μεσαία -εννοώ τη διαβάθμιση ανάμεσα σε όλες τις υπόλοιπες ευρωπαϊκές χώρες-μέλη της Ευρωζώνης- και σταδιακά, όπως ξέρετε, τα επόμενα χρόνια η χώρα μας θα αποσυνδεθεί από τους ευρωπαϊκούς κρουνούς, από τα ευρωπαϊκά ταμεία και θα πρέπει να στηριχθεί πλέον μόνο στις δικές της δυνάμεις. Παρά ταύτα, μέχρι το 2013 έχουμε τη δυνατότητα να αξιοποιήσουμε πολύτιμους κοινοτικούς πόρους όσο πιο καλά μπορούμε για να γίνει η χώρα μας πιο παραγωγική, να γίνει πιο ανταγωνιστική, πιο εξωστρεφής, να κάνει την οικονομία της πιο δυναμική και να δώσει μεγαλύτερη έμφαση στη γνώση, στην καινοτομία, στο ανθρώπινο δυναμικό, δηλαδή σε παράγοντες που θα προσδιορίσουν, αν θέλετε, και το διαφορετικό επίπεδο στο οποίο θα βρεθούν οι ευρωπαϊκές κοινωνίες. Και σε κάθε περίπτωση μέσω της αξιοποίησης αυτών των πόρων μέχρι το 2013 μας δίνεται η δυνατότητα να δώσουμε μια απάντηση σε όλους τους Έλληνες και σε όλες τις Ελληνίδες για το αίτημα της σύγκλισης προς το οποίο προσβλέπουμε όλοι, στην ικανοποίηση του οποίου προσβλέπουμε όλοι, να τους απαντήσουμε έτσι και να δικαιολογήσουμε τις θυσίες στις οποίες τους καλέσαμε να υποβληθούν όλα τα χρόνια που παρακολούθησαν την ενταξιακή προσπάθεια και την ενταξιακή πορεία της Ελλάδος προς την Ευρωζώνη.
      Τους λέγαμε από αυτό το Βήμα: «Σφίξτε τη ζώνη να μπούμε στην Ευρωπαϊκή Ένωση, να μπούμε στην Ο.Ν.Ε., να εξασφαλίσουμε πόρους από τα διαρθρωτικά και τα αναπτυξιακά ταμεία, να πετύχουμε τη σύγκλιση». Ε, λοιπόν, αυτοί οι πολύτιμοι πόροι πρέπει να συμβάλλουν προς αυτήν την κατεύθυνση, να συγκλίνουμε σε όλα τα επίπεδα, στην απασχόληση, στο επίπεδο ζωής με τον ευρωπαϊκό μέσο όρο. 
      (Στο σημείο αυτό την Προεδρική Έδρα  καταλαμβάνει ο Γ΄  Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ)
      Γνωρίζουμε τι προηγήθηκε. Και εδώ πρέπει να μην αδικούμε. Σε εθνικό επίπεδο εκλήθη και έδωσε με τον καλύτερο δυνατό τρόπο μια πάρα πολύ σημαντική μάχη ο Πρωθυπουργός Κώστας Καραμανλής. Θυμόμαστε τις συνεχείς παρεμβάσεις του τόσο προς την Βρετανική Προεδρία τότε όσο και στα υπόλοιπα ευρωπαϊκά όργανα. Από τη στιγμή που πετύχαμε να εγκριθούν οι πόροι, έγινε ένας άλλος αγώνας δρόμου για να ολοκληρώσουμε και να υποβάλουμε στην Ευρωπαϊκή Επιτροπή, στην Κομισιόν, το Εθνικό Στρατηγικό Πλαίσιο Αναφοράς, για να μπορέσει αυτό να αξιοποιηθεί.
      Σας θυμίζω ότι ήδη έχει πετύχει η Κυβέρνηση την έγκριση του Εθνικού Στρατηγικού Πλαισίου Αναφοράς από το Μάρτιο που μας πέρασε και σημειώνω ότι ήταν το πρώτο που εγκρίθηκε στα πλαίσια των δεκαπέντε, των παλαιών χωρών-μελών της Ευρωπαϊκής Ένωσης και το δεύτερο μετά από τη Μάλτα που εγκρίθηκε στα πλαίσια της διευρυμένης Ευρωζώνης. Έχουμε υποβάλει ήδη από τον Ιούλιο τα οκτώ τομεακά και τα πέντε Περιφερειακά Επιχειρησιακά Προγράμματα του Εθνικού Στρατηγικού Πλαισίου Αναφοράς 2007-2013 και σύμφωνα με όλες τις ενδείξεις που έχει η Κυβέρνηση, η διαδικασία κινείται στο τελικό στάδιο της τελικής έγκρισης από τα ευρωπαϊκά όργανα. Όπως ξέρετε επίσης, έχει ανακοινωθεί από τον αρμόδιο Υπουργό Οικονομίας και Οικονομικών ότι στο πρόγραμμα είναι να υπογράψουμε στις Βρυξέλλες στις 26 Νοεμβρίου μαζί με την Επιτροπή το σύνολο των επιχειρησιακών προγραμμάτων. Ταυτόχρονα δε με την υπογραφή των επιχειρησιακών αυτών προγραμμάτων θα έχουμε και την εκταμίευση της πρώτης προκαταβολής της κοινοτικής συνδρομής, η οποία ανέρχεται στο πολύ σημαντικό ποσό των 400.000.000 ευρώ. Αυτή είναι η αλήθεια, αυτή είναι η πραγματικότητα. Δεν πρέπει να την αρνούμεθα. Πρέπει να την αντιμετωπίζουμε κατά πρόσωπο και ο καθένας να μετρά τις προσωπικές και πολιτικές του ευθύνες απέναντι σε αυτήν την πρόκληση. 
      Η αλήθεια είναι ότι υπήρξαν και αρρυθμίες και προβλήματα και θεσμικά κενά και προβλήματα στη διαχείριση. Αυτά τα προβλήματα έρχεται, αφού πρώτα τα επισημαίνει, να τα διορθώσει το συζητούμενο νομοσχέδιο. Βεβαίως ο χαρακτήρας του μπορεί να εμφανίζεται διαχειριστικός, αλλά η ουσία του νομοσχεδίου αυτού είναι πολιτική, διότι μέσω της ενίσχυσης της διαφάνειας επιτυγχάνεται μεγαλύτερη αποτελεσματικότητα. 
      Έχει σημασία ότι δίνεται έμφαση στην υλοποίηση και όχι στην ένταξη, όπως συνέβαινε τα προηγούμενα χρόνια. Δημιουργούνται διαδικασίες που συμβάλλουν στη συγκρότηση μιας ομπρέλας θεσμικής περισσότερο λειτουργικής, η οποία θα οδηγήσει σε ουσιαστικότερη και ταχύτερη υλοποίηση. Ταυτόχρονα, διαμορφώνονται οι μηχανισμοί και οι διαδικασίες μετάβασης από το Γ΄ Κοινοτικό Πλαίσιο Στήριξης στο Δ΄ Κοινοτικό Πλαίσιο Στήριξης. 
      Αυτό που έχει σημασία επίσης –και σωστά τονίστηκε τόσο από τον Υπουργό όσο και από τον εισηγητή της Νέας Δημοκρατίας αλλά και από άλλους συναδέλφους- είναι ότι το μεγαλύτερο μέρος των πόρων, το 80% περίπου των πόρων πηγαίνει στην περιφέρεια. Εδώ θα μου επιτρέψετε, κύριε Υπουργέ, να ανοίξω μια παρένθεση: Δεν υπάρχει μόνο η περιφέρεια της υπόλοιπης Ελλάδας χωρίς την επιβίωση της οποίας δεν μπορεί να επιβιώσει και το υδροκέφαλο κέντρο της χώρας. Υπάρχει και η περιφέρεια του κέντρου, οι πολλές επαρχίες του Λεκανοπεδίου, ένα μέρος των οποίων έχουμε την τιμή να εκπροσωπούμε στη Βουλή και εσείς και εγώ και πάρα πολλοί συνάδελφοι από όλα τα υπόλοιπα κόμματα που εκπροσωπούνται στο ελληνικό Κοινοβούλιο.
      Έχουμε τεράστιο πρόβλημα μερικών ή -σε ορισμένες περιπτώσεις- ανύπαρκτων  υποδομών σε πολλές περιοχές της δυτικής Αθήνας και όχι μόνο. Αυτή είναι η αλήθεια. Σας θυμίζω ότι και σε περιοχές του Λεκανοπεδίου που εθεωρούντο ή θεωρούνται δικαίως αναβαθμισμένες, όπως στα νότια προάστια,  μέχρι πριν από επτά, οκτώ χρόνια είχαμε πλημμύρες εξαιτίας της ανυπαρξίας υποδομών για την απορροή των ομβρίων και μιλάω για την περιοχή των νοτίων προαστίων και μάλιστα της Γλυφάδας, κύριε Υπουργέ. 
      Έχουμε, λοιπόν, προβλήματα υποδομών, τα οποία θα έπρεπε να τα έχουμε  λύσει και δεν τα λύσαμε, διότι πολύτιμοι πόροι κατασπαταλήθηκαν προς λάθος κατευθύνσεις από το Γ΄ Κοινοτικό Πλαίσιο Στήριξης και αναφέρομαι στον τρόπο ένταξης και υλοποίησης έργων που έγινε επί των ημερών του ΠΑ.ΣΟ.Κ.. Δεν θα πω ότι δεν έγινε τίποτα, για τ’ όνομα του Θεού. Και προσπάθειες έγιναν και κάποιοι σχεδιασμοί συγκροτημένοι υπήρξαν και έργα έγιναν. Αλλά αν συγκρίνει κάποιος τις ευκαιρίες που είχε η χώρα, αν συγκρίνει κάποιος τις προσδοκίες που συνόδευσαν και ακολούθησαν αυτές τις ευκαιρίες και αν βάλει κάποιος κάτω τα ποσά τα οποία δαπανήθηκαν ή διατέθηκαν κυρίως από τα ευρωπαϊκά ταμεία, θα δει ότι αρκετές προσδοκίες διαψεύστηκαν και αρκετοί σχεδιασμοί έμειναν στο επίπεδο των σχεδίων, των ευσεβών πόθων. Πολλά πράγματα που μπορούσαν να γίνουν στην πράξη δεν υλοποιήθηκαν, δεν έγιναν πραγματικότητα. Αυτά, για να λέμε τα πράγματα με τα’ όνομά τους. 
      Ακούω την ένσταση. Σε επίπεδο θεωρητικό σωστή είναι η ένσταση. Θα έπρεπε  να επενδύσουμε περισσότερα, να κατευθύνουμε δηλαδή περισσότερους πόρους στους ανθρωπίνους πόρους. Είναι η μεγάλη πρόκληση του 21ου αιώνα για τις ευρωπαϊκές κοινωνίες και όχι μόνο για τις ευρωπαϊκές κοινωνίες. Αλλά όταν πάσχουν οι υποδομές μας, όταν έχουμε πρόβλημα ακόμη στον 21ο αιώνα υποδομών στην Ελλάδα, γιατί στο παρελθόν δεν έγιναν αυτά που έπρεπε να γίνουν, και εμείς θα θέλαμε να πάνε περισσότερα κονδύλια, περισσότερα ποσά στους ανθρωπίνους πόρους. Βεβαίως αναγνωρίζουμε τι έγινε στην Ιρλανδία, την οποία αποκήρυσσαν μετά βδελυγμίας με την πολιτική έννοια του όρου πολλά  στελέχη των προηγουμένων κυβερνήσεων του κ. Σημίτη απ’ αυτό το Βήμα, όχι εσείς, κυρία Κατσέλη, διακρίνεστε από μία συνέπεια στον πολιτικό και ακαδημαϊκό σας βίο, εγώ το αναγνωρίζω, ακούσαμε όμως να αποκηρύσσουν το πρότυπο της Ιρλανδίας. Σωστά το ανέλυσε ο Υφυπουργός, ο καλός συνάδελφος, ο Γιάννης Παπαθανασίου. Ναι, η Ιρλανδία επένδυσε σε ανθρωπίνους πόρους, αλλά είχε λύσει κρίσιμα προβλήματα υποδομών, τα οποία δεν κατόρθωσαν να επιλύσουν οι κυβερνήσεις του ΠΑ.ΣΟ.Κ. Αυτά τα προβλήματα πρέπει να λυθούν εδώ και τώρα και προς αυτήν την κατεύθυνση κινείται το Εθνικό Στρατηγικό Πλαίσιο Αναφοράς 2007-2013. 
      Τώρα δύο-τρεις ακόμα σκέψεις. Υπάρχει ένα θέμα δομών. Δημιουργούνται καινούργιες δομές. Και μην έχουμε αυταπάτες και ψευδαισθήσεις, κύριε Υπουργέ, θα κριθούμε από την καλή λειτουργία και από την αποδοτικότητα αυτών των δομών και εμείς. Εγώ πιστεύω ότι είναι προς τη σωστή κατεύθυνση, ότι βελτιώνουν την κατάσταση, ότι επιτρέπουν μεγαλύτερη διαφάνεια, ότι επιτρέπουν μεγαλύτερη αποτελεσματικότητα, ότι θα φθάσουμε πολύ πιο γρήγορα στην υλοποίηση που είναι και ο ποθούμενος στόχος, αλλά η αλήθεια είναι ότι πρέπει να παρακολουθούμε συνέχεια και να συντονίζουμε αυτού του είδους τις διαδικασίες, γιατί όντως το ελληνικό δημόσιο και ιδίως αυτές οι διαδικασίες που σχετίζονται με τα Κοινοτικά Πλαίσια πάσχουν από μία εμμονή σε δομές, καινούργιες και παλιές, πολλές από τις οποίες –τις δομές εννοώ- ελέγχονται για την αποτελεσματικότητα και την καλή τους λειτουργία. 
      Και κάτι ακόμη για να κλείσω. Ειλικρινά δεν περίμενα από μία πολιτικό και μία ακαδημαϊκό όπως η κ. Κατσέλη, η οποία -θα το ξαναπώ, γιατί πρέπει στην πολιτική να μην είμαστε μικρόψυχοι και προς τον πολιτικό αντίπαλο- διακρίνεται για την ευρύτητα των απόψεων της, γνωριζόμαστε και την παρακολουθώ πολλά χρόνια, δεν περίμενα να αντιμετωπίσει με ιδεοληψίες και ιδεολογικές αγκυλώσεις του παρελθόντος το θέμα του ιδιωτικού τομέα. Δεν είπε κανείς ότι παραδίδει η Κυβέρνηση όλη αυτήν τη διαδικασία στον ιδιωτικό τομέα, αλλά δεν βλέπω γιατί από το ένα άκρο πρέπει να πάμε στο άλλο.
      Οι δημόσιες δομές είναι κυρίαρχες, αλλά εκεί που επιβάλλεται, εκεί που θα έχουμε καλύτερο αποτέλεσμα, εκεί που θα πάμε με ταχύτερο βηματισμό στην ουσιαστική υλοποίηση που περιμένει όλος ο ελληνικός λαός. Δεν βλέπω γιατί πρέπει να κινούμεθα με ενοχές, με ιδεολογικές αγκυλώσεις απέναντι στη σύμπραξη και στην συνέργεια του τομέα της ελεύθερης κοινωνίας, του μη κερδοσκοπικού μέρους –το τονίζω- της ιδιωτικής πρωτοβουλίας.
      Με αυτές τις σκέψεις και παρά τις αντιρρήσεις που τις άκουσα, θεωρώ ότι μπορούμε να πορευτούμε όλοι μαζί προς την κατεύθυνση της έγκρισης του εθνικού στρατηγικού πλαισίου αναφοράς, το οποίο συμπυκνώνει την τελευταία μεγάλη ιστορική ευκαιρία, του έθνους μας, της κοινωνίας μας, να πετύχουμε το τρένο της ανάπτυξης για τον 21ο αιώνα, να προσαρμοστούμε στα νέα πλαίσια της ανταγωνιστικότητας σε μία οικονομία στην οποία τα σύνορα καταρρέουν και η παγκοσμιοποίηση αποτελεί την καθημερινή πρακτική, αναδεικνύοντας μεγάλες προκλήσεις και να κάνουμε τη χώρα μας από μία χώρα που πορεύεται στην Ευρώπη με μία μεσαία αναπτυξιακή ταχύτητα, χώρα της μεγάλης προοπτικής, χώρα των μεγάλων ταχυτήτων, χώρα της μεγάλης προόδου.
      Αυτοί οι στόχοι είναι μόνιμοι στόχοι της διακυβέρνησης του Κώστα Καραμανλή και θεωρούμε ότι αυτό το νομοθέτημα κινείται προς αυτήν την ενδεδειγμένη κατεύθυνση. Με αυτήν τη συλλογιστική σας καλώ και πάλι να το υπερψηφίσετε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Κοινοβουλευτικός Εκπρόσωπος του Κ.Κ.Ε. κ. Καραθανασόπουλος.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κυρίες και κύριοι συνάδελφοι, παρακολουθώντας τη συζήτηση και τον μεγάλο σεβασμό που τρέφω απέναντι σε κάθε ομιλητή μου ήλθε στο μυαλό μου ένας στίχος από ένα τραγούδι. Θα τον πω, γιατί ταιριάζει στην περίπτωση. «Ας κρατήσουν οι χοροί και θα βρούμε αλλιώτικα στέκια επαρχιώτικα». Και το λέω αυτό γιατί αναφέρθηκαν σε πάρα πολλούς τόνους οι λέξεις περιφερειακή ανάπτυξη, τελευταία ευκαιρία, τρένο του ανταγωνισμού, τρένο της καινοτομίας και μια σειρά άλλων τέτοιων «τεχνοκρατικών» όρων προσπαθώντας να εμφανίσουν έναν ουδέτερο χαρακτήρα. Κάποιος  ομιλητής μάλιστα είπε ότι η Ελλάδα πρέπει να μπει στο κλαμπ των ανεπτυγμένων χωρών. 
      Εγώ λέω και λοιπόν αν η Ελλάδα μπει στο κλαμπ των ανεπτυγμένων χωρών. Οι Ηνωμένες Πολιτείες της Αμερικής είναι η πιο ανεπτυγμένη καπιταλιστική οικονομία; Πόσα όμως είναι τα εκατομμύρια των λειτουργικά αναλφάβητων, των φτωχών, των άστεγων, των πεινασμένων; Και λοιπόν λέω, η Ιρλανδία ξεπέρασε το μέσο όρο και πέτυχε τη σύγκλιση. Τι είχε; Είχε αναβάθμιση της θέσης της κεφαλαιοκρατίας, των πλουτοκρατών. Αυτή όμως η αναβάθμιση της θέσης της πλουτοκρατίας της Ιρλανδίας πήγε χέρι-χέρι, γιατί είναι προϋπόθεση με την υποβάθμιση της θέσης των εργαζόμενων. Αυξήθηκαν οι φτωχοί στην Ιρλανδία όπως και οι αποκλεισμένοι. Και δεν μιλάμε γι’ αυτούς τους εργαζόμενους που η θέση τους χειροτέρεψε σχετικά.
      Δεύτερον, ακούγονται ορισμένες βαθιά αντιεπιστημονικές εκφράσεις. Είπαν, να πετύχουμε την ισόρροπη ανάπτυξη. Υπάρχει πουθενά κάποιο ιστορικό παράδειγμα που να έγινε ισόρροπη ανάπτυξη οποιουδήποτε καπιταλιστικού κράτους είτε σε κλάδους της οικονομίας είτε στις περιφέρειες; Πείτε μου ένα παράδειγμα. Και αυτό γιατί ο καπιταλισμός και ο τρόπος ανάπτυξής του έχει ως βασικό χαρακτηριστικό την αναρχία στη δράση του ιδιωτικού κεφαλαίου. Αυτό σημαίνει ότι ένας επενδυτής θα πάει να επενδύσει όχι γιατί θα τον νοιάξει ότι θα υπάρξει ισόρροπη ανάπτυξη ή αν θα ικανοποιηθούν οι λαϊκές ανάγκες και θα  βρουν δουλειά οι εργαζόμενοι, αλλά με κριτήριο το αν θα  κερδίσει. Πώς θα κερδίσει ο καπιταλιστής από την εκμετάλλευση του εργαζόμενου; Όσα περισσότερα κίνητρα και προϋποθέσεις του δώσεις με κατάργηση των εργατικών δικαιωμάτων τόσο καλύτερο είναι το περιβάλλον γι’ αυτόν. 
      Αυτό σημαίνει ευνοϊκό επιχειρηματικό περιβάλλον; Γι’ αυτό ακριβώς το λόγο και καταστρέφουν παραγωγικές δυνάμεις. Στην Αχαϊα οι κεφαλαιοκράτες δεν κατέστρεψαν παραγωγικές δυνάμεις και πρώτα και κύρια την εργατική τάξη; Δεν ήταν έμπειροι στον κλάδο της κλωστοϋφαντουργίας; Πήραν όμως τις επιχειρήσεις και έφυγαν. Έχασαν οι κεφαλαιοκράτες; Όχι. Οι εργαζόμενοι της κλωστοϋφαντουργίας της Πάτρας έχασαν, οι μικρομεσαίοι της Πάτρας έχασαν. 
      Δεύτερο παράδειγμα: Η Περιφέρεια του νοτιοανατολικού Αιγαίου είναι από τις πλέον ανεπτυγμένες, είναι πάνω από το μέσο όρο της Ευρωπαϊκής Ένωσης; Πέτυχε δηλαδή τη σύγκλιση την οποία ευαγγελίζεσθε; Πώς έγινε αυτό; Έγινε με τη σφοδρότατη επίθεση στα εργατικά δικαιώματα των ξενοδοχοϋπαλλήλων, των εργαζόμενων στον επισιτισμό και στην αναψυχή γιατί εκεί υπάρχει η ημερήσια σύμβαση, υπάρχει η ανασφάλιστη εργασία που ζει και βασιλεύει. Καταστράφηκαν οι μικρομεσαίοι, καταστράφηκε η αγροτική παραγωγική δραστηριότητα. Αυτό είναι το «πετυχημένο» παράδειγμα της Ρόδου. Τέτοιου είδους αναβάθμιση λοιπόν θέλουμε; 	
      Τρίτο ζήτημα: Το επανέλαβε παρότι προκλήθηκε ο εισηγητής του ΣΥ.ΡΙΖ.Α. Το πρόβλημα είπε είναι το αθηνοκεντρικό κράτος. Δεν είναι το αθηνοκεντρικό κράτος, είναι το καπιταλιστικό ταξικό κράτος. Γιατί για παράδειγμα σήμερα το πρωί για δέκατη ένατη μέρα οι εργαζόμενοι στη Δημοτική Επιχείρηση του Δήμου Ηρακλείου της Αττικής βρίσκονται σε απεργία. Τι διεκδικούν; Κάτι πολύ απλό: Δεδουλευμένα έξι μηνών. Αυτό είναι λοιπόν το αθηνοκεντρικό κράτος; Δεν υπάρχουν άνεργοι, φτωχοί, εξαθλιωμένοι, εργαζόμενοι οι οποίοι είναι ανασφάλιστοι και δεν αμείβονται στην Αθήνα; 
      Τέταρτο ζήτημα: Ειπώθηκε ότι είναι η τελευταία ευκαιρία για τις υποδομές. Αλήθεια για ποιες υποδομές κάνουμε λόγο εδώ; Δεν είναι προτεραιότητα οι διευρωπαϊκοί άξονες στις υποδομές; Τι σημαίνει αυτό; Είναι σχέδια υποδομών τα οποία διευκολύνουν την ελεύθερη πρόσβαση των εμπορευμάτων. Πρώτο το κρατούμενο. Δεύτερον, η δημιουργία δικτύων ενεργειακών και γεωπολιτικών παιχνιδιών στον ανταγωνισμό των ιμπεριαλιστικών δυνάμεων οι οποίες αλλάζουν τα σύνορα της περιοχής και δημιουργούν τεράστιους κινδύνους για τους λαούς γιατί θέλουν να εκμεταλλευτούν αγορές και πλουτοπαραγωγικές πηγές. Δεν είναι μέσο υλοποίησης αυτών των δικτύων η απελευθέρωση των αγορών; Τι σημαίνει αυτό; Να γίνουν με χρήματα των εργαζόμενων -γιατί είναι υπεραξία των εργαζόμενων οι κοινοτικοί πόροι-  τα δίκτυα για να μπορέσει το ιδιωτικό κεφάλαιο να τα εκμεταλλευτεί μέσα από την απελευθέρωση της αγοράς ενέργειας, των μεταφορών και άλλων κλάδων της οικονομίας. 
      Γι’ αυτό γίνονται και ιδιωτικοποιήσεις. Ποιοι κερδίζουν απ’ αυτές τις ιδιωτικοποιήσεις που είναι άξονας; Κερδίζουν μήπως οι εργαζόμενοι στις επιχειρήσεις που ιδιωτικοποιούνται; Χάνουν. Δέχονται σφοδρότατη επίθεση. Κερδίζει μήπως η λαϊκή οικογένεια γιατί μειώνονται τα τιμολόγια; Αυξάνονται για να μπορέσει να έχει κέρδη η ιδιωτικοποιημένη επιχείρηση και να γίνει ελκυστική η μετοχή της. 
      Μπήκε ποτέ προτεραιότητα το ζήτημα να υπάρχει ασφαλής, φθηνή, μαζική, με σεβασμό στο περιβάλλον μεταφορά για να αναβαθμιστεί ο σιδηρόδρομος; Όχι. Οι οδικοί άξονες πρώτοι γιατί αυτοί είναι προτεραιότητα για τη χώρα μας και ο σχεδιασμός. Μπήκε ποτέ ζήτημα αντισεισμικής θωράκισης των δημόσιων σχολείων, των νοσοκομείων; Όχι, γιατί δεν είναι επιλέξιμα έργα παρόλο που η Ελλάδα είναι σεισμογενής περιοχή. Και δεν μιλάμε για τη λαϊκή κατοικία και μικροζωνικές μελέτες οι οποίες πρέπει να γίνουν που είναι «άλλου παπά Ευαγγέλιο» πολύ πιο ισχυρό αυτό. Αλλά λέμε ακόμη για τα σχολεία που πάνε τα παιδιά. Ακόμη και έργα τα οποία ικανοποιούν λαϊκές ανάγκες όπως παράδειγμα το γεφύρι στο Ρίο-Αντίρριο είναι πανάκριβο. Με χρήμα των εργαζόμενων, με αίμα των Ελλήνων εργαζόμενων έγινε το γεφύρι όπως έγινε και ξένο. Και τι καλείται να κάνει η λαϊκή οικογένεια; Να δώσει 22 ευρώ πήγαινε-έλα το κατώτερο καθαρό δηλαδή μεροκάματο. Αυτό σημαίνει 22 ευρώ και το δίνει μόνο και μόνο για να πάει και  να έλθει. Εμπορευματοποιούν δηλαδή την ανάγκη, τον καλούν να βάλει βαθιά το χέρι στην τσέπη. Αυτή είναι η πολιτική της Ευρωπαϊκής Ένωσης, αυτή την πολιτική χρηματοδοτεί το Ε.Σ.Π.Α.!
      Αναφέρθηκε η Κοινοβουλευτική Εκπρόσωπος του ΠΑ.ΣΟ.Κ. κ. Κατσέλη και διάβασε τους άξονες για τους ανθρώπινους πόρους. Αυτοί οι άξονες, ακριβώς, είναι οι άξονες που έχει ψηφίσει, έχει αποφασίσει στην οδηγία της η Ευρωπαϊκή Ένωση. Είναι αντιγραφή. Και τι σημαίνει λοιπόν προσαρμοστικότητα των εργαζόμενων στην αγορά εργασίας; Σημαίνει ότι οι εργαζόμενοι, επειδή θέλει η επιχείρηση «τριωρίτες», θα δουλεύουν τρίωρα και επειδή  θέλει «εξαμηνίτες», θα δουλεύουν εξάμηνα. Και η ανάγκη της εργαζόμενης οικογένειας να έχει τριακόσιες εξήντα πέντε μέρες ψωμί, το πλέον απαραίτητο, πού πάει; Να βρίσκει και δεύτερη και τρίτη και δέκατη δουλειά. 
      Τελειώνοντας θα πω ένα παράδειγμα, ακραίο κατά τη γνώμη  μου, το οποίο όμως ταιριάζει στην πραγματικότητα. Η λογική του κοινωνικού εταιρισμού είναι σαν να καλούμε τους εργαζόμενους, τη νεολαία, να συμμετέχουν σ’ ένα διάλογο για τον οποίο θα επιλέξουν ποιος θα τους «περάσει» το σχοινί, τι χρώμα θα είναι το σκοινί, πόσο γερό θα είναι και ποιος θα ελέγχει το αποτέλεσμα της κρεμάλας τους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εμείς αυτό το περιεχόμενο θα το αποκαλύψουμε. 
      Κλείνω με αυτό,  κύριε Πρόεδρε. 
      Θα τους καλέσουμε σε απειθαρχία, σε ανυπακοή. Θα τους καλέσουμε να οργανώσουν την πάλη τους για να βάλουν εμπόδια σ’ αυτήν την πολιτική, τη βαθιά ταξική, διεκδικώντας ένα συνεκτικό και συλλογικό πλαίσιο στόχων πάλης, το οποίο θα ικανοποιεί τις σύγχρονες και λαϊκές ανάγκες και όχι τις ανάγκες των επιχειρήσεων.
      Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε συνάδελφε. 
      Ο Κοινοβουλευτικός Εκπρόσωπος του ΣΥ.ΡΙΖ.Α. κ. Δραγασάκης έχει το λόγο.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, τόσο οι κυβερνήσεις του παρελθόντος όσο και η σημερινή παρουσιάζουν τους πόρους από την Ευρωπαϊκή Ένωση ως κάτι σαν δώρο που έρχεται εξ ουρανού να λύσει όλα τα προβλήματα της χώρας μας. 
      Πρέπει, λοιπόν, από την αρχή να διευκρινίσουμε ότι οι ευρωπαϊκές χρηματοδοτήσεις αποτελούν έναν πολύ ανεπαρκή ελάχιστο μηχανισμό αναδιανομής πόρων εντός της Ευρωπαϊκής Ένωσης. Σύμφωνα με ψηφίσματα και του ίδιου του Ευρωπαϊκού Κοινοβουλίου, για να υπάρξει Ευρωπαϊκή Ένωση ως μία συγκλίνουσα περιφέρεια έχει ανάγκη από έναν προϋπολογισμό της τάξης του 5% του ευρωπαϊκού Α.Ε.Π. και όχι του 1% ή και λιγότερο που είναι σήμερα.
      Δεύτερον, πρέπει να πούμε ότι τα χρήματα, τα οποία παίρνουμε, τα δικαιούμαστε με βάση τις ροές χρημάτων και εμπορευμάτων που συντελούνται στην Ευρωπαϊκή Ένωση. Πρέπει επίσης να προσθέσουμε ότι δυστυχώς η διεύρυνση της Ευρωπαϊκής Ένωσης με τις δέκα τελευταίες χώρες έγινε με τρόπο που δεν εξασφαλίζει στις χώρες εκείνες ούτε αυτούς τους πόρους που εμείς έχουμε απολαύσει.
      Επομένως, το πρώτο σε ό,τι αφορά τον χαρακτήρα των πόρων είναι αυτό, δηλαδή ότι είναι πόροι που τους δικαιούμαστε και άρα έχει μεγάλη σημασία πώς τους χρησιμοποιούμε, πολύ περισσότερο που απ’ ό,τι φαίνεται αυτοί οι πόροι ίσως να είναι και οι τελευταίοι.
      Η δεύτερη παρατήρηση που θέλω να κάνω ότι είναι η σημασία που έχουν οι πόροι αυτοί σήμερα για τη χώρα μας έχει μειωθεί, η σχετική σημασία, σε σχέση δηλαδή με το Β΄ ή και το Γ΄ Κοινοτικό Πλαίσιο Στήριξης όπου οι ετήσιες εισροές, απορροφήσεις ήταν 2%, 3% ή κάποια χρόνια 4% του Α.Ε.Π.. 
      Σήμερα μιλάμε για 24.000.000.000 ευρωπαϊκούς πόρους που θα πρέπει να αξιοποιηθούν ως το 2013 και με βάση μία πιο ρεαλιστική προσέγγιση μακάρι να απορροφηθούν μέχρι το 2015. Άρα, μιλάμε ετησίως για πόρους της τάξης των 2-2,5 δισεκατομμυρίων ευρώ, δηλαδή αυτό μας κάνει περίπου 1% του ελληνικού εθνικού εισοδήματος. Είναι σημαντικοί πόροι αλλά όχι τόσο καθοριστικοί όσο προβάλλονται και εμφανίζονται. 
      Επισημαίνω ότι –για να κάνω μία σύγκριση- την ίδια στιγμή μόνο η φοροδιαφυγή του Φ.Π.Α. στη χώρα μας υπολογίζεται ότι υπερβαίνει τα 5.000.000.000 ευρώ το χρόνο και η εισφοροδιαφυγή υπολογίζεται ότι υπερβαίνει τα 4.000.000.000 ευρώ το χρόνο. 
      Επομένως, θέλω να πω ότι θα πρέπει να δοθεί έμφαση στην εξασφάλιση αυτών των πόρων που υπάρχουν, οι οποίοι διαφεύγουν και αυτό να αποτελέσει τη βάση για μια αναπτυξιακή στρατηγική, η οποία θα ενισχύεται από τους ευρωπαϊκούς πόρους και όχι αυτό το οποίο συμβαίνει σήμερα –θα αναφερθώ και μετά σ’ αυτό- όπου οι ευρωπαϊκοί πόροι υποκαθιστούν στην ουσία τους εθνικούς πόρους με μια σειρά πολύ αρνητικών συνεπειών. 
      Η τρίτη εισαγωγική παρατήρηση που θέλω να κάνω είναι ότι όντως το νομοσχέδιο αυτό χαρακτηρίζει συνολικά την πολιτική της Νέας Δημοκρατίας. Είναι μια πολιτική, η οποία δεν διορθώνει τα αρνητικά του παρελθόντος, δεν διορθώνει τα «λάθη» των κυβερνήσεων του ΠΑ.ΣΟ.Κ., αλλά τα διογκώνει και προσθέτει και πολλά άλλα. Αυτό γίνεται και σε άλλους τομείς, αυτό γίνεται και στη συγκεκριμένη περίπτωση. Ακριβώς γι’ αυτό, διαφωνώντας με τον Κοινοβουλευτικό Εκπρόσωπο της Νέας Δημοκρατίας, εμείς νομίζουμε ότι πρέπει να αναφερθούμε και στο παρελθόν. Συζητούμε για το Δ΄ Κοινοτικό Πλαίσιο Στήριξης. Αλλοίμονο αν δεν αντλήσουμε συμπεράσματα από το τι έγινε στα τρία προηγούμενα Κοινοτικά Πλαίσια Στήριξης. Εντελώς συνοπτικά λοιπόν θα επαναλάβω τη βασική κριτική που κάνουμε από το 1990, ως ενιαίος Συνασπισμός τότε, μέχρι σήμερα γύρω από το θέμα του τρόπου αξιοποίησης των ευρωπαϊκών πόρων. 
      Το πρώτο μεγάλο λάθος, να το πω έτσι, το οποίο έγινε από την αρχή, από τις τότε κυβερνήσεις του ΠΑ.ΣΟ.Κ. και της Νέας Δημοκρατίας για το διάστημα που ήταν, 1990-1993, ήταν ότι αντί οι ευρωπαϊκοί πόροι να λειτουργήσουν προσθετικά προς ένα εθνικό Πρόγραμμα Δημοσίων Επενδύσεων, αντί να λειτουργήσουν συμπληρωματικά, λειτούργησαν ως υποκατάστατα. Δηλαδή, θα έπρεπε κανονικά να είχαμε ένα εθνικό Πρόγραμμα Δημοσίων Επενδύσεων με βασικές στρατηγικές και προτεραιότητες και να αξιοποιήσουμε τους ευρωπαϊκούς πόρους είτε για να καλύψουμε κενά είτε για να υλοποιήσουμε μεγαλύτερες δράσεις, που υπερέβαιναν τη δυνατότητα των εθνικών πόρων. Αυτό το οποίο έγινε στην πράξη είναι ότι στην ουσία οι εθνικοί πόροι έγιναν συμπληρωματικοί των ευρωπαϊκών πόρων. Αυτό έχει τεράστιες συνέπειες.
      Πρώτη συνέπεια είναι ότι έχουν ενταχθεί στο Γ΄ Κοινοτικό Πλαίσιο Στήριξης δράσεις που ουδεμία σχέση είχαν με τη λογική των ευρωπαϊκών πόρων. Και δεν φταίει σ’ αυτό η Ευρωπαϊκή Ένωση, αν δηλαδή το πρόγραμμα «Βοήθεια στο Σπίτι», το πρόγραμμα ψυχικής αποασυλοποίησης ή μια σειρά από άλλες δράσεις κοινωνικής πολιτικής, που θα έπρεπε να είναι στον τακτικό προϋπολογισμό, οι κυβερνήσεις τα ενέταξαν σε ευρωπαϊκές χρηματοδοτήσεις. Και για όλα αυτά θα έχουμε πρόβλημα συνέχειας. Διότι όταν βάζεις τέτοιες δράσεις μόνιμες και διαρκείς σε ευρωπαϊκές χρηματοδοτήσεις, οι οποίες έχουν ημερομηνία λήξης, κάποια στιγμή τελειώνουν οι ευρωπαϊκές χρηματοδοτήσεις και μένει η δράση χωρίς χρηματοδότηση.
      Η δεύτερη μεγάλη συνέπεια είναι ότι έργα τα οποία στο πλαίσιο αυτό δεν είναι επιλέξιμα, μένουν στο περιθώριο. Έργα περιφερειακά, έργα κρίσιμα κατά τα άλλα κ.λπ.. Και μάλιστα αν δει κάποιος –θα τα συζητήσουμε αυτά στον προϋπολογισμό- τη σχέση των ευρωπαϊκών πόρων σε σύγκριση με τις συνολικές δαπάνες Δημοσίων Επενδύσεων θα διαπιστώσει ότι οι εθνικοί πόροι ως ποσοστό ολοένα και μικραίνουν όλα αυτά τα χρόνια. Αυτό είναι το πρώτο μεγάλο στρατηγικό πρόβλημα, ας το πούμε έτσι, του οποίου συνέπεια είναι και αυτό που παρατήρησε η κ. Κατσέλη, ότι κανονικά εμείς θα έπρεπε να έχουμε ένα Πρόγραμμα Δημοσίων Επενδύσεων που να φθάνει τουλάχιστον το 4,5% με 5% του Α.Ε.Π., ακριβώς διότι θα έπρεπε να έχουμε κάποιους εθνικούς πόρους συν τους ευρωπαϊκούς. Στην πραγματικότητα έχουμε ένα Πρόγραμμα Δημοσίων Επενδύσεων που μόλις υπερβαίνει το μέσο όρο των χωρών της ευρωζώνης. 
      Το δεύτερο πρόβλημα είναι η απουσία εθνικού προγραμματισμού. Για να μπορούν να αξιοποιηθούν σωστά αυτοί οι ευρωπαϊκοί πόροι θα έπρεπε να είχαμε ένα πρόγραμμα, να αποφασίσουμε τι θέλουμε να κάνουμε, να αποφασίσουμε πού θέλουμε να εξειδικευθεί η οικονομία μας, να αποφασίσουμε τι προτεραιότητες έχουμε και στη βάση αυτών, δηλαδή του εθνικού προγράμματος, να υπάρξει ένας σχεδιασμός, ο οποίος να προσδιορίζει και το ρόλο και τις ανάγκες που θα καλυφθούν από τις ευρωπαϊκές χρηματοδοτήσεις. 
      Ποια ήταν η συνέπεια που δεν το κάναμε αυτό; Ενώ έχουμε αναλώσει τρία ευρωπαϊκά Κοινοτικά Πλαίσια Στήριξης και πολλαπλάσιους εθνικούς πόρους είμαστε μια χώρα όπου παραμένουμε αθωράκιστοι έναντι όχι αναγκών του μέλλοντος αλλά έναντι φυσικών καταστροφών. Αθωράκιστοι από πυρκαγιές, αθωράκιστοι από πλημμύρες, αθωράκιστοι από σεισμούς, αθωράκιστοι από μια σειρά προβλήματα που θα έπρεπε να είχαν λυθεί. 
      Η δεύτερη συνέπεια είναι ότι τρέχουμε πίσω από προβλήματα. Άκουγα –σήμερα νομίζω- στο δελτίο ειδήσεων ανακοινώσεις της Κυβέρνησης, η οποία ανακάλυψε ότι τα Ζωνιανά δεν έχουν υποδομές και ανακοίνωσε τώρα –για τους προφανείς λόγους- ότι θα γίνει δρόμος, θα γίνει βιολογικός καθαρισμός, θα γίνει το σχολείο κ.λπ., κ.λπ., για να μη μιλήσω για τον Ασωπό. Δηλαδή μετά από τρία Κοινοτικά Πλαίσια Στήριξης, τρέχουμε πίσω από το πρόβλημα, όταν αυτό οξυνθεί και όταν μπει στην εντατική. Αυτό, βεβαίως, δεν είναι μόνο έλλειψη σχεδιασμού, είναι και απόρροια πολιτικών επιλογών. Αλλά και η απουσία σχεδιασμού είναι κορυφαία πολιτική επιλογή. 
      Το τρίτο είναι το σύστημα διαχείρισης. Θέλω, κυρίες και κύριοι συνάδελφοι, να μου επιτρέψετε να σας πω λίγο μια προσωπική εμπειρία που έχω επί του θέματος και να σας πω πώς φθάσαμε ως εδώ. 
      Μετά το Α΄ Κοινοτικό Πλαίσιο Στήριξης, το «πακέτο Ντελόρ» όπως το λέγαμε τότε, που διασπάστηκε μ’ έναν τρόπο αναποτελεσματικό, με πρωτοβουλία της Ευρωπαϊκής Ένωσης άρχισε ένας διάλογος για το πώς πρέπει να αξιοποιηθεί το Β΄ Κοινοτικό Πλαίσιο Στήριξης, αρχές της δεκαετίας του ΄90. Έτυχε να έχω κληθεί σ' αυτό το διάλογο λόγω της Οικουμενικής Κυβέρνησης που είχαμε και της τότε συμμετοχής μας σ’ αυτή.
      Δύο ήταν τα σενάρια. Η μία λύση που εμείς προτείναμε ήταν να αξιοποιηθεί το Β΄ Κοινοτικό Πλαίσιο Στήριξης, για να εκσυγχρονίσουμε τη Δημόσια Διοίκηση και η Δημόσια Διοίκηση εκσυγχρονισμένη να γίνει ο φορέας αξιοποίησης των πόρων. Η απάντηση των τεχνοκρατών της Ευρωπαϊκής Ένωσης ήταν η εξής: Αν περιμένουμε να εκσυγχρονίσετε εσείς τη Δημόσια Διοίκηση, θα τελειώσει και το Β΄ Κοινοτικό Πλαίσιο Στήριξης και το Γ΄ Κοινοτικό Πλαίσιο Στήριξης. 
      Τι πρότειναν οι κοινοτικοί; Να γίνει μία ανώνυμη εταιρεία εκτός της Δημόσιας Διοίκησης, η οποία να διαχειριστεί τους πόρους. Τι έγινε τελικά στην πράξη από την κυβέρνηση –νομίζω πια- του ΠΑ.ΣΟ.Κ. του ’93 που είχε αναλάβει; Ολίγον από όλα. Λίγο η Δημόσια Διοίκηση, λίγο μια παραδιοίκηση, η Μ.Ο.Δ. που δημιουργήθηκε. 
      Αυτό το μοντέλο μας έχει φέρει μέχρι εδώ, όπου έχουμε ξεχάσει ακριβώς τι συζητάμε. Ξεχάσαμε δηλαδή εντελώς ότι όλο αυτό το οικοδόμημα είναι ένα παράδειγμα σπατάλης πόρων. Ούτε τη Δημόσια Διοίκηση εκσυγχρονίσαμε ούτε τους πόρους αξιοποιήσαμε σωστά και απλώς δημιουργήσαμε επάλληλες δομές, η  Δημόσια Διοίκηση, τα Υπουργεία, οι Περιφέρειες, η Μ.Ο.Δ., οι διαχειριστικές αρχές, οι ιδιώτες από δίπλα κ.λπ., κ.λπ., όλο αυτό το χάος. 
      Και αυτό σήμερα η Νέα Δημοκρατία το ολοκληρώνει και το αποδιαρθρώνει ακόμη περισσότερο, όπως εξήγησε ο εισηγητής μας, ο συνάδελφος, ο Νίκος Τσούκαλης. Αυτή είναι η σπατάλη ανθρωπίνων και υλικών πόρων. 
      Τέταρτο πρόβλημα είναι η περιβόητη διαβούλευση. Είπε ο Κοινοβουλευτικός Εκπρόσωπος της Νέας Δημοκρατίας ότι, ναι, έπρεπε να ρίξουμε περισσότερους πόρους στους ανθρώπινους πόρους, αλλά έχουμε έλλειμμα υποδομών, άρα έπρεπε να ρίξουμε πόρους σε υποδομές. 
      Θα μπορούσε κάποιος να συνεχίσει τα ερωτήματα. Παλιές υποδομές, νέες υποδομές, δηλαδή δρόμους, τρένα, ευρυζωνικά δίκτυα; Πού ακριβώς πρέπει να ρίξουμε έμφαση; Κοινωνικές υποδομές, υποδομές για την οικογένεια και για το παιδί που είμαστε τελευταίοι στην Ευρωπαϊκή Ένωση; 
      Το δικό μας το ερώτημα είναι το εξής: Ποιος θα απαντήσει σ’ αυτά τα ερωτήματα; Ποιος τα απάντησε αυτά τα ερωτήματα; Ο κ. Αλογοσκούφης με τον κ. Παπαθανασίου μαζί με δύο τεχνοκράτες της Ευρωπαϊκής Ένωσης; Αυτή είναι η δημοκρατία! Δημοκρατία δεν είναι απλά να φλυαρούμε έναντι ειλημμένων αποφάσεων ή να επικυρώνουμε εδώ μέσα ειλημμένες αποφάσεις. 
      Ποτέ δεν ήρθε στη Βουλή, κυρία Κατσέλη! Αυτά τα ενδιαφέροντα που μας είπατε, αφορούν το μέλλον και ελπίζω να μην είναι μόνο δικές σας προσωπικές απόψεις, αλλά να υιοθετηθούν και από το κόμμα σας, διότι το ΠΑ.ΣΟ.Κ. ως κυβέρνηση δεν τα έκανε αυτά. Κάτι άρχισε στην αρχή της δεκαετίας του ’80 περί δημοκρατικού προγραμματισμού. Μετά το ίδιο το ΠΑ.ΣΟ.Κ. το εκφύλισε και έγινε ύστερα εύκολη λεία για τη Νέα Δημοκρατία. Το πέταξαν, εντελώς, στο περιθώριο. 
      Τι έχουμε στη θέση όλων αυτών; Διαβούλευση, δηλαδή, «ελάτε να μας πείτε ό,τι θέλετε, αλλά εμείς θα αποφασίσουμε». Εγώ πήγα δυο – τρεις φορές και σε Περιφερειακό Συμβούλιο και σε Νομαρχιακό Συμβούλιο. Είναι προσβολή αυτό που γίνεται.
      Το θέμα, λοιπόν, δεν είναι διαβούλευση. Είναι δυνατότητα συναπόφασης, δυνατότητα ο ίδιος ο λαός να επιλέξει, να πάρει θέση στα διλήμματα. Ποιος θα τα λύσει, αντί του λαού; Και ποτέ, όπως είπα στη Βουλή, δεν τέθηκαν αυτά τα θέματα προς συζήτηση.
      Τέλος, για να μην υπερβώ το χρόνο μου, αποτέλεσμα όλων αυτών είναι και η υπόθεση της περιβόητης σύγκλισης. Για ποια σύγκλιση μιλάτε, κυρίες και κύριοι συνάδελφοι; Μιλάτε για μια σύγκλιση που γίνεται προς τα κάτω, όχι προς τα πάνω. Σύγκλιση του βιοτικού επιπέδου προς τα κάτω. Σύγκλιση των συντάξεων προς τα κάτω. Σύγκλιση των εργασιακών δικαιωμάτων προς τα κάτω.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αυτή είναι η ιδεολογία της σύγκλισης που και στην Ευρωπαϊκή Ένωση κυριαρχεί σήμερα, αλλά κυριαρχεί και στη δική σας λογική.
      Ολοκληρώνω, κύριε Πρόεδρε. Ολοκλήρωσα.
      Η σύγκλιση πράγματι προς ό,τι θετικότερο έχει επιτευχθεί, δεν υπάρχει. Εκεί έχουμε απόκλιση. Επομένως, και οι ευρωπαϊκοί πόροι, αλλά και οι ελληνικοί δυστυχώς, στο πλαίσιο της πολιτικής που εφαρμόζεται, λειτουργούν σε μία κατεύθυνση που διευρύνει τις ανισότητες στο εσωτερικό. Και αν δεν υπάρξει σύγκλιση εντός της κοινωνίας μας, αν μέσα στην κοινωνία οι ανισότητες διευρύνονται, νομίζω ότι δεν έχει νόημα μετά να μιλάει κάποιος για σύγκλιση με άλλες χώρες ή με άλλες κοινωνίες.
      Ευχαριστώ.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Δραγασάκη.
      Και τώρα, παρακαλώ τον Κοινοβουλευτικό Εκπρόσωπο του Λαϊκού Ορθόδοξου Συναγερμού κ. Κωνσταντίνο Αϊβαλιώτη να πάρει το λόγο.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Κύριε Πρόεδρε, ευχαριστώ.
      Και μ' αυτό το νομοσχέδιο, το οποίο ήρθε στην Εθνική Αντιπροσωπεία, αποδεικνύεται ότι η Νέα Δημοκρατία απλώς αντιγράφει το ΠΑ.ΣΟ.Κ.. Βλέπουμε ένα σχέδιο νόμου γεμάτο βαρύγδουπους όρους και ονόματα, βαρύγδουπες μετονομασίες, επαναλήψεις, ηχηρούς βερμπαλισμούς και κοινότυπες επαναλήψεις και φυσικά, ίδρυση νέων νομικών προσώπων, κάτι που αποτελεί ενσάρκωση της κυβερνητικής δέσμευσης για μείωση του κράτους.
      Είναι, πραγματικά, αξιοπερίεργο πώς ένα γιγαντωμένο κράτος -ο κύριος Μητσοτάκης, Αρχηγός της Νέας Δημοκρατίας και Πρωθυπουργός παλαιότερα, το είχε αναφέρει ως σπάταλο και μεγαλοπρεπές κράτος- γίνεται ακόμα πιο μεγάλο, με την ίδρυση ακόμα δεκαπέντε ανωνύμων εταιρειών. Θέλω να διευκρινίσω ότι όλα αυτά που λέω δεν αφορούν προσωπικά τον κ. Παπαθανασίου. Είναι σε εξαιρετικά δύσκολη θέση, διότι πήρε στα χέρια του μια κατάσταση, η οποία είναι από τις χειρότερες που θα μπορούσαν να υπάρξουν, αναφορικά με την απορρόφηση πόρων. Είναι, πραγματικά, απελπιστική η κατάσταση με την απορρόφηση πόρων, παρότι η κυβερνητική θέση, όλα αυτά τα χρόνια, είναι ότι η απορρόφηση πόρων από την Ευρωπαϊκή Ένωση έχει αυξηθεί.
      Δεν έχω καταλάβει, ακριβώς, αυτό το επιχείρημα που ακούστηκε, για ποιο λόγο δεν μπορούμε να αναφερθούμε ή δεν πρέπει να αναφερθούμε στο παρελθόν ή δεν είναι σκόπιμο να αναφερθούμε στο παρελθόν. Κατ’ αρχάς, να πούμε ότι μιλάμε για το Δ΄ Κοινοτικό Πλαίσιο Στήριξης, το οποίο έχει το πομπώδες όνομα Εθνικό Στρατηγικό Πλαίσιο Αναφοράς, αλλά τα προβλήματα τα οποία κληρονομήσαμε με τα προηγούμενα τρία, είναι φυσικά η χαμηλή απορροφητικότητα, φυσικά η αδιαφάνεια, φυσικά το ζήτημα της ποιότητας των έργων. Δηλαδή, παίρνουμε χρήματα. Τι έργα αποδίδουμε;
      Ένα άλλο ζήτημα αφορά τις συνέπειες για εκείνους που παραδίδουν ελαττωματικά έργα. Είναι γνωστά τα ρεπορτάζ στον Τύπο, σχετικά με τα έργα, τα οποία έχουν κατά καιρούς φτιαχτεί με χρήματα των οργάνων της Ευρωπαϊκής Ένωσης. Όταν λέμε συγχρηματοδότηση, εννοούμε ένα πολύ μεγάλο ποσοστό από το συνολικό κόστος των έργων που προέρχεται από την Ευρωπαϊκή Ένωση. Δεν μαθαίνουμε για αποτελεσματικές συνέπειες γι’ αυτά τα ελαττωματικά έργα. Αν δεν υπάρχουν συνέπειες, απλά τα ελαττωματικά έργα θα πολλαπλασιάζονται.
      Επίσης, κάτι το οποίο ανέφερε και ο εισηγητής μας, ο κ. Βορίδης, θέλω να πω για την εμπλοκή των τραπεζών. Σε μια Ελλάδα, η οποία στενάζει από όλα αυτά τα καπιταλιστικά συμφέροντα, από αυτά τα μεγάλα τραστ, από τις τράπεζες που γδέρνουν τον κόσμο, απορεί κάποιος πως εμπλέκονται για άλλη μια φορά με τέτοιο ηχηρό τρόπο οι τράπεζες στην όλη ιστορία.
      Τα χρόνια, λοιπόν, 2000-2007 ήταν τα χρόνια της «πρασινογάλαζης» διακυβέρνησης. Τι είδαμε λοιπόν αυτά τα χρόνια, ας πάρουμε, της «γαλάζιας» διακυβέρνησης, από το 2004 και πέρα;
      Κατ’ αρχάς, είδαμε μια μείωση του συνολικού μεγέθους του Γ΄ Κοινοτικού Πλαίσιου Στήριξης, δηλαδή μια περικοπή. Είδαμε την επιβολή του γνωστού προστίμου των 518.000.000 ευρώ. Είδαμε επίσης, ότι μόλις δεκαπέντε μήνες πριν το τέλος του Γ΄ Κοινοτικού Πλαίσιου Στήριξης, μόλις το 66% -70% ανέφεραν κάποιοι, 66% λένε κάποια άλλα στοιχεία- φαίνεται να έχει απορροφηθεί, όχι πραγματικά, αλλά μαζί με τις συμβασιοποιήσεις. 
      Επίσης, είδαμε τις καθυστερήσεις. Χαρακτηριστικό παράδειγμα είναι τα περιβαλλοντικά έργα του Ταμείου Συνοχής. Η Επίτροπος κ. Χιούμπνερ, είχε αναφέρει τον περασμένο Ιούνιο ότι μόλις 20% απορροφητικότητα είχαν τα περιβαλλοντικά έργα. Προσέξτε, αφορά και τη δασοπροστασία του Ταμείου Συνοχής. 
      Πιο κάτω θα αναφερθώ και για τα διασυνοριακά προγράμματα, διότι υπάρχει ένα εξαιρετικά λεπτό ζήτημα με την Τουρκία. 
      Επίσης, να πω ότι η «ΚΑΘΗΜΕΡΙΝΗ», η μεγάλη αυτή εφημερίδα, στις 15 Μαΐου μιλούσε για 12,4 δισεκατομμύρια ευρώ τα οποία λίμναζαν από το Γ΄ Κοινοτικό Πλαίσιο Στήριξης. Εννέα δισεκατομμύρια θα έπρεπε να απορροφηθούν μέσα στο 2008. Έτσι, λοιπόν, η μόνη σανίδα σωτηρίας η οποία έχει μείνει για την ελληνική οικονομία, για την απορρόφηση των πόρων, είναι δυστυχώς –και είναι τραγικό- να επικαλούμαστε τις καταστροφικές πυρκαγιές τις οποίες όλοι ζήσαμε το καλοκαίρι που πέρασε. 
      Διαβάζω ότι οι δράσεις πραγματοποιούνται με τη συνδρομή του Ευρωπαϊκού Ταμείου Περιφερειακής Ανάπτυξης, του Ευρωπαϊκού Κοινωνικού Ταμείου, του Ταμείου Συνοχής και της B.E.I., της Ευρωπαϊκής Τράπεζας Επενδύσεων. 
      Αντί, λοιπόν, τα κονδύλια, παραδείγματος χάριν από το Ευρωπαϊκό Κοινωνικό Ταμείο, να δίνονται αποκλειστικά για την καταπολέμηση της ανεργίας, αποκλειστικά για τη μάχη κατά της περιθωριοποίησης και του ρατσισμού, αποκλειστικά για τη μείωση των ανισοτήτων, ξαφνικά βλέπουμε ότι συγχρηματοδοτήθηκε η έκδοση του αποσυρθέντος, το άτυχου αυτού βιβλίου της Ιστορίας της ΣΤ΄ Δημοτικού από το Ευρωπαϊκό Κοινωνικό Ταμείο. Αυτή είναι και η απάντηση που έχω από τον Υπουργό Παιδείας τον κ. Στυλιανίδη σε ερώτηση που υπέβαλα. 
      Για το Ταμείο Συνοχής είπα και πριν ότι 453.000.000 ευρώ υπήρχαν για περιβαλλοντικά έργα με κύριο άξονα τη δασοπροστασία. Μηδέν η απορρόφηση για το δάσος του Σέιχ Σου, την εκλογική περιφέρεια του Πρωθυπουργού, μηδέν η απορρόφηση από τα 24.000.000 ευρώ για τη δασική προστασία όλο τον Ιούνιο που πέρασε, σύμφωνα με την τοποθέτηση της αρμοδίας επιτρόπου κ. Χιούμπνερ.
      Δεκαεπτά ανώνυμες εταιρείες προστίθενται στις υπάρχουσες. Άρα, το σύστημα γίνεται ακόμα πιο μη λειτουργικό. Πώς θα γίνουν οι προσλήψεις σ’ αυτά τα καινούρια νομικά πρόσωπα; Η επανίδρυση του κράτους πιάνει άραγε αυτές τις ανώνυμες εταιρείες; Το σίγουρο είναι ότι το Α.Σ.Ε.Π. δεν τις πιάνει, διότι οι προσλήψεις γίνονται εκτός Α.Σ.Ε.Π.. 
      Ακούγοντας για τη δήθεν ανάπτυξη με την οποία μας προίκισε ως χώρα η Νέα Δημοκρατία και το ΠΑ.ΣΟ.Κ. αυτά τα είκοσι πέντε χρόνια, δεν μπορώ να μην παρατηρήσω, κύριε Πρόεδρε, ότι περιφέρειες της Ελλάδος δεν θα είναι πια επιλέξιμες, όχι γιατί συγκλίναμε και γίναμε Ελβετία, αλλά γιατί απλώς μπήκαν στην Ευρωπαϊκή Ένωση φτωχότερες χώρες. Έτσι, λοιπόν, οι περιφέρειες μας φεύγουν από τη στόχευση της Ευρωπαϊκής Ένωσης.
       Θα αναφέρω μια μελέτη του Ευρωπαϊκού Κοινοβουλίου στο οποίο εργαζόμουν επί δεκατέσσερα χρόνια. Η ένταξη της Τουρκίας βγάζει τελείως από τη στόχευση της Ευρωπαϊκής Ένωσης τα Ιόνια νησιά, την Ήπειρο και τη Θεσσαλία. Μιλάμε για ένα Δ΄ Κοινοτικό Πλαίσιο Στήριξης που είναι 20% μικρότερο από το τρέχον, του οποίου οι πόροι, όπως ξέρουμε όλοι, μένουν αναπορρόφητοι. 
      Και ενώ δεν υπάρχει απορρόφηση από το Γ΄ Κοινοτικό Πλαίσιο Στήριξης, δηλαδή ενώ λιμνάζουν κονδύλια από το Γ΄ Κοινοτικό Πλαίσιο Στήριξης, λαμβάνουμε προκαταβολή από το Δ΄ Κοινοτικό Πλαίσιο Στήριξης. Ανέφερα το θέμα της δασοπροστασίας. Θυμάμαι την κ. Χιούμπνερ και τον κ. Μπαρόζο να γυρνούν με το ελικόπτερο, συνοδεία του Πρωθυπουργού, πάνω από τις καμένες περιοχές. Κατεβαίνοντας από το ελικόπτερο και ερχόμενοι στο Μέγαρο Μαξίμου, θυμάμαι να μιλάνε για τις προκαταβολές που θα δοθούν από το Δ΄ Κοινοτικό Πλαίσιο Στήριξης. Το Γ΄ Κοινοτικό Πλαίσιο Στήριξης, όμως, εξακολουθεί να λιμνάζει. 
      Στο σχέδιο νόμου το οποίο μας δόθηκε, βλέπουμε βερμπαλισμούς, αυτονόητες αποστροφές για απασχόληση, για σύγκλιση και όλα αυτά τα γνωστά, για ανταγωνιστικότητα και φυσικά, παντού φαίνεται η πρόθεση να μπουν ως ενδιάμεσοι φορείς διαχείρισης οι τράπεζες. 
      Αυτά, λοιπόν, τα μεγάλα συμφέροντα που όπως είπα και πριν γδέρνουν τον κόσμο, την Ελλάδα των δύο εκατομμυρίων νεόπτωχων, την Ελλάδα με τα νοικοκυριά που χρωστάνε 93.000.000.000 ευρώ, αυτά τα μεγάλα τραπεζικά συμφέροντα μπαίνουν σφήνα για άλλη μια φορά στη διαχείριση των κονδυλίων από την Ευρωπαϊκή Ένωση, τα οποία φθάνουν τα 36.000.000.000 ευρώ. 
      Αν εξαιρέσει κάποιος την αυτονόητη χρησιμότητα της «Δήμος Α.Ε.» -κανείς δεν διαφωνεί ότι πρέπει να γίνει- οι άλλες ανώνυμες εταιρείες δεν μπορεί να καταλάβει κάποιος γιατί γίνονται. Μιλάμε για μετονομασίες. Είδα και μια μετονομασία της «Κοινωνία της Πληροφορίας» σε «Ψηφιακές Ενισχύσεις Α.Ε.». 
      Πέρα από τη μετονομασία αυτή, η οποία θυμίζει έντονα ΠΑ.ΣΟ.Κ., φυσικά, ποιες είναι τέλος πάντων όλες αυτές οι απορροφήσεις από την «Κοινωνία της Πληροφορίας»; Μιλάμε για έναν τομέα αιχμής, για νέες τεχνολογίες. Ποια είναι η απορρόφηση από την «Κοινωνία της Πληροφορίας», γιατί απλώς το μόνο που βλέπουμε είναι μια μετονομασία. 
      Έτσι, το δαιδαλώδες των σχεδίων νόμων σχετικά με τα κονδύλια της Ευρωπαϊκής Ένωσης που κατά καιρούς έχουν προωθήσει η Νέα Δημοκρατία και το ΠΑ.ΣΟ.Κ. είναι φυσικά αντιστρόφως ανάλογο με την αποδοτικότητα στην απορρόφηση των  πόρων. Είναι πραγματικά πανευρωπαϊκό ρεκόρ να υπάρχει μια χώρα με 245.000.000.000 ευρώ δημόσιο χρέος –είναι εφιαλτικό, είναι αστρονομικό το ποσό- και να μην μπορεί να απορροφήσει πόρους που δικαιούται. Και φυσικά, ενώ ήδη έχει αρχίσει η περίοδος εφαρμογής του Δ΄ Κοινοτικού Πλαισίου Στήριξης, όπως είπα, συνεχίζουμε να ασχολούμαστε με το ότι δεν μπορούμε να απορροφήσουμε τα κονδύλια του Γ΄ Κοινοτικού Πλαισίου Στήριξης.
      Βλέπω τίτλους πραγματικούς «σιδηρόδρομους» όπως: «Γενική Διεύθυνση Αναπτυξιακού Προγραμματισμού Περιφερειακής Πολιτικής και Δημοσίων Έργων», κοινοτυπίες,  απλές μετονομασίες αρχών χωρίς κάποιο περιεχόμενο, αυτονόητες παρατηρήσεις για τα καθήκοντα των αρχών και των οργάνων που άλλα επανιδρύονται και άλλα μετονομάζονται, χωρίς φυσικά αλλαγή στο ρόλο τους.
      Είπα και πριν ότι θα αναφερθώ στα προγράμματα για τη διασυνοριακή συνεργασία. Μιλάμε για τα «INTERREG». Βλέπω ότι μετονομάζεται για άλλη μια φορά σε: «Ειδική Υπηρεσία Διαχείρισης των Επιχειρησιακών Προγραμμάτων του στόχου Ευρωπαϊκή Εδαφική Συνεργασία».
      Υπάρχει ένα λεπτό θέμα το οποίο είχα θέσει στον κ. Αλογοσκούφη όταν υπήρξε κοινή συνεδρίαση των Επιτροπών Οικονομικών και Ευρωπαϊκών Υποθέσεων σχετικά με το «INTERREG IIIΑ Ελλάδα-Τουρκία». Πρόκειται για ένα συγκεκριμένο πρόγραμμα, το οποίο ονομάζεται «INTERREG ΙΙΙΑ Ελλάδα-Τουρκία» και σύμφωνα με τα στοιχεία της Ευρωπαϊκής Επιτροπής έχει μπλοκαριστεί από την Τουρκία για τον εξής απίστευτο λόγο: Η Τουρκία δεν αναγνωρίζει το νομικό καθεστώς των νησιών του Αιγαίου. 
      Τι γίνεται μ’ αυτήν την κατάσταση; Ζήτησα από τον κύριο Υπουργό –τον οποίο σέβομαι, τον είχα και καθηγητή στο μεταπτυχιακό τμήμα της Α.Σ.Ο.Ε.Ε., τον εκτιμώ βαθιά- να μου δώσει μια απάντηση σχετικά με το τι γίνεται με αυτό το πρόγραμμα, το «INTERREG IIIΑ Ελλάδα-Τουρκία». Ισχύει ότι η Τουρκία έχει μπλοκάρει αυτό το πρόγραμμα γιατί αμφισβητεί το νομικό καθεστώς των νησιών του Αιγαίου; Υπάρχουν αλλεπάλληλες ερωτήσεις στην Ευρωπαϊκή Επιτροπή, στο Ευρωκοινοβούλιο και απαντήσεις της Ευρωπαϊκής Επιτροπής η οποία το επιβεβαιώνει.
      Ρώτησε η κ. Κατσέλη, η Κοινοβουλευτική Εκπρόσωπος του ΠΑ.ΣΟ.Κ. –κρίμα που δεν είναι μέσα στην Αίθουσα, είναι αγαπημένη μου καθηγήτρια από το Οικονομικό Τμήμα του Πανεπιστημίου Αθηνών- γιατί ο Λαϊκός Ορθόδοξος Συναγερμός άσκησε τέτοια κριτική στο Δ΄ Κοινοτικό Πλαίσιο Στήριξης και παρ’ όλα αυτά το υπερψηφίζει.
      Να διευκρινίσω απλώς ότι το υπερψηφίζουμε με σαφείς επιφυλάξεις όπως τις εξέθεσα -εξάλλου και ο κ. Βορίδης το ίδιο έκανε- γιατί στην Ελλάδα που έχουν δημιουργήσει η Νέα Δημοκρατία και το ΠΑ.ΣΟ.Κ., η μόνη σίγουρη πηγή πόρων είναι, δυστυχώς, τα Κοινοτικά Πλαίσια Στήριξης. Σε μια Ελλάδα στην οποία δεν γίνεται καμμία σοβαρή επένδυση επί είκοσι πέντε, τριάντα χρόνια, οι πόροι της Ευρωπαϊκής Ένωσης είναι η μόνη σανίδα σωτηρίας γι’ αυτήν την καχεκτική και καθημαγμένη οικονομία. 
      Εδώ, λοιπόν, που μας οδήγησαν τα δυο παλιά κόμματα εξουσίας, μόνο τα κονδύλια της Ευρωπαϊκής Ένωσης μας έχουν απομείνει και γι’ αυτόν το λόγο, έστω και με τόσες επιφυλάξεις για τις ρυθμίσεις και τη διαφάνεια και του Δ΄ Κοινοτικού Πλαισίου Στήριξης, εμείς υπερψηφίζουμε αυτό το νομοσχέδιο. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και για την οικονομία του χρόνου.
      Έχω την τιμή να ανακοινώσω στο Σώμα, ότι ο Υπουργός Δικαιοσύνης διεβίβασε στη Βουλή, σύμφωνα με το άρθρο 86 του Συντάγματος και το ν.3126/2003, «Ποινική ευθύνη των Υπουργών»:
      1. α) αίτηση κατά του Πρωθυπουργού κ. Κωνσταντίνου Καραμανλή,
          β) μηνυτήρια αναφορά κατά του Υπουργού Εσωτερικών κ. Προκόπη Παυλόπουλου και του Υφυπουργού Εσωτερικών κ. Αθανασίου Νάκου.
      2. μηνυτήρια αναφορά κατά των πρώην Υπουργών Απασχόλησης και Κοινωνικής Προστασίας κ.κ. Παναγιώτη Παναγιωτόπουλου, Σάββα Τσιτουρίδη και κατά του Υπουργού Απασχόλησης και Κοινωνικής Προστασίας Βασιλείου Μαγγίνα κατά τα έτη 2005-2007.
      3. μηνυτήρια αναφορά κατά του πρώην Υπουργού Αγροτικής Ανάπτυξης και Τροφίμων κ. Ευάγγελου Μπασιάκου.
      Εξαντλήθηκε λοιπόν ήδη ο κατάλογος των Κοινοβουλευτικών Εκπροσώπων και επανερχόμαστε τώρα στον κατάλογο των αγορητών επί της αρχής.
      Το λόγο έχει η Βουλευτής Καστοριάς κ. Μπουζάλη Παρασκευή.
      ΠΑΡΑΣΚΕΥΗ ΜΠΟΥΖΑΛΗ: Ευχαριστώ, κύριε Πρόεδρε. 
      Κυρίες και κύριοι συνάδελφοι, το νομοσχέδιο που συζητούμε σήμερα για την τέταρτη προγραμματική περίοδο αποτελεί ένα πλαίσιο υψηλής σημασίας για τη χώρα μας και αυτό συμβαίνει για δύο κυρίως λόγους. Πρώτον, γιατί αποτελεί την τελευταία ευκαιρία για τη χώρα μας να αξιοποιήσει κοινοτικούς πόρους για την ανάπτυξη και τον εκσυγχρονισμό των κοινωνικών της δομών και δεύτερον, διότι θεσμοθετεί πλέον τις αναγκαίες εκείνες ρυθμίσεις που έλειπαν και οι οποίες εξασφαλίζουν τη συνολική βελτίωση της αποτελεσματικότητας του συστήματος διαχείρισης των κοινοτικών κονδυλίων. 
      Υπό αυτό, λοιπόν, το πρίσμα, αγαπητοί συνάδελφοι, το νέο πλαίσιο που προωθείται λειτουργεί ως βασικός μοχλός για τη συνέχιση της υψηλής ανάπτυξης, την αύξηση της παραγωγικότητας, αλλά και την ενίσχυση της ανταγωνιστικότητας της χώρας μας. 
      Κυρίες και κύριοι συνάδελφοι, το Δ΄ Κοινοτικό Πλαίσιο Στήριξης αποτελεί το πέμπτο κατά σειρά πακέτο κοινοτικών πόρων που καλείται να αξιοποιήσει η Ελλάδα μετά τα Μεσογειακά Ολοκληρωμένα Προγράμματα, το Α΄, Β΄ και Γ΄ Κοινοτικό Πλαίσιο Στήριξης ως μέλος της Ευρωπαϊκής Ένωσης.
      Η σωστή, λοιπόν, και αποτελεσματική διαχείριση του νέου κονδυλίου, των 24,6 δισεκατομμυρίων ευρώ, είναι η καθαρή θέση λοιπόν της Ελλάδας, που εξασφάλισε η Κυβέρνηση Καραμανλή για την περίοδο 2007-2013, είναι αναγκαία προκειμένου να ενισχυθούν οι εθνικές πολιτικές, αλλά και να δημιουργηθούν οι αναγκαίες συνθήκες ανάπτυξης για την ελληνική περιφέρεια. Ας μην ξεχνάμε ότι έχει δοθεί –και ήδη έχει αναφερθεί αρκετές φορές- προτεραιότητα στην περιφέρεια. Έτσι λοιπόν το 82%, πάνω δηλαδή από 16,8 δισεκατομμύρια ευρώ, των πόρων της νέας περιόδου κατευθύνεται σε δράσεις που θα συντελέσουν στην ανάπτυξη της περιφέρειας.
      Κυρίες και κύριοι συνάδελφοι, η εμπειρία της διαχείρισης των προηγούμενων Κοινοτικών Πλαισίων Στήριξης ανέδειξε τις αδυναμίες του ελληνικού συστήματος, αλλά και τις παραλείψεις των προηγούμενων κυβερνήσεων να αξιοποιήσουν αποτελεσματικά την κοινοτική βοήθεια.
      Η καθυστέρηση υλοποίησης του Γ΄ Κοινοτικού Πλαισίου Στήριξης κατά δεκαοκτώ μήνες, η απαράδεκτη γραφειοκρατία, δηλαδή το υψηλό κόστος και η χαμηλή αποδοτικότητα, και η αναποτελεσματικότητα της Δημόσιας Διοίκησης, η έλλειψη δηλαδή κατάλληλα καταρτισμένου ανθρώπινου δυναμικού, η έλλειψη στρατηγικής και εμπειρίας στον αναπτυξιακό σχεδιασμό, ο υψηλός κατακερματισμός των έργων, η ενθάρρυνση μιας εγχώριας συνολικής ανάπτυξης, η αδυναμία στον προγραμματισμό των καινοτόμων δράσεων και η μη υιοθέτηση βέλτιστων πρακτικών και διαχείρισης οδήγησαν έτσι σε χαμηλή απορροφητικότητα -μόλις 15,26%- στερώντας την περιφέρεια από σημαντικούς ρυθμούς ανάπτυξης, στην οποία σημειωτέον παρουσιάζονται ανισότητες σε κοινοτικό κυρίως, αλλά και σε εθνικό επίπεδο.
      Αξίζει να αναφέρω χαρακτηριστικά την περίπτωση της δικής μου περιφέρειας, όπου η απορροφητικότητα του Π.Ε.Π. της Δυτικής Μακεδονίας το 2004 ήταν μόλις 9%. Πλέον της χαμηλής απορροφητικότητας που υπήρχε όμως, αγαπητοί συνάδελφοι της Αξιωματικής Αντιπολίτευσης, η χώρα κλήθηκε να πληρώσει από το υστέρημα του Έλληνα φορολογούμενου και ατασθαλίες των κοινοτικών πόρων. Έτσι, να μην ξεχνάμε ότι για ατασθαλίες έργων και προμηθειών μεταξύ του 2000 και 2003 μας ζητήθηκε να επιστρέψουμε περίπου 1.250.000.000 ευρώ που μετά από σκληρή διαπραγμάτευση περιορίσαμε στα 518.000.000. Επίσης, και στον αγροτικό τομέα μας ζητήθηκε να επιστρέψουμε περίπου 230.000.000 ευρώ.
      Εάν σε όλα αυτά, αγαπητοί συνάδελφοι, προσθέσουμε και το θλιβερό γεγονός ότι οι προηγούμενες κυβερνήσεις του ΠΑ.ΣΟ.Κ. δεν προχώρησαν σε αναδιάρθρωση των περιφερειών της χώρας προκειμένου να ενταχθούν στον κανονισμό της Στατιστικής Ταξινόμησης, εξαιτίας της διεύρυνσης που ισχύει από το 2003 –μάλιστα τότε κατείχαμε και την Προεδρία της Ευρωπαϊκής Ένωσης- τότε καταλαβαίνουμε γιατί περιοχές όπως η δική μου, η δυτική Μακεδονία, που από το 70,05% του μέσου κοινοτικού Α.Ε.Π. ανέβηκε στο 76,7% έπεσαν θύματα αυτής της στατιστικής ταξινόμησης, με αποτέλεσμα να φύγουν από το λεγόμενο «στόχο 1», σήμερα «στόχος σύγκλιση». 
      Σημειώνω ότι χώρες όπως η Πορτογαλία, η Γερμανία, η Ισπανία, η Ιταλία, η Φιλανδία προχώρησαν στην ανωτέρω αναδιάρθρωση, προς όφελος βέβαια των περιφερειών τους.
      Κυρίες και κύριοι συνάδελφοι, σήμερα τριάμισι χρόνια μετά με τις διορθωτικές παρεμβάσεις της νέας διακυβέρνησης, η εικόνα έχει αντιστραφεί. Ο μέσος όρος της απορροφητικότητας έφτασε το 67% και μέχρι το τέλος του έτους σύμφωνα με εκτιμήσεις του οικονομικού επιτελείου, φαίνεται ότι αναμένεται να αγγίξει το 75%. Αυτό σημαίνει ότι στο τελευταίο αυτό χρονικό διάστημα είχαμε σχεδόν τετραπλάσια ποσοστά απορρόφησης από ό,τι η προηγούμενη κυβέρνηση. Και ενδεικτικά πάλι σας αναφέρω ως παράδειγμα το Π.Ε.Π. Δυτικής Μακεδονίας που σήμερα παρουσιάζει απορρόφηση στο 50% από 9% που ήταν το 2004.
      Ο Νομός Καστοριάς για την περίοδο 2005-2009 θα λάβει από το Πρόγραμμα «ΘΗΣΕΑΣ» συνολικά 37,4 εκατομμύρια έναντι 13,2 εκατομμυρίων που έλαβε από το αντίστοιχο «Πρόγραμμα Ε.Π.Τ.Α.» την περίοδο 1999-2003. Δηλαδή, μιλάμε για μια αύξηση των πόρων κατά 181%.
      Κυρίες και κύριοι συνάδελφοι, με το νέο πλαίσιο του Υπουργείου Οικονομίας και Οικονομικών, το οποίο –σημειωτέον- αποτελεί προϊόν εκτεταμένης διαβούλευσης του Υπουργείου με τους φορείς υλοποίησης των έργων των Κοινοτικών Πλαισίων Στήριξης, δηλαδή τους Ο.Τ.Α., τις Τράπεζες και τις αρμόδιες υπηρεσίες της Ευρωπαϊκής Επιτροπής, η χώρα μας αποκτά ορθολογικό προγραμματισμό και ευέλικτους μηχανισμούς υλοποίησης του Δ΄ Κοινοτικού Πλαισίου Στήριξης. Η μεγιστοποίηση του αναπτυξιακού οφέλους για την ελληνική οικονομία και την κοινωνία από την εφαρμογή και υλοποίηση των νέων συγχρηματοδοτούμενων προγραμμάτων αποτελεί πρώτη προτεραιότητα, ενώ η ορθή διαχείριση και η αποτελεσματικότητα στην υλοποίηση των πόρων έρχεται και αυτή στο προσκήνιο. 
      Αγαπητοί συνάδελφοι, το νέο πλαίσιο για την τέταρτη προγραμματική περίοδο προωθεί την αναβάθμιση των διοικητικών μηχανισμών που εμπλέκονται  στην υλοποίηση των έργων και την υποστήριξη των περιφερειών στο σχεδιασμό των αναπτυξιακών πρωτοβουλιών και παρεμβάσεων με τη σύσταση των Α.Ο.Π., δηλαδή των Αναπτυξιακών Οργανισμών Περιφέρειας. 
      Προωθεί ξεκάθαρες προτεραιότητες ως προς τους στόχους. Προωθεί τη μείωση των επιχειρησιακών προγραμμάτων από έντεκα σε οκτώ, όπως προαναφέρθηκε, και των περιφερειακών από δεκατρία σε πέντε, προκειμένου, όμως, να επιτευχθεί πραγματικά μεγαλύτερη ευελιξία. Τον έγκαιρο σχεδιασμό και τη σύσταση φορέων υλοποίησης ικανών να σχεδιάζουν, αλλά και να υλοποιούν υψηλής ποιότητας έργα. Τον περιορισμό του αριθμού των πιστοποιημένων φορέων υλοποίησης των έργων κατά 90%, προκειμένου να αποφεύγεται ο κατακερματισμός των πόρων μέσα στο λαβύρινθο των έξι χιλιάδων φορέων υλοποίησης. Την ανάπτυξη ενός αξιόπιστου και αποτελεσματικού συστήματος διαχείρισης και ελέγχου, έτσι ώστε να εξασφαλίζεται η απλούστευση των διαδικασιών, η ποιότητα και η διαφάνεια. Την πρόληψη πιθανών αστοχιών, έτσι ώστε να εντάσσονται τα έργα που παρουσιάζουν αδικαιολόγητες αποκλίσεις ή αστοχίες στην υλοποίησή τους για διάστημα μεγαλύτερο των έξι μηνών. 
      Κυρίες και κύριοι συνάδελφοι, η Ελλάδα μπορεί να κερδίσει το στοίχημα της ανάπτυξης και να καταπολεμήσει τις ανισότητες που υπάρχουν ανάμεσα στις περιφέρειές της. Το νέο πλαίσιο που δημιουργείται προσφέρει τις αναγκαίες δυνατότητες για την άμεση ενεργοποίηση των προγραμμάτων της τέταρτης προγραμματικής περιόδου 2007-2013 και παράλληλα δημιουργεί τις απαραίτητες προϋποθέσεις για μία ομαλή μετάβαση από το Γ΄ στο Δ΄ Κοινοτικό Πλαίσιο Στήριξης. Αποτελεί το βασικό αναπτυξιακό εργαλείο που θα καταστήσει τη χώρα μας πιο παραγωγική, πιο εξωστρεφή και πιο ανταγωνιστική. Για τους λόγους αυτούς θεωρώ ότι η νομοθετική πρωτοβουλία για να συζητούμε, κινείται προς τη σωστή κατεύθυνση και επιτυγχάνει το στόχο της. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κυρία συνάδελφε, και για το ότι τελειώσατε εγκαίρως. 
      Παρακαλώ τώρα τη Βουλευτή Κορινθίας κ. Αθηνά Κόρκα -  Κώνστα να πάρει το λόγο. 
      ΑΘΗΝΑ ΚΟΡΚΑ - ΚΩΝΣΤΑ: Ευχαριστώ πολύ, κύριε Πρόεδρε. 
      Κυρίες και κύριοι συνάδελφοι, συζητάμε σήμερα τη διαχείριση, τον έλεγχο, την εφαρμογή των αναπτυξιακών παρεμβάσεων για την προγραμματική περίοδο 2007-2013. Θεωρώ ότι είναι ένα σημαντικότατο σχέδιο νόμου, γιατί αναπτύσσεται αυτό το θεσμικό πλαίσιο για την επόμενη περίοδο που μας ενδιαφέρει. Όμως, αρχικά, θα ήθελα να κάνω τρεις παρατηρήσεις όσον αφορά αυτά που ειπώθηκαν και κατά τη διάρκεια της συζήτησης στην επιτροπή, αλλά επισημάνθηκαν και από συναδέλφους της Αντιπολίτευσης σήμερα εδώ, στην Αίθουσα του Κοινοβουλίου. 
      Σχετικά με την απορρόφηση αυτού του Κοινοτικού Πλαισίου Στήριξης -του Γ΄- στο οποίο προχωρούμε θα πω τα εξής: Ήδη εγώ θεωρώ ότι είναι απλά μαθηματικά το γεγονός ότι μέσα στα τρία πρώτα χρόνια υλοποίησης του Γ΄ Κοινοτικού Πλαισίου Στήριξης, το οποίο υλοποιήθηκε από την προηγούμενη κυβέρνηση, η απορρόφηση έφθασε στο «μεγαλύτερο όριο» –περίπου στο 20%- ενώ υπήρχαν περιφέρειες μεταξύ των οποίων και η περιφέρειά μου, η περιφέρεια Πελοποννήσου, με απορροφητικότητα κάτω από το 10%, όπως και αυτή της Δυτικής Μακεδονίας που ανέφερε προηγουμένως η συνάδελφος. Δεν μπορώ να καταλάβω πώς, αφού στα τρία χρόνια η απορροφητικότητα ήταν περίπου εκεί, στα επόμενα τριάμισι -δηλαδή 2004-2007- με τη νέα διακυβέρνηση της Νέας Δημοκρατίας η απορροφητικότητα έχει φθάσει περίπου στο 70%. Είναι ακριβώς το ίδιο και ότι πάμε προς τα πίσω. Απλά μαθηματικά, γιατί μιλάμε για το αντίστοιχο χρονικό διάστημα. 
      Αυτό τι σημαίνει; Ότι έγινε μία πολύ μεγάλη προσπάθεια –γιγάντια προσπάθεια, θα έλεγα- εποικοδομητικής και αποτελεσματικής απορροφητικότητας, διότι αυτό ήταν το πιο βασικό. 
      Τα κονδύλια αυτά να χρησιμοποιούνται εκεί ακριβώς που χρειάζονται και για τα έργα ανάπτυξης για το μέλλον και για τα έργα υποδομής που η χώρα μας έχει ακόμα ανάγκη, παρά τα τρία Κοινοτικά Πλαίσια Στήριξης που πέρασαν απ’ αυτή. Και έχοντας την ευκαιρία ταυτόχρονα, με την επέκταση που γίνεται, την παράταση που δίνεται στις περιφέρειες οι οποίες υπέστησαν αυτή τη σοβαρή καταστροφή το καλοκαίρι για το Γ΄ Κοινοτικό Πλαίσιο Στήριξης, μπορούμε να βοηθηθούμε σαν χώρα και αυτό είναι κάτι που το έχουμε πολύ μεγάλη ανάγκη. Γιατί η χώρα μας πάρα πολλά χρόνια ήταν ουραγός στην Ευρωπαϊκή Ένωση και στην Ευρώπη των δεκαπέντε και σε πολλούς τομείς και κάτω από χώρες της διευρυμένης Ευρώπης. Και μέσα σ’ αυτά τα χρόνια κατάφερε να έρθει πάνω από το μέσο όρο, σε τομείς όπως είναι η ανταγωνιστικότητα της Ευρωπαϊκής Ένωσης. Και αυτό ήταν μία πολύ μεγάλη προσπάθεια. 
      Η δεύτερη παρατήρηση έχει σχέση με την κριτική που έγινε σχετικά με το πρόστιμο που η χώρα μας εγκλήθηκε για κακοδιαχειρίσεις και για κακής ποιότητας έργα, τα οποία είχαν γίνει το προηγούμενο διάστημα. Και παρά ταύτα, έγινε μια πολύ μεγάλη και σοβαρή προσπάθεια από το οικονομικό επιτελείο, ούτως ώστε αυτό το ποσό του 1,2 δισεκατομμυρίων ευρώ του προστίμου, να μπορεί να μειωθεί. Και δεν είναι δυνατόν για κάτι για το οποίο έγινε προσπάθεια και ήρθε και κάτω από το μισό το πρόστιμο για το οποίο εγκαλέστηκε η χώρα μας να πληρώσει, να υφιστάμεθα και παρατήρηση, ότι γιατί υπέστημεν το πρόστιμο. Και αυτό, όταν η Κυβέρνηση έκανε αυτή τη σοβαρή προσπάθεια. 
      Η τρίτη σοβαρή παρατήρηση αφορά το Δ΄ Κοινοτικό Πλαίσιο Στήριξης που θα το λέμε από εδώ και πέρα Ε.Σ.Π.Α.. Έγινε μια πολύ μεγάλη προσπάθεια από το οικονομικό επιτελείο και αξίζουν θερμά συγχαρητήρια για όλη την προηγούμενη περίοδο και τώρα, αλλά έγινε και πολύ μεγάλη προσπάθεια από τον ίδιον τον Πρωθυπουργό της χώρας, τον Κώστα Καραμανλή να εξασφαλιστούν αυτά τα χρήματα τα οποία θα δοθούν στη χώρα μας με το Δ΄ Κοινοτικό Πλαίσιο Στήριξης όπως λεγόταν, μέχρι πρότινος, περίπου 25 .000.000.000 ευρώ, που θεωρείται η τελευταία ευκαιρία για τη χώρα μας και πρέπει να προσπαθήσουμε να μη χαθούν άλλες ευκαιρίες. Διότι δεν μπορεί να αμφισβητήσει κανείς, κυρίες και κύριοι συνάδελφοι, το γεγονός ότι χάθηκαν ευκαιρίες κατά τα προηγούμενα Κοινοτικά Πλαίσια Στήριξης. Και πάλι σ’ αυτό υπέστη η Κυβέρνηση κριτική σήμερα και σ’ αυτήν εδώ την Αίθουσα, όταν το μεγαλύτερο ποσό που πιστεύετο ότι μπορεί  να έπαιρνε η χώρα μας ήταν περίπου τα μισά. Είχε ειπωθεί αυτό εκείνη την περίοδο. 
      Κυρίες και κύριοι συνάδελφοι, το Ε.Σ.Π.Α. είναι το επταετές πρόγραμμα ανάπτυξης. Και με αυτό το νομοσχέδιο καθορίζεται εκείνο το πλαίσιο για τη διαχείριση, τον έλεγχο και την εφαρμογή των αναπτυξιακών παρεμβάσεων γι’ αυτή την περίοδο. Είναι ένα πανίσχυρο εργαλείο και πρόκληση για τη χώρας για να επιταχυνθεί και η ανάπτυξη και ο εκσυγχρονισμός της χώρας μας. 
      Η επιτυχής υλοποίηση του συγκεκριμένου στρατηγικού σχεδίου αποτελεί ένα στόχο, διότι η πλήρης και εποικοδομητική απορρόφηση των κονδυλίων του Ε.Σ.Π.Α., που θέλουμε να έχει όσο το δυνατόν το καλύτερο και δυνατότερο αναπτυξιακό αποτέλεσμα, εάν το εναρμονίσουμε και το συνδυάσουμε με τον αναπτυξιακό σχεδιασμό που χρηματοδοτείται από εθνικούς πόρους, θα έχει εκείνο το ευκταίο αποτέλεσμα, τη σύγκλιση δηλαδή της οικονομίας της χώρας μας με τις οικονομίες των ανεπτυγμένων χωρών της Ευρωπαϊκής Ένωσης. 
      Δίνεται μία μέριμνα ιδιαίτερη στην επιτάχυνση υλοποίησης των έργων και στην υποστήριξη κυρίως των φορέων Αυτοδιοίκησης, γιατί γνωρίζουμε όλοι ότι αποτελούν τον πιο σημαντικό αριθμό δικαιούχων της νέας προγραμματικής περιόδου. Και είναι πολύ σημαντικό, ότι μικροί δήμοι που παρατηρήθηκαν ελλείψεις και πρακτικά προβλήματα κατά το παρελθόν, έχουν τώρα έναν βοηθό και αρωγό, την εταιρεία «ΔΗΜΟΣ Α.Ε.» για να δώσει μία έγκυρη και έγκαιρη λύση προς υλοποίηση των έργων με όσο το δυνατόν χαμηλότερο κόστος και όσο το δυνατόν καλύτερη ποιότητα.
      Γίνεται, λοιπόν, μία προσπάθεια για καλύτερη αξιοποίηση των επενδυτικών πόρων για να διαμορφωθεί μία ολοκληρωμένη αναπτυξιακή πολιτική. Επιτυγχάνεται η επιτελική εποπτεία, ο εκσυγχρονισμός της λειτουργίας και η ενίσχυση των φορέων προγραμματισμού και εφαρμογής της διαχείρισης, καθώς και ο έλεγχος. Επιδιώκεται η θέσπιση ενός αξιόπιστου και υψηλού επιπέδου μηχανισμού στη διάθεση των φορέων που θα έχουν την ευθύνη της διαχείρισης των επιχειρησιακών προγραμμάτων. Παράλληλα, προσδιορίζεται η λειτουργία, όπως είναι οι αρμοδιότητες της Εθνικής Αρχής Συντονισμού, προκειμένου να ασκηθεί ο συντονισμός και ο προγραμματισμός γι’ αυτήν την εφαρμογή. Και η Δημόσια Διοίκηση καλείται να διαδραματίσει έναν κυρίαρχο και σημαντικό ρόλο στην υλοποίηση αυτού του προγράμματος, χωρίς να παραβλέπεται βέβαια και ο ρόλος του ιδιωτικού τομέα. 
      Εισάγονται ρυθμίσεις για τη βελτίωση του θεσμικού πλαισίου βάσει του οποίου θα υλοποιούνται τα έργα. Καθορίζονται βασικές λειτουργίες διαχείρισης και ελέγχου του Ε.Σ.Π.Α., αλλά και του Προγράμματος Αγροτικής Ανάπτυξης και του Επιχειρησιακού Προγράμματος Αλιείας και προβλέπονται ρυθμίσεις για την εφαρμογή τους.
      Τουτέστιν, κυρίες και κύριοι συνάδελφοι, θα έχουμε σαν αποτέλεσμα την ορθή και αποτελεσματική διαχείριση των πόρων του Ταμείου που απαιτεί, κατάλληλες, αποτελεσματικές και διαφανείς δομές, τόσο στις κεντρικές όσο και στις περιφερειακές διοικήσεις, οι οποίες πρέπει να είναι ικανές να ασκούν εκείνα τα καθήκοντα που απορρέουν από το νέο κανονιστικό πλαίσιο. 
      Συνεπώς, εν κατακλείδι, καταλήγουμε ότι οδεύουμε προς την ανάπτυξη. Και επειδή μέχρι τώρα είχαμε πρόβλημα με περιφέρειες δύο ταχυτήτων -που υπήρχε διαφορετική κατάσταση ανάμεσα στη μία και στην άλλη- γίνεται μία προσπάθεια να αποφεύγονται αυτά και να επιταχύνεται η αναπτυξιακή διαδικασία. Μέχρι πρότινος δε, επειδή τα περισσότερα έργα εστιάζονταν στην Αττική, είναι πολύ σημαντικό ότι το Δ΄ Κοινοτικό Πλαίσιο Στήριξης διαθέτει το μεγαλύτερο μέρος των πόρων, το 82% στην περιφέρεια, αυτό το οποίο είπε και ο ίδιος ο Πρωθυπουργός και επιμένουμε ότι αυτό δεν είναι «καταναγκαστικό». Και όλα αυτά γίνονται για την ανάπτυξη, για την ανάπτυξη της χώρας μας, της κοινωνίας μας, για  μία ισχυρή Ελλάδα για το επόμενο αυτό διάστημα. Φυσικά, υπερψηφίζω το σχέδιο νόμου.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κυρία συνάδελφε.
      Το λόγο έχει ο Βουλευτής Χίου, γιατρός κ. Ιωάννης Κοσμίδης, για την παρθενική του ομιλία. 
      ΙΩΑΝΝΗΣ ΚΟΣΜΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, με το σχέδιο νόμου που συζητάμε σήμερα τίθενται οι βάσεις για την ορθολογική διαχείριση, τον έλεγχο και την εφαρμογή των επιχειρησιακών προγραμμάτων της περιόδου 2007-2013. 
      Με τις διατάξεις του σχεδίου νόμου εισάγονται απλουστεύσεις και βελτιώσεις ώστε η διαχείριση των προγραμμάτων να είναι περισσότερο αποδοτική και να καθίσταται δυνατή η επιτάχυνση της εκτέλεσης των έργων. 
      Στόχος του σχεδίου νόμου είναι η αποτελεσματική και επιτυχημένη υλοποίηση των πολιτικών συνοχής στη χώρα για την περίοδο 2007-2013.
      Η Κυβέρνηση του Κώστα Καραμανλή εξασφάλισε 24,6 δισεκατομμύρια ευρώ κοινοτικούς πόρους, που μαζί με τους εθνικούς πόρους θα έχουμε ένα πρόγραμμα με προϋπολογισμό που θα πλησιάζει τα 36 .000.000.000 ευρώ. Το 82% αυτών των πόρων θα διατεθεί στην περιφέρεια.
      Κατά τη γνώμη μου η προτεινόμενη από το σχέδιο νόμου δομή διαχείρισης ελέγχου και εφαρμογής των αναπτυξιακών παρεμβάσεων για την προγραμματική περίοδο 2007-2013, εκτός από τις καινοτομίες που εισάγει στο σύστημα διαχείρισης, θέτει τις βάσεις, ώστε η ελληνική πολιτεία να ανταποκριθεί στην πολιτική για συνοχή. 
      Υπάρχουν ορισμένοι παράγοντες που επηρεάζουν την αποτελεσματικότητα και τον αντίκτυπο της πολιτικής, για τη συνοχή. Ένα οικονομικό πλαίσιο που χαρακτηρίζεται από σταθερότητα τιμών και υγιή δημόσια οικονομικά θα ωφεληθεί από την ύπαρξη χαμηλότερων επιτοκίων. Αυτό με τη σειρά του τονώνει τις επενδύσεις και τη συσσώρευση κεφαλαίου, αυξάνοντας τόσο την παραγωγικότητα όσο και την απασχόληση. Συμβάλλει επίσης στην αύξηση του ρυθμού και της διάδοσης της καινοτομίας και μειώνει το κόστος κεφαλαίου. 
      Η αποτελεσματικότητα και η αποδοτικότητα των δημόσιων διοικητικών υπηρεσιών σε εθνικό, περιφερειακό και τοπικό επίπεδο είναι ένας άλλος κρίσιμος  παράγοντας. Μια άλλη παράμετρος που πρέπει να λαμβάνεται υπ’ όψιν είναι η παγκοσμιοποίηση, που αποτελεί βασική αιτία των διαρθρωτικών αλλαγών σε όλα τα επίπεδα και που έχουν βρει αντίκτυπο στην οικονομική ανάπτυξη και στη δημιουργία θέσεων απασχόλησης. 
      Η πολιτική συνοχής, την οργανωτική δομή της οποίας προσφέρει το παρόν υπό συζήτηση σχέδιο νόμου, υποστηρίζει τις αναγκαίες επενδύσεις στις υποδομές, στους ανθρώπινους πόρους, στον εκσυγχρονισμό και στη διαφοροποίηση των οικονομικών της περιφέρειας. 
      Με τις αναπτυξιακές παρεμβάσεις της προγραμματικής περιόδου 2007-2013 ευελπιστούμε να προσφέρουμε ευκαιρίες σε κάθε πολίτη της χώρας όπου και αν ζει, μειώνοντας τις ανισότητες, αξιοποιώντας το ανεκμετάλλευτο δυναμικό, συγκεντρώνοντας πόρους σε επενδύσεις που δημιουργούν ανάπτυξη. 
      Η χώρα μας αντιμετωπίζει πολλές προκλήσεις για το μέλλον. Το δημογραφικό πρόβλημα είναι τεράστιο και ήδη πολλές περιοχές της περιφέρειας γίνονται «τόποι διαμονής γερόντων». Οι οικονομικές πιέσεις εξαιτίας του διεθνούς ανταγωνισμού και της παγκοσμιοποίησης αυξάνονται. Οι τιμές της ενέργειας αυξάνονται, η κλιματική αλλαγή είναι παρούσα. 
      Η χώρα μας πρέπει να αντιμετωπίσει τις προκλήσεις αυτές. Για να τα καταφέρει, πρέπει να συμβάλουν όλοι, ώστε να δημιουργηθεί πλούτος, θέσεις εργασίας και ανάπτυξη. Πρέπει κυρίως να υπάρξει το κατάλληλο θεσμικό, οργανωτικό πλαίσιο, ώστε οι επενδύσεις που θα γίνουν στην επόμενη προγραμματική περίοδο να αποδώσουν και η πολιτική συνοχής να έχει την ανάλογη προστιθέμενη αξία.
      Οι προκλήσεις στις οποίες η χώρα μας καλείται να δώσει απαντήσεις, αλλά και η εμπειρία από τις προηγούμενες περιόδους έδειξε ότι τόσο η επάρκεια πόρων, όσο και ο λεπτομερής προγραμματισμός δεν διασφαλίζουν την ομαλή αναπτυξιακή διαδικασία αν δεν συνοδεύονται από κατάλληλους μηχανισμούς διαχείρισης, υλοποίησης και ελέγχου των έργων και των δράσεων. 
      Μέσω του παρόντος νομοσχεδίου προωθείται ένα ολοκληρωμένο σύνολο ρυθμίσεων που αποσκοπεί στη συνολική βελτίωση της αποτελεσματικότητας του συστήματος διαχείρισης των δημόσιων επενδυτικών πόρων, αποδίδοντας ουσιαστική έμφαση στην αναβάθμιση των διοικητικών μηχανισμών που εμπλέκονται στην υλοποίηση των έργων, στην υποστήριξη των φορέων της αυτοδιοίκησης, που αποτελούν σημαντικό αριθμό δικαιούχων, εισάγοντας παράλληλα ρυθμίσεις για τη βελτίωση του θεσμικού περιβάλλοντος βάσει του οποίου υλοποιούνται τα έργα.
      Καινοτομίες του παρόντος νομοσχεδίου είναι:
      Η ενδυνάμωση της εταιρικής σχέσης και της ευθύνης των τοπικών κοινωνιών στο σχεδιασμό, στον προγραμματισμό και στην υλοποίηση των περιφερειακών πολιτικών. Αυτό υλοποιείται μέσω της σαφούς περιγραφής των αρμοδιοτήτων διαχείρισης που έχουν οι Ειδικές Υπηρεσίες Διαχείρισης των Π.Ε.Π., της κατάργησης του βέτο του Προέδρου της Επιτροπής Παρακολούθησης, της υποστήριξης των περιφερειών στο σχεδιασμό των αναπτυξιακών παρεμβάσεων σύμφωνα με τις αρχές του δημοκρατικού προγραμματισμού, της ενίσχυσης των διαδικασιών προγραμματισμού σε τοπικό επίπεδο, του περιορισμού των παρεμβάσεων των κεντρικών φορέων στις διαδικασίες επιλογής των πράξεων.
      Ενδιαφέρουσες καινοτομίες είναι επίσης οι διατάξεις που συμβάλλουν στην πιο ορθολογική αξιοποίηση των δημόσιων πόρων και στη μεγιστοποίηση του αναπτυξιακού αποτελέσματος. Αυτό επιτυγχάνεται μέσω της θεσμοθέτησης κανόνων προγραμματισμού και διαχείρισης των εθνικών δημόσιων πόρων, όπως είναι το Εθνικό Πρόγραμμα Ανάπτυξης, το Εθνικό Αναπτυξιακό Πρόγραμμα, η Διαχειριστική Αρχή Εθνικού Προγράμματος Ανάπτυξης. Της εισαγωγής νέων χρηματοοικονομικών εργαλείων και συνολικών επιχορηγήσεων όπως μέσα χρηματοδοτικής τεχνικής, οργάνωση και λειτουργία ταμείων ή ταμείων χαρτοφυλακίου, Ταμεία Αστικής Ανάπτυξης -με τη συμβολή του Ταμείου Παρακαταθηκών και Δανείων- και τη συμμετοχή των Ο.Τ.Α. ή φορέων στην ίδρυση αντίστοιχων ταμείων. Της θεσμοθέτησης του Αναπτυξιακού Οργανισμού Περιφέρειας για τη βελτίωση του αναπτυξιακού σχεδιασμού των περιφερειών. Της θέσπισης κινήτρων στους φορείς που υλοποιούν επιτυχώς τους στόχους τους με τη χρηματοδότηση από πόρους του ετήσιου εθνικού αποθεματικού επίδοσης και της βελτίωσης της διαχειριστικής ικανότητας των φορέων εκτέλεσης έργων με την εισαγωγή συστήματος επιβεβαίωσης της διαχειριστικής επάρκειας των δικαιούχων και παράλληλη υποστήριξη των φορέων της αυτοδιοίκησης για την ανταπόκρισή τους σε αυτό. Όπως και τη θέσπιση εσωτερικού κανονισμού λειτουργίας των ειδικών υπηρεσιών και την πιστοποίησή τους κατά ISO 9001 και την εισαγωγή συστήματος ηλεκτρονικής επικοινωνίας και θεματικών δικτυώσεων. 
      Οι παραπάνω διαδικασίες επιβεβαίωσης της διαχειριστικής επάρκειας των τελικών δικαιούχων και ο εκσυγχρονισμός της λειτουργίας των διαχειριστικών αρχών, βελτιώνουν το διοικητικό μηχανισμό των αναπτυξιακών παρεμβάσεων και εγγυώνται την αποδοτικότητά τους. 
      Με τη σύσταση δε της ειδικής υπηρεσίας για τη διαχείριση του επιχειρησιακού προγράμματος «Διοικητική Μεταρρύθμιση», πρόγραμμα που θεσπίζεται για πρώτη φορά, ευελπιστούμε ότι θα υπάρξει επιτέλους ο διοικητικός εκσυγχρονισμός της χώρας, προς όφελος των δημόσιων πολιτικών και της ελληνικής κοινωνίας.
      Τέλος, η υποστήριξη των φορέων της αυτοδιοίκησης για την υλοποίηση των έργων –καθιέρωση και σύσταση ομάδας έργου στις Νομαρχιακές Αυτοδιοικήσεις και στις Τοπικές Ενώσεις Δήμων και Κοινοτήτων, καθώς και η σύσταση της «ΔΗΜΟΣ Α.Ε.»- έχει ως στόχο την έγκαιρη απόδοση των έργων στις τοπικές κοινωνίες, στην ενδεδειγμένη ποσότητα και ποιότητα.
      Κυρίες και κύριοι συνάδελφοι, με το παρόν σχέδιο νόμου προετοιμάζεται η χώρα μας να αντιμετωπίσει με επιτυχία τις προκλήσεις της πολιτικής συνοχής, όχι μόνο για την επόμενη προγραμματική περίοδο, αλλά και για το μέλλον. Οι διατάξεις του ενδυναμώνουν τους μηχανισμούς διαχείρισης, ελέγχου και εφαρμογής, ώστε το Εθνικό Στρατηγικό Πλαίσιο Αναφοράς να συμβάλει ουσιαστικά στη σύγκλιση της Ελλάδας με τις οικονομίες και το βιοτικό επίπεδο των προηγμένων χωρών της Ευρωπαϊκής Ένωσης, για την επιτάχυνση της ανάπτυξης και τον εκσυγχρονισμό της χώρας.
      Για όλους αυτούς τους λόγους υπερψηφίζω το παρόν σχέδιο νόμου.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ τον κ. Κοσμίδη, γιατί τελείωσε και πιο σύντομα.
      Το λόγο έχει ο Βουλευτής του ΠΑ.ΣΟ.Κ. και πρώην Αντιπρόεδρος της Βουλής κ. Παναγιώτης Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, συνάδελφοι έχετε συνειδητοποιήσει τι ψηφίζουμε με αυτό το νομοσχέδιο; Ουσιαστικά καλείστε σήμερα να ψηφίστε την εγκαθίδρυση του κράτους του κ. Αλογοσκούφη.
      Με αυτό το νομοσχέδιο δημιουργούμε το κράτος του κ. Αλογοσκούφη. Ιδρύεται ξανά το υπερυπουργείο Συντονισμού με τις πάλαι ποτέ αρμοδιότητές του. Καταργείται στην πράξη η αποκέντρωση -τέρμα η αποκέντρωση, όλα συγκεντρωτικά- και ορίζεται ως αποκλειστικός τσάρος ελέγχου και οικονομικής διανομής ο Υπουργός Οικονομίας και Οικονομικών. 
      Για του λόγου μου το αληθές, θα σας φέρω δύο παραδείγματα:
      Παράδειγμα πρώτο. Υπήρχε κάποτε μία ανώνυμη εταιρεία δημοσίου συμφέροντος που ονομαζόταν «Κοινωνία της Πληροφορίας Α.Ε.». Ουσιαστικά επέβλεπε, υλοποιούσε και προωθούσε την ηλεκτρονική τεχνολογία στην Ελλάδα, στους πολίτες, στις επιχειρήσεις, στο δημόσιο και στον ευρύτερο δημόσιο τομέα,  καθώς επίσης επέβλεπε και την απορρόφηση των σχετικών κονδυλίων από τα Κοινοτικά Πλαίσια Στήριξης. Υπαγόταν, όμως, αυτή εταιρεία στο Υπουργείο Εσωτερικών, Δημόσιας  Διοίκησης και Αποκέντρωσης  -τώρα το αλλάξαμε και αυτό-  και ήταν υπό την εποπτεία του κ. Παυλόπουλου. Τι κάνει αυτό το νομοσχέδιο; Κάνει το εξής: Μετονομάζει την εταιρεία σε «Διοικητική Αναδιοργάνωση Α.Ε.» και ιδρύει μία άλλη εταιρεία με την επωνυμία: «Ψηφιακές Ενισχύσεις Α.Ε.». Μεταφέρει την εποπτεία, όμως, του παρατηρητηρίου για την «Κοινωνία της Πληροφορίας» στο Υπουργείο Οικονομίας και Οικονομικών –αυτό είναι το κακό-  για καλό, λέει, της ψηφιακής σύγκλισης της χώρας με την Ευρωπαϊκή  Ένωση. Αναρωτιέμαι προσωπικά: Δεν θα μπορούσε αυτό να επιτευχθεί, κυρίες και κύριοι συνάδελφοι, με τον εκσυγχρονισμό της εταιρείας της «Κοινωνίας της Πληροφορίας» με την τροποποίηση του καταστατικού της, με την ενίσχυσή της; Θα μπορούσε να επιτευχθεί. Όμως, θα παρέμενε υπό την εποπτεία του Υπουργού Εσωτερικών. Εμείς δεν το θέλαμε, έπρεπε να πάει στο Υπουργείο Οικονομίας και Οικονομικών. 
      Παράδειγμα δεύτερο. Στα Κοινοτικά Πλαίσια Στήριξης ποιες ήταν οι διαχειριστικές αρχές; Ήταν τα Υπουργεία και οι περιφέρειες. Με το νομοσχέδιο αυτό, για την παρακολούθηση του Εθνικού Στρατηγικού Πλαισίου Αναφοράς, το λεγόμενο Ε.Σ.Π.Α., για τις περιφέρειες -και μόνο γι’ αυτές, οι οποίες είναι ο αδύνατος κρίκος και είναι και του χεριού μας- ενδιάμεση αρχή ποιο τίθεται; Το Υπουργείο Οικονομίας και Οικονομικών, ο κ. Αλαγοσκούφης. Και ιδρύουμε δεκατρείς Α.Ε. με την επωνυμία «Αναπτυξιακός Οργανισμός Περιφέρειας». Δεν με ενδιαφέρει η διαχείρισή τους. Δεν πιστεύω ότι μπορούν μέσα εκεί να γίνονται ατασθαλίες. Αυτά τα οποία εμείς πολλές φορές καλλιεργούμε και μέσα σ’ αυτήν εδώ την Αίθουσα ότι γίνεται διασπάθιση του δημοσίου χρήματος, ότι γίνονται κλοπές, είναι πράγματα τα οποία μας εκθέτουν και εκθέτουν και το ελληνικό δημόσιο. Αλλού γίνεται η λοβιτούρα.  
      Ακούστε τι γίνεται, κύριοι συνάδελφοι, με αυτές οι εταιρείες : το 51% πάει στη Μ.Ο.Δ (Μονάδα Οργάνωσης και Διαχείρισης) και το 49% του μετοχικού κεφαλαίου αυτών είναι από το Ταμείο Περιφερειακής Ανάπτυξης. Πλήρης έλεγχος των εταιρειών αυτών από το Υπουργείο Οικονομίας και Οικονομικών. Συνεπώς, αυτό το Υπουργείο δεν μετατρέπεται σε Υπουργείο του πάλαι ποτέ Συντονισμού, αλλά σε Υπουργείο συγκεντρωτισμού. Αυτό επιχειρείται με αυτό το νομοσχέδιο.
      Το νομοσχέδιο αυτό δημιουργεί μία σπατάλη άνευ προηγουμένου. Βαραίνει το κράτος με επιτροπές και εταιρείες. Κάποιος μπορεί να αναρωτηθεί: Μα πώς είναι δυνατόν το μεγάλο κράτος να συνταυτίζεται με τον οικονομικό φιλελευθερισμό που θεωρητικά πρεσβεύει και εκπροσωπεί η Νέα Δημοκρατία στο πολιτικό φάσμα της χώρας; Και όμως είναι δυνατόν. Διότι με αυτόν τον τρόπο μπορείτε να ξαναδιαχειριστείτε την επανεκλογή του κόμματός σας.
      Πώς κυβερνάτε; Η μέθοδος με την οποία κυβερνάτε είναι η εξής: Δημιουργείτε θέσεις για να τακτοποιείτε δικούς σας, έξω από το ΑΣΕΠ. Έτσι μειώνετε τις γκρίνιες και επίσης μπορείτε να διαχειρίζεστε την ελπίδα. Στην πολιτική πρέπει να διαχειρίζεσαι την ελπίδα και αυτό προσπαθείτε να κάνετε. Δημιουργείτε εταιρείες, βαραίνετε το κράτος. «Δίνουμε ελπίδα, μπήκε σήμερα ο ένας, αύριο θα δημιουργηθεί μία άλλη εταιρεία για να μπει και κάποιος άλλος». Αυτό κάνετε, διαχειρίζεστε την ελπίδα, όμως το κράτος βαρύνεται με ανελαστικές δαπάνες. 
      Ποιος πληρώνει αυτές τις ανελαστικές δαπάνες; Τις πληρώνει ο ελληνικός λαός, διότι πληρώνονται από τους εθνικούς πόρους. Οι εθνικοί πόροι είναι οι φόροι που πληρώνει βαριά ο ελληνικός λαός. Θεωρώ ότι δεν είναι δυνατόν τα δικά σας κομματικά συμφέροντα να εξυπηρετούνται από τους φόρους του ελληνικού λαού.
      Επίσης, αντί να απλοποιείτε τις διαδικασίες του κράτους, αυξάνετε τη γραφειοκρατία σε μέγιστο βαθμό. Μου είπε υπάλληλος του Υπουργείου σας ότι είναι πιο εύκολο να λύσεις «Sudoku», από το να παρακολουθήσεις την υλοποίηση του εθνικού στρατηγικού πλαισίου αναφοράς.  
      Αναρωτιέμαι όμως: Μήπως δεν έχετε την ίδια συμμετοχή, γι’ αυτό «τρενάρετε» την υλοποίηση; Μπας και υπάρχει κάτι τέτοιο; Μήπως; Γιατί, για να πάρουμε τους πόρους από την Ευρωπαϊκή Ένωση πρέπει να βάλουμε και τα δικά μας; Μήπως δεν υπάρχουν και λέμε «δώσε το πίσω», γι’ αυτό εντάξατε και τα έργα που έγιναν από τους κρατικούς πόρους, από το Πρόγραμμα Δημοσίων Επενδύσεων, στα έργα που κατασκευάστηκαν από την κυβέρνηση του ΠΑ.ΣΟ.Κ. και τα εντάξατε τώρα λέγοντας ότι έγιναν από το Γ΄ Κοινοτικό Πλαίσιο Στήριξης, για να υπάρχουν απορροφήσεις; 
      Τέλος, θέλω να κάνω δύο σχόλια για κάποιους μύθους. Υπάρχει ένας μύθος, κύριοι συνάδελφοι, ότι αυτό είναι και το τελευταίο Κοινοτικό Πλαίσιο Στήριξης, ότι αυτό είναι και το τελευταίο ΕΣΠΑ. Δεν σταματούν οι πόροι της Ευρωπαϊκής Ένωσης. Η σύγκλιση γίνεται πάντα με διαδοχικές προσεγγίσεις. Το διευθυντήριο της Ευρωπαϊκής Ένωσης βρίσκει τρόπους για να ενισχύσει τις δικές του περιφέρειες κι έτσι παίρνουμε κι εμείς. Οι πόροι δεν σταματούν, αρκεί να τους διαχειριζόμαστε σωστά.
      Το δεύτερο σχόλιό μου απέναντι στο θέμα της απορροφητικότητας έχει να κάνει με το εξής: Υπάρχει ένας μύθος ότι το ΠΑ.ΣΟ.Κ. δεν προχώρησε στην απορροφητικότητα. Η Κοινοβουλευτική μας Εκπρόσωπος και ο εισηγητής μας κατέθεσαν κάποιους πίνακες. Δεν θα μείνω στους αριθμούς, θα μιλήσω με την πράξη. Όταν κατασκευάζεις ένα έργο, η εγκατάσταση του εργοταξίου, τα υλικά και η προετοιμασία δεν απορροφούν πόρους, αλλά είναι σχεδόν το 1/3 του έργου. Αυτόματα στο μέσον αυτού του έργου, όταν αρχίζει η κατασκευή του, απορροφώνται οι πόροι. Με σας όμως δεν έγινε αυτό. Εμείς κάναμε την προετοιμασία και ας είχαμε μικρές απορροφήσεις, παρ’ όλο που αποδείχθηκαν μεγάλες.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης): Κύριε συνάδελφε, σας παρακαλώ, ολοκληρώστε. Περιμένουν και άλλοι συνάδελφοι να μιλήσουν.
      ΠΑΝΑΓΙΩΤΗΣ ΣΓΟΥΡΙΔΗΣ: Τελειώνω, κύριε Πρόεδρε, και ευχαριστώ πολύ για την ανοχή σας.
      Εσείς την ώρα που έπρεπε να κάνετε την απορρόφηση, εκεί κάνατε την «κοιλιά». Είναι προφανές ότι δεν θα βοηθήσω με την ψήφο μου στην ίδρυση του κράτους του κ. Αλογοσκούφη και καταψηφίζω το νομοσχέδιο.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κύριο συνάδελφο.
      Το λόγο έχει ο Βουλευτής του ΠΑ.ΣΟ.Κ. κ. Ντόλιος.
      ΓΕΩΡΓΙΟΣ ΝΤΟΛΙΟΣ: Για να μην αναφερόμαστε με αρνητικό τρόπο οι Βουλευτές της Αντιπολίτευσης σε κάθε νομοσχέδιο, τουλάχιστον για να μην ξεκινάμε έτσι, θέλω να πω ότι υπήρχαν και θετικές συνέπειες από τα Κοινοτικά Πλαίσια Στήριξης. Ως χώρα εξοικειωθήκαμε με τις έννοιες προγραμματισμός, στόχοι, τελική και ενδιάμεση αξιολόγηση, διαχειριστικές αρχές, ενδιάμεσοι φορείς κ.λπ.. 
      Για να δούμε όμως: Αυτή η εξοικείωση είχε σχέση με την εμπέδωση αυτών των εννοιών ή ήταν μία ακουστική απλώς εξοικείωση; Ας δούμε τους κεντρικούς στόχους όλων των προγραμματικών περιόδων των Κοινοτικών Πλαισίων Στήριξης. Ο ένας στόχος ήταν η σύγκλιση με τις αναπτυγμένες οικονομίες της Ευρωπαϊκής Ένωσης.
      Πώς τα πήγαμε συνολικά σαν χώρα; Έχουμε πετύχει κάποιο βαθμό σύγκλισης; 
      Εάν το δούμε συγκριτικά με άλλες χώρες της Ευρωπαϊκής Ένωσης που είναι σαν τη δική μας χώρα, θα λέγαμε ότι τα πήγαμε σχετικά καλά. Εάν εξετάσουμε το βαθμό της σύγκλισης σε σχέση με τους στόχους που είχαμε βάλει, τότε δεν τα πήγαμε καλά ως χώρα. 
      Είχαμε μάλιστα και μία πολύ καλή επιχειρηματολογία για τη σύγκλιση, όταν πηγαίναμε όλες οι κυβερνήσεις στην Ευρωπαϊκή Ένωση και καταφέρναμε μέσω της επιχειρηματολογίας αυτής να εξασφαλίσουμε πολύ υψηλούς πόρους, μία επιχειρηματολογία που μιλούσε για σύγκλιση των περιφερειών κυρίως. 
      Αυτήν τη λογική στην οποία στηρίχθηκε επιτυχώς η επιχειρηματολογία μας στην Ευρωπαϊκή Ένωση, την είχαμε μετά στη χώρα μας; Καταφέραμε να πετύχουμε τη σύγκλιση των ελληνικών περιφερειών; Εκεί δεν τα πήγαμε καλά και θα πρέπει να το πούμε. Σ' αυτή την Αίθουσα θα πρέπει μερικά πράγματα να τα λέμε όπως ακριβώς έχουν.
      Πώς τα εξετάζουμε, κύριε Υπουργέ αυτά; Τα εξετάζουμε με διάφορα κριτήρια. Τα εξετάζουμε με κάποιους δείκτες. Το Α.Ε.Π., το κατά κεφαλήν Α.Ε.Π. είναι ο πιο γνωστός. Είμαστε ικανοποιημένοι από τον τρόπο που προσεγγίζουμε με τους δείκτες αυτούς την ελληνική πραγματικότητα; Την περιγράφουμε μέσω των δεικτών την πραγματικότητα της ελληνικής περιφέρειας; 
      Δεν την περιγράφουμε, κυρίες και κύριοι συνάδελφοι. Είναι άλλο το Α.Ε.Π. στο βόρειο τμήμα του Νομού Έβρου, είναι άλλο το κατά κεφαλήν Α.Ε.Π. στην Αλεξανδρούπολη. Είναι άλλο το Α.Ε.Π. στην ελληνική περιφέρεια, είναι άλλο βέβαια το Α.Ε.Π. στην Αθήνα.  Είναι άλλο το Α.Ε.Π. στις αναπτυγμένες περιφέρεις της χώρας και άλλο το Α.Ε.Π. στις όχι τόσο αναπτυγμένες.
      Έχω τη γνώμη ότι θα πρέπει να υιοθετήσουμε ένα διαφορετικό σύστημα για να κάνουμε ουσιαστικότερες προσεγγίσεις για να μπορούμε να κάνουμε πιο καίριες, πιο διεισδυτικές προγραμματικές παρεμβάσεις. 
      Ένα άλλο κριτήριο είναι το εξής: Η σύγκλιση θα επέφερε και μία ορθολογικότερη πληθυσμιακή κατανομή στη χώρα μας. Έχουμε πλέον είκοσι πέντε χρόνια με τη σύγκλιση. Υπάρχει μία πληθυσμιακή ανασυγκρότηση των περιοχών-στόχων; Πώς πάει αυτή η πληθυσμιακή ανασυγκρότηση; Όχι απλώς δεν έχει υπάρξει, αλλά δεν υπάρχει πλέον στην ελληνική περιφέρεια το έμψυχο δυναμικό, το οποίο θα μπορούσε να αξιοποιήσει όχι τα Κοινοτικά Πλαίσια Στήριξης, αλλά τις στοιχειώδεις πλουτοπαραγωγικές περιοχές της χώρας. Δεν μπορούμε να είμαστε περήφανοι για το πώς τα πήγαμε. Και αυτό αφορά όλους μας. Πρωτίστως αφορά τη Νέα Δημοκρατία. 
      Θα κάνω μία αναφορά στο Γ΄ Κοινοτικό Πλαίσιο Στήριξης και την «εκθαμβωτική», όπως μας έλεγε πέρυσι τουλάχιστον η Κυβέρνηση, πορεία του. Κατ’ αρχήν είναι γνωστό ότι η χώρα μας σε μία από τις τελευταίες αναθεωρήσεις –νομίζω στην τρίτη αναθεώρηση- ζήτησε από την Ευρωπαϊκή Επιτροπή να περιοριστεί το μέγεθος του Γ΄ Κοινοτικού Πλαισίου Στήριξης, να καταργηθεί, δηλαδή, σειρά έργων, λόγω αδυναμίας εκτέλεσής τους. Αυτό ήταν το ένα αίτημα. Το δεύτερο αίτημα ήταν να διασφαλίσουμε το σύνολο των κοινοτικών ενισχύσεων. Η Ευρωπαϊκή Επιτροπή ανταποκρίθηκε και στα δύο αιτήματα. Η Κυβέρνηση θριαμβολόγησε. Τι σήμαινε αυτό;
      Πρώτον, την παραδοχή της ανικανότητας και ανεπάρκειας της χώρας μας και μία ακόμα ταπείνωσή της στην Ευρωπαϊκή Ένωση μετά από πολλές και διαδοχικές ταπεινώσεις. Αυτή ήταν η ικανοποίηση του αιτήματός μας. 
      Δεύτερον, η εγκατάλειψη των στόχων του Γ΄ Κοινοτικού Πλαισίου Στήριξης και η αναθεώρηση, η οποία δεν ομολογήθηκε ποτέ, προς τα κάτω του αναπτυξιακού σχεδιασμού της χώρας μας.
      Τρίτον, για το υπόλοιπο του Προγράμματος, μείωση της εθνικής συμμετοχής με αντίστοιχη αύξηση της κοινοτικής συμμετοχής, κάτι που ανακούφισε βεβαίως τον Προϋπολογισμό και τα ελλείμματά του και ήταν βασικός στόχος της Κυβέρνησης. 
      Τέταρτον, τα ποσοστά απορρόφησης, τα πενιχρότατα αυτά ποσοστά στα οποία βρισκόμαστε σήμερα, πού αναφέρονται; Αναφέρονται στο μεγάλο, σε ολόκληρο το Πρόγραμμα; Δεν αναφέρονται στο μεγάλο. Αναφέρονται στο μικρό. Είναι ψεύτικα, είναι ψευδεπίγραφα. Δεν είναι αληθινά.
      Υπάρχουν άλλα ζητήματα τα οποία θα πρέπει να μας απασχολήσουν σε  σχέση με το Γ΄ Κοινοτικό Πλαίσιο Στήριξης; Βεβαίως! Αλλοιώθηκε η εικόνα του Γ΄ Κοινοτικού Πλαισίου Στήριξης με την ένταξη παλαιών έργων, τα οποία είχαν χρηματοδοτηθεί από εθνικούς πόρους, στο Γ΄ Κοινοτικό Πλαίσιο Στήριξης και υπήρξε μία εικονική αύξηση της απορρόφησης. 
      Υπήρξε και μία άλλη εσωτερική στρέβλωση του Γ΄ Κοινοτικού Πλαισίου Στήριξης. Τα Π.Ε.Π. χρηματοδότησαν έργα και υποχρεώσεις του κεντρικού κράτους.
      Παραδείγματος χάρη, το Π.Ε.Π. Ανατολικής Μακεδονίας και Θράκης χρηματοδότησε δύο μεγάλα έργα της Εγνατίας Οδού, που δεν ήταν ενταγμένα, με αντίστοιχη περικοπή σειράς έργων από όλους τους νομούς της περιφέρειας.
      Υπάρχουν άλλα συμπεράσματα από το Γ΄ Κοινοτικό Πλαίσιο Στήριξης τώρα που συζητάμε για Δ΄ Κοινοτικό Πλαίσιο Στήριξης; Όταν υπάρχει μία πολύ μεγάλη δημόσια δαπάνη, είναι πολύ λογικό να ζητήσει η πολιτεία και μία σημαντική ιδιωτική συμμετοχή. Το κάναμε στο Γ’ Κοινοτικό Πλαίσιο Στήριξης. 
      Πώς λειτούργησε αυτό σε σχέση με την ελληνική περιφέρεια; Η ίδια συμμετοχή, όπου υπήρχε, έσυρε πόρους στις ανεπτυγμένες περιοχές της χώρας. Ήταν αυτές, που είναι πιο ελκυστικές περιοχές. Υπήρχε ενδεχόμενο –για να πω ένα παράδειγμα- ένας επιχειρηματίας να κατασκευάσει μία μαρίνα σε μία περιοχή, που δεν είναι τουριστικά ανεπτυγμένη; Αυτό το γεγονός, που είναι διαπιστωμένο, το αξιολογήσαμε; Το μετρήσαμε; Επιχειρήσαμε να το διορθώσουμε με το Δ’ Κοινοτικό Πλαίσιο Στήριξης; Δεν το κάναμε, κύριοι συνάδελφοι.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δυστυχώς, ο χρόνος είναι ελάχιστος. Δεν θέλω να επαναλάβω αυτά που είπαν οι συνάδελφοι για το Δ΄ Κοινοτικό Πλαίσιο Στήριξης, ότι είναι ένα πολυέξοδο, δαπανηρό σχέδιο το οποίο έχει υποβληθεί εδώ, ότι δημιουργεί ένα «παραδημόσιο». Θα πω μόνο για το Δ’ Κοινοτικό Πλαίσιο Στήριξης ότι στην πραγματικότητα η αναπτυξιακή προσέγγιση εδώ μέσα, σε αυτήν την Αίθουσα, δεν έγινε ούτε κατά διάνοια. 
      Σε ένα μόνο ζήτημα θα αναφερθώ, στο οποίο αναφέρθηκαν πολλοί συνάδελφοι και θεωρήθηκε μεγάλη καινοτομία. Είναι το θέμα των δικαιούχων. Παλαιότερα λέγαμε «τους τελικούς δικαιούχους». Αυτό είναι η μεγάλη καινοτομία. Προφανώς, όλοι εννοούμε τους δήμους, τις νομαρχίες και άλλους φορείς της περιφέρειας. 
      Μα, κύριοι συνάδελφοι, αυτοί δεν είναι δικαιούχοι, είναι οι ιδιοκτήτες του προγράμματος. Το έχουμε ξεχάσει αυτό. Το αφαιρέσαμε από τη λογική μας. Δεν το προσεγγίσαμε. Είναι οι εταίροι με βάση την κοινοτική αρχή της εταιρικότητας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κανονικά τι θα έπρεπε; Αυτοί να καταρτίσουν τα επιχειρησιακά τους προγράμματα και να έρθουν στη συνέχεια η πολιτεία και η Ευρωπαϊκή Ένωση και να χρηματοδοτήσουν αυτά τα επιχειρησιακά προγράμματα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ακούγοντας στελέχη και Υπουργούς της Νέας Δημοκρατίας, εγώ πίστευα ότι η Νέα Δημοκρατία θα κατάφερνε να πάει ένα βήμα μπροστά. Θα αναβάθμιζε αυτούς τους περιφερειακούς φορείς σε ικανούς και αξιόπιστους εταίρους, έτσι ώστε να αποκαταστήσουμε την ευρωπαϊκή νομιμότητα. Βλέπετε να το επεχείρησε καθόλου η Κυβέρνηση; Κατ’ ουδένα τρόπο. Έκανε ακριβώς το αντίθετο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, τελειώνετε. Περιμένουν οι συνάδελφοί σας. 
      ΓΕΩΡΓΙΟΣ ΝΤΟΛΙΟΣ: Επιτρέψτε μου μία αναφορά, κύριε Πρόεδρε, σε σχέση με αυτό το παραμύθι –επιτρέψτε μου τη λέξη- του 80%. Κανένα ενδεχόμενο δεν υπάρχει να πάει το 80% στην ελληνική περιφέρεια. 
      ΠΡΟΕΔΡΕΥΩΝ (Αναστάσιος Νεράντζης): Τελειώνετε, κύριε συνάδελφε. Περιμένουν οι συνάδελφοί σας.
      ΓΕΩΡΓΙΟΣ ΝΤΟΛΙΟΣ: Το μεγαλύτερο μέρος το διαχειρίζονται τα τομεακά προγράμματα των Υπουργείων. Δεν υπάρχει καμμία ασφαλιστική δικλίδα ότι το 80% αυτών των τομεακών προγραμμάτων θα πάει στην ελληνική περιφέρεια. Και ας μη μιλήσω για την ανάγκη, κύριε Υπουργέ, διαμόρφωσης ενός συστήματος μέτρησης της εκροής των πόρων από την ελληνική περιφέρεια, η οποία εκροή είναι πολύ μεγάλη και δεν την έχουμε μετρήσει ποτέ.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε συνάδελφε.
      Το λόγο έχει ο Βουλευτής του ΠΑ.ΣΟ.Κ. κ. Σαχινίδης. 
      ΦΙΛΙΠΠΟΣ ΣΑΧΙΝΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, σήμερα καλούμαστε να συζητήσουμε για το νομοσχέδιο που αφορά το εθνικό στρατηγικό πλαίσιο αναφοράς. Ουσιαστικά η συζήτησή μας αφορά την αξιοποίηση ενδεχομένως του τελευταίου αυτού του μεγέθους χρηματοδοτικού πακέτου που θα έχει η ελληνική οικονομία στη διάθεσή της, προκειμένου να διασφαλίσει την πραγματική σύγκλιση, αλλά και τις προϋποθέσεις για μία αυτοδύναμη ανάπτυξη στο μέλλον, όταν δεν θα έχουμε στη διάθεσή μας κοινοτικούς πόρους.
      Η Νέα Δημοκρατία και σήμερα ως Κυβέρνηση και στο παρελθόν ως Αντιπολίτευση αμφισβήτησε τόσο τις επιλογές όσο και τα αποτελέσματα των πολιτικών που ακολούθησαν οι κυβερνήσεις του ΠΑ.ΣΟ.Κ. για την αποτελεσματικότερη αξιοποίηση των πόρων ως προς την επίτευξη των στόχων της πραγματικής σύγκλισης, της ισόρροπης και της βιώσιμης ανάπτυξης.
      Σύμφωνα με τη Νέα Δημοκρατία, οι ρυθμοί ανάπτυξης της ελληνικής οικονομίας την περίοδο μέχρι το 2003 οφείλονταν αποκλειστικά και μόνο στους κοινοτικούς πόρους και με τους ρυθμούς ανάπτυξης που είχε η Ελλάδα μέχρι το 2003 η πραγματική σύγκλιση θα επιτυγχάνονταν σε ογδόντα χρόνια. Αυτά λέγατε ως αντιπολίτευση.
      Σύμφωνα, όμως, με την τέταρτη έκθεση οικονομικής και κοινωνικής συνοχής, η Ελλάδα τελικά κατάφερε να μειώσει το χάσμα από την Ευρωπαϊκή Ένωση.
      Το κατά κεφαλήν εισόδημα αυξήθηκε από το 74% του μέσου κοινοτικού όρου το 1995, στο 88% το 2005. Την ίδια περίοδο η Πορτογαλία έχασε έδαφος. Έτσι το 2005 έμεινε στο 74% του μέσου κοινοτικού όρου. Ερωτώ τους συναδέλφους της Νέας Δημοκρατίας, η Πορτογαλία δεν εισέπραττε χρήματα; Βεβαίως και εισέπραττε. Γιατί, λοιπόν, τα χρήματα που εισέπραττε δεν μετατράπηκαν σε ρυθμούς ανάπτυξης, όπως ισχυριζόσασταν εσείς; Προφανώς γιατί δεν αξιοποιήθηκαν σωστά. Επιπρόσθετα, η Κυβέρνηση Μπαρόζο προχώρησε στη δική της απογραφή και οδήγησε την Πορτογαλία σε οικονομικό τέλμα. Αντίθετα στην Ελλάδα επί ΠΑ.ΣΟ.Κ. τρέχαμε με ταχύτερους ρυθμούς από όλη την Ευρωπαϊκή Ένωση. Ήμασταν πρώτοι το 2003 και έτσι καλύπταμε την απόσταση που μας χώριζε από τους εταίρους. Ξεπεράσαμε ακόμη και την Ισπανία, ως προς την απόσταση που καλύψαμε. Η εικόνα άλλαξε με τη Νέα Δημοκρατία στην εξουσία. Πετύχατε να μειώσετε τους ρυθμούς ανάπτυξης και την υπεροχή από το μέσο κοινοτικό όρο. Το 2003, το τελευταίο έτος διακυβέρνησης του ΠΑ.ΣΟ.Κ., η διαφορά στους ρυθμούς ανάπτυξης, έναντι του μέσου όρου της Ευρωπαϊκής Ένωσης των δεκαπέντε, ήταν 3,7 ποσοστιαίες μονάδες. Το 2007 έπεσε σε λιγότερο από 1,5 ποσοστιαία μονάδα. Καταθέτω και σχετικούς πίνακες.
      (Στο σημείο αυτό ο Βουλευτής κ. Φίλιππος Σαχινίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Γιατί συνέβη αυτό; Επειδή η κυβέρνησή σας είχε τη φαεινή ιδέα να προχωρήσει στην απογραφή και να θέσει τη χώρα σε καθεστώς επιτήρησης. Προκειμένου δε να ξεφύγει από την επιτήρηση, προχώρησε σε μείωση των πόρων του Προγράμματος Δημοσίων Επενδύσεων και βέβαια επειδή δεν είχε και τις σχετικές πιστώσεις, απορρόφησε λιγότερους κοινοτικούς πόρους. Τα αποτελέσματα στην ανάπτυξη γνωστά. Εξ ου και η κατάρρευση της ελληνικής περιφέρειας από την οποία και προέρχομαι, η οποία σήμερα βιώνει ένα βίαιο διαρθρωτικό μετασχηματισμό, χωρίς την παραμικρή στήριξη από την Κυβέρνηση. Ελάτε, κύριε Υπουργέ, στη Θεσσαλία, ελάτε στη Λάρισα, να δείτε τα αποτελέσματα της περιφερειακής σας πολιτικής. Στη Λάρισα, στη Θεσσαλία στην περιφέρεια γενικότερα, δεν γίνονται επενδύσεις, γιατί δεν υπάρχει ανθρώπινο δυναμικό. Στην περιφέρεια δεν μένει ανθρώπινο δυναμικό, γιατί δεν γίνονται επενδύσεις. Θα θέλαμε να μας πείτε, πώς προτίθεστε να αντιμετωπίσετε αυτόν το φαύλο κύκλο, με τόσα λίγα χρήματα που δίνετε για την ανάπτυξη των ανθρώπινων πόρων.
      Ας δούμε, λοιπόν, τι επιδιώκετε μ’ αυτό το νομοσχέδιο για την προγραμματική περίοδο 2007-2013. Αφού απαξιώσατε το Γ΄ Κοινοτικό Πλαίσιο Στήριξης με τις ενέργειές σας, σήμερα εμφανίζετε ένα νομοσχέδιο, που δείχνει ότι δεν διδαχθήκατε, ούτε από τα δικά μας λάθη, αλλά ούτε και από τα δικά σας λάθη των τελευταίων τεσσάρων ετών. Με το νέο πλαίσιο δεν αντιμετωπίζονται τα προβλήματα του παρελθόντος. Αντίθετα πολλές από τις νέες ρυθμίσεις, είναι βέβαιο πως θα μειώσουν τη λειτουργικότητα του.
      Παρουσιάζετε ένα κατασκεύασμα, το οποίο συγκρινόμενο μ’ αυτό που υπάρχει, είναι λιγότερο ευέλικτο. Το υπάρχον, δηλαδή, είναι ευέλικτο, λιγοεπίπεδο, οικονομικό και αποκεντρωτικό. Το δικό σας πλαίσιο είναι γραφειοκρατικό. Είπαν οι συνάδελφοί μου προηγουμένως ότι για την υλοποίηση των συστημάτων διαχείρισης και ελέγχου, απαιτούνται δύο προεδρικά διατάγματα και έως και εκατόν τριάντα υπουργικές αποφάσεις. Το σχέδιο νόμου εμπλουτίζει τη δομή του μηχανισμού διαχείρισης του Ε.Σ.Π.Α., με δώδεκα ειδικές υπηρεσίες, δεκαπέντε ενδιάμεσες διαχειριστικές αρχές, με δεκαπέντε ανώνυμες εταιρείες, με μια κεντρική επιτροπή και έξι θεματικές με ενδιάμεσους φορείς διαχείρισης, ειδικές υπηρεσίες, επιτροπές εμπειρογνωμόνων και ομάδες εργασίας. 
      Το ερώτημα, το οποίο γεννάται, είναι το εξής: Όλα τα προαναφερθέντα θα οδηγήσουν σε μια οργάνωση που θα αντιδρά πιο γρήγορα και αποτελεσματικά από την υπάρχουσα; Η απάντηση νομίζω ότι είναι γνωστή. Αν η γραφειοκρατία ήταν ένα βασικό πρόβλημα στη διαχείριση του Γ΄ Κοινοτικού Πλαισίου Στήριξης, το προτεινόμενο σχήμα μόνο να αυξήσει τα προβλήματα μπορεί, δυσχεραίνοντας επιπρόσθετα το συντονισμό των νέων φορέων, αρχών, επιτροπών. 
      Οι αποφάσεις θα λαμβάνονται πιο αργά, καθυστερώντας έτσι το συνολικό ρυθμό λειτουργίας του όλου και κατ’ επέκταση της απορρόφησης των πόρων. Το  πλαίσιο αυτό που διαμορφώνεται, οδηγεί και σε κατασπατάληση των πόρων. Το κόστος της νέας προτεινόμενης δομής του μηχανισμού διαχείρισης του Ε.Σ.Π.Α. είναι ένας επιπλέον λόγος προβληματισμού. Οι πολυεπίπεδοι μηχανισμοί είναι δαπανηροί. Και όταν οι αρμοδιότητες μεταξύ μονάδων ενός οργανισμού συμπίπτουν, πράγμα το οποίο είναι διάχυτο στην προτεινόμενη δομή, τότε γίνονται ακόμη πιο επιβαρυντικοί για την εθνική οικονομία. Από υπολογισμούς του Εθνικού Επιμελητηρίου. προκύπτει ότι το κόστος διαχείρισης του Ε.Σ.Π.Α., θα ξεπερνά το 4% του συνολικού προϋπολογισμού του προγράμματος. Σας υπενθυμίζω ότι ένας από τους στόχους που είχατε θέσει πριν έρθετε στην εξουσία, ήταν να προχωρήσετε σε περικοπές των δαπανών του σπάταλου κράτους του ΠΑ.ΣΟ.Κ., κατά 10.000.000.000 ευρώ. Δεν έχουμε δει καμμία περικοπή, αντίθετα βλέπουμε επιλογές, που οδηγούν σ’ ένα κράτος περισσότερο δαπανηρό, λιγότερο αποτελεσματικό.
      Το νομοσχέδιό σας δεν συμβάλλει ούτε στη δημοκρατική αποκέντρωση, ούτε στη μείωση των περιφερειακών ανισοτήτων, γιατί περιορίζετε τους πόρους από τα περιφερειακά επιχειρησιακά προγράμματα στο 39%. Εμείς κάναμε μία πρόταση, να διατεθεί τουλάχιστον το 50%. Επιπρόσθετα αγνοείτε την άποψη της τοπικής κοινωνίας. 
      Η κ. Κατσέλη κατά την ομιλία της ανέφερε κάποια κριτήρια που πρέπει να πληρούνται. Ελπίζω κατά την ομιλία σας να μας πείτε αν τα κριτήρια που έθεσε η κ. Κατσέλη πληρούνται με το παρόν νομοσχέδιο. 
      Στόχος σας είναι η συγκέντρωση της διαχειριστικής δύναμης, κυρίως στο Υπουργείο Οικονομίας και Οικονομικών, αλλά και σ’ άλλα Υπουργεία, με τρόπο άμεσο ή έμμεσο, υποβαθμίζοντας το ρόλο των περιφερειών και αποδυναμώνοντας ακόμα περισσότερο τους Οργανισμούς Τοπικής Αυτοδιοίκησης. 
      Το γεγονός ότι χρειάζονται αλλαγές και μάλιστα σημαντικές, στο μηχανισμό διαχείρισης των ευρωπαϊκών πόρων, είναι προφανές. Οι αλλαγές αυτές πρέπει να κινούνται στη λογική της μείωσης της γραφειοκρατίας και της απλοποίησης των διαδικασιών κατανομής των πόρων. Η διαχείριση των κοινοτικών πόρων, πρέπει να γίνεται με τρόπο αποτελεσματικό, οικονομικό, κοινωνικά συνετό, διαφανή και πάντα με γνώμονα το συμφέρον του πολίτη. Δεν πρέπει να ξεχνούμε ότι οι κοινοτικοί πόροι αποσκοπούν στη σύγκλιση της ελληνικής κοινωνίας μ’ αυτές των άλλων χωρών της Ευρωπαϊκής Ένωσης. 
      Η πιο αποτελεσματική χρήση των κοινοτικών πόρων, είναι  αυτή της επένδυσης στο ανθρώπινο δυναμικό της χώρας, το οποίο εν συνεχεία, θα δημιουργήσει τις προϋποθέσεις τόσο για τη δημιουργία νέων θέσεων εργασίας, όσο και για την αειφόρο ανάπτυξη της χώρας. 
      Το νομοσχέδιο αυτό δεν διασφαλίζει τίποτα από όλα αυτά, γι’ αυτό και το καταψηφίζουμε. 
      (Χειροκροτήματα από την πτέρυγα του ΠΑ.ΣΟ.Κ.) 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε συνάδελφε και για τον ακριβή χρόνο της αγορεύσεώς σας. 
      Ο κ. Δημήτριος Κουσελάς  έχει το λόγο. 
      Μέχρις ότου ανέβει στο Βήμα ο κ. Κουσελάς, κάνω έκκληση, επειδή ο χρόνος περατώσεως της συζήτησης είναι προκαθορισμένος, να μην υπερβαίνετε το χρόνο ομιλίας, ούτως ώστε να  μιλήσουν όλοι οι εγγεγραμμένοι εκ των παρόντων. 
      Ευχαριστώ. 
       Ορίστε, κύριε Κουσελά, έχετε το λόγο. 
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, το σχέδιο νόμου που συζητάμε σήμερα, σίγουρα δεν είναι  αυτό που περίμενε η ελληνική περιφέρεια προκειμένου να καλύψει το αναπτυξιακό της έλλειμμα. Δεν είναι αυτό που έχει ανάγκη η Αυτοδιοίκηση. Δεν είναι αυτό που χρειαζόμαστε σαν χώρα προκειμένου να προχωρήσουμε στην πραγματική σύγκλιση. Και αυτό γιατί, κυρίες και κύριοι συνάδελφοι, χρειαζόμαστε ένα θεσμικό πλαίσιο που να διασφαλίζει πρώτον, την απλοποίηση των διαδικασιών, δεύτερον, την απορροφητικότητα των πόρων, τρίτον, την κοινωνική αποτελεσματικότητα των εκτελούμενων έργων. 
      Το σχέδιο νόμου, δυστυχώς κινείται σε εντελώς διαφορετική κατεύθυνση. Κατ’ αρχάς δεν απλοποιεί τις όποιες διαδικασίες, τις δαιδαλώδεις διαδικασίες που υπήρχαν στα πλαίσια του Γ΄ Κοινοτικού Πλαισίου Στήριξης, αλλά αντίθετα τις περιπλέκει. 
      Δεύτερον, δημιουργεί νέες δομές, χωρίς να είναι σαφές ποιες ανάγκες καλύπτουν αυτές οι νέες δομές που δημιουργεί και ποιες υπηρεσίες υποκαθιστούν.
      Τρίτον, δημιουργούνται επίπεδα συντονισμού, επίπεδα εγκρίσεων, επίπεδα ελέγχου, που πολλές φορές είναι αλληλοκαλυπτόμενα, με αποτέλεσμα να μην υπάρχει η απαιτούμενη συγκεκριμενοποίηση της ευθύνης, αλλά διάχυσή της παντού και το τελικό αποτέλεσμα θα είναι, βέβαια, η μεγάλη καθυστέρηση σ’ ό,τι αφορά τα έργα. 
      Τέταρτον, υπάρχουν διαχειριστικά κενά. Για παράδειγμα, παρά το ότι υπάρχουν πέντε περιφερειακά επιχειρησιακά προγράμματα, δεν προβλέπονται πέντε ειδικές διαχειριστικές υπηρεσίες, αλλά δεκατρείς ενδιάμεσες διαχειριστικές αρχές. Το αποτέλεσμα της ύπαρξης υπέρμετρων δομών που διαπιστώθηκε και από τον εισηγητή μας και από τον Κοινοβουλευτικό μας Εκπρόσωπο, δεν είναι μόνο η γραφειοκρατία, αλλά και το υψηλό διαχειριστικό κόστος, που σύμφωνα με τους υπολογισμούς του Τεχνικού Επιμελητηρίου Ελλάδας, αναμένεται να αυξηθεί κατά πολύ και να φθάσει το 4% του συνόλου του Δ΄ Κοινοτικού Πλαισίου Στήριξης. Δηλαδή, κυρίες και κύριοι συνάδελφοι, 1.000.000.000 ευρώ περίπου, θα πάει για τη διαχείριση του Δ΄ Κοινοτικού Πλαισίου Στήριξης και αυτό θα επιβαρύνει και τον εθνικό προϋπολογισμό, γιατί όπως γνωρίζετε, υπάρχει συγχρηματοδότηση σ’ αυτά τα έργα. 
      Κατά τα άλλα ο μηχανισμός διαχείρισης, χαρακτηρίζεται από την συγκέντρωση της οικονομικής διαχειριστικής εξουσίας στο Υπουργείο Οικονομικών, από την απουσία κάθε έννοιας δημοκρατικού προγραμματισμού και την περιθωριοποίηση κάθε περιφερειακού θεσμού. 
      Είναι χαρακτηριστικό ότι ακόμη και οι υπάρχουσες ειδικές υπηρεσίες των Π.Ε.Π. υποβαθμίζονται σε ενδιάμεσες διαχειριστικές αρχές, οι οποίες θα λειτουργούν κάτω από τον ασφυκτικό έλεγχο του Υπουργείου Οικονομίας. Σε κανένα μα σε κανένα σημείο της διαχείρισης, δεν φαίνεται η συμμετοχή περιφερειακού οργάνου.
      Αν και η Κυβέρνηση μιλάει για αποκέντρωση στα λόγια, στην πράξη αυτό που κάνει, είναι να δημιουργεί ένα νέο ασφυκτικό έλεγχο στη διαχείριση, αλλά όχι μόνον στη διαχείριση, αποκτά και τον πλήρη έλεγχο στον αναπτυξιακό σχεδιασμό της περιφέρειας με τη δημιουργία των Α.Ο.Π Α.Ε. όπως τα ονόμασε σε κάθε περιφέρεια. 
      Είναι εμφανής, λοιπόν, η υποβάθμιση των συλλογικών οργάνων, των νομαρχιακών συμβουλίων, των κοινωνικών φορέων, των Τοπικών Ενώσεων Δήμων και Κοινοτήτων. 
      Η συγκεντρωτική, βέβαια, λογική της Κυβέρνησης δεν φαίνεται μόνον μέσα από αυτά. Αποδεικνύεται και από το γεγονός ότι μόνον το 39% των πόρων θα διατεθεί απ’ ευθείας στα Π.Ε.Π. και όχι η πλειοψηφία των πόρων. Τι σημαίνει αυτό; Αυτό είναι μια πρόκληση, επιτρέψτε μου, σε βάρος της περιφέρειας, την οποία η Κυβέρνηση θεωρεί, απ’ ό,τι φαίνεται, αδύνατη από τη μια πλευρά και ανίκανη από την άλλη να διαχειριστεί απ’ ευθείας αυτούς τους πόρους. Ταυτόχρονα, αντί να ενισχύσει τα περιφερειακά υπηρεσιακά στελέχη και να αναβαθμίσει τις υφιστάμενες υπηρεσίες σε νομαρχιακό επίπεδο, με τις ομάδες έργου που επιβάλλει, με αποσπάσεις στελεχών και προσλήψεις νέων, χωρίς ουσιαστικά να υπάρχουν κριτήρια, δημιουργεί μια παραδιοίκηση, η οποία αυτό που θα κάνει θα είναι να φέρει αυτές τις ομάδες έργου σε σύγκρουση με την υφιστάμενη διοίκηση, την οποία υποβαθμίζει και απαξιώνει.
      Κυρίες και κύριοι συνάδελφοι, όλοι όσοι χρειαστούν να υπηρετήσουν τον μηχανισμό διαχείρισης του Ε.Σ.Π.Α., η εθνική αρχή, οι υπηρεσίες διαχείρισης, οι ενδιάμεσοι φορείς, οι ομάδες έργου νομαρχιών, η «ΔΗΜΟΣ Α.Ε.» και άλλες ανώνυμες εταιρείες, επιλέγονται ή προσλαμβάνονται με αδιαφάνεια. Αποσπώνται από τις υπηρεσίες τους, χωρίς να υπάρχει καν απόφαση των υπηρεσιακών συμβουλίων, με αποδοχές, που σε πολλές περιπτώσεις είναι πάρα πολύ υψηλές. Για παράδειγμα οι προϊστάμενοι των ειδικών υπηρεσιών αμείβονται με αποδοχές γενικού διευθυντού. Αυτή η ευνοϊκή μεταχείριση, ακόμα και αν είναι απόλυτα αξιοκρατική -που δυστυχώς, κύριε Υπουργέ, το γνωρίζετε πολύ καλά ότι δεν θα είναι- θα δημιουργήσει, λόγω της γενίκευσής της, σοβαρές αντιθέσεις και αντιπαραθέσεις με το σύνολο του υπόλοιπου προσωπικού.
      Αντί, λοιπόν, εδώ να έρθετε και να δημιουργήσετε ένα νέο, σύγχρονο και διαχρονικά πιστοποιημένο, θα έλεγα εγώ, μηχανισμό στήριξης και παραγωγής των έργων, δημιουργείτε πρόσκαιρους αλλά και αμφιβόλου ποιότητας μηχανισμούς, οι οποίοι θα αποδειχθούν και στην πράξη αναποτελεσματικοί.
      Από τα παραπάνω, αγαπητές και αγαπητοί συνάδελφοι, τι φαίνεται; Φαίνεται και αποδεικνύεται ότι πρόθεση της Κυβέρνησης, είναι δυστυχώς ο ασφυκτικός έλεγχος της διαχείρισης του Δ΄ Κοινοτικού Πλαισίου Στήριξης, η διενέργεια ρουσφετολογικών προσλήψεων, η υποβάθμιση και η αποξένωση της Αυτοδιοίκησης και των κοινωνικών φορέων από την αναπτυξιακή διαδικασία.
      Το πνεύμα του συγκεκριμένου νομοσχεδίου, όπως χαρακτηριστικά είπαν πολλοί συνάδελφοι εδώ, μας παραπέμπει σ’ άλλες εποχές, στην εποχή του αλήστου μνήμης Υπουργείου Συντονισμού, που όλα σχεδιάζονταν, αποφασίζονταν και υλοποιούνταν από την Αθήνα, σε βάρος, τις περισσότερες φορές, της περιφέρειας.
      Πιστεύω ότι δυστυχώς, κυρίες και κύριοι συνάδελφοι, χάνουμε μια ευκαιρία για τη χώρα μας και ιδιαίτερα χάνουμε μια ευκαιρία για την περιφέρεια, μια ευκαιρία που ίσως είναι η τελευταία σ’ αυτό το μέγεθος, γιατί είχαμε και έχουμε τη δυνατότητα, αξιοποιώντας τα θετικά αποτελέσματα του Γ΄ Κοινοτικού Πλαισίου Στήριξης και διορθώνοντας τα αρνητικά του, το Δ΄ Κοινοτικό Πλαίσιο Στήριξης να καλύψει πραγματικά το αναπτυξιακό έλλειμμα της ελληνικής περιφέρειας. Χάνουμε, δυστυχώς, αυτήν την ευκαιρία και φέρνετε, κύριε Υπουργέ, ακεραία την ευθύνη. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ για την τήρηση του χρόνου, τον οποίο πιστεύω ότι θα τηρήσει και η επομένη ομιλήτρια, η Βουλευτής της Νέας Δημοκρατίας κ. Φεβρωνία Πατριανάκου.	
      Ορίστε, κυρία Πατριανάκου, έχετε το λόγο.
      ΦΕΒΡΩΝΙΑ ΠΑΤΡΙΑΝΑΚΟΥ: Κύριοι συνάδελφοι, μην ανησυχείτε. Δεν θα είναι χαμένη ευκαιρία. Χαμένες ευκαιρίες μετρούσαμε. Όχι πια. 
      Θα ξεκινήσω την ομιλία όχι παρελθοντολογώντας, αλλά προσπαθώντας να βάλουμε στο τραπέζι, αυτά που σήμερα ακούστηκαν στην Αίθουσα και απ’ ό,τι φαίνεται, συμφωνούμε. Το Γ΄ Κοινοτικό Πλαίσιο Στήριξης παραδέχτηκαν όλες οι πτέρυγες ότι ήταν πολύπλοκο, ήταν συγκεντρωτικό και την πρώτη του τετραετία είχε χαμηλότατες απορροφήσεις κάτω από το 22%. Συμφωνήσαμε ότι μετά από τρία Κοινοτικά Πλαίσια Στήριξης, περίπου 70.000.000.000 επικαιροποιημένα έχουν εισρεύσει στη χώρα, οκτώ ελληνικές περιφέρειες –αυτά είναι στοιχεία που δεν σηκώνουν αμφισβήτηση- βρίσκονται στις φτωχότερες της Ευρωπαϊκής Ένωσης των δεκαπέντε πριν από τη διεύρυνση και το κατά κεφαλήν εισόδημα, είναι κάτω από το 75% του μέσου όρου των είκοσι επτά. Κατά συνέπεια, είναι όλες επιλέξιμες για το στόχο της σύγκλισης. Ευνοημένη μετά από τρία Κοινοτικά Πλαίσια Στήριξης είναι η Αττική και ενώ προσπαθούσαμε να πετύχουμε την περιφερειακή σύγκλιση, κατ’ ουσίαν επιτύχαμε την εθνική απόκλιση. 
      Ο συνάδελφος εισηγητής της Αξιωματικής Αντιπολίτευσης, στην εισήγησή του επικαλέστηκε ότι σας παραδώσαμε τις τρεις από τις έξι ταχύτερα αναπτυσσόμενες περιφέρειες της Ευρώπης και μάλιστα επικαλέστηκε την Ήπειρο. Θα ήθελα να πω ότι η Ήπειρος, μετά από είκοσι πέντε χρόνια με κοινοτικά πλαίσια εξακολουθεί να παραμένει από τις φτωχότερες της Ευρώπης και όχι με δική μας ευθύνη, κύριοι συνάδελφοι. 
      Βλέπω μπροστά μου τον πίνακα με τις αποδόσεις. Δυτική Μακεδονία: Ξεκίνησε το 1995 με 74,3%. Το 2004 μας το παραδώσατε στο 62,7%, δηλαδή μειώθηκε. Κεντρική Μακεδονία: Από το 71,9% στο 68,2% του κοινοτικού μέσου όρου, δηλαδή μειώθηκε. Κατά συνέπεια η Κυβέρνηση, σωστά αποφάσισε το 82% των κοινοτικών πόρων, αυτή τη φορά να το κατευθύνει στην περιφέρεια και σωστά ακούστηκε ότι αυτό το κοινοτικό πλαίσιο πιθανώς θα είναι μια πολύ μεγάλη και ίσως τελευταία ευκαιρία, για να πετύχουμε τη σύγκλιση που όλοι επιδιώκουμε.
      Θα ήθελα επίσης να ανατρέψουμε ένα μύθο, ένα μύθο, που προσπαθεί να μας πείσει ότι αυτό το Εθνικό Στρατηγικό Πλαίσιο Αναφοράς έχει χαμηλότερους πόρους απ’ ό,τι είχε το Γ΄ Κοινοτικό Πλαίσιο Στήριξης και μάλιστα κάποιοι προσπαθούν να πουν, με δική μας ευθύνη. Πετύχαμε μέσα από εξαιρετικά δύσκολες διαπραγματεύσεις, διότι είχαμε να αντιπαλέψουμε τα επιχειρήματα για τις μεγάλες απώλειες από το Β΄ Κοινοτικό Πλαίσιο Στήριξης, τους χαμηλούς ρυθμούς απορρόφησης, τους χαμηλούς ρυθμούς σύγκλισης, τη μη βελτίωση της θέσης μας, όσον αφορά το μέσο κοινοτικό όρο –για να μη χρησιμοποιήσω άλλη έκφραση- και πετύχαμε να έχουμε πλέον ένα Εθνικό Στρατηγικό Πλαίσιο Αναφοράς, στο οποίο, αν συμπεριλάβουμε την εθνική συμμετοχή και τους ιδιωτικούς πόρους, να πλησιάζει τα 40.000.000.000 ευρώ. Αυξήθηκε το μερίδιό μας σε σχέση με το σύνολο των δεκαπέντε, ποσοστιαία, από το 11,7% στο Γ΄ Κοινοτικό Πλαίσιο Στήριξης στο 12,4% τώρα. Το Ταμείο Συνοχής σε πραγματικούς πόρους αυξήθηκε σε σχέση με το Γ΄ Κοινοτικό Πλαίσιο Συνοχής και κατορθώσαμε με τις διαπραγματεύσεις, να πετύχουμε το ν+3, να πετύχουμε το 85% της χρηματοδότησης και να κάνουμε το Φ.Π.Α. επιλέξιμο στόχο. 
      Όλα αυτά, βεβαίως, έρχονται, προκειμένου να αποδείξουμε ότι το Εθνικό Στρατηγικό Πλαίσιο Αναφοράς θα είναι επιτυχημένο. Κανείς όμως δεν πρέπει να το αποσπά από τη συνολικότερη πολιτική που πρέπει να ασκείται στη χώρα και να εντάσσεται μέσα σ’ ένα γενικότερο πλαίσιο, όπου αυτό θα υλοποιηθεί και θα στοχοποιηθεί.
      Η πολιτική της Κυβέρνησης αυτό το οποίο προσπάθησε να διασφαλίσει τα προηγούμενα τρία χρόνια, ήταν να δημιουργήσει το γόνιμο έδαφος ανάπτυξης για ένα σταθερό και προβλέψιμο οικονομικό περιβάλλον, ένα ευνοϊκό επενδυτικό περιβάλλον. Έχουμε έρθει με μία σειρά στρατηγικών επιλογών και νομοσχεδίων, προκειμένου αυτά τα δύο να τα κάνουμε ένα γνήσιο και αποδοτικό εργαλείο, για να επιτύχουν όλες οι επόμενες στοχεύσεις μας. Χρειάζεται πολιτική σταθερότητα και κοινωνική συναίνεση. Θεωρούμε ότι μ’ όλες τις δράσεις μας -και αυτές που κάναμε την τριετία και αυτές που εξαγγέλλουμε για τα επόμενα χρόνια- επιτυγχάνουμε το στόχο της κοινωνικής συναίνεσης. Απαιτείται ολοκληρωμένη εθνική στρατηγική περιφερειακής ανάπτυξης, εκσυγχρονισμός της Δημόσιας Διοίκησης, εφαρμογή πολιτικών, ποιότητας και αξιολόγησης. Νομίζω ότι είναι η πρώτη φορά, που έρχονται πια ολοκληρωμένα μία σειρά νομοσχεδίων, προκειμένου να εμπεδώσουν την ποιότητα και την αξιολόγηση στην ελληνική Δημόσια Διοίκηση και στην Τοπική Αυτοδιοίκηση, έμφαση στις νέες τεχνολογίες και στην ψηφιακή στρατηγική, Εθνικό Χωροταξικό Σχεδιασμό. Έρχονται το γενικό χωροταξικό, τα ειδικά χωροταξικά, ολοκληρωμένη πολιτική για το περιβάλλον και την αειφόρο ανάπτυξη και βεβαίως όλα αυτά δρομολογούνται, προκειμένου να βρει το έδαφος εκείνο, ούτως ώστε το Ε.Σ.Π.Α. να μπορέσει στρατηγικά με ευρεία διαβούλευση, να συνταχθεί το παρόν σχέδιο νόμου, το οποίο ενσωματώνει τον κανονισμό 1083 της Ευρωπαϊκής Ένωσης, αλλά ταυτόχρονα προσπαθεί να αντιμετωπίσει ό,τι υπάρχει σε εξέλιξη για δύο, τρία ακόμη χρόνια το Γ΄  Κοινοτικό Πλαίσιο Στήριξης. Κατά συνέπεια, αυτό το οποίο προσπάθησε το νομοσχέδιο μέσα από τα 42 του άρθρα, είναι να είναι σαφές, αναλυτικό και ξεκάθαρο. Να με συγχωρήσει η εισηγητής, αλλά πρώτη φορά είδα προσέγγιση νομοσχεδίου με βάση τις σελίδες: «Το δικό μας είχε λιγότερες και είχε να διαχειριστεί περισσότερους πόρους». Εμείς δεν αντιμετωπίζουμε έτσι τα νομοσχέδια, εμείς λέμε ότι όσο πιο σαφές και ξεκάθαρο είναι, τόσο πιο ξεκάθαρη είναι και η πολιτική μας.
      Μέσα από αυτό το νομοσχέδιο, προσπαθούμε να επιτύχουμε αποκέντρωση με συγκεκριμένους στόχους, διαφάνεια, συντονισμό. Δίνουμε κίνητρα στους τελικούς διαχειριστές, θέλουμε λιγότερα έργα, αλλά μεγαλύτερα έργα, νέα εργαλεία διαχείρισης με τους Α.Ο.Π. και τη «ΔΗΜΟΣ Α.Ε.», προκειμένου να έχουμε αποτελεσματικότητα στους στόχους μας. Ελπίζουμε το 2013 η χώρα μας, όχι μόνο να μην περιλαμβάνει κάποιες από τις φτωχότερες περιοχές της Ευρώπης, όχι μόνο να έχουμε πετύχει τον κοινοτικό μέσο όρο και να είμαστε πάνω απ’ αυτόν, αλλά, κυρίως, να παράγουμε πρωτογενή πλούτο, ανάπτυξη, να έχουμε επιτύχει την κινητικότητα της εργασίας.
      Και για να κλείσω, επειδή αναφερθήκαμε στα παραδείγματα της Ιρλανδίας, εγώ θα ήθελα να πω ότι και στην Ιρλανδία και στη Φινλανδία, όλες οι πολιτικές δυνάμεις και οι κοινωνικοί εταίροι, στρατηγικά συναποφάσισαν το μοντέλο ανάπτυξής τους και το μοντέλο εκπαίδευσής τους. Ελπίζω και στην πατρίδα μας το ίδιο.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κυρία συνάδελφε.
      Παρακαλώ τώρα το Βουλευτή της Β΄ Αθηνών, δημοσιογράφο κ. Αργύρη Ντινόπουλο, να λάβει το λόγο.
      ΑΡΓΥΡΙΟΣ ΝΤΙΝΟΠΟΥΛΟΣ: Κύριε Πρόεδρε, πρόκειται για ένα πολύ σημαντικό νομοσχέδιο, θα ήθελα όμως να αναφερθώ σε μία -επιτρέψτε μου να πω- κεντρική θέση αυτού του νομοσχεδίου, σύμφωνα με την οποία το 82% των πόρων πηγαίνει στην περιφέρεια και το 18% των πόρων πηγαίνει στο κέντρο. Θα μιλήσω, λοιπόν, γι’ αυτήν την περιοχή στην οποία κατευθύνεται -ας το χαρακτηρίσω έτσι- το μειοψηφικό πακέτο του Δ΄ Κοινοτικού Πλαισίου Στήριξης και βεβαίως είναι αλήθεια ότι η Αθήνα ήταν η μεγάλη ευνοημένη των τελευταίων –ας το πω- δεκαετιών, ήταν η περιοχή της πατρίδας μας, που είχε την τύχη, είχε την ευλογία, να φιλοξενήσει και τους Ολυμπιακούς Αγώνες, έγιναν σημαντικά έργα εν όψει των Ολυμπιακών αγώνων, τα οποία όμως ήταν απαραίτητα και για τους εκατοντάδες χιλιάδες πολίτες οι οποίοι ζουν στην Αθήνα. Δεν πρέπει να ξεχνάμε όμως ότι στο Λεκανοπέδιο, κύριε Υπουργέ, ζει το μισό περίπου του ελληνικού πληθυσμού και στο Λεκανοπέδιο επίσης, παρουσιάζονται περισσότερο οξυμένα τα διαρθρωτικά προβλήματα της ελληνικής κοινωνίας, προβλήματα όπως είναι η ανεργία, η φτώχεια, η κρίση της οικογένειας, οι μονογονεϊκές οικογένειες, προβλήματα όπως είναι η κοινωνική περιθωριοποίηση και οι άστεγοι.
      Είναι, λοιπόν, σοβαρά κοινωνικά ζητήματα, που όλα αυτά συμβαίνουν σ’ αυτήν την περιοχή στην οποία από το Δ΄ Κοινοτικό Πλαίσιο Στήριξης από την τελευταία ευκαιρία την οποία έχουμε για εκταμίευση πόρων από την Ευρωπαϊκή Ένωση, θα κατευθυνθεί μόνο το 18%. Και, βεβαίως, δεν πρέπει να μας διαφεύγει της προσοχής, ότι το Λεκανοπέδιο,  η Αθήνα, είναι ίσως η περισσότερο επιβαρυμένη περιβαλλοντικά περιοχή της πατρίδας μας. Θα αναφέρω μόνο το παράδειγμα των τελευταίων πυρκαγιών στην Πάρνηθα. Είναι γνωστό ότι τον επερχόμενο χειμώνα, είναι πολύ πιθανό να έχουμε ακραία καιρικά φαινόμενα, οπότε θα έχουμε πλημμύρες σ’ όλες τις δυτικές περιοχές της Αθήνας. Είναι γνωστό ότι αυτές οι περιοχές, το Καματερό, το Ίλιο, η Πετρούπολη, το Περιστέρι και το Αιγάλεω έχουν αν όχι υποτυπώδη, τουλάχιστον περιορισμένα δίκτυα ομβρίων. 
      Και μια που αναφερόμαστε στη δυτική Αθήνα να πούμε ότι είναι η περιοχή του Λεκανοπεδίου, που τα τελευταία χρόνια με ευθύνη όλων, έχει μετατραπεί σε ένα σκουπιδότοπο όλου του Λεκανοπεδίου. Να συμπληρώσω ότι η αντιμετώπιση που είχαμε για τα σκουπίδια, ήταν πολλές φορές και ταξική. Δηλαδή, εκεί μένουν οι φτωχοί, ας τους διοχετεύσουμε όλο το σκουπιδαριό του Λεκανοπεδίου. Αναρωτιέμαι, λοιπόν, αν αυτές οι περιοχές, αν αυτοί οι δήμοι τώρα με το Δ΄ Κοινοτικό Πλαίσιο Στήριξης πρέπει να δικαιούνται κάποια σημαντικά έργα υποδομής, όπως είναι για παράδειγμα, το να μπορέσουν να μετατρέψουν πολλά από τα στρατόπεδα που έχουν δοθεί στους δήμους από το  Υπουργείο Εθνικής Άμυνας, σε πάρκα. Με τι λεφτά θα γίνουν όλα αυτά εάν δεν γίνουν από το Δ΄ Κοινοτικό Πλαίσιο Στήριξης; 
      Και για να μη μιλάμε μόνο για τη δυτική Αθήνα, για τα βόρεια Προάστια, είναι γνωστό το τεράστιο κυκλοφοριακό πρόβλημα το οποίο αντιμετωπίζουν, πρόβλημα που αντιμετωπίζει όλη η Αθήνα. Αν δεν γίνουν σημαντικά έργα υποδομής, που είναι κατ’ εξοχήν έργα που γίνονται από ευρωπαϊκούς πόρους αλλά και βεβαίως και από εθνικούς πόρους, κυκλοφοριακά έργα, κινδυνεύουμε τα αμέσως επόμενα χρόνια μέχρι το 2010, οπότε και θα αυξάνεται ο αριθμός των αυτοκινήτων για να φθάσει τον ευρωπαϊκό μέσο όρο, να φθάσουμε να έχουμε μέση ωριαία ταχύτητα των αυτοκινήτων στην Αθήνα, αντίστοιχη μ’ αυτήν που είχαμε το 2003 όταν ήταν σε εξέλιξη τα μεγάλα ολυμπιακά έργα όταν είχαμε σημαντικά κυκλοφοριακά προβλήματα.
      Θα αναφερθώ στους δήμους της ανατολικής Αθήνας, στην ανάγκη προστασίας του Υμηττού, στην ανάγκη δημιουργίας μεγάλων ελεύθερων χώρων σε περιοχές ιδιαίτερα πυκνοκατοικημένες. Ακόμη θα αναφερθώ στους νότιους δήμους της Αθήνας, όπου έχουν την ευλογία να έχουν ένα από τα μεγαλύτερα παραλιακά μέτωπα ευρωπαϊκής πρωτεύουσας. Η Βαρκελώνη, μετά τους Ολυμπιακούς Αγώνες κατάφερε να αξιοποιήσει αυτό το παραλιακό μέτωπο και να το κάνει ένα απέραντο χώρο στον οποίο πηγαίνουν πολίτες κάθε ηλικίας και κάθε ταξικής προέλευσης για να απολαύσουν ένα μπάνιο ή ο,τιδήποτε άλλο. Δυστυχώς σε μας, είναι γνωστά τα προβλήματα τα οποία αντιμετωπίζει το παραλιακό μέτωπο. Τα προβλήματα αυτά πολλές φορές έχουν να κάνουν και με τα περίφημα μαγαζιά της νύχτας, τα οποία έχουν αναπτυχθεί εκεί πέρα. Και γι’ αυτό αναρωτιέμαι πού θα βρεθούν πόροι για να γίνει ένα τόσο μεγάλο έργο, όσο η αξιοποίηση και ο εξωραϊσμός του παραλιακού μετώπου. 
      Με την ευκαιρία αυτή, θα ήθελα να μεταφέρω την αγωνία πολλών δημάρχων –αφού προέρχομαι από την Τοπική Αυτοδιοίκηση- της Περιφέρειας Αθηνών αλλά και δημάρχων οι οποίοι ανήκουν στην ανατολική Αττική και στη δυτική Αττική, που βλέπουν να είναι ακόμα στις αρχές της τετραετίας τους και να έχουν κάνει κάποιες πρώτες επαφές με τις διαχειριστικές αρχές και να έχουν προτείνει τρία, τέσσερα και πέντε έργα και να λαμβάνουν την απάντηση ότι ελάχιστα απ’ αυτά ή πολλές φορές και κανένα, δεν είναι δυνατό να ενταχθεί στο Δ΄ Κοινοτικό Πλαίσιο Στήριξης. 
      Θέλω επίσης να κάνω μία τελευταία επισήμανση, γιατί πλησιάζουμε και προς τα μεσάνυχτα. Κυρίες και κύριοι συνάδελφοι, στις παρυφές της Αθήνας αναπτύσσεται μία πόλη την οποία ίσως δεν έχουμε αντιληφθεί όλοι. Στην ανατολική Αττική γιγαντώνονται περιοχές, γιγαντώνονται πόλεις, οι οποίες την επόμενη πιθανώς δεκαετία, θα προσεγγίσουν σε πληθυσμό την Αθήνα. Όλοι αυτοί οι Έλληνες φορολογούμενοι πολίτες οι οποίοι  ζουν σ’ αυτές τις περιοχές κάποια στιγμή θα θέλουν να πηγαίνουν προς το κέντρο, κάποια στιγμή θα αναζητήσουν διεξόδους οδικές. Αν, λοιπόν, δεν κάνουμε οδικούς άξονες, οι οποίοι όχι βέβαια να περνάνε κατ’ ανάγκη μέσα από την Αθήνα, αλλά να παρακάμπτουν το κέντρο, αν δεν έχουμε δηλαδή, μια ολοκληρωμένη κυκλοφοριακή νέα πραγματικότητα, τότε πραγματικά το μέλλον της Αθήνας, το μέλλον του κέντρου της πατρίδας, δεν ξέρω κατά πόσον θα είναι ευοίωνο. Και ας μην ξεχνάμε ότι είτε το θέλουμε είτε δεν το θέλουμε, κυρίες και κύριοι συνάδελφοι, η Αθήνα παραμένει το κέντρο της πατρίδας μας. 
      Μ’ αυτές, λοιπόν, τις σκέψεις, κύριε Πρόεδρε, κύριε Υπουργέ, κυρίες και κύριοι συνάδελφοι, θέλω να πω ότι, πράγματι, πρόκειται για ένα πάρα πολύ σημαντικό νομοσχέδιο, το υπερψηφίζουμε, αλλά θα παρακαλούσα, κύριε Υπουργέ, κατά τη συζήτηση αυτού του νομοσχεδίου, πολύ περισσότερο κατά την εφαρμογή του, όταν θα γίνει νόμος του κράτους, να μπορέσουν να υπάρχουν εκείνες, αν το θέλετε, πιθανώς οι τεχνικές εξειδικεύσεις ή ο εξορθολογισμός της διοχέτευσης των πόρων, έτσι ώστε η Αθήνα, η Αττική, να μη μείνει γυμνή από έργα. 
      Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης):  Ευχαριστώ κι εγώ για την κατανόηση.
      Με τη συναίνεση του Σώματος, παρακαλώ να δώσουμε το λόγο στη συνάδελφό μας κ. Θεοδώρα Τζάκρη, η οποία είναι η τελευταία εκ των εγγεγραμμένων που παρευρίσκεται αυτήν την ώρα εδώ.
      Δέχεστε, κύριοι συνάδελφοι, να δώσουμε το λόγο στην κ. Τζάκρη;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Αναστάσιος Νεράντζης):  Το Σώμα απεδέχθη την πρόταση.
      Ορίστε, κυρία Τζάκρη, έχετε το λόγο.
      ΘΕΟΔΩΡΑ ΤΖΑΚΡΗ:  Κυρίες και κύριοι συνάδελφοι, το έτος 2007 που ήδη διανύουμε, αποτελεί θεωρητικά τον πρώτο χρόνο εφαρμογής του Εθνικού Στρατηγικού Πλαισίου Ανάπτυξης, του Ε.Σ.Π.Α., όπως λέγεται. Το σχέδιο αυτό συνέταξε βέβαια η Κυβέρνηση και συζήτησε στην Ευρωπαϊκή Ένωση, απαξίωσε όμως και πριν και μετά την έγκρισή του, να ενημερώσει τις αρμόδιες επιτροπές της Βουλής, δείχνοντας μ’ αυτόν τον τρόπο την απαξίωσή της στους θεσμούς και επιδεικνύοντας, θα έλεγα, ένα καινούργιο τρόπο κυβερνητικής αλαζονείας, που δεν ταιριάζει σε κυβερνήσεις, οι οποίες διατείνονται δήθεν ότι υπερασπίζονται τη διαφάνεια και τη συνέχεια.
      Σήμερα, λοιπόν, μετά από καθυστέρηση αρκετών μηνών, φέρνει η Κυβέρνηση στη Βουλή το παρόν νομοσχέδιο, με το οποίο καθορίζεται το πλαίσιο εφαρμογής του Ε.Σ.Π.Α. και ισχυρίζεται ότι θα απλοποιήσει και θα συντομεύσει τις διαδικασίες υλοποίησης του προγράμματος αυτού. Πριν μιλήσουμε, όμως, για το παρόν νομοσχέδιο, θα ήθελα να πω δυο λόγια για το Γ΄ Κοινοτικό Πλαίσιο Στήριξης, γιατί πολλά ακούστηκαν σήμερα σ’ αυτήν την Αίθουσα, θα έλεγα ανακριβή και μη αληθή και γιατί λέγοντας τη μισή αλήθεια, παραποιείται η ίδια η πραγματικότητα.
      Ισχυρίζεστε, λοιπόν, οι ίδιοι της Κυβέρνησης ότι παραλάβατε το Γ΄ Κοινοτικό Πλαίσιο Στήριξης με πολύ χαμηλά ποσοστά απορροφητικότητας, τα οποία εσείς δήθεν αυξήσατε θεαματικά. Ακούστε, λοιπόν, ποια είναι η αλήθεια. Όπως όλοι γνωρίζουμε, τα πρώτα χρόνια υλοποίησης των προγραμμάτων η απορροφητικότητά τους είναι εκ των πραγμάτων ιδιαίτερα χαμηλή, αφού προηγείται η οργάνωση της υλοποίησης, εκδίδονται και προχωρούν οι προκηρύξεις, υποβάλλονται οι εκδηλώσεις ενδιαφέροντος, ακολουθεί ο έλεγχος των δικαιολογητικών και η έγκριση των σχεδίων, τελευταία δε έρχεται η πληρωμή και επομένως η απορρόφηση των κονδυλίων. Με τα δεδομένα αυτά και τα τρία τελευταία χρόνια, θα έπρεπε να παρατηρείται ένας οργασμός απορροφήσεως του Γ΄ Κοινοτικού Πλαισίου Στήριξης. Και ενώ τα πρώτα χρόνια οργανώθηκε η υλοποίηση και ξεκίνησαν οι διαδικασίες της υλοποίησης του Γ΄ Κοινοτικού Πλαισίου Στήριξης, χωρίς βέβαια και εμείς οι ίδιοι να υποτιμούμε και τις αδυναμίες και τις ελλείψεις που είχαμε στο δημόσιο και στους εμπλεκόμενους φορείς, το 2004 σας παραδώσαμε πάνω από 32.000.000.000 ευρώ εθνικούς και κοινοτικούς πόρους για την εκτέλεση των προγραμμάτων. Παραλάβατε επομένως έναν τεράστιο αριθμό προγραμμάτων, τα οποία έτρεχαν και ήταν έτοιμα προς ολοκλήρωση και υλοποίηση. ΄
      Σήμερα λίγους μήνες πριν τη λήξη του Γ΄  Κοινοτικού Πλαισίου Στήριξης η απορροφητικότητα των κονδυλίων σύμφωνα με τα στοιχεία που εσείς δίνετε, είναι της τάξεως περίπου του 70%. Το τι φταίει γι’ αυτό; Φταίει αρχικά ότι θέσατε πάνω από το κοινωνικό συμφέρον το στενό κομματικό σας συμφέρον. Απογυμνώσατε τις αρμόδιες υπηρεσίες από ικανά στελέχη, αντικαθιστώντας τα με άλλα κομματικά στελέχη, στα οποία είχατε τάξει τις σχετικές θέσεις. Αντιμετωπίσατε τους πάντες και τα πάντα με μια πρωτόγνωρη καχυποψία και χάσατε πολύτιμο χρόνο. Στη συνέχεια, βέβαια, είχατε να αντιμετωπίσετε και την Ευρωπαϊκή Ένωση  και στη συνέχεια την επιτήρηση, στην οποία η χώρα περιήλθε αποκλειστικά από δική σας ευθύνη. 
      Έτσι και προκειμένου να εξέλθει η χώρα από την επιτήρηση, περικόψατε και μειώσατε τις δημόσιες επενδύσεις, με αποτέλεσμα να μειωθεί και η εισροή κοινοτικών πόρων, να χαθεί η περαιτέρω αναπτυξιακή ευκαιρία και να στερηθεί η χώρα μας, την περιφερειακή της κυρίως ανάπτυξη. 
      Στη συνέχεια, βλέποντας το αδιέξοδο στο οποίο περιέχεται η υλοποίηση του Γ΄ Κοινοτικού Πλαισίου Στήριξης, προχωρήσατε σε αλχημείες εντάσσοντας με μαζικό τρόπο παλαιά έργα ύψους περίπου 1.000.000.000 ευρώ, τα οποία είχαν ήδη υλοποιηθεί από τις κυβερνήσεις του ΠΑ.ΣΟ.Κ. από εθνικούς πόρους. 
      Αυτή είναι, λοιπόν, η μεγάλη απορροφητικότητα, κύριε Υπουργέ και κύριοι της Κυβέρνησης, που παρουσιάζεται ως δήθεν επίτευγμα της Κυβέρνησής σας, μια απορροφητικότητα χωρίς αναπτυξιακό αποτέλεσμα, χωρίς νέα και μεγάλα έργα, χωρίς προοπτική για βελτίωση της ποιότητας ζωής, χωρίς ευκαιρίες περιφερειακής ανάπτυξης, χωρίς σχέδιο και χωρίς όραμα. 
      Αυτό φαίνεται εξάλλου και από τον προγραμματισμό του Νέου Πλαισίου Στήριξης, φαίνεται από τις κατευθύνσεις και από τις πολιτικές που επιλέγετε. Μόνο το 21% επομένως του Νέου Πλαισίου Στήριξης διατηρείται στους ανθρώπινους πόρους, ενώ το ποσοστό αυτό, θα έπρεπε να είναι της τάξης περίπου του 40% σε ανθρώπινους πόρους και σε κοινωνικά προγράμματα. Διότι εδώ συμβαίνει το εξής  παράδοξο. Ενώ παραδέχεστε στα λόγια ότι η οικονομία του μέλλοντος θα στηριχθεί στην επέκταση και στην ανάπτυξη της γνώσης, στην πράξη αυτό δεν αποτελεί προτεραιότητα για εσάς. 
      Τι να πει όμως κανείς, αφού εσείς αντί για την αύξηση των πιστώσεων για κοινωνικά προγράμματα, καταργείτε τα τομεακά προγράμματα για τον πολιτισμό και την υγεία, δείχνοντας με τον τρόπο αυτόν, την παντελή έλλειψη ευαισθησίας που σας διακατέχει. Διατυμπανίζετε μάλιστα ως εκλογή σας, τη διάθεση του 80% περίπου των πόρων του Ε.Σ.Π.Α. στην περιφέρεια, ενώ γνωρίζετε πολύ καλά, πως αυτό αποτελεί υποχρέωση που απορρέει από την Ευρωπαϊκή Ένωση και όχι δική σας επιλογή. 
      Αντίθετα δική σας επιλογή είναι ότι μόνο το 39% των πόρων του προϋπολογισμού του Ε.Σ.Π.Α. πηγαίνει κατευθείαν στα περιφερειακά  επιχειρησιακά προγράμματα, δηλαδή κατευθείαν στα Π.Ε.Π.. Το χειρότερο από όλα είναι ότι ακόμη και αυτό το ποσοστό στην πράξη, δεν θα μπορεί να το διαχειριστεί η περιφέρεια ανεξάρτητα, αφού ο συγκεντρωτισμός του νομοσχεδίου, οδηγεί στη μείωση σε μεγάλο βαθμό της ανεξαρτησίας στον προγραμματισμό και στην υλοποίηση των επιλογών της περιφέρειας. 
      Αποπνέει δε και μια έντονη περιφρόνηση προς τους θεσμούς της Τοπικής Αυτοδιοίκησης, την περιφέρεια, την Νομαρχιακή Αυτοδιοίκηση, μειώνοντας ακόμη περισσότερο τις ήδη λειτουργούσες μέχρι τώρα αρμοδιότητες των περιφερειακών συμβουλίων στη χάραξη της αναπτυξιακής πορείας. 
      Το προτεινόμενο σχέδιο νόμου ισχυρίζεστε, κύριε Υπουργέ, ότι θα απλοποιήσει και θα επιταχύνει και την εφαρμογή του Ε.Σ.Π.Α.. Για ποια επιτάχυνση όμως διαδικασιών μπορούμε να μιλάμε, όταν συστήνονται δεκατρείς νέες ανώνυμες εταιρείες, μια για κάθε περιφέρεια, με την επωνυμία «Αναπτυξιακός Οργανισμός Περιφέρειας», χωρίς συγκεκριμένες αρμοδιότητες και με δεκαπενταμελή διοικητικά συμβούλια. 
      Σύμφωνα με το νομοσχέδιο αυτό, η αποστολή αυτών των Α.Ο.Π., όπως λέγονται, θα είναι να βοηθήσει, δηλαδή στην ουσία να υποκαταστήσει τους φορείς της περιφέρειας και της Αυτοδιοίκησης στο σχεδιασμό, στην προετοιμασία, στην ένταξη και στην εκτέλεση των έργων. 
      Έτσι αντί η εφαρμογή των Ε.Σ.Π.Α. να βαδίζει προς την κατεύθυνση της αποκέντρωσης αρμοδιοτήτων και ευθυνών σχεδιασμού, διαχείρισης και υλοποίησης των προγραμμάτων προς την περιφέρεια, τη Νομαρχιακή και Τοπική Αυτοδιοίκηση, αντί να στηριχθεί το σύστημα στους ήδη υφιστάμενους θεσμούς, στην αναβάθμισή τους, στην ενίσχυση των πόρων τους και στην πλήρη εφαρμογή και επέκταση των αρχών του δημοκρατικού προγραμματισμού, επιχειρείται απογύμνωση αρμοδιοτήτων και συγκρότηση νέων εξωθεσμικών υπηρεσιών, καθιστώντας το δημοκρατικό προγραμματισμό στην ουσία, σύνθημα κενό περιεχομένου. 
      Θα ήθελα να πω και κάτι ακόμα, πέρα από όσα είπα όσον αφορά την συντόμευση του χρόνου περαίωσης των έργων. Αναρωτιέμαι πότε θα οργανωθούν, πότε θα λειτουργήσουν και θα αποδώσουν έργο οι εταιρείες αυτές, το δεύτερο, τον τρίτο χρόνο, πότε ακριβώς; Βρισκόμαστε ήδη στο τέλος του πρώτου χρόνου υλοποίησης. Οι περισσότερες ρυθμίσεις του νομοσχεδίου, ενισχύουν, δυστυχώς, την πολυπλοκότητα και τη γραφειοκρατία. 
      Πώς να απλοποιηθούν άλλωστε οι διαδικασίες, όταν εκτός αυτών που ανέφερα, δημιουργούνται ένα σωρό νέες υπηρεσίες σε σχέση με το ισχύον πλαίσιο, όπως η Ειδική Υπηρεσία Δημοσίων Έργων, Υποδομών Αγροτικής Υποδομής, πληθώρα επιτροπών, πληθώρα ενδιάμεσων φορέων, όταν αντί να αναβαθμίσετε τις υπάρχουσες υπηρεσίες και να ενισχύσετε τις υπηρεσίες στην περιφέρεια, αντί να αξιοποιήσετε το έμπειρο προσωπικό τους και να τις ενδυναμώσετε με νέες προσλήψεις, υποβαθμίζετε τη λειτουργία των περιφερειών, καθιστώντας τες ενδιάμεσες διαχειριστικές αρχές, όταν παρεμβάλλετε το σύνολο σχεδόν των Υπουργείων, ως ενδιάμεσους φορείς στα περιφερειακά προγράμματα; 
      Είχατε υποχρέωση, κύριε Υπουργέ, να συστήσετε νομίζω δεκατρία ανεξάρτητα περιφερειακά προγράμματα, ένα για κάθε περιφέρεια και στο καθένα από αυτά να έχετε μια χωριστή διαχειριστική αρχή. 
      Αντί γι’ αυτό όμως, δημιουργήσατε πέντε υπερπεριφέρειες με πέντε διαφορετικά προγράμματα, στα οποία ουσιαστικά, ενσωματώσατε τα προγράμματα που υλοποιούνταν από τις περιφέρειες που εντάσσονται σ’ αυτές. Νομίζω ότι ο σκοπός σας είναι ο ασφυκτικός έλεγχος της περιφέρειας ή και πολύ περισσότερο η περαιτέρω περιστολή των αρμοδιοτήτων και η πραγματική συρρίκνωσή τους. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας της κυρίας  Βουλευτού)
      ΠΡΟΕΔΡΕΥΩΝ (Αναστάσιος Νεράντζης): Κατά παραχώρηση μιλάτε απόψε. Μη μας κάνετε να μετανιώνουμε γι’ αυτό. Έπρεπε να σας πάω αύριο. 
      ΘΕΟΔΩΡΑ ΤΖΑΚΡΗ: Μισό λεπτό, κύριε Πρόεδρε.
      Εκτιμώ ότι ο ασφυκτικός έλεγχος από το Υπουργείο Οικονομικών επιδιώκεται με κάθε μέσο, καταπατώντας κάθε έννοια δημοκρατικού προγραμματισμού, περιθωριοποιώντας κάθε περιφερειακό θεσμό, στερώντας από  τον πολίτη -και τα όργανα της περιφέρειας που τον εκπροσωπούν- τη δυνατότητα να αποφασίζει για την τύχη του. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κυρία Τζάκρη.
      Τελειώνετε, παρακαλώ. 
      ΘΕΟΔΩΡΑ ΤΖΑΚΡΗ: Γι’ αυτόν το λόγο το καταψηφίζω, κύριε Πρόεδρε. 
      Σας ευχαριστώ για την ανοχή.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κυρία Τζάκρη.
      Κηρύσσεται περαιωμένη η συζήτηση επί της αρχής του νομοσχεδίου του Υπουργείου Οικονομίας και Οικονομικών: «Διαχείριση, έλεγχος και εφαρμογή αναπτυξιακών παρεμβάσεων για την προγραμματική περίοδο 2007-2013». 
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ: Κατά πλειοψηφία.
      ΝΙΚΟΛΑΟΣ ΤΣΟΥΚΑΛΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το νομοσχέδιο του Υπουργείου Οικονομίας και Οικονομικών: «Διαχείριση, έλεγχος και εφαρμογή αναπτυξιακών παρεμβάσεων για την προγραμματική περίοδο 2007-2013» έγινε δεκτό επί της αρχής κατά πλειοψηφία.
      Στο σημείο αυτό δέχεστε, κύριοι συνάδελφοι, να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 00.08΄ λύεται η συνεδρίαση για σήμερα, ημέρα Τετάρτη 14 Νοεμβρίου 2007 και ώρα 10.30΄, με αντικείμενο εργασιών του Σώματος: α) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Διαχείριση, έλεγχος και εφαρμογή αναπτυξιακών παρεμβάσεων για την προγραμματική περίοδο 2007-2013» και β) συζήτηση και λήψη απόφασης, σύμφωνα με τα άρθρα 62 του Συντάγματος και 83 του Κανονισμού της Βουλής, για την αίτηση άρσης της ασυλίας του Βουλευτή κ. Γεωργίου Λιάνη, σύμφωνα με την ημερήσια διάταξη που έχει διανεμηθεί. 
      Ο ΠΡΟΕΔΡΟΣ                                                                 ΟΙ ΓΡΑΜΜΑΤΕΙΣ
Τελευταία Αποθήκευση:	19/11/2007 7:42:00 μμ	Από:	L.venetikidou
Εκτυπώθηκε:	19/11/2007 12:04:00 μμ

