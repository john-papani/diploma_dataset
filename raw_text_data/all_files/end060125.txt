ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ Ο΄

Τετάρτη 25 Ιανουαρίου 2006

ΘΕΜΑΤΑ
Α. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 27 Ιανουαρίου 2006, σελ.


Β. ΝΟΜΟΘΕΤΙΚΗ ΕΡΓΑΣΙΑ
Συζήτηση επί της αρχής του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Ρύθμιση θεμάτων εθνικών, νομαρχιακών και δημοτικών εκλογών και διευθέτηση ειδικών θεμάτων», σελ.

ΟΜΙΛΗΤΕΣ
Επί του σχεδίου νόμου του Υπ. Εσωτερικών, Δημόσιας Διοίκησης και Αποκέντρωσης:
ΑΝΤΩΝΑΚΟΠΟΥΛΟΣ Π., σελ.
ΒΑΡΒΑΡΙΓΟΣ Δ., σελ.
ΒΑΣΙΛΕΙΟΥ Γ., σελ.
ΒΕΡΕΛΗΣ Χ., σελ.
ΒΛΑΤΗΣ Ι., σελ.
ΕΞΑΡΧΟΣ Β., σελ.
ΙΩΑΝΝΙΔΗΣ Ι., σελ.
ΚΑΪΣΕΡΛΗΣ Κ., σελ.
ΚΑΣΤΑΝΙΔΗΣ Χ. ,σελ.
ΚΑΤΣΙΦΑΡΑΣ Α., σελ.
ΚΕΓΚΕΡΟΓΛΟΥ Β., σελ.
ΚΟΛΙΟΠΑΝΟΣ Θ., σελ.
ΚΟΣΜΙΔΗΣ Σ., σελ.
ΚΟΥΣΕΛΑΣ Δ., σελ.
ΚΟΥΤΣΟΥΚΟΣ Ι., σελ.
ΚΩΝΣΤΑΝΤΑΡΑΣ Δ., σελ.
ΛΕΒΕΝΤΗΣ Α., σελ.
ΛΟΒΕΡΔΟΣ Α., σελ.
ΛΩΤΙΔΗΣ Λ., σελ.
ΜΑΓΚΡΙΩΤΗΣ Ι., σελ.
ΜΑΚΡΗ Ζ., σελ.
ΜΑΝΩΛΑΚΗΣ Α., σελ.
ΜΕΡΕΝΤΙΤΗ Α., σελ.
ΜΟΥΣΙΩΝΗΣ Α., σελ.
ΜΠΟΥΡΑΣ Α., σελ.
ΝΑΚΟΣ Α., σελ.
ΝΙΩΤΗΣ Γ., σελ.
ΠΑΠΑΓΕΩΡΓΙΟΥ Α., σελ.
ΠΑΠΑΪΩΑΝΝΟΥ Μ., σελ.
ΠΑΡΑΣΚΕΥΑΣ Ι., σελ.
ΠΑΥΛΟΠΟΥΛΟΣ Π., σελ.
ΠΕΡΛΕΠΕ-ΣΗΦΟΥΝΑΚΗ Α., σελ.
ΡΗΓΑΣ Π., σελ.
ΡΟΒΛΙΑΣ Κ., σελ.
ΣΑΜΠΑΖΙΩΤΗΣ Δ., σελ.
ΣΓΟΥΡΙΔΗΣ Π., σελ.
ΣΚΑΝΔΑΛΙΔΗΣ Κ., σελ.
ΣΤΡΑΤΑΚΗΣ Ε., σελ.
ΣΧΟΙΝΑΡΑΚΗ-ΗΛΙΑΚΗ Ε., σελ.
ΤΖΑΚΡΗ Θ., σελ.
ΤΖΑΜΤΖΗΣ Ι., σελ.
ΤΖΙΜΑΣ Μ., σελ.
ΤΣΙΟΚΑΣ Θ., σελ.
ΦΟΥΣΑΣ Α., σελ.
ΧΑΪΔΟΣ Χ., σελ.
ΧΡΥΣΗΣ Β., σελ.
    ΠΡΑΚΤΙΚΑ ΒΟΥΛΗΣ
    ΙΑ’ ΠΕΡΙΟΔΟΣ
    ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
    ΣΥΝΟΔΟΣ Β’
    ΣΥΝΕΔΡΙΑΣΗ Ο’
      Τετάρτη 25 Ιανουαρίου 2006
    Αθήνα, σήμερα στις 25 Ιανουαρίου 2006, ημέρα Τετάρτη και ώρα 10.39’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ’ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
    ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
    Έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 26 Ιανουαρίου 2006.
    Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος  2 και 3 του Κανονισμού της  Βουλής)
    1. Η με αριθμό 377/23.1.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Γείτονα προς τον Υπουργό Ανάπτυξης, σχετικά με τη λήψη μέτρων προστασίας των νοικοκυριών από τον υπερδανεισμό κ.λπ..
    2. Η με αριθμό 379/23.1.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Αγροτικής Ανάπτυξης και Τροφίμων και Οικονομίας και Οικονομικών, σχετικά με την εφαρμογή του νέου κανονισμού για τη ζάχαρη κ.λπ..
    3. Η με αριθμό 374/23.1.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Ανάπτυξης και Απασχόλησης και Κοινωνικής Προστασίας, σχετικά με την προνομιακή κατάταξη των απαιτήσεων των εργαζομένων σε ασφαλιστικές εταιρείες που παύει η λειτουργία τους.
    Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της  Βουλής)
    1. Η με αριθμό 375/23.1.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τους Υπουργούς Περιβάλλοντος, Χωροταξίας και Δημοσίων Έργων και Οικονομίας και Οικονομικών, σχετικά με την αποζημίωση των πληγέντων από τον πρόσφατο σεισμό στη νοτιοανατολική Λακωνία κ.λπ..
    2. Η με αριθμό 380/23.1.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Ανάπτυξης και Αγροτικής Ανάπτυξης και Τροφίμων, σχετικά με την καταβολή μειωμένου αγροτικού τιμολογίου προς τη Δ.Ε.Η. για την άρδευση των χωραφιών κ.λπ..
    3. Η με αριθμό 378/23.1.2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Αγροτικής Ανάπτυξης και Τροφίμων, σχετικά με τη μείωση του εισοδήματος των ελαιοπαραγωγών λόγω παρακρατήσεων κ.λπ..»
    Κυρίες και κύριοι συνάδελφοι, θα ήθελα να εξάρω και τον ηρωισμό το δικό σας, αλλά και τον ηρωισμό των υπαλλήλων της Βουλής, οι οποίοι ήταν έγκαιρα στις θέσεις τους παρά το γεγονός ότι, απ’ ό,τι άκουγα από το ραδιόφωνο, πάρα πολλές δημόσιες υπηρεσίες δεν λειτουργούν, δεν λειτουργούν τα πανεπιστήμια, δεν λειτουργούν τα δικαστήρια. Μας δίδεται, λοιπόν, μιας πρώτης τάξεως ευκαιρία να ευχαριστήσουμε αυτούς τους ανθρώπους που είναι πίσω από εμάς και οι οποίοι επιτελούν τεράστιο έργο.
      Κυρίες και κύριοι συνάδελφοι, εισερχόμεθα στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη  συζήτηση επί της αρχής, των άρθρων και του συνόλου  του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Ρύθμιση θεμάτων εθνικών, νομαρχιακών και δημοτικών εκλογών και διευθέτηση ειδικών θεμάτων».
      Προτού δώσω το λόγο στον πρώτο ομιλητή, θα ήθελα να σας πω ότι, επειδή είναι εγγεγραμμένοι ακόμα σαράντα πέντε συνάδελφοι και επειδή αντιλαμβάνεστε ότι με το ρυθμό των οκτώ λεπτών ανά συνάδελφο δεν φτάνει ο χρόνος σήμερα για να το ψηφίσουμε επί της αρχής, όπως είχαμε συμφωνήσει, μετά από συμφωνία με τα κόμματα θα κάνουμε μία σύντμηση του χρόνου και θα γίνει εξάλεπτο. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε. Ελήφθη, λοιπόν, απόφαση ομόφωνα για το εξάλεπτο.
      ΘΕΟΧΑΡΗΣ ΤΣΙΟΚΑΣ: Με μια σχετική ανοχή, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Μερικοί συνάδελφοι, οι οποίοι ήταν από εχθές το βράδυ εδώ μέχρι τις 23.30’ που κλείσαμε και δεν πρόλαβαν να μιλήσουν είναι λογικό να έχουν μια ανοχή από το Προεδρείο για το χρόνο τους. 
      Το λόγο έχει ο συνάδελφος κ. Χρύσης.
      ΒΑΣΙΛΕΙΟΣ ΧΡΥΣΗΣ: Κυρίες και κύριοι συνάδελφοι, πρωταρχικά η Κυβέρνηση αυτή διακρίνεται για την αποφασιστικότητα και τις τολμηρές νομοθετικές της παρεμβάσεις. Η γενική μεταρρυθμιστική προσπάθεια, η συνταγματική αναθεώρηση και τόσα άλλα που καθημερινά σχεδιάζονται από κάθε αρμόδιο Υπουργείο, τυγχάνουν της μέγιστης δυνατής κοινωνικής αποδοχής. Η χώρα είχε και έχει ανάγκη να αλλάξει πορεία και αυτό γίνεται καθημερινά με συνέπεια και υπευθυνότητα μέσω του πολιτικού διαλόγου και της ευρύτερης δυνατής συναίνεσης. 
      Με το εισαγόμενο προς ψήφιση νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης, τίθενται βασικά τρεις στόχοι, ο πρώτος είναι η  μη προσμέτρηση των λευκών ψηφοδελτίων για τη διαμόρφωση του εκλογικού μέτρου, ο δεύτερος είναι η δυνατότητα ανάδειξης δημοτικής ή νομαρχιακής αρχής με ποσοστό τουλάχιστον 42% από την πρώτη ψηφοφορία και ο τρίτος είναι η ενίσχυση της λειτουργικής υποστήριξης των κομμάτων.
      Αναφορικά με τον πρώτο στόχο, αποφεύγονται ρητά και ξεκάθαρα με το άρθρο 1 του νομοσχεδίου οι ταλαντεύσεις και οι αμφισβητήσεις σχετικά με την προσμέτρηση των λευκών ψηφοδελτίων. Ενώ η νομολογία είχε, σαφώς, προσανατολιστεί δια των αποφάσεων του Ανωτάτου Ειδικού Δικαστηρίου στη μη προσμέτρηση των λευκών ψηφοδελτίων στον καθορισμό του εκλογικού μέτρου, ως βόμβα η υπ’ αριθμ. 12/2005 απόφαση του Ανωτάτου Ειδικού Δικαστηρίου, ανατίναξε τη διαμορφωθείσα νομολογία και άνοιξε νέο κύκλο αμφισβητήσεων και επιστημονικών διχογνωμιών. Η σοβαρότητα και η σταθερότητα της εκλογικής διαδικασίας απαιτούσαν τη σαφήνεια του πρώτου άρθρου του νομοσχεδίου, που δεν αφήνει πλέον περιθώρια αμφισβητήσεων και παρερμηνειών και ξεκαθαρίζει οριστικά και αμετάκλητα το τοπίο αναφορικά με τον προσδιορισμό του εκλογικού  μέτρου σε όλες τις εκλογικές διαδικασίες.
      Σημαντική, όμως, καινοτομία είναι η δυνατότητα εκλογής δημοτικού συνδυασμού που συγκεντρώνει το ποσοστό, τουλάχιστον, του 42%. Η τροποποίηση της παραγράφου 1 του άρθρου 71 του π.δ. 410/1995, που γίνεται με το άρθρο 2 του υπό ψήφιση νομοσχεδίου, αποβλέπει στην εκλογή αυτοτελών συνδυασμών με ενιαίο προγραμματισμό και ενιαία κοινωνική έκφραση. 
      Συνεπείς με τις προεκλογικές μας εξαγγελίες, προτρέπουμε την αποφυγή ευκαιριακών συμμαχιών, που γίνονταν κατά το παρελθόν και αλλοίωναν τη βούληση του εκλογικού σώματος, το οποίο είχε σχεδόν εκδηλώσει την προτίμησή του κατά το μεγαλύτερο ποσοστό σε κάποιο συνδυασμό στην πρώτη εκλογική αναμέτρηση. Τοιουτοτρόπως, οι ισχυρές πλειοψηφίες περιθωριοποιούντο για να εξυπηρετηθούν ανίερες συμμαχίες, που υπέκρυπταν άλλα συμφέροντα και άλλες σκοπιμότητες. 
      Η επίκληση της σύγκλησης προγραμματικών συμμαχιών στο δεύτερο γύρο είναι ανίσχυρη και σε καμία περίπτωση δεν δικαιολογεί και δεν πείθει, αφού με μεθοδεύσεις μπορεί να ανατρέψει σε μία εβδομάδα ένα αποτέλεσμα που εκφράζει ένα πλειοψηφικό ρεύμα στην τοπική κοινωνία και κατά το συνήθως συμβαίνον έπρεπε να μετατραπεί σε απόλυτη πλειοψηφία. 
      Η περίπτωση μη εκλογής του ως άνω συνδυασμού υπέκρυπτε κατά το παρελθόν ευνόητες και κραυγαλέες σκοπιμότητες, οι οποίες αποτρέπονται να λειτουργήσουν στο μέλλον με την καθιέρωση του προβλεπόμενου ελάχιστου ποσοστού για την εκλογική επιτυχία του δημοτικού συνδυασμού. Έτσι, σεβόμαστε το πλειοψηφικό ρεύμα και αποφεύγουμε την κρατική σπατάλη, τη διατάραξη της οικονομικής ζωής και την ταλαιπωρία του πολίτη. 
      Η επανάληψη εκλογής περιορίζεται με την αντικατάσταση της παραγράφου 1 του άρθρου 76 του π.δ. 410/1995, σε περιπτώσεις που αμφισβητείται η κοινωνική δυναμική των συμμετεχόντων συνδυασμών στην εκλογική διαδικασία. Ευνόητο είναι ότι μη προσέγγιση του ποσοστού του 42% δημιουργεί ρευστότητα και αδυναμία πειστικής έκφρασης και αποδοχής εκ μέρους του ευρύτερου κοινωνικού συνόλου του πρωτεύσαντος συνδυασμού. 
      Σε αυτές τις περιπτώσεις δικαιολογημένα χωρεί η επανάληψη της εκλογής μεταξύ των δύο πρωτευσάντων συνδυασμών. Με την ίδια λογική προβλέπεται η δυνατότητα επαναληπτικής εκλογής και στην περίπτωση ισοψηφίας, έστω και εάν οι συνδυασμοί υπερέβησαν το ποσοστό του 42%. 
      Κυρίες και κύριοι συνάδελφοι, η τροποποίηση του άρθρου 32 του π.δ. 30/1996, που γίνεται με το άρθρο 3 του υπό ψήφιση νομοσχεδίου, επιφέρει ανάλογες αλλαγές και στον τρόπο εκλογής συνδυασμών που συμμετέχουν στην ανάδειξη νομαρχιακής αρχής. Η εκλογική βάση αυτής της μεταρρύθμισης έχει έρεισμα σε ανάλογα επιχειρήματα που ανέφερα στην Αυτοδιοίκηση πρώτου βαθμού. 
      Η καθιέρωση, λοιπόν, του 42% για την εκλογή νομαρχιακής αρχής συνάδει με το πλειοψηφικό ρεύμα, που εκφράζεται ανόθευτα στον πρώτο γύρο των εκλογών και εκφράζει συνεκτικά το μεγαλύτερο μέρος του κοινωνικού συνόλου. Τίθεται, επομένως, και με το άρθρο 3 του υπό ψήφιση νομοσχεδίου, πέραν των άλλων, τέρμα στις υστερόβουλες μετεκλογικές διαβουλεύσεις. 
      Κυρίες και κύριοι συνάδελφοι, η ποιότητα της δημοκρατίας κρίνεται και από τον τρόπο λειτουργίας των κομμάτων που συμμετέχουν στο κοινωνικό γίγνεσθαι. Με το άρθρο 4 του υπό ψήφιση νομοσχεδίου καλύπτονται οι αυξημένες ανάγκες και οι αναβαθμισμένες απαιτήσεις στα πολιτικά γραφεία των κομμάτων, με την πρόσληψη είκοσι επιπλέον αποσπασμένων υπαλλήλων. Έτσι εξασφαλίζεται η αποδοτικότερη και πλέον ποιοτική λειτουργία των κομμάτων. 
      Κυρίες και κύριοι συνάδελφοι, δεχόμαστε την κριτική και τη συζήτηση βελτιωτικών προτάσεων. Δεν δεχόμαστε, όμως, την παραμονή στο δοκιμασμένο και αποτυχημένο χθες. Διανοίγονται διάπλατα τα παράθυρα της διαφάνειας με το υπό ψήφιση νομοσχέδιο. Η πολιτική στάση που πρέπει να τηρήσουμε σήμερα είναι πως πρέπει να υπερψηφίσουμε το παρόν νομοσχέδιο για να ανοίξουμε διάπλατα τις πόρτες της διαφάνειας στις εκλογικές διαδικασίες. 
      Η καινοτομία που επιφέρουμε σήμερα δεν έχει καμία κομματική σκοπιμότητα. Η Κυβέρνηση του Κώστα Καραμανλή δεν διακρίνεται από μικρότητες. Νομοθετεί σε βάθος χρόνου, μεγαλόψυχα και με απώτερο σκοπό το όφελος του κοινωνικού συνόλου. Αυτό το μήνυμα το έχει λάβει ο ελληνικός λαός, ο οποίος στηρίζει αυτήν την προσπάθεια και προσδοκεί καλύτερη δημοκρατία και καλύτερη ποιότητα ζωής. Αυτό το λαϊκό ένστικτο, να είστε βέβαιοι ότι θα δικαιωθεί στο μέλλον. 
      Εμείς προχωρούμε με το βλέμμα στραμμένο στο μέλλον και νομοθετούμε για τις επόμενες γενιές. Αν μπορείτε και εσείς, ακολουθείστε το δρόμο που υποδεικνύει σήμερα η κοινωνική αναγκαιότητα. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο κ. Έξαρχος έχει το λόγο. 
      ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, απαντά η Κυβέρνηση με το συγκεκριμένο νομοσχέδιο στις ανάγκες, στα προβλήματα και στις απαιτήσεις της Τοπικής και Νομαρχιακής Αυτοδιοίκησης και των τοπικών κοινωνιών; Ασφαλώς όχι, βέβαια. Διότι τα προβλήματα της Τοπικής και Νομαρχιακής Αυτοδιοίκησης, ιδιαίτερα αυτήν την περίοδο, είναι οι ελλιπείς χρηματοδοτήσεις, είναι η αδυναμία τους να ανταποκριθούν στην υλοποίηση δράσεων που δίνουν άλλο χρώμα στην Αυτοδιοίκηση. Είναι οι δράσεις και τα προγράμματα «Βοήθεια στο Σπίτι», η φύλαξη σχολικών κτηρίων, είναι δράσεις που τονίζουν ότι η Τοπική Αυτοδιοίκηση μπορεί να παίρνει πρωτοβουλίες που να είναι κοντά στον πολίτη. Πρόβλημα της Αυτοδιοίκησης είναι η αδυναμία να ανταποκριθεί στην ανάγκη αξιοποίησης των κοινοτικών πόρων, προκειμένου να καλύψει μεγάλες προτεραιότητες που έχει στα ζητήματα της ύδρευσης, της προστασίας του περιβάλλοντος, του πολεοδομικού σχεδιασμού, της αντιπλημμυρικής προστασίας. Πρόβλημα της Αυτοδιοίκησης είναι η αδυναμία να βελτιώσει τις κοινωνικές υποδομές και τα σχολικά κτήρια της περιοχής. Πρόβλημα είναι η έλλειψη μέσων, προκειμένου να ανταποκριθεί στις έκτακτες ανάγκες που παρουσιάζονται και αυτές τις μέρες σε όλη την Ελλάδα. 
      Άρα, λοιπόν, η Κυβέρνηση με την πρωτοβουλία της δεν απαντά σε αιτήματα, σε απαιτήσεις της Τοπικής και Νομαρχιακής Αυτοδιοίκησης. Η ρύθμισή της είναι απλά μια ρύθμιση μικροκομματικής σκοπιμότητας, είναι μια ρύθμιση χαμηλής, στενής μικροκομματικής στόχευσης. Επιχειρεί η Κυβέρνηση να φέρει το εκλογικό σύστημα στα μέτρα της Νέας Δημοκρατίας, στα μέτρα συσχετισμών που καταγράφηκαν όμως σε προηγούμενες εκλογικές αναμετρήσεις. 
      Είναι πάρα πολύ απλό αυτό το οποίο επιχειρεί η Κυβέρνηση. Θέλει στις εκλογές του φθινοπώρου να φορέσει ένα μοντέρνο μπλε κουστούμι στην Τοπική Αυτοδιοίκηση. Όμως τα μέτρα είναι άλλης εποχής. Γι’ αυτό είναι βέβαιο –και θα αποδειχθεί- ότι θα είναι ένα κουστούμι παλιάς κοπής. Είναι φανερό ότι αυτό που θέλει να αποφύγει η Κυβέρνηση είναι η συσπείρωση του δεύτερου γύρου. Και αυτή η εκτίμησή της είναι σωστή. Και είναι σωστή, διότι είναι  γνωστό, κυρίες και κύριοι συνάδελφοι, ότι οι πολίτες στις εκλογές για την Τοπική και Νομαρχιακή Αυτοδιοίκηση, πέρα από την εκλογή των δημάρχων και των νομαρχών, στέλνουν και ευρύτερα πολιτικά μηνύματα. Αυτά τα μηνύματα θέλει να αποφύγει η Κυβέρνηση, διότι γνωρίζει ότι οι πολίτες στις εκλογές για την Αυτοδιοίκηση θα εκφράσουν την δυσαρέσκειά τους για την πολιτική που εφαρμόζεται αυτούς τους μήνες, μια πολιτική που κάθε μέρα και περισσότερο αποκαλύπτεται, μια πολιτική που έχει απογοητεύσει πολλούς εργαζόμενους, αγρότες, εμπόρους, συνταξιούχους, στους οποίους άλλα υποσχόταν προεκλογικά η Κυβέρνηση και άλλα κάνει σήμερα. Ο στόχος, λοιπόν, είναι η αποφυγή των δυσμενών εντυπώσεων. Δεν σας ενδιαφέρει, κύριε Υπουργέ, η ουσία. Δεν σας ενδιαφέρει ότι με τη ρύθμιση περιορίζετε την πολιτική νομιμοποίηση των αιρετών αρχόντων. Δεν σας ενδιαφέρει ότι ωθείτε σε μεγαλύτερη κομματικοποίηση τις εκλογές για την Αυτοδιοίκηση, ότι περιορίζετε την αυτονομία της Τοπικής Αυτοδιοίκησης. Στην ουσία, θέλετε τους νομάρχες και τους δημάρχους κομματικούς εκπροσώπους, γι’ αυτό και η πλειοψηφία των αιρετών αρχόντων και της Κ.Ε.Δ.Κ.Ε. και τη Ε.Ν.Α.Ε. είναι αντίθετη με τη συγκεκριμένη ρύθμιση.
       Βεβαίως, ισχυρίζεστε ότι με τη ρύθμιση του 42% θα εμποδίσετε τις συναλλαγές. Είχαμε την ευκαιρία στην Επιτροπή να ακούσουμε και τον Πρόεδρο της Κ.Ε.Δ.Κ.Ε. και τον αντιπρόεδρο της Ε.Ν.Α.Ε. να σας λένε ότι πρέπει να κατονομάσετε, αν έχετε τέτοιες περιπτώσεις, διότι αλλιώς αποτελεί προσβολή για τους ανθρώπους της Αυτοδιοίκησης μια τέτοια μομφή. Είναι όμως βέβαιο ότι μ’ αυτήν τη ρύθμιση αυτό το οποίο κάνετε είναι να εμποδίζετε μικρότερους συνδυασμούς να συμμετέχουν στις εκλογές. 
      Εμείς θεωρούμε ότι στο χώρο της Αυτοδιοίκησης οι συνεργασίες είναι απαραίτητες. Είναι προνομιακός χώρος για συνεργασίες ο χώρος της Τοπικής Αυτοδιοίκησης, με βάση δύο πολύ βασικές προϋποθέσεις: Μια κοινή αντίληψη για το θεσμό κι ένα πρόγραμμα τοπικό, αναπτυξιακό, για το δήμο ή τη νομαρχία. 
      Και αυτές οι συνεργασίες πρέπει να μπορούν να είναι δυνατές και στον πρώτο και στο δεύτερο γύρο.
      Είναι φανερό, λοιπόν, κυρίες και κύριοι συνάδελφοι, ότι η χώρα δεν έχει ανάγκη από μία ρύθμιση σαν αυτή την οποία προωθεί η Κυβέρνηση με την καθιέρωση του 42%. Η χώρα και η Αυτοδιοίκηση έχει ανάγκη από μία ολοκληρωμένη πολιτική αποκέντρωσης, έχει ανάγκη από μία ριζική πολιτική αποκέντρωσης αρμοδιοτήτων, πόρων και ευθυνών, προκειμένου να εξυπηρετούνται καλύτερα οι πολίτες και να προχωρεί πολύ πιο γρήγορα η ανάπτυξη. Η χώρα θέλει μία ολοκληρωμένη πολιτική που θα καθιερώνει ένα νέο μοντέλο διακυβέρνησης με λιγότερα υπουργεία, λιγότερες και πιο ισχυρές περιφέρειες, λιγότερους και πιο ισχυρούς δήμους. Αυτές είναι οι προκλήσεις που έρχονται από το χώρο της Αυτοδιοίκησης και από την κοινωνία.
      Εμείς, αυτήν την πρόταση-πρόκληση κάνουμε και προς την πλευρά της Κυβέρνησης. Είμαστε όμως βέβαιοι ότι η Κυβέρνηση δεν μπορεί να ανταποκριθεί σε τέτοιου είδους προκλήσεις, γιατί πάντα η Νέα Δημοκρατία ήταν φοβική στις αλλαγές. Επιμένει σε ρυθμίσεις σαν αυτή που προωθεί με το νομοσχέδιο, που όμως δεν έχουν την αποδοχή των φορέων της Αυτοδιοίκησης, δεν έχουν την αποδοχή της κοινωνίας και γι’ αυτό εμείς τις καταψηφίζουμε, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε συνάδελφε.
      Η συνάδελφος κ. Περλεπέ-Σηφουνάκη έχει το λόγο.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, πολιτική πενία τέχνας κατεργάζεται. Είναι σαφές, κύριοι συνάδελφοι, ότι η έλλειψη πολιτικής της Κυβέρνησης για την Τοπική Αυτοδιοίκηση, η ελλιπής χρηματοδότηση των δήμων και των νομαρχιών, η σύγχυση για το πόσο θέλει ή δεν θέλει η Νέα Δημοκρατία μία ισχυρή και αποκεντρωμένη τοπική και περιφερειακή εξουσία, οδήγησε στην κατάθεση αυτού του νομοσχεδίου σε μια περίοδο ραγδαίας επιδείνωσης της εικόνας του κυβερνώντος κόμματος και των επιλογών του. 
      Γνωρίζοντας οι συντάκτες του νομοσχεδίου την καθοριστική σημασία των εκλογών του ερχόμενου Οκτωβρίου, το αποτέλεσμα των οποίων θα παίξει καταλυτικό ρόλο στην εξέλιξη των πολιτικών πραγμάτων στη χώρα, προβαίνουν σ’ αυτήν την κίνηση χωρίς να υπάρχει κανένα σοβαρό επιχείρημα για την αλλαγή του εκλογικού νόμου και την καθιέρωση του ορίου του 42%. 
      Τα επιχειρήματα που προβάλλονται από τους συναδέλφους της πλειοψηφίας για τη θέσπιση αυτού του ορίου, στερούνται της οποιασδήποτε ισχυρής τεκμηρίωσης και επιβεβαιώνουν αυτό που αντιλαμβάνονται οι πολίτες, ότι δηλαδή είναι προφάσεις εν αμαρτίαις. 
      Τι σημαίνει ότι έτσι αποτρέπεται η συναλλαγή; Έχει όριο νομιμότητας η συμφωνία εν κρυπτώ και κάτω από το τραπέζι; Γιατί το 42% και όχι το 41% ή το 43% ή δεν ξέρω εγώ ποιο άλλο νούμερο θα μπορούσε να πει κανείς; Πού αναφέρεται η ανάγκη της διαβούλευσης και της συναίνεσης; Πώς προκύπτει ότι από το σχέδιο νόμου σας κατοχυρώνονται οι κοινωνικές διεργασίες στις τοπικές κοινωνίες για την ανάδειξη των εκπροσώπων τους στους θεσμούς της Tοπικής Aυτοδιοίκησης; Ποια σχέση μπορεί να έχει η ανάδειξη της κυβέρνησης του τόπου και των βουλευτικών εκλογών με την ανάδειξη δημοτικών και νομαρχιακών συμβουλίων;
      Επικαλείστε ότι με το μέτρο αυτό θα αποφευχθεί σε πολλές περιπτώσεις ο δεύτερος γύρος και έτσι θα μειωθεί το κόστος των εκλογών. Πώς αποτιμώνται όμως, αν αποτιμώνται, οικονομικά η δημοκρατία και οι δημοκρατικές διαδικασίες; Μ’ αυτόν τον τρόπο θεωρείτε ότι θα θεραπεύσετε το δημοσιονομικό πρόβλημα της χώρας; 
      Όλα αυτά τα σοφίσματα που επικαλείστε, κύριοι συνάδελφοι της Νέας Δημοκρατίας, παραπέμπουν σε μία αντίστοιχη επιχειρηματολογία που αναπτύχθηκε από το κόμμα σας όταν ελάμβαναν χώρα οι μεγάλες τομές για την Aυτοδιοίκηση σχετικά με τους αιρετούς νομάρχες το 1994 και τις αναγκαστικές συνενώσεις των δήμων το 1998. Και στις δύο αυτές περιπτώσεις είχατε καταψηφίσει τους νόμους που ρύθμισαν τα αυτοδιοικητικά ζητήματα όπως ισχύουν σήμερα. 
      Γι’ αυτές τις αρνήσεις η Νέα Δημοκρατία δεν έχει κάνει την αυτοκριτική της και προσπάθησε όλο αυτό το διάστημα να δημιουργήσει ένα πέπλο λήθης για τη στάση της και τη θέση της τότε. Το μόνο που έκανε ήταν να μιλά αόριστα και γενικόλογα για μία άλλη αντίληψη που ποτέ δεν την κατέθεσε τεκμηριωμένα και σήμερα που είναι Kυβέρνηση η παρέμβασή της εξαντλείται σε ένα και μόνο, το 42%. 
      Όσον αφορά την περίφημη στήριξη της περιφέρειας, αυτό που έκανε η Νέα Δημοκρατία ήταν να περικόπτει κονδύλια και πόρους όπως καταδείχτηκε και από την πρόσφατη συζήτηση του προϋπολογισμού. Γιατί το πρόβλημα που αντιμετωπίζουν σήμερα οι δήμοι και οι νομαρχίες δεν είναι το εκλογικό σύστημα, αλλά η χρηματοδότηση για την προώθηση των έργων της περιφέρειας.
      Στο Νομό μου στην Εύβοια, κύριε Υπουργέ, τρεις μελέτες για τρεις παρακάμψεις του οδικού δικτύου, που είναι πολύ σημαντικές και υπολείπονται πολύ μικρά κονδύλια για να ολοκληρωθούν σε ένα-δυο μήνες και να δημοπρατηθούν τα έργα, έχουν κολλήσει γιατί, ακριβώς, δεν υπάρχει καμία χρηματοδότηση. 
      Και επειδή έχουμε αυτήν την περίοδο και την κακοκαιρία, θέλω να σας αναφέρω ότι από την κακοκαιρία του 2004 ακόμα οι δήμαρχοι περιμένουν τα κονδύλια για τις ζημιές και όλα αυτά που υπέστησαν το Γενάρη του 2004. Το κράτος είναι απόν. Μήπως αυτό συμβαίνει γιατί οι δήμαρχοι στην Εύβοια είναι «πράσινοι» και εσείς κάτω από το τραπέζι δίνετε μερικά κονδύλια σε κάποιους «γαλάζιους» δημάρχους; Για να καταλάβουμε, δηλαδή, πώς αντιμετωπίζετε την Τοπική Αυτοδιοίκηση και τους αιρετούς δημάρχους και νομάρχες. Ακόμα περιμένουν τα κονδύλια του 2004 και τώρα βέβαια που ο νομός θα πρέπει να κηρυχτεί πάλι σε έκτακτη ανάγκη γιατί τα περισσότερα μέρη έχουν αποκλειστεί στην Εύβοια –επειδή είμαι σε συνεχή επικοινωνία- να δω πώς θα αντεπεξέλθετε οικονομικά. Θα πρέπει να πληρώσετε τα παλιά και να πληρώσετε και τα καινούργια.
      Στις σημερινές συνθήκες ο θεσμός της Αυτοδιοίκησης καλείται να απαντήσει σε άμεσες και πραγματικές ανάγκες των πολιτών της κάθε πόλης, της κάθε νομαρχίας, της κάθε περιφέρειας. Αναγκαία συνθήκη γι’ αυτό είναι η κοινωνική συναίνεση και όχι η περιχαράκωση και η μικροπολιτική σκοπιμότητα.
      Μην επιχειρείτε, κύριοι συνάδελφοι της Νέας Δημοκρατίας, να λύσετε προβλήματα υπαρκτά της κοινωνίας με διαδικαστικά κόλπα και ποσοστά. Η Τοπική Αυτοδιοίκηση έχει αυξημένες και αυτοτελείς εξουσίες. Οι  εκλεγμένοι εκπρόσωποι των τοπικών κοινωνιών έχουν ανάγκη της όσο το δυνατόν μεγαλύτερης συναίνεσης και νομιμοποίησης. Το ποσοστό του 50% που ισχύει εδώ και δεκαετίες ικανοποιούσε αυτές τις αναγκαίες συνθήκες. Αν το ποσοστό αυτό πέσει στο 42%, η συναίνεση υποβαθμίζεται.
      Φοβάστε, κύριοι συνάδελφοι της Νέας Δημοκρατίας, ότι η αρνητική ψήφος των πολιτών στους υποψηφίους σας στις εκλογές του Οκτωβρίου θα στείλει ηχηρό ή και καταλυτικό μήνυμα για την κυβερνητική σας επιβίωση και γι’ αυτό προσπαθείτε να περισώσετε το μίνιμουμ της νομιμοποίησής σας. Η νομιμοποίηση όμως μιας κυβέρνησης και των πολιτικών που εφαρμόζει δεν επιτυγχάνεται από τέτοια τερτίπια, αλλά από την ουσία και τα χειροπιαστά αποτελέσματα στις κοινωνικές ανάγκες και απαιτήσεις. 
      Επιτυχημένη πολιτική στη συγκεκριμένη περίπτωση θα ήταν η εμβάθυνση και επέκταση της αποκέντρωσης, η καθιέρωση του αιρετού περιφερειάρχη, η απόδοση πόρων στην Τοπική Αυτοδιοίκηση που σήμερα αδυνατεί να αντεπεξέλθει στις τεράστιες ανάγκες που καλείται καθημερινά να καλύψει. Αντί να αυξήσετε τα ποσοστά των κονδυλίων από τον κρατικό προϋπολογισμό για τους δήμους και τις νομαρχίες, μειώνετε το ποσοστό εκλογής των αιρετών εκπροσώπων αποδυναμώνοντας την αποτελεσματικότητά τους στη διαχείριση των προβλημάτων των τοπικών κοινωνιών με τα πενιχρά μέσα που διαθέτουν. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Ολοκληρώνω, κύριε Πρόεδρε.
      Η πολιτική ακροβασία που επιχειρείτε δεν υποστηρίζεται από κανένα δίχτυ προστασίας για τους υποψηφίους σας και το κόμμα σας και θα σας ρίξει στο κενό. Όσο και αν χαμηλώσετε τον πήχυ, η πτώση σας θα είναι εντυπωσιακή, αλλά το ρισκάρετε γιατί πιθανόν δεν έχετε άλλη επιλογή που να σας βολεύει. Όμως και έτσι θα σας ξεβολέψουν τα εκλογική αποτελέσματα.
      Όσον αφορά τα λευκά ψηφοδέλτια και τη ρύθμιση που φέρνετε σε αυτό το νομοσχέδιο, αποδεικνύεται ένα μόνο γεγονός, ότι ο χειρισμός σας και η στάση που κρατήσατε αποδείχθηκαν γι’ άλλη μια φορά πολιτικές «οπερέτας», αλλά και επικίνδυνα παιχνίδια για τη δημοκρατία και τους θεσμούς. Αντί να αντιμετωπίσετε το πρόβλημα εν τη γενέσει του, έρχεστε εκ των υστέρων με το άρθρο του νομοσχεδίου να διασκεδάσετε τις αρνητικές εντυπώσεις της τακτικής σας.
      Καταψηφίζω επί της αρχής, κύριοι συνάδελφοι, το νομοσχέδιο και επαναλαμβάνω ότι στις εκλογές για την Τοπική Αυτοδιοίκηση το ερχόμενο φθινόπωρο μαζί με τα φύλλα που θα πέφτουν, θα πέφτουν και τα φτερά της Νέας Δημοκρατίας –όσα θα της έχουν απομείνει μέχρι τότε- και κανένα αλεξίπτωτο δεν θα μπορέσει να ανακόψει την πτώση σας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ. Πολύ ποιητικό φινάλε!
      Ο συνάδελφος Πρόεδρος κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, διαβάζοντας κάποιος τις διατάξεις του παρόντος νομοσχεδίου θα μπορούσε καλοπροαίρετα να τις χαρακτηρίσει τακτοποιητικές, άσχετα αν η μία είναι κατόπιν εορτής και η άλλη είναι πονηρή και ηττοπαθής.
      Θα μπορούσε κανείς καλοπροαίρετα να το ξεπεράσει με το εξής σχόλιο: Η Νέα Δημοκρατία μπρος στους αστάθμητους παράγοντες που θα παρουσιαστούν στις νομαρχιακές και δημοτικές εκλογές ακολουθεί τη λαϊκή ρήση «κάλλιο γαϊδουρόδενε, παρά γαϊδουρογύρευε». Θα μπορούσε ο ίδιος να πει «βρε αδελφέ, οι άνθρωποι υποσχέθηκαν στο πρόγραμμά τους το 42%», γιατί είχατε υποσχεθεί και άλλα πράγματα ως αντιπολίτευση, αλλά ως Kυβέρνηση τα ξεπερνάτε και αποστασιοποιείσθε από αυτά με ελαφρά πηδηματάκια. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Προς τα εμπρός.
      ΠΑΝΑΓΙΩΤΗΣ ΣΓΟΥΡΙΔΗΣ: Προς τα πίσω, δυστυχώς. Δυστυχώς, για την Ελλάδα. 
      Αν όμως κάποιος κάνει κάποιες δεύτερες σκέψεις, θα δει, θα εντοπίσει και θα επιβεβαιώσει αυτό που είναι τοις πάσι γνωστό, ότι υπάρχει μία έλλειψη οραματικού πολιτικού λόγου και σκέψης της Νέας Δημοκρατίας απέναντι στην Τοπική Αυτοδιοίκηση. 
      Την έλλειψη αυτήν την αντιμετωπίζετε, αγαπητοί συνάδελφοι της Νέας Δημοκρατίας, με καθαρά διαχειριστική λογική, γιατί ποτέ δεν πιστέψατε στην Τοπική Αυτοδιοίκηση. Ήσασταν πάντα οπαδοί του συγκεντρωτικού κράτους. Σας θυμίζω ότι ο Υπουργός Εσωτερικών, Δημόσιας Διοίκησης και Αποκέντρωσης ο σημερινός, ο κ. Προκόπης Παυλόπουλος, ως Κοινοβουλευτικός Εκπρόσωπος της Νέας Δημοκρατίας πριν από δέκα χρόνια και για κάποιο διάστημα, υποστήριζε ότι καταργήσετε τον αιρετό νομάρχη από του βήματος αυτού και από τα έδρανα εκείνα. Αυτή η ιδεολογική σας γύμνια απέναντι στην Αυτοδιοίκηση καλύπτετε με υποσχέσεις, με διαχειριστικές τακτικές και μεθοδεύσεις. 
      Και για του λόγου μου το αληθές, θα σας πω, ως προς το θέμα των υποσχέσεων, τα εξής. Υποσχεθήκατε, ναι ή όχι, πρόβλεψη δαπάνης ποσού 250.000.000 ευρώ για την κάλυψη του κόστους μονιμοποίησης των δέκα χιλιάδων συμβασιούχων, σχολικών φυλάκων, Α.Μ.Ε.Α., «Βοήθεια στο Σπίτι», η μονιμοποίηση των οποίων ολοκληρώνεται στις 31 Μαρτίου 2006;
      Υποσχεθήκατε ναι ή όχι, τη σταδιακή απόδοση, αρχίζοντας από το 2006, των παρακρατηθέντων ή υπεξαιρεθέντων, όπως λέγατε, ποσού ύψους 1,7 δισεκατομμυρίων ευρώ; 
      Υπενθυμίζω τις δεσμεύσεις του Υπουργού Εσωτερικών στο συνέδριο της Κ.Ε.Δ.Κ.Ε. στη Ρόδο το Νοέμβριο. Υποσχεθήκατε, ναι ή όχι, την πλήρη απόδοση για το 2006 στην Αυτοδιοίκηση, των θεσμοθετημένων εσόδων του ν.1828/89;
      Ο κ. Πρωθυπουργός προσωπικά έχει δεσμευθεί επανειλημμένα στη συνέχιση των υπηρεσιών κοινωνικής αλληλεγγύης, που προσφέρονται από τους Οργανισμούς Τοπικής Αυτοδιοίκησης, όπως επίσης και στην υπόσχεση για την αντιμετώπιση του οικονομικού αδιεξόδου. Όμως βλέπω στον προϋπολογισμό του 2006 ότι το κόστος της αρμοδιότητας «Βοήθεια στο Σπίτι», δεν αναφέρεται καθόλου. Επίσης δεν υπάρχουν κονδύλια για τα Α.Μ.Ε.Α. που απασχολούνται με ειδικά προγράμματα στους δήμους, ούτε για τους σχολικούς φύλακες, ούτε για τους σχολικούς τροχονόμους, ούτε για τη Δημοτική Αστυνομία.
      Επίσης οι προβλεπόμενες δαπάνες για βρεφονηπιακούς σταθμούς, στάδια, συντήρηση σχολείων δεν καλύπτουν ούτε το κόστος των εξόδων του 2005 για τους δήμους.
      Τέλος, μειώνεται κατά 57% η επιχορήγηση στους παραμεθόριους Ο.Τ.Α.. 
      Έρχομαι τώρα στις διαχειριστικές τακτικές που ακολουθείτε και αποτυπώνονται και σε αυτό το νομοσχέδιο. Αφού αναστατώσατε τον πολιτικό κόσμο και την πολιτική ζωή του τόπου και το σύστημα, αφήνοντας απροειδοποίητα να εξελιχθεί ένα δικαστικό θρίλερ με την καταμέτρηση των λευκών ψηφοδελτίων ως εγκύρων, αφού υποκλέψατε από το ΠΑ.ΣΟ.Κ. μία έδρα, έρχεστε τώρα, ως «πόντιοι πιλάτοι», να νομοθετήσετε. Και τι λέτε; Ισχυρίζεστε ότι δεν μπορούσατε να κάνετε παρέμβαση στη δικαιοσύνη. Αυτό που κάνουμε τώρα τι είναι; Παρέμβαση στη δικαιοσύνη δεν είναι; Δεν βγήκε μία απόφαση του Ανωτάτου Ειδικού Δικαστηρίου, στην οποία ερχόμαστε εμείς να νομοθετήσουμε; Δεν είναι έτσι; Τριακόσιοι Βουλευτές αν έκαναν πριν την ερμηνευτική αυτή διάταξη, θα υποκλέπτατε την έδρα από το ΠΑ.ΣΟ.Κ.; Όχι. Αλλά δεν το κάνετε έτσι, γιατί είχατε άλλες πονηρές σκέψεις στο μυαλό σας. 
      Σας το λέει ξεκάθαρα και η Επιστημονική Επιτροπή της Βουλής στην έκθεσή της, ότι δεν υπάρχει πουθενά κόμμα λευκών ψηφοδελτίων. 
      Στο άλλο μέρος του νομοσχεδίου νομοθετείτε για το απίθανο. Στα δέκα χρόνια μια φορά έχουμε ισοψηφία, δεν θα γίνει η κλήρωση, αλλά θα πάμε σε εκλογές.
      Και έρχομαι τώρα στις μεθοδεύσεις. Ας μην γελιόμαστε, κύριοι συνάδελφοι. Το 42% ως ποσοστό εκλογής περιορίζει τη βάση νομιμοποίησης των αιρετών. Εισάγει ένα ιδιόμορφο διπολισμό, που δεν έχουν ανάγκη οι τοπικές κοινωνίες. 
      Σας ερωτώ: Σήμερα ένας ΠΑ.ΣΟ.Κ. νομάρχης, γιατί να πάρει δύο-τρεις δεξιούς συμβούλους; Έχει κανένα πρόβλημα; Με το 42% θα εκλεγεί. 
      Ή αντιστρόφως, ένας νεοδημοκράτης δήμαρχος γιατί να πάρει από την τοπική κοινωνία δυο-τρεις έγκριτους, των οποίων οι πολιτικές πεποιθήσεις είναι άλλων κομμάτων ή ανήκουν στο ΠΑ.ΣΟ.Κ., αφού το 42% του δίνει τη δυνατότητα να εκλεγεί; Αποκλείει αυτό το 42% τις συναινέσεις και τις συνεργασίες σε προγραμματική βάση για το καλό της τοπικής κοινωνίας, αφού πρώτα η τοπική κοινωνία εκφραστεί.
      Τώρα, γιατί το κάνετε; Θα σας πω. Το κάνετε γιατί πιστεύετε αφ’ ενός ότι θα επιβάλετε την κομματική πειθαρχία, αφ’ ετέρου δε ότι θα ελέγξετε –επιτέλους για εσάς, όπως το είπε ο Βουλευτής από την Κέρκυρα- την Κ.Ε.Δ.Κ.Ε. και την Ε.Ν.Α.Ε.. 
      Όμως, οι μεθοδεύσεις σε εκλογικές διαδικασίες γυρνούν μπούμερανγκ. Σας θυμίζω την εκλογική μεθόδευση της κυβέρνησης Μητσοτάκη, με Υπουργό τότε τον κ. Κούβελα, που, ουσιαστικά, «ροκάνιζε» το δεύτερο κόμμα, αλλά στην ουσία και ο ίδιος ο κ. Κούβελας δεν εξελέγη και η Νέα Δημοκρατία δεν βγήκε επί έντεκα χρόνια στην κυβέρνηση με εκείνο το νόμο.
      Οι εκλογικές μεθοδεύσεις γυρνούν πάντα μπούμερανγκ. Και αυτήν την εκλογική μεθόδευση που κάνετε, θα την πληρώσετε σε αυτές τις επερχόμενες εκλογές της Τοπικής και Νομαρχιακής Αυτοδιοίκησης.
      Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κύριε συνάδελφε.
      Ο συνάδελφος κ. Τσιόκας έχει το λόγο.
      ΘΕΟΧΑΡΗΣ  ΤΣΙΟΚΑΣ: Ευχαριστώ, κύριε Πρόεδρε.
      Ζήτησα να πάρω το λόγο επειδή αισθάνομαι και εγώ την ανάγκη να εκφράσω με έντονο τρόπο τη διαφωνία μου για την επιλογή της Νέας Δημοκρατίας να θεώρησε ότι από όλα τα προβλήματα που απασχολούν την Αυτοδιοίκηση και την κοινωνία, την περιφέρεια, ότι το μείζον είναι το 42%. Ο εκλογικός νόμος της Αυτοδιοίκησης.
      Η Νέα Δημοκρατία για μια ακόμα φορά διολισθαίνει σε απόψεις, οι οποίες οδηγούν την Ελλάδα σε παλαιότερες εποχές! Φαίνεται ότι το κλίμα των ημερών την έχει οδηγήσει σε πρακτικές, οι οποίες δεν συνάδουν μ’ αυτό που συμβαίνει σήμερα και στην Ευρώπη και στην κοινωνία.
      Η επιλογή της Κυβέρνησης είναι σε ασύμβατη τροχιά και με τις κοινωνικές ανάγκες και με τις ευρωπαϊκές εξελίξεις. Η Ευρώπη κινείται ήδη στον αστερισμό της δημοκρατίας των πόλεων και των περιφερειών. Μπροστά στους μακρινούς  απρόσωπους υπερεθνικούς και διεθνείς οργανισμούς που επηρεάζουν αποφασιστικά τη ζωή μας, ο πολίτης στην Ευρώπη αναζητά τρόπους διεύρυνσης της δημοκρατίας, της συμμετοχής, της έκφρασης του διαφορετικού. 
      Αυτό ζητάει ο πολίτης. Γι’ αυτό αυξάνονται ολοένα και περισσότερο οι ευρωσκεπτικιστές που ζητούν μια νέα σχέση ανάμεσα στο ατομικό και το συλλογικό, που ζητούν η πολιτική με την αντιπαράθεση και τη σύνθεση, με τα δημοψηφίσματα και με μια σειρά από άλλες μορφές λαϊκής δημοκρατίας, να λειτουργήσουν οι αντιπροσωπευτικοί θεσμοί και να γίνουν χρήσιμοι για τις ανάγκες τους. Γι΄ αυτό και τα προγράμματα της Ευρωπαϊκής Ένωσης τα τελευταία χρόνια ολοένα και περισσότερο κατευθύνονται στις περιφέρειες, στους νομούς, στις τοπικές κοινωνίες. 
      Αλλά και στην Ελλάδα, στη χώρα μας, το κοινωνικό αίτημα έχει διαφορετική βάση απ’ αυτό που κάνει η Νέα Δημοκρατία. Τι ζητά σήμερα ο πολίτης ή οι παραγωγικές δυνάμεις από το κράτος; Ποτέ δεν ένιωσε τόσο απόμακρος ο Έλληνας πολίτης, ποτέ δεν ένοιωσε ότι είναι τόσο απόμακρο και μικρό το κράτος της χώρας μας σε σχέση με αυτό που του συμβαίνει. Αισθάνεται το κράτος απόμακρο, γιατί στη σύγχρονη εποχή τα θέλει όλα κοντά του για να εξυπηρετηθεί γρήγορα, για να αντιμετωπίσει γρήγορα τα προβλήματα, για να ανταποκριθεί στις παραγωγικές διαδικασίες, θέλει να τον υποστηρίξει το κράτος. 
      Αισθάνεται ότι το κράτος είναι μικρό, λίγο, γιατί ξέρει ότι οι αποφάσεις λαμβάνονται στην Ευρωπαϊκή Ένωση, στον Παγκόσμιο Οργανισμό Εμπορίου, σε μια σειρά από υπερεθνικούς οργανισμούς. 
      Γι’ αυτό και προβάλλει άλλα αιτήματα η κοινωνία σήμερα. Ζητά να στηριχθούν οι αναπτυξιακές περιφερειακές προσπάθειες, ζητά να μεταφερθεί η εξουσία κοντά του, ζητά να ενδυναμωθούν οι πολιτικές συνοχής, προστασίας, υγείας, περίθαλψης. Ζητά μεταφορά αρμοδιοτήτων καθημερινής χρήσης να είναι κοντά του, ώστε ο πολίτης να νοιώθει ασφάλεια και ίδιες ευκαιρίες συμμετοχής στο παραγωγικό, κοινωνικό, παιδευτικό και πολιτισμικό γίγνεσθαι. 
      Ο πολίτης σήμερα στην Ελλάδα ζητά συμμετοχή στην πληροφόρηση, στον επηρεασμό των αποφάσεων όχι μόνο μέσω της εξουσιοδότησης, αλλά όσο γίνεται πιο αντιπροσωπευτικά, πιο γνήσια! 
      Ζητά πάνω από όλα σταθερούς, μόνιμους, αποκεντρωμένους πόρους στις τοπικές κοινωνίες για να γίνουν αφέντες στην τύχη τους. Στις ανάγκες τους! 
      Ζητά τέλος ελέγχους από το κεντρικό κράτος στις τοπικές εξουσίες, ώστε οι πόροι να γίνονται αντικείμενο σωστής διαχείρισης. 
      Γι’ αυτό και ο προοδευτικός κοινωνικός κόσμος, γι’ αυτό και ο προοδευτικός πολιτικός κόσμος, εμείς το ΠΑ.ΣΟ.Κ., ταυτιζόμαστε με το αίτημα μιας νέας γενιάς μεταρρυθμίσεων που θα εκφράσουν ένα νέο μοντέλο, ένα νέο θεσμικό πλαίσιο οργάνωσης της πολιτείας, ένα σύγχρονο θεσμικό πλαίσιο χρήσιμο για τις παραγωγικές δυνάμεις και τους πολίτες.  
      Γι’ αυτό εμείς στο ΠΑΣΟΚ ταυτιζόμαστε με τις δυνάμεις που διεκδικούν επιτελικό κράτος, περιφερειακή συγκρότηση, μητροπολιτικές λειτουργίες, ισχυρούς δήμους και πόρους, αυτοτελείς πόρους, αντιστοιχισμένους με το νέο ρόλο των ΟΤΑ. Ταυτιζόμαστε με το αίτημα να δημιουργηθεί ειδικό ταμείο συνοχής και εξομάλυνσης για τις περιφέρειες που είναι φθίνουσες.
      Τι κάνει για όλα αυτά η Νέα Δημοκρατία είκοσι τέσσερις μήνες μετά την ανάληψη της διακυβέρνησης; Δίνει μάχες οπισθοφυλακής. Αφαιρεί αρμοδιότητες. Σας πληροφορώ ότι αυτήν την ώρα που συνεδριάζει η Ολομέλεια, συνεδριάζει, ταυτόχρονα και η Επιτροπή Κοινωνικών Υποθέσεων, Μεταφορών. Η Νέα Δημοκρατία με νόμο αφαιρεί πόρους από τη Νομαρχιακή Αυτοδιοίκηση, μεταφέρει αρμοδιότητες στις νομαρχίες και με το νόμο που καταθέτει –και έχει την υπογραφή όλων των στελεχών της Κυβέρνησης- αφαιρεί το 30% νόμιμων πόρων που δικαιούταν η Νομαρχιακή Αυτοδιοίκηση, για να υποστηρίξει δήθεν τις υπηρεσίες των μεταφορών. Τριάντα τοις εκατό αφαίρεση νόμιμων πόρων. Αυτή είναι η πρόταση της Νέας Δημοκρατίας για το μέλλον; Αυτή είναι η πολιτική της. Μόνο το 42% του εκλογικού νόμου την ενδιαφέρει. Γιατί; Για να ρεφάρει υποτίθεται τις εξελίξεις των εκλογικών αποτελεσμάτων!
      Αλλά δεν είναι μόνο αυτό, δηλαδή ότι αφαιρεί πόρους. Φουσκώνει τους ειδικούς λογαριασμούς ή τις οριζόντιες δράσεις του «ΘΗΣΕΑΣ» για να εξυπηρετήσει τους «γαλάζιους δήμους». Στο νομό μου, στη Θεσσαλονίκη, κύριε Υπουργέ, μόνο σε επτά δήμους αξιοποιήσατε τις οριζόντιες δράσεις. Γιατί άραγε; Οι άλλοι δήμοι τι είναι; Αποπαίδια; Θέλετε να δημιουργήσετε ένα νομό πολλαπλών, άνισων ταχυτήτων; Δεν θέλετε να στηρίξετε την Αυτοδιοίκηση! Αυτό είναι το πρόβλημα σας. Θέλετε απλώς να στηρίξετε τους «γαλάζιους δημάρχους», για να ρεφάρετε το εκλογικό αποτέλεσμα των επόμενων δημοτικών εκλογών.
      Όλα αυτά τώρα τα επενδύετε στο ότι δήθεν έχετε προεκλογικό πρόγραμμα, όπου δεσμευτήκατε για το 42%. Αυτή όμως είναι η ιδεολογία σας; Η κοινωνική απομόνωση; Εκβιασμός της προσωπικότητας και ιδιαιτερότητας του πολίτη; Χειραγώγηση; Κομματισμός παλιάς κοπής; Δεν θέλετε να αντιληφθείτε ότι η σύγχρονη εποχή απαιτεί διαβουλεύσεις; Γιατί δεν ασπάζεστε τη γνώμη της Κ.Ε.Δ.Κ.Ε.; Γιατί δεν ασπάζεστε τη γνώμη της Ε.Ν.Α.Ε.; Γιατί δεν ασπάζεστε τη γνώμη της Ευρώπης, όπου στην Ευρώπη το κοινωνικό μοντέλο σ’ αυτά τα θέματα είναι εντελώς διαφορετικό; Διεκδικεί η Ευρώπη στην περιφερειακή, στη νομαρχιακή της συγκρότηση και στην τοπική της συγκρότηση ευρύτατες συμφωνίες, ευρύτατες βάσεις εκλογής. Δεν βλέπετε, λοιπόν, το ευρωπαϊκό κεκτημένο, ότι το 50% συν 1 ισχύει σχεδόν παντού; Απλώς αλλάζει αν το σύστημα θα είναι δημαρχοκεντρικό ή θα είναι πιο συλλογικό.  Ανοίγετε αυτό το θέμα;
      Γι’ αυτό, λοιπόν, η Νέα Δημοκρατία με την επιλογή της ιδεολογικά φωτογραφίζει έναν τύπο κοινωνίας ξένο προς το κοινωνικό αίτημα. Θέλετε μια κοινωνία που εξουσιοδοτεί, που υποκαθιστά τη λαϊκή θέληση με ανθρώπους επιλεγμένους, life style, θέλετε μια κοματικά πολωμένη ελληνική κοινωνία που δεν θα συμμετέχει, ενώ το αίτημα είναι άλλο. Πολιτικά δείχνετε πανικό. Νομίζετε ότι θα ρεφάρετε το αποτέλεσμα των εκλογών. Νομίζετε ότι έτσι επικοινωνιακά θα δείξετε, από το αποτέλεσμα των εκλογών, ότι δήθεν διατηρείτε τις δυνάμεις σας. Γι’ αυτό και θυσιάζετε και φιμώνετε και τις αυτοτελείς φωνές της κοινωνίας και τις ανεξάρτητες κινήσεις πολιτών και την πολύχρωμη φωνή της Αριστεράς. Γι’ αυτό και στο Δ΄ Κοινοτικό Πλαίσιο Στήριξης δεν έχετε σκοπό να μεταφέρετε τους πόρους στις περιφέρειες και στους δήμους. Σκέφτεστε να κρατικοποιήσετε τους δήμους, σκέφτεστε να κρατικοποιήσετε τις περιφέρειες. Γι’ αυτό και προτείνετε τις λεγόμενες ανώνυμες εταιρείες. Το μυαλό σας το έχετε στο συγκεντρωτισμό. Είστε εκτός εποχής. Γι’ αυτό, πάρτε πίσω αυτό το άρθρο. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ.  Τζαμτζής έχει το λόγο.
      ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, κυρίες και κύριοι συνάδελφοι, ο προλαλήσας συνάδελφος από την Αξιωματική Αντιπολίτευση ξέρει από κρατικοποιήσεις και έχει στο μυαλό του και τις κρατικοποιήσεις των δήμων. 
      Γιατί εκεί θα έφταναν οι δήμοι, κυρίες και κύριοι συνάδελφοι, με την πολιτική την οποία εφαρμόσατε. Κανείς δεν σας αφαιρεί –γιατί εκφράστηκε και αυτό το παράπονο- όλα αυτά τα οποία κάνατε για την Aυτοδιοίκηση, αλλά πρέπει να χρεωθείτε τη χρεοκοπία των δήμων και των νομαρχιών. Αυτό δεν μπορείτε να το βγάλετε από πάνω σας. Οι υπεξαιρεθέντες πόροι των δήμων είναι το άγος το οποίο θα σας κυνηγά πάντοτε. 
      Εμείς ήλθαμε σήμερα και πλέον επιστρέφουμε τους υπεξεραιθέντες πόρους στους δήμους. 
      Κυρίες και κύριοι συνάδελφοι, η Αξιωματική Αντιπολίτευση αυτήν τη στιγμή για ένα τόσο σημαντικό νομοσχέδιο, ένα νομοσχέδιο-τομή για την Αυτοδιοίκηση αρκείται σε «κορώνες» και σε κουβέντες και μεγάλα λόγια γιατί επί της ουσίας δεν έχει θέση, δεν μπορεί να το αντικρούσει. 
      Δεν μπορεί να αντικρούσει γιατί; Εγώ θέλω να ρωτήσω τους συναδέλφους το εξής: Αν ένας υποψήφιος σε δημοτικές εκλογές πάρει 49,9% και ένας άλλος υποψήφιος πάρει 39%, πρέπει να έχει, δηλαδή, το δικαίωμα η μειοψηφία στο δεύτερο γύρο να γίνεται πλειοψηφία; Δε νομίζω ότι κανείς θα πάει να το υποστηρίξει αυτό και πάνω απ’ όλα δεν το υποστηρίζει ο ελληνικός λαός. Το 65% του ελληνικού λαού με μετρήσεις θέλει αυτήν τη ρύθμιση για να μπορεί να εκλέγεται δήμαρχος και νομάρχης από την πρώτη εκλογή, από την πρώτη Κυριακή. 
      Σας άκουσα να αναφέρεστε σε μειωμένη νομιμοποίηση του νομάρχη ή του δημάρχου που θα εκλεγεί με το 42%. Να κάνω μία απλή σκέψη, κυρίες και κύριοι συνάδελφοι: Για την εκλογή του Προέδρου της Δημοκρατίας απαιτούνται τα 3/5 της Βουλής. Είναι μονοπρόσωπη αρχή και η υψηλότερη σε ένα έθνος, σε ένα κράτος. Ο Πρόεδρος της Δημοκρατίας δεν εκλέγεται στην πρώτη ψηφοφορία, δεν εκλέγεται στη δεύτερη ψηφοφορία, πηγαίνουμε σε διάλυση της Βουλής, γίνονται εκλογές και πλέον εκλέγεται με εκατόν πενήντα ένα Βουλευτές που προήλθαν από το 40% του ελληνικού λαού. Είναι μειωμένης νομιμοποίησης ο Πρόεδρος της Δημοκρατίας που θα προέλθει από μία τέτοια διαδικασία; Φυσικά και όχι. Αφήστε τα αυτά, λοιπόν, στην άκρη. 
      Πρέπει να ξεκαθαρίσουμε δύο πράγματα. Το 42% είναι μία τομή. Αυτό είναι ένα νομοσχέδιο το οποίο συμπεριλαμβάνεται μέσα σε μία μεγάλη μεταρρυθμιστική προσπάθεια που κάνει η Κυβέρνηση. Γιατί μένετε μόνο στο 42%, το οποίο πρέπει να ξεκαθαρίσουμε ότι ήταν δέσμευση της παρούσας Κυβέρνησης;
      Θα καταθέσω για τα Πρακτικά της Βουλής τη σελίδα 122 του κυβερνητικού μας προγράμματος, όταν από το 2003 λέγαμε στον ελληνικό λαό ότι εμείς θα προχωρήσουμε σε αλλαγή του εκλογικού νόμου για τους Ο.Τ.Α. με εκλογή από την πρώτη Κυριακή με 42%. 
      (Στο σημείο αυτό ο Βουλευτής κ. Ιορδάνης Τζαμτζής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δεν προσπαθούμε σήμερα να πετύχουμε κανένα κομματικό συμφέρον, δεν έχουμε καμία μεθόδευση. Τις μεθοδεύσεις αυτές τις κάνατε εσείς, κυρίες και κύριοι συνάδελφοι του ΠΑΣΟΚ. Θα σας θυμίσω ότι η Νέα Δημοκρατία με τον Μητσοτάκη το 1989 είχε 48% και δεν μπορούσε να σχηματίσει κυβέρνηση. Αυτό οφειλόταν στο νόμο Κουτσόγιωργα. 
      Να σας θυμίσω ακόμη -γιατί κάποιοι μπορεί να είμαστε νεότεροι στην Αίθουσα, αλλά κάποια πράγματα τα ξέρουμε- ότι εσείς εκλέξατε Πρόεδρο Δημοκρατίας με χρωματιστά ψηφοδέλτια εδώ μέσα; Οι μεθοδεύσεις ανήκουν στη δική σας παράταξη, όχι στη δική μας. 
      Εμείς αυτό που επιζητούμε είναι ένα, η Αυτοδιοίκηση να μπορέσει να προχωρήσει μπροστά, η δημοτική αρχή ή η νομαρχιακή αρχή να μπορεί να εκθέσει το πρόγραμμά της, να πάρει την έγκριση της τοπικής κοινωνίας και να προχωρήσει στην υλοποίηση αυτού του προγράμματος. 
      Όσον αφορά τη συναίνεση, κυρίες και κύριοι συνάδελφοι, είμαστε υπέρ και αυτό το νομοσχέδιο, αυτή η ρύθμιση του 42% δίνει τη δυνατότητα για προγραμματικές συναινέσεις, για προγραμματικές συγκλίσεις, ούτως ώστε η τοπική κοινωνία να γνωρίζει τι ψηφίζει, από ποιον θα ζητήσει ευθύνες και τι θα περιμένει να υλοποιηθεί από τη συγκεκριμένη δημοτική αρχή. 
      Τέλος, επειδή άκουσα αρκετά όσον αφορά την πορεία αυτής της Κυβέρνησης στην Αυτοδιοίκηση. Κυρίες και κύριοι συνάδελφοι, στο σπίτι του κρεμασμένου δεν μιλάνε για σκοινί. Κυριολεκτικά, δεν μιλάνε για σκοινί. Διότι εσείς ήσασταν αυτοί που αφήσατε τις νομαρχίες στο έλεος του Θεού.
      Ήρθαμε και υπερδιπλασιάσαμε τους πόρους για τη Νομαρχιακή Αυτοδιοίκηση. Και δεν μπορεί να το αμφισβητήσει κανείς. Δικοί σας νομάρχες, κύριε Παπαϊωάννου, δικοί σας νομάρχες στα συνέδρια της Ε.Ν.Α.Ε. το παραδέχονται, όπως και δικοί σας δήμαρχοι.
      Η ίδια η αρχή ή το ίδιο το προεδρείο της Κ.Ε.Δ.Κ.Ε. παραδέχεται ότι πλέον δεν υπάρχει υπεξαιρεθείς πόρος, δεν παρακρατούνται πόροι, προχωράει η Αυτοδιοίκηση με ενίσχυση από την Κυβέρνηση και με πόρους και με αρμοδιότητες, προχωράει με πρόγραμμα, το «Θησέα», ο οποίος δίνει τη δυνατότητα μεγάλης αναπτυξιακής προσφοράς στις τοπικές κοινωνίες από τις δημοτικές αρχές. Αυτό είναι ένα έργο, το οποίο σήμερα προσφέρει πόρους, που προσφέρει η σημερινή Κυβέρνηση και η ηγεσία του Υπουργείου Εσωτερικών και Δημόσιας Διοίκησης.
      Άκουσα –και μια τελευταία κουβέντα θα πω, κύριε Πρόεδρε- για κομματικό μοίρασμα χρημάτων. Κυρίες και κύριοι συνάδελφοι, αυτές οι περίοδοι, όταν εσείς μοιράζατε τα λεφτά σε δικούς σας δημάρχους, πέρασαν ανεπιστρεπτί. Η σημερινή Κυβέρνηση δεν βλέπει «πράσινο», «μπλε» ή «κόκκινο» δήμαρχο. Βλέπει τοπική κοινωνία, βλέπει προβλήματα και χρηματοδοτεί όλους τους δημάρχους.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο συνάδελφος κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, η Νέα Δημοκρατία υποστηρίζει το συζητούμενο νομοσχέδιο με τρία αίολα επιχειρήματα.
      Πρώτο επιχείρημα: εξοικονομούνται τα χρήματα που απαιτούνται για τη διεξαγωγή των εκλογών της δεύτερης Κυριακής. Η ιδιότυπη αυτή αντίληψη περί δημοκρατίας και εκλογικών διαδικασιών, που αποτιμώνται με 1 ευρώ και λίγα λεπτά, οδηγεί σε επικίνδυνους ατραπούς. Ο Πρωθυπουργός δεσμεύτηκε για την περιστολή της σπατάλης, όμως είδαμε να θεσμοθετούνται τετρακόσιες δεκατρεiς νέες επιτροπές και συμβούλια, με τρεις χιλιάδες επτακόσια οκτώ νέα μέλη και 32.000.000 ευρώ ετήσιες αποζημιώσεις.
      Δεύτερο επιχείρημα: προωθούνται οι προεκλογικές προγραμματικές συγκλίσεις και αποφεύγονται οι ευκαιριακές συμμαχίες του δεύτερου γύρου. Η λογική σας υποτιμά την τοπική κοινωνία και τους ανθρώπους της. Οι υπεύθυνες παρατάξεις, οι κινήσεις πολιτών, αυτοί που πραγματικά ενδιαφέρονται για τον τόπο δεν μπαίνουν σε τέτοιες λογικές συναλλαγής και παζαριών. Δεν μπαίνουν σε λογικές ευκαιριακής σύμπραξης. Αίολο και αυτό το επιχείρημά σας.
      Κυρίες και κύριοι συνάδελφοι, δεν προωθούνται έτσι οι προγραμματικές συγκλίσεις και η σύνθεση των απόψεων. Δεν υλοποιούνται με νομοθετικές παρεμβάσεις. Η τοπική ανάπτυξη και η πρόοδος ενός τόπου, μπορεί να είναι αποτέλεσμα ενός ριζικά αποκεντρωμένου συστήματος, της συλλογικής λειτουργίας, του δημοκρατικού διαλόγου, της υπεύθυνης παράθεσης των διαφορετικών απόψεων.
      Τρίτο επιχείρημα: είναι προεκλογική δέσμευση της Νέας Δημοκρατίας και γι’ αυτό προχωρούμε στην υλοποίησή της. Έτσι τουλάχιστον υποστήριξαν βροντωδώς πολλοί συνάδελφοι της Νέας Δημοκρατίας. «Καλώς τους και αμύγδαλα κι ένα κουλούρι φρέσκο», όπως θα έλεγε κι ο λαός μας. Τώρα το θυμηθήκατε το πρόγραμμά σας;
      Φαντάζομαι, κυρίες και κύριοι συνάδελφοι, την αμηχανία του δέκτη της εντολής να υλοποιηθεί κάτι από το πρόγραμμα, που να καλύπτει πέντε προϋποθέσεις. Σας φαντάζομαι, κύριε Υπουργέ, όταν μετά από δύο χρόνια ανασύρατε από το αραχνιασμένο ράφι της οδού Ρηγίλλης το πολυσέλιδο πρόγραμμά σας, να το ξεσκονίζετε, να το ξεφυλλίζετε, να μονολογείτε: «Κάτι πρέπει να υλοποιήσουμε, είμαστε ήδη στο δεύτερο μισό της τετραετίας, οι δείκτες μετρούν ανάποδα, ο χρόνος είναι αδυσώπητος, είναι και οι πέντε προϋποθέσεις».
      Συναντάτε τη σελίδα με τους συμβασιούχους. Ξεφυλλίζετε γρήγορα-γρήγορα, σα να είδατε φάντασμα. «Τι τις ήθελε τις προσωπικές δεσμεύσεις ο Καραμανλής», αναφωνείτε. Αύξηση συντάξεων και Ε.Κ.Α.Σ., κοινωνική μέριμνα, «Βοήθεια στο Σπίτι». Αλλάζετε σελίδα, μάλλον αδιάφορα. Εισόδημα των εργαζομένων, αντιμετώπιση της ανεργίας. «Τι τα θέλαμε αυτά τα σοσιαλιστικά», ψιθυρίζετε, «αφού εμείς είμαστε παραδοσιακά με το κεφάλαιο». Κανόνες στην αγορά, αντιμετώπιση της ακρίβειας. Ποιος τα έγραψε αυτά; Αφού είμαστε με την ελεύθερη οικονομία.
      Δεν θα ξανακοπεί η Ελλάδα στα δύο. Τώρα βρήκε να χιονίσει; Όλα τα κιλά, όλα τα λεφτά. Ε, δεν πάει άλλο! Αυτό είναι σύνθημα του Κ.Κ.Ε. και μας καπέλωσε στο πρόγραμμά μας! Αποζημιώσεις στους αγρότες σε τρεις μήνες. Μπερδέψαμε το μήνα με τα τέρμινα!
      (Χειροκροτήματα από την πτέρυγα του ΠΑ.ΣΟ.Κ.)
    Αύξηση της αγροτικής σύνταξης. Αργότερα. Στο τέλος της τετραετίας και βλέπουμε. Θα έχουν μείνει και λιγότεροι δικαιούχοι. 
    Υπεξαιρεθέντες πόροι στους οποίους αναφέρθηκε ο κ. Τζαμτζής. Αργότερα. Ο Αλογοσκούφης δεν δίνει. Κάποια στιγμή επιτέλους σταματάτε. Χαμογελάτε. «Αυτό είναι» αναφωνήσατε με ανακούφιση. Η δέσμευση για το 42% πληροί και τις πέντε προϋποθέσεις του Πρωθυπουργού; Μία-μία. 
    Πρώτη προϋπόθεση. Να δείχνει συνέπεια. Ναι. Είναι γραμμένο στο πρόγραμμά μας. 
    Δεύτερη προϋπόθεση. Να είναι «πιασάρικο» και χωρίς κόστος. Ναι, όχι μόνο δεν είχε κόστος αλλά πουλάει και περιστολή σπατάλης. 
    Τρίτη προϋπόθεση. Να αντιμετωπίζει τη δεινή κατάσταση του κόμματος. Η ηττοπάθεια που διακρίνει την Νέα Δημοκρατία και η απώλεια δήμων και νομαρχιών μπορεί να αντιμετωπιστεί μόνο με το μαγείρεμα του εκλογικού νόμου. «Παλιά μας τέχνη κόσκινο», με πολλές επιτυχίες στο παρελθόν: πλειοψηφικό, τριφασικό, εκλογική βία και νοθεία του ’61. Σήμερα όμως πλανάσθε, κύριοι συνάδελφοι, πλάνην οικτράν αν νομίζετε ότι έτσι θα υποκλέψετε την ψήφο των πολιτών. Σας θύμισε ο κ. Σγουρίδης το πάθημα του κ. Κούβελα. 
    Τέταρτη προϋπόθεση. Να είναι σε συγχρονισμό με την εποχή μας και να διασφαλίζει τα «δικά μας παιδιά». Ναι, καλύπτεται και αυτή η προϋπόθεση. Πρόσφατα, στις 23 Ιανουαρίου ξεκίνησε η περίοδος των χειμερινών εκπτώσεων και συνεχίζονται οι προσφορές στην αγορά. Προσφορές, λοιπόν, δήμων και νομαρχιών στα δικά μας παιδιά με σοβαρή έκπτωση της τάξεως του 58% στη λαϊκή βούληση. Αυτές είναι εκπτώσεις όχι σαν της ψευτοεκπτώσεις του εμποράκου στη γωνία.
    Κυρίες και κύριοι συνάδελφοι της Νέας Δημοκρατίας, η έκπτωση αυτή της λαϊκής βούλησης που θεσμοθετείτε, οδηγεί μοιραία σε περιστολή του ρόλου της Aυτοδιοίκησης. Αποτυπώνει την αντίληψή σας για τον ρόλο των τοπικών κοινωνιών. Άλλωστε η παράταξή σας ήταν με συνέπεια πάντα απούσα από κάθε προοδευτική πρωτοβουλία που έδινε ουσιαστικό περιεχόμενο στις έννοιες της Aυτοδιοίκησης, της αποκέντρωσης, της πρωτοβουλίας, της συμμετοχής του ενεργού πολίτη και δημότη. Καταψηφίσατε όλες τις μεγάλες προοδευτικές θεσμικές παρεμβάσεις που ώθησαν τον τόπο μπροστά. Είστε συνεπείς στην συντηρητική άποψη της παράταξής σας για την κολοβή Aυτοδιοίκηση και για τα καλπονοθευτικά συστήματα. Αυτή είναι και η πέμπτη προϋπόθεση που περιμένατε. Η τήρηση της παράδοσης, οικογενειακής και παραταξιακής και η συνέπεια στην άποψή σας για τη λαϊκή βούληση. Το 42% την πληροί απόλυτα. 
    Δεν μπορείτε να ξεφύγετε από το παρελθόν σας και αν αυτό έμενε ως το οικογενειακό σας δράμα θα μας ήταν αδιάφορο. Επειδή όμως φαίνεται ότι παίζετε με τη χώρα και τους θεσμούς, πρέπει να σταματήσουμε τον κατήφορο όπου μας οδηγείτε. Το οφείλουμε σε αυτούς που αγωνίστηκαν για τη δημοκρατία χωρίς περικοπές και εκπτώσεις. Το οφείλουμε και σας το δηλώνουμε χωρίς περιστροφές. 
    Εμείς, η μόνη προϋπόθεση που έχουμε, η μόνη προϋπόθεση που μας έχει θέσει ο Πρόεδρος για τις θέσεις μας για τις προτάσεις μας είναι να ωφελούν τον τόπο. Είναι να δίνουν στον πολίτη τη δύναμη ώστε να πάρει τις τύχες στα χέρια του και να αποτινάξει τους  κάθε λογής προστάτες. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε. Το λόγο έχει η κ. Μερεντίτη. 
     ΑΘΑΝΑΣΙΑ ΜΕΡΕΝΤΙΤΗ: Κυρίες και κύριοι συνάδελφοι, το νομοσχέδιο που συζητάμε σήμερα σε αντίθεση με όσα ανέφερε ο συνάδελφός μου πριν από λίγο εξυπηρετεί και ακολουθεί με συνέπεια την παράδοση της δεξιάς παράταξης. Προσπαθεί να αλλοιώσει και να επηρεάσει τη δημοκρατική διαδικασία με νόμους. Αυτό προσπαθείτε να κάνετε, κύριε Υπουργέ. Έχετε ξεκάθαρες προθέσεις. 
     Στην Ελλάδα υπήρχε και υπάρχει μια σταθερή προοδευτική κεντροαριστερή πλειοψηφία, η οποία ποτέ δεν ήταν μικρότερη του 52% ή του 55%. Τόσο σε τοπικό όσο και σε εθνικό επίπεδο. Αυτή η ισχυρή πλειοψηφία κατάφερνε πάντοτε να εκφράζεται παραδοσιακά στις δημοτικές και νομαρχιακές εκλογές. Αυτή την πλειοψηφία φοβόσαστε διαρκώς και προσπαθείτε με κάθε τρόπο να την εκτρέψετε και να την περιορίσετε. 
     Η πολύχρονη παραμονή του ΠΑ.ΣΟ.Κ. στην εξουσία έδωσε τη δυνατότητα στην Νέα Δημοκρατία να εκμεταλλευθεί τα λάθη, τις παραλείψεις την αναπόφευκτη δυσαρέσκεια σε πολλές περιπτώσεις και να προωθήσει υποψηφίους που συγκυριακά κατόρθωσαν να κερδίσουν την ανοχή της κεντροαριστερής πλειοψηφίας σε πολλούς νομούς και δήμους. 
    Σήμερα διαπιστώνετε ότι είναι αδύνατον να επαναληφθεί αυτή η τακτική. Καταλαβαίνετε ότι η ανοχή έχει τελειώσει. Γνωρίζετε ότι τον Οκτώβριο θα βρεθεί η Κυβέρνηση αντιμέτωπη με ένα ευρύ προοδευτικό αντικυβερνητικό μέτωπο και γι’ αυτό χαμηλώνετε τον πήχη οκτώ μονάδες.
    Σε κάθε νομό και κάθε δήμο επιχειρείτε να οδηγήσετε το 58% στην αντιπολίτευση και το 42% στην εξουσία. Οχυρώνεστε πίσω από νόμους για να αναβάλλετε την ετυμηγορία του ελληνικού λαού, ο οποίος ποτέ δεν δέχεται και μόνο συγκυριακά ανέχεται την παράταξή σας στην κυβέρνηση.
    Προσπαθείτε να δημιουργήσετε ισχυρές παρεμβολές και να αποδυναμώσετε την έκφραση του μηνύματος, που ο λαός είναι σίγουρο ότι θα σας το στείλει. Γι’ αυτό και ο Πρόεδρός σας προχθές απέφυγε να επαναλάβει την προσφιλή του έκφραση πριν από  τριάμισι χρόνια, το 2002, «Στείλτε μήνυμα». 
    Εμείς, όμως, αλλά και ο λαός, θα τον προκαλέσουμε να ξαναζητήσει το μήνυμα. Και θα το πάρετε; Θα δεχθείτε να το πάρετε; Προσπαθείτε τώρα, με το νόμο που συζητάμε σήμερα, να μην το ακούσετε.
    Αποδέχεστε ότι αποτελείτε μειοψηφική δύναμη και επιχειρείτε με νόμο να διατηρήσετε τη μειοψηφία στην εξουσία. Ο νόμος αυτός είναι ένα πρόχειρο φράγμα του κ. Μεϊμαράκη με έκφραση του κ. Παυλόπουλου, που έχει στόχο να κρατήσει τη λαϊκή δυσαρέσκεια μακριά από τη Ρηγίλλης και το Μέγαρο Μαξίμου. Όλα τα άλλα είναι αστήρικτες δικαιολογίες, υπεκφυγές. Δεν τις πιστεύει κανείς. Δεν σέβεστε τις τοπικές κοινωνίες ούτε εξυπηρετείτε τις ανάγκες των τοπικών κοινωνιών. 
    Η ιστορία, όμως, διδάσκει ότι αυτά τα τεχνάσματα είναι μάταια. Είναι δεδομένο ότι ο λαός πάντα βρίσκει τρόπο να εκφράζει αυθεντικά τη γνώμη του και να αχρηστεύει κάθε τέτοια προσπάθεια. Και είναι βέβαιο ότι όσοι νομάρχες και δήμαρχοι θα εκλεγούν με αυτόν τον τρόπο, θα είναι νομάρχες και δήμαρχοι μειοψηφίας, οι οποίοι δεν θα είναι αποδεκτοί από την κοινωνία. Η κατά τόπους αγκύλωση της Τοπικής Αυτοδιοίκησης θα είναι γεγονός.
    Επιπλέον, η καταπίεση της αντικυβερνητικής έκφρασης είναι σίγουρο ότι θα οδηγήσει σε έξαρση της δυσαρέσκειας αμέσως μετά τις εκλογές. Και το μήνυμα που θα αρνηθείτε να πάρετε τον Οκτώβριο, θα έχει διπλάσια δύναμη αμέσως μετά, σε όποια εκλογική αναμέτρηση ακολουθήσει. Το όποιο κέρδος σας, εξαιτίας αυτής της μεθόδευσης, ισοδυναμεί με διπλάσια απώλεια αργότερα. Το τίμημα της μεθόδευσης θα είναι μεγαλύτερο από το όποιο πρόσκαιρο πολιτικό όφελος αποφέρει στην Κυβέρνηση η συγκεκριμένη μεθόδευση.
    Θα πρέπει ακόμη να προστεθεί ότι με την αυθαίρετη μεθόδευση του 42%, η Νέα Δημοκρατία κόβει οριστικά τους δεσμούς που κατά περιοχές και κατά περίπτωση μπορεί να είχε και να έχει μέχρι σήμερα με τα μικρότερα κόμματα.
    Η απόπειρα να αντιμετωπιστεί η αριστερή ψήφος περίπου όπως αντιμετωπίστηκε το λευκό, είναι βέβαιο ότι θα πέσει στο κενό. Η μεθόδευση του 42% θα έχει την ίδια τύχη με τη μεθόδευση του λευκού.
    Η Νέα Δημοκρατία κλείνεται στο καταφύγιο της εξουσίας και καθιστά τους πάντες αντιπάλους της. Ξεχνάτε, όμως, κύριε Υπουργέ, ότι κανένα καταφύγιο δεν είναι απόρθητο. Και θα το διαπιστώσετε πολύ σύντομα αυτό.
    Μεσοπρόθεσμα εκείνοι που δεν ανήκουν ούτε στο ΠΑ.ΣΟ.Κ. ούτε στη Νέα Δημοκρατία θα τιμωρήσουν με την ψήφο τους εκείνους που θεώρησαν ότι οι πολίτες μπορούν να χωριστούν σε ψηφοφόρους πρώτης και δεύτερης κατηγορίας. Η απαξίωση των μικρών κομμάτων δεν θα γίνει χωρίς αντίδραση και χωρίς απάντηση. Και είναι σίγουρο ότι ήδη από τον Οκτώβρη η προοδευτική πλειοψηφία σε πολλές τοπικές κοινωνίες θα αχρηστεύσει τη μεθόδευση του 42%, δίνοντας στους υποψήφιους της ευρύτερης αριστεράς την πρώτη θέση, προσφέροντας όμως ταυτόχρονα σημαντική στήριξη στους μικρούς συνδυασμούς.
    Με το νόμο του 42% η Νέα Δημοκρατία αποδέχεται ότι κατά μέσο όρο σχεδόν σε κάθε τοπική κοινωνία έχει απέναντί της το 58%. Γι’ αυτό, με αυτή την επιλογή, δεν εξαφανίζει, αλλά αντίθετα συσπειρώνει απέναντί της την προοδευτική πλειοψηφία. Αυτό το 58% θα βρει τρόπο να κερδίσει τους δήμους και τις νομαρχίες, θα αχρηστεύσει τη μεθόδευσή σας επί της ουσίας και τελικά συντομότερα και όχι αργότερα θα αποδειχθεί ότι το 42% είναι το μεγάλο λάθος και θα είναι μπούμερανγκ για την Κυβέρνησή σας,
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
    Ο συνάδελφος κ. Ρόβλιας έχει το λόγο.
    ΚΩΝΣΤΑΝΤΙΝΟΣ ΡΟΒΛΙΑΣ: Κυρίες και κύριοι συνάδελφοι, κατά τη χθεσινή συνεδρίαση ο Κοινοβουλευτικός Εκπρόσωπος της Νέας Δημοκρατίας κ. Πολύδωρας είπε σχετικά με τους πόρους της Τοπικής Αυτοδιοίκησης ότι γι’ αυτά τα δύο χρόνια που κυβερνά η Νέα Δημοκρατία δεν έχουμε υπεξαιρεθέντα ή παρακρατηθέντα. Αυτό σημαίνει, όπως λέει, ότι ουσιαστικά έχουμε μία διαφορετική αντιμετώπιση της Κυβέρνησης προς την Τοπική Αυτοδιοίκηση.
    Είμαστε στη δυσάρεστη θέση αυτή τη στιγμή να καταγγείλουμε στον ελληνικό λαό ότι από το πρόγραμμα «ΘΗΣΕΑΣ» η Κυβέρνηση της Νέας Δημοκρατίας έχει αφαιρέσει ποσό 107.000.000 ευρώ. 
    Περιμένουμε, κύριε Υπουργέ, την απάντησή σας. 
    Συγκεκριμένα, με στοιχεία που κατέθεσε ο κ. Δούκας στην Ολομέλεια στις 19.1.2006 –και θα καταθέσω το σχετικό έγγραφο για τα Πρακτικά- έχουν εκταμιευθεί από το λογαριασμό στο Ταμείο Παρακαταθηκών και Δανείων 162.000.000 ευρώ, χρήματα του προγράμματος «ΘΗΣΕΑ». Από τα στοιχεία της Ε.Ε.Τ.Α.Α. μόνο 55.000.000 ευρώ έχουν πληρωθεί για το «ΘΗΣΕΑ». Και γεννάται το μεγάλο ερώτημα: Τα υπόλοιπα 107.000.000 ευρώ – 162.000.000 που έχουν αναληφθεί από το λογαριασμό του «ΘΗΣΕΑ» στο Ταμείο Παρακαταθηκών και Δανείων μείον 55.000.000 ευρώ για έργα του «ΘΗΣΕΑ» που πληρώσατε- που έχουν πάει, κύριε Υπουργέ;
    Με έγγραφό σας –το οποίο θα το καταθέσω για τα Πρακτικά- ισχυρίζεστε ότι 80.000.000 πήγαν σε προγράμματα «Ε.Π.Τ.Α».. Ποιος νόμος σας δίνει το δικαίωμα αυτό, κύριε Υπουργέ, εάν πράγματι έχουν πάει τα 80.000.000 ευρώ σε προγράμματα «Ε.Π.Τ.Α.»; Και εν πάση περιπτώσει, τα υπόλοιπα 27 εκατομμύρια ευρώ που έχουν πάει; 
    Καταθέτω για τα Πρακτικά τα προαναφερθέντα έγγραφα.
    (Στο σημείο αυτό ο Βουλευτής κ. Κωνσταντίνος Ρόβλιας                         καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Αυτά προς απάντηση των ισχυρισμών του Κοινοβουλευτικού σας Εκπροσώπου ότι τηρείτε τη νομιμότητα και ότι η Κυβέρνησή σας δεν έχει παρακρατηθέντα ή υπεξαιρεθέντα κατά τη νεοδημοκρατική ορολογία. Άρα, λοιπόν, τα υπεξαιρεθέντα είναι 107.000.000 ευρώ. Κι αν λάβουμε υπ’ όψιν ότι οι εισπράξεις του «ΘΗΣΕΑ» είναι 375.000.000 ευρώ, έχετε υπεξαιρέσει σε ένα μόλις χρόνο το 1/3 των χρημάτων του Προγράμματος ΘΗΣΕΑ.
    Όσον αφορά τα θέματα του συζητούμενου νομοσχεδίου, θέλω να πω τα εξής:
    Η ρύθμισή σας σχετικά με τα λευκά ψηφοδέλτια, η οποία απολαμβάνει φυσικά της αποδοχής μας, όπως σας επισημαίνει και η Επιστημονική Επιτροπή της Βουλής είναι νομικά ατυχής, διότι η απόφαση του Ανωτάτου Ειδικού Δικαστηρίου έχει ερμηνεύσει το Σύνταγμα, κατά πώς η πλειοψηφία έκανε αυτή την ερμηνεία. Η κριτική, η επιστημονική και η πολιτική, έχει ήδη ασκηθεί. 
    Η απόφαση, λοιπόν, του Ανωτάτου Ειδικού Δικαστηρίου έχει ήδη ερμηνεύσει το Σύνταγμα. Και όπως πολύ καλά γνωρίζετε ή οφείλετε να γνωρίζετε, δεν μπορεί ο κοινός νομοθέτης να έρθει και να ερμηνεύσει αυθεντικά το Σύνταγμα, αυτό το οποίο επιχειρείτε να κάνετε. Επί της ουσίας βέβαια δεν υπάρχει διαφωνία. 
    Σχετικά με το 42% θέλω να πω τα εξής: Η ρύθμισή σας είναι αποσπασματική, ευκαιριακή, ιδιοτελής και χωρίς διάλογο. Είναι αποσπασματική, διότι τη φέρνετε σε ένα νομοσχέδιο ξεχωριστά από τον Κώδικα Δήμων και Κοινοτήτων, χωρίς καμία δικαιολογία. Είναι ευκαιριακή, διότι γίνεται επ’ ευκαιρία των προσεχών δημοτικών και νομαρχιακών εκλογών και μόνο γι’ αυτόν το λόγο. Είναι ιδιοτελής, διότι με τη ρύθμιση του 42% θέλετε ένα και μόνο πράγμα: Θέλετε την πρώτη Κυριακή –ελπίζετε, φαντάζεστε, επιθυμείτε- η Αθήνα, ο Πειραιάς και η Θεσσαλονίκη με 42% να είναι μπλε. Μόνο γι’ αυτόν το λόγο κάνετε τη ρύθμιση του 42%. Ελπίζω, προβλέπω και εύχομαι ότι οι πολίτες αυτών των τριών μεγάλων πόλεων δεν θα σας κάνουν τη χάρη. 
    Αυτό ήταν άραγε το μείζον πρόβλημα της Τοπικής Αυτοδιοίκησης; Το 42%; Αυτό βρήκατε να λύσετε; Τα οικονομικά της Τοπικής Αυτοδιοίκησης; Η περιφερειακή διάρθρωση της χώρας; Ασχοληθήκατε καθόλου με αυτά; Και γιατί 42% και όχι 43%; Γιατί 43% και όχι 41%; Την κολοκυθιά θα παίξουμε; Που βασιστήκατε για το 42%; Αρκεί ότι το λέει το προεκλογικό σας πρόγραμμα; Εμάς δεν μας αρκεί. 
    Το προεκλογικό σας πρόγραμμα, όμως, δεν λέει μόνο για το 42%, λέει και κάτι άλλο. Λέει για αλλαγή του εκλογικού νόμου, που αφορά την Τοπική Αυτοδιοίκηση, έτσι ώστε τα αιρετά μέλη της να εκλέγονται από την πρώτη Κυριακή με ένα σύστημα εκλογής που να εξασφαλίζει αντιπροσωπευτικό σχήμα διοίκησης. Κάνατε τίποτα πάνω σε αυτό που λέει το πρόγραμμά σας; Σταθήκατε μόνο στο 42% για τους λόγους που σας ανέφερα προηγουμένως. 
    Και ο ισχυρισμός σας ότι με 42% βγαίνει κυβέρνηση και πρωθυπουργός βεβαίως είναι αίολος. Δεν προκύπτει από πουθενά ότι με 42% βγαίνει πρωθυπουργός. Εξάλλου, το πώς βγαίνει η κυβέρνηση και ο πρωθυπουργός, προκύπτει από ένα σύστημα εκλογής που αφορά όλη την Ελλάδα και από ένα σύστημα κατανομής Βουλευτών ανά περιφέρεια.
    Το «50% +1%» που αφορούσε την εκλογή του δημάρχου δεν ήταν τυχαίο, διότι ο δήμαρχος είναι ένα αυτοτελές όργανο με αυξημένες εξουσίες και εκφράζει μία ευρύτερη νομιμοποίηση και αποδοχή. Υποβιβάζοντας τα ποσοστά εκλογής του δημάρχου προσβάλλετε ουσιαστικά την τοπική δημοκρατία.
     Και μολονότι η ρύθμισή σας, κύριε Υπουργέ, πιστεύω –είμαι βέβαιος- ότι συμφέρει το ΠΑ.ΣΟ.Κ. και θα αποδειχθεί αυτό στις επόμενες τοπικές εκλογές, θα την καταψηφίσουμε, διότι δεν κοιτάμε το άμεσο συμφέρον των προσεχών τοπικών εκλογών, αλλά τη σοβαρότητα την οποία οφείλει να έχει ένα κόμμα εξουσίας, είτε είναι κυβέρνηση είτε είναι αντιπολίτευση. 
    Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε συνάδελφε.
    Η συνάδελφος κ.α Τζάκρη έχει το λόγο.
    ΘΕΟΔΩΡΑ ΤΖΑΚΡΗ: Αγαπητοί συνάδελφοι, ο χώρος της πρωτοβάθμιας και δευτεροβάθμιας Τοπικής Αυτοδιοίκησης είναι νευραλγικός για τη λειτουργία του κράτους. Πρόκειται για το αμεσότερο επίπεδο δημόσιας διοίκησης με το οποίο έρχεται σε επαφή ο πολίτης σε όλη τη χώρα. Έχει μορφή, έχει πρόσωπο και έχει και προσβασιμότητα σαφώς πιο εύκολη από τις δομές της κεντρικής διοίκησης, της Κυβέρνησης και των Υπουργείων.
    Για το λόγο αυτό οι κυβερνήσεις του ΠΑ.ΣΟ.Κ., νομοθετώντας πρωτοποριακά για τα ελληνικά δεδομένα, θέσπισαν την αιρετή εκλογή των νομαρχών ενισχύοντας ακόμα περισσότερο τη Νομαρχιακή Αυτοδιοίκηση, προχώρησαν στη νέα διοικητική οργάνωση της χώρας με τον «Kαποδίστρια» και ενίσχυσαν τόσο σε αρμοδιότητες όσο και σε υλικοτεχνική υποδομή δήμους και νομαρχίες όσο καμία άλλη μεταπολεμική κυβέρνηση.
    Ο κύκλος των παρεμβάσεων έκλεισε με την περιφερειακή οργάνωση της χώρας, η οποία προέκυψε, αν θέλετε, και σαν αναγκαιότητα προκειμένου να λειτουργήσει καλύτερα η δημόσια διοίκηση απέναντι στους θεσμούς και στις απαιτήσεις της Ευρωπαϊκής Ένωσης. 
    Επειδή καλό είναι να θυμόμαστε και μερικά πράγματα που έχουν καταγραφεί και δεν αμφισβητούνται, τις τομές αυτές τις υλοποίησαν οι προηγούμενες κυβερνήσεις του ΠΑ.ΣΟ.Κ. μόνες τους, χωρίς τη συμμετοχή ούτε καν στο Κοινοβούλιο της τότε αξιωματικής αντιπολίτευσης. 
    Από την άλλη, κανείς δεν θα μπορούσε να ισχυριστεί ότι με αυτές τις παρεμβάσεις εξιδανικεύτηκε η λειτουργία της Τοπικής Αυτοδιοίκησης και των οργάνων της. Έγιναν σαφέστατα σημαντικά βήματα, αλλά δεν επιλύθηκαν και όλα τα σημαντικά ζητήματα. Γι’ αυτόν το λόγο η προηγούμενη κυβέρνηση του ΠΑ.ΣΟ.Κ. επεξεργαζόταν νέο σχέδιο τόσο του Κώδικα Δήμων και Κοινοτήτων όσο και του Κώδικα Νομαρχιακής Αυτοδιοίκησης. Η προσπάθεια αυτή έμεινε στη μέση όπως και τα προβλήματα της Τοπικής Αυτοδιοίκησης. 
    Είχε ξεκινήσει και ένας ανοιχτός διάλογος με Κ.Ε.Δ.Κ.Ε. και Ε.Ν.Α.Ε. για την τροποποίηση και αναμόρφωση των Κωδίκων, διάλογος ο οποίος είναι ακόμα σε εξέλιξη, αφού μόλις το Δεκέμβριο δόθηκε από το Υπουργείο το νέο σχέδιο του Κώδικα Δήμων και Κοινοτήτων. 
    Από την άλλη η σημερινή Κυβέρνηση επικαλούμενη και το προεκλογικό της πρόγραμμα, εξήγγειλε και εξαγγέλλει πακέτο μέτρων για την υλοποίηση τομών και μεταρρυθμίσεων στο χώρο των Οργανισμών της Τοπικής Αυτοδιοίκησης όλων των βαθμίδων και ενώ περιμένουμε πράγματι κάτι ουσιαστικό, το μόνο θέμα που επιλέγει να ρυθμιστεί είναι η εκλογή δημάρχων και νομαρχών από την πρώτη Κυριακή, αν συγκεντρώνουν το 42% των ψήφων.
    Γιατί 42% και όχι 43% ή 44% ή 45%; Με ποιο κριτήριο επελέγη το 42%; Γιατί μία κυβέρνηση λέτε ότι μπορεί να κυβερνήσει με 42% και όχι ένας δήμαρχος; Μα είναι το ίδιο πράγμα; Η κεντρική εξουσία έχει καμία σχέση στη λειτουργία της με την Τοπική Αυτοδιοίκηση, που εκλεγόταν από το 1974 με τον κανόνα του «50%+1%», που προϋπέθετε την επιδοκιμασία του μεγαλύτερου μέρους της τοπικής κοινωνίας για την ανάδειξη ενός δημάρχου και ενός νομάρχη;
    Ο δήμαρχος είναι μονοπρόσωπο όργανο που δεν έχει τη δυνατότητα προσφυγής στις κάλπες, όταν αμφισβητούνται μείζονες επιλογές του ή όταν απολέσει την πλειοψηφία. Πρόκειται για διαφορετικούς θεσμούς, γι’ αυτό υπάρχουν και ανάλογες συνταγματικές προβλέψεις.
    Με τη ρύθμιση αυτή πετυχαίνετε αντίθετα αποτελέσματα από αυτά που προσχηματικά λέτε ότι προσδοκάτε. Οξύνετε την πόλωση και τις εκβιαστικές διαπραγματεύσεις, δημιουργώντας ουσιαστικά επιτυχόντες μειοψηφίας. Το 50% και η δεύτερη Κυριακή σήμαινε ισχυρή νομιμοποίηση και συγκλίσεις, αφού προηγουμένως, οι συμμετέχοντες συνδυασμοί κατοχύρωναν την πραγματική εκπροσώπησή τους από την πρώτη Κυριακή. Με τη ρύθμιση αυτή ουσιαστικά αποτρέπετε ουσιαστικές συνεργασίες σε επίπεδο τοπικών κοινωνιών.
    Τα κριτήριά σας είναι μικροκομματικά και ιδιοτελή. Ο μόνος προγραμματισμός και σχεδιασμός που κάνατε ήταν με κριτήριο την εκλογική σας δύναμη την πρώτη Κυριακή στις προηγούμενες δημοτικές και νομαρχιακές εκλογές. Προσπαθείτε να εγκαθιδρύσετε ένα κομματικό κράτος σε όλες τις βαθμίδες λειτουργίας του κράτους.
    Μην προσπαθείτε να απολογηθείτε και να αιτιολογήσετε την επιλογή σας, υποστηρίζοντας ότι τάχα έτσι περιορίζετε τα έξοδα και την ταλαιπωρία του κόσμου. Ποιος σας είπε ότι η εξασφάλιση της δημοκρατικής λειτουργίας του τόπου μας είναι φτηνή; Η δημοκρατία θέλει κόπους και αγώνες. Κοιτάξτε να εξορθολογήσετε τη λειτουργία του κράτους και να εξοικονομήσετε από αλλού όχι από τις εκλογές για την Τοπική Αυτοδιοίκηση.
    Θέλω να έρθω σε ένα άλλο θέμα, σε μια ρύθμιση σημαντική που εισάγει το υπό συζήτηση νομοσχέδιο και αφορά τη μη προσμέτρηση των λευκών ψηφοδελτίων στα έγκυρα, προκειμένου να συνταχθούν οι πίνακες των αποτελεσμάτων και να πραγματοποιηθεί η κατανομή των εδρών.
    Πρόκειται για μια ρύθμιση που αφορά και το νομό μου, το Νομό Πέλλας, αφού με μια πρωτοφανή απόφασή του το Εκλογοδικείο, το οποίο ανέτρεψε παγιωμένη ως τώρα νομολογία του, προσμέτρησε τα λευκά ψηφοδέλτια στα έγκυρα και με την απόφαση αυτή οδήγησε στην απώλεια μιας έδρας από το ΠΑ.ΣΟ.Κ. στο Νομό Πέλλας και στην απόκτηση μιας ακόμη έδρας από το κόμμα της Νέας Δημοκρατίας στο Νομό Σερρών. Δε θέλω να μιλήσω για τις μεθοδεύσεις όσον αφορά στη σύνθεση του δικαστηρίου που έλαβε την απαράδεκτη αυτή απόφαση, αλλά για την καθυστερημένη αντίδραση της Κυβέρνησης, η οποία άφησε τα πράγματα να εξελιχθούν, επιδεικνύοντας μια αδικαιολόγητη απραγία και έρχεται τώρα να προχωρήσει σε μια αυθεντική ερμηνεία του νόμου περί εκλογής των Βουλευτών.
    Τελικά ο σκοπός της καθυστερημένης αυτής αντίδρασης ήταν προφανώς η απόδοση στο κόμμα της Νέας Δημοκρατίας μιας επιπλέον έδρας, σκεπτόμενοι ότι «κουκιά» είναι αυτά, κάπου μπορεί να μας φανούν χρήσιμα. Αφού λοιπόν το θέμα έληξε, προχωράτε τώρα σ’ αυτήν την αυθεντική ερμηνεία οδηγώντας μάλιστα το Βουλευτή Σερρών, που μετά το ντόμινο έλαβε την έδρα, να παραιτηθεί.
    Καταφέρατε ισχυρό πλήγμα στη δημόσια ζωή του τόπου μας από τη στιγμή που ουσιαστικά καθαιρέσατε δύο εκλεγμένους Βουλευτές, ακυρώνοντας τη λαϊκή βούληση και επιλογή και υποκαθιστώντας τη δημοκρατική λειτουργία των εκλογών με τη μεθοδευμένη, σκόπιμη και καταφανέστατα προκλητική νομικά και πολιτικά απόφαση του Εκλογοδικείου. Μια ακόμη επίδειξη πρωτοφανούς αλλά και εσκεμμένης τελικά προχειρότητας, που δίνει την εντύπωση ότι κάτι δεν πάει καλά στη λειτουργία του κράτους.
    Όλα τα παραπάνω κατά την άποψή μου, αγαπητοί συνάδελφοι, δείχνουν έλλειψη στόχου και προσανατολισμού και κυρίως δείχνουν έκδηλο φόβο και πανικό. Δείχνουν ανασφάλεια και αβεβαιότητα που προκύπτει από την αποτυχία να επιδείξετε ουσιαστικό έργο μέχρι σήμερα.
    Επιχειρείτε με πυροτεχνήματα, όπως το σημερινό νομοσχέδιο ή όπως η συνταγματική αναθεώρηση, να αποπροσανατολίσετε τον πολίτη από τα προβλήματα που βιώνει καθημερινά στη συναλλαγή του με το κράτος και από την άγρια εκμετάλλευση που υφίσταται από τα κάθε είδους συμφέροντα που συρρικνώνουν το εισόδημά τους.
    Δεν έχετε και δεν είχατε ποτέ πρόθεση να ασχοληθείτε με τα πραγματικά προβλήματα του τόπου. Το μόνο που σας απασχολεί είναι, γαντζωμένοι στην εξουσία, να τη διατηρήσετε όσο το δυνατόν περισσότερο και με όποιο κόστος για το κράτος. 
    Καταψηφίζω την πολιτική σας, καταψηφίζω και το παρόν νομοσχέδιο.
    Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
    Ο συνάδελφος και συντοπίτης μου κ. Βασιλείου έχει το λόγο.
    ΓΕΩΡΓΙΟΣ ΒΑΣΙΛΕΙΟΥ: Ευχαριστώ πολύ, κύριε Πρόεδρε.
    Κυρίες και κύριοι συνάδελφοι, μην παρεξηγήσετε αυτό που θα πω. Δεν ξέρω πόση δόση χιούμορ έχει, αλλά νομίζω ότι οι συνάδελφοι της Αντιπολίτευσης έχουν ταλέντο για την επιθεώρηση. Αυτό το λέω με πλήρη επίγνωση των λόγων μου. Βγάζουν γέλιο στην κυριολεξία. 
    Κύριε Πρόεδρε, επιτρέψτε μου από αυτό το Βήμα, μια που και εσείς εκπροσωπείτε τη Β’ Περιφέρειας Πειραιά, ως δημότης της Σαλαμίνας να ευχαριστήσω τον Πρωθυπουργό της χώρας τον Κώστα Καραμανλή για την ευαισθησία του, την αποφασιστικότητά του και το έντιμο του λόγου του πολιτικού ανδρός, όταν πριν από δεκατέσσερις μήνες ακριβώς έδωσε λύση στο μείζον πρόβλημα που ταλάνιζε επί δεκαετίες τη Σαλαμίνα. Μιλάω για το αποχετευτικό της Σαλαμίνας, ένα έργο ύψους 16,4 εκατομμυρίων ευρώ. Σήμερα αυτό το έργο έχει μπει σε τροχιά εκτέλεσης με χρονοδιάγραμμα αποπεράτωσης το Μάρτιο του 2008. 
    Ευχαριστώ εκ μέρους όλων των Σαλαμινίων τον Πρωθυπουργό της χώρας, καθώς επίσης και τον αρμόδιο Υφυπουργό Οικονομίας και Οικονομικών κ. Φώλια.
    Η Σαλαμίνα στην πλειοψηφία της κρατούσε και συνεχίζει να κρατά ψηλά τη σημαία της Νέας Δημοκρατίας. 
    Επί της αρχής του σχεδίου νόμου, να πω ότι κορυφαία στιγμή της δημοκρατίας είναι οι εκλογές, είτε σε εθνικό είτε σε ευρωπαϊκό είτε σε τοπικό επίπεδο. Πραγματώνεται η αρχή της λαϊκής κυριαρχίας και το εκλογικό σώμα διαδραματίζει ένα ιστορικό ρόλο στο δημοκρατικό μας πολίτευμα.
     Μεγάλη συζήτηση προκάλεσε –και είναι αλήθεια- η πρόσφατη απόφαση του Ανωτάτου Ειδικού Δικαστηρίου για το θέμα της λευκής ψήφου στις εθνικές εκλογές ή μάλλον του ανώτατου εκλογικού δικαστή. Το θέμα αυτό κάποιοι για ακόμη μια φορά το εκμεταλλεύτηκαν, και για ακόμη μια φορά ύψωσαν σημαίες κίτρινης αντιπολίτευσης. Το λέω αυτό γιατί είναι παραπληροφόρηση, όταν δεν λέγεται ότι το Ανώτατο Ειδικό Δικαστήριο έκρινε ένα ζήτημα σε μια μόνο συγκεκριμένη απόφαση. Γιατί κρύβουν την αλήθεια όσοι δεν ενημερώνουν ότι το δικαστήριο λειτούργησε ως Εκλογοδικείο με βάση συγκεκριμένα στοιχεία που αφορούν μια και μόνο ατομική υπόθεση; Διορθώστε με αλλά άλλη η ιδιότητα του Α.Ε.Δ. κρίνοντας τη συνταγματικότητα των νόμων και τελείως διαφορετική η ιδιότητά του ως Εκλογοδικείο, όπως και οι συνέπειες βέβαια των αποφάσεών του. Εκφράστηκε δηλαδή μια επιστημονική άποψη, η οποία αν συγκριθεί με τα μέχρι σήμερα δεδομένα, είναι ισχυρή μειοψηφία. 
    Κάποιοι κατηγορούν την Κυβέρνηση για το θέμα αυτό. Γιατί; Επειδή έχει την τόλμη να κλείσει ένα νομοθετικό κενό, που οι κυβερνήσεις του ΠΑ.ΣΟ.Κ. δεν τόλμησαν να προσεγγίσουν; Επειδή έρχεται να εφαρμόσει την πάγια θεωρητική άποψη των ειδικών, αλλά και τη θέση του Εκλογοδικείου που μέχρι και σήμερα είχε εκφράσει;
      Θέλουν κάποιοι το έλασσον να υπερτερεί από το μείζον; Και πού θεμελιώνεται το επιχείρημα; Γιατί και αυτό ακούστηκε, ότι η Βουλή είναι υποχρεωμένη να αλλάξει τα δεδομένα. Από πού υποχρεώνεται η Βουλή, ποιος υποχρεώνει την ελεύθερη λαϊκή βούληση που στον ιερό αυτό χώρο εκφράζεται;
      Εδώ σ’ αυτό το σημείο θα μου επιτρέψετε να σας διαβάσω απόσπασμα της συνέντευξης του κ. Βενιζέλου της 7.5.2005 στο Ραδιοσταθμό Flash και μιλάει για την απόφαση του Εκλογοδικείου για τα λευκά ψηφοδέλτια. 
      Λέει, λοιπόν, ο κ. Βενιζέλος: «Επίσης νομικά δεν υπάρχει καμία υποχρέωση ούτε της Βουλής ούτε της Ανώτατης Εκλογικής Επιτροπής να αποδεχθεί αυτή την άποψη του Α.Ε.Δ.. Το Α.Ε.Δ. δεν λειτουργεί εδώ ως δικαστής της συνταγματικότητας που εκδίδει αποφάσεις ισχύουσες έναντι όλων, αλλά ενεργεί ως εκλογικός δικαστής με δεδικασμένο που αφορά τη συγκεκριμένη υπόθεση». Υπάρχουν και άλλα στοιχεία από τη συνέντευξη του κ. Βενιζέλου.
      Το καταθέτω στα Πρακτικά.
      (Στο σημείο αυτό ο Βουλευτής κ. Βασιλείου καταθέτει για τα Πρακτικά το προαναφερθέν κείμενο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Συνεπώς κάποιοι ας μην εκτοξεύουν φωτοβολίδες για να κάνουν αισθητή την παρουσία τους. Πάνω απ’ όλα θα πρέπει να τηρείται και ένα πολιτικό ήθος. Και κάποιοι ολισθαίνουν πολιτικά για το θέμα αυτό, κυρίες και κύριοι συνάδελφοι και το εκμεταλλεύονται με μεγάλη αστοχία, προσπαθώντας να χτυπήσουν πισώπλατα ποιον; Τον ίδιο τον Πρωθυπουργό. 
      Και εξηγούμαι. Ο κ. Αθανασάκης μίλησε για αμάρτημα του Πρωθυπουργού, ενώ διαψεύστηκε συλλήβδην από Βουλευτές του ΠΑ.ΣΟ.Κ.. Κι έτσι έπρεπε να γίνει. Και είναι προς τιμήν τους. 
      Κυρίες και κύριοι συνάδελφοι, η Νέα Δημοκρατία στο βωμό της δημοκρατίας δεν διαπραγματεύεται σπιθαμή. Καμία αλλοίωση και καμία νόθευση της λαϊκής ετυμηγορίας δεν περνάει επί Κυβερνήσεως Κώστα Καραμανλή. Παζάρια ή εκπτώσεις στη δημοκρατία εδώ δεν περνάνε. 
      (Θόρυβος από την πτέρυγα του ΠΑ.ΣΟ.Κ.)
      Χαμογελούσατε πολλά χρόνια και καλά κάνετε που συνεχίζετε να χαμογελάτε. Εγώ ως νέος Βουλευτής δεν θα χαμογελούσα ποτέ. Η Νέα Δημοκρατία θέλει και όλα τα κόμματα να συμμετέχουν σε μια γνήσια και αυθεντική δημοκρατία. Την έχουμε ανάγκη όλοι μας, κυρίες και κύριοι συνάδελφοι. Συνεπώς, μην επικροτούμε την αλλοίωση και νόθευση των εκλογών γιατί η λευκή ψήφος λειτουργεί σε βάρος των μικρών κομμάτων. Κάποιοι ενδεχομένως να φοβούνται τα μικρά κόμματα, πάντως όχι η Νέα Δημοκρατία. 
      Περαιτέρω το παρόν σχέδιο νόμου, κυρίες και κύριοι συνάδελφοι, δεν έρχεται να ταράξει τα νερά στις εκλογές των Ο.Τ.Α.. Δεν έρχεται να αλλάξει εκλογικό σύστημα. Υιοθετεί τα ισχύοντα και βελτιώνει ένα θεσμό άμεσης δημοκρατίας. Τίθεται ένα ελάχιστο όριο εκλογικού ποσοστού ως απαιτούμενο για την εκλογή συνδυασμών σε τοπικό επίπεδο, το ποσοστό του 42%. Κι εδώ έχουμε μπει σε ένα πλειστηριασμό, γιατί 41%, γιατί 42%, γιατί 43%; Δεν μπορώ να καταλάβω τι λογική είναι αυτή και τι είδους αντιπολίτευση. Μεγάλη βέβαια η αντίδραση που δέχτηκε η Κυβέρνηση και μεγάλη η παραπληροφόρηση, το ταλέντο της αξιωματικής αντιπολίτευσης. 
      Εδώ δεν θα σταθώ στο θέμα της οικονομικής επιβάρυνσης, αλλά θα θέσω κάποια ζητήματα που κάποιοι δεν θέλουν να τα βλέπουν. Τα ερωτήματα στα οποία αυτοί που αντιδρούν δεν απαντούν, είναι τα εξής: το ποσοστό αυτό δεν εκφράζει ένα γνήσιο δημοκρατικό μέτρο; Απέχει από την πραγματικότητα; Δεν αγγίζει τα όρια της δημοκρατικής νομιμοποίησης; Ακόμα και στις εθνικές εκλογές δεν υπήρξαν κυβερνήσεις με ποσοστό 42%; Άρα δεν τίθεται θέμα δημοκρατικής νομιμοποίησης. Αντίθετα εκφράζει μία πάγια και αδιαμφισβήτητη πραγματικότητα. Δεν είναι νόθευση και αλλοίωση της λαϊκής βούλησης η επιλογή ανάμεσα μόνο σε δύο παρατάξεις; Δεν γίνονται συνεννοήσεις μεταξύ παρατάξεων και ένας πλειστηριασμός ψήφων και συμφερόντων ακόμα και μεταγραφές; Δεν είναι αντιδημοκρατικός εκβιασμός να πρέπει ο ψηφοφόρος να επιλέξει μεταξύ δύο πολιτικών σχεδιασμών; Δεν έχει παρατηρηθεί πάντα μεγάλη αποχή από το δεύτερο γύρο των εκλογών για την ανάδειξη των τοπικών αρχόντων στους Ο.Τ.Α.; Αυτά είναι γνήσια δημοκρατική και λαϊκή βούληση; Συνεπώς, ας μην διαμαρτύρονται όσοι έφεραν τέτοια αντιδημοκρατικά φαινόμενα στη δημοκρατία μας. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε, παρακαλώ. 
      ΓΕΩΡΓΙΟΣ ΒΑΣΙΛΕΙΟΥ: Κλείνοντας, κύριε Πρόεδρε, η Νέα Δημοκρατία δεν παζαρεύει τη δημοκρατία και δεν επιτρέπει να βγαίνει στο σφυρί. 
      Είναι αλήθεια ότι το σημερινό νομοσχέδιο αντανακλά σύγχρονες, αλλά υπαρκτές και αδιαμφισβήτητες πραγματικότητες που ευδοκιμούν εδώ και χρόνια στην κοινωνία μας. Ας ξεχάσουν κάποιοι το σκοτεινό παρελθόν και ας κοιτάξουν μπροστά. Πολλοί θέλουν, λίγοι όμως το μπορούν. Ο Κώστας Καραμανλής δείχνει τα βήματα. Και θέλει και μπορεί να προσφέρει. Να πάμε μπροστά, κυρίες και κύριοι συνάδελφοι. Αυτή είναι η επιθυμία και συνάμα η εντολή του ελληνικού λαού και να είστε σίγουροι ότι θα την τιμήσουμε. Θα την τιμήσουμε με σεμνότητα και παράλληλα με τόλμη και αγωνιστικότητα. Και όσοι προτιμούν να παραμένουν παθητικά αγκυλωμένοι σε μικροκομματικά και μικροπολιτικά συμφέροντα, θα εισπράξουν και πάλι το ανάλογο τίμημα. Οι ουσιαστικές πολιτικές μεταρρυθμιστικές αποφάσεις χρειάζονται πολιτική τόλμη, κυρίες και κύριοι. Και η Κυβέρνηση της Νέας Δημοκρατίας και ο Πρωθυπουργός της χώρας αυτό το αποδεικνύουν καθημερινά με τη στάση τους απέναντι στα μείζονα προβλήματα που ταλανίζουν τον ελληνικό λαό και που οι παρελθούσες κυβερνήσεις μας κληροδότησαν. Η εποχή του στρουθοκαμηλισμού έλαβε τέλος. Με σταθερά βήματα και ψηλά το κεφάλι πάμε μπροστά. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε, για να μη δημιουργηθεί κακό προηγούμενο. 
      Ο συνάδελφος κ. Παπαϊωάννου έχει το λόγο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κυρίες και κύριοι συνάδελφοι, επιτρέψτε μου δύο λόγια για το θέμα των ημερών, για την κακοκαιρία. 
      Πριν από λίγες ημέρες ο κ. Παυλόπουλος εμφανίστηκε στα μέσα ενημέρωσης ως ο κυβερνητικός Προμηθέας. Προσπάθησε να πείσει τον ελληνικό λαό ότι έχει ένα ολοκληρωμένο σχέδιο αντιμετώπισης του φαινομένου. Έκανε μάλιστα και αντιπαραβολή με τις κυβερνήσεις του ΠΑ.ΣΟ.Κ. που δεν είχαν σχέδιο. Επέμενε στη λέξη «σχέδιο». Σήκωσε ψηλά τον πήχη, μίλησε για ακραία καιρικά φαινόμενα που έρχονται. Τρόμαξαν τον κόσμο οι κυβερνητικές ανακοινώσεις, οι κερδοσκόποι καλά δούλεψαν, τα ράφια άδειασαν και το σημαντικότερο, για να ολοκληρωθεί η πολιτική της προπαγάνδας, βρήκαμε τα μηχανήματα σε ηλιόλουστες μέρες, τα βγάλαμε στις εθνικές οδούς, κυρίως στον κεντρικό άξονα και βάλαμε και τις μηχανές και δούλευαν, για να πούμε ότι όλα είναι έτοιμα. Αυτή ήταν η εικόνα που παρουσιάσατε, κύριοι της Κυβέρνησης. Και το θεριό ήρθε. Το θεριό βέβαια δεν ήταν μία πολική αρκούδα, γιατί βλέπω ότι γίνονται συγκρίσεις με το τι συμβαίνει στη Φινλανδία και στη Ρωσία ή τι έγινε στην Ελλάδα το 2002 και το 2004 και το αντιμετώπισε η Κυβέρνηση ασφαλώς όχι με σεμνότητα και ταπεινότητα, που είπε ο κ. Βασιλείου. Ο κ. Ρουσόπουλος ως κυβερνητικός Επιμηθέας μετά, ήρθε και μας είπε ότι το σχέδιο πέτυχε και όλα πήγαν καλά, ικανοποιητικά. Στο μεταξύ η Ελλάδα είχε κοπεί στα δύο. 
      Σας θυμίζω ότι κεντρική επιλογή ήταν να μην κοπεί η Ελλάδα στα δύο και η εθνική οδός. Η εθνική οδός γέμισε με βαριά οχήματα, νταλίκες και αυτοκίνητα. Χτες βγήκε η ανακοίνωση ότι απαγορεύεται η κυκλοφορία αυτών των οχημάτων. Δεν μπορούσε να είχε βγει δύο μέρες πριν; Οι υπηρεσίες, η μία τα φορτώνει στην άλλη. Και βέβαια, στα μηχανήματα που είχαν παραταχθεί στην άκρη των δρόμων για να αντιμετωπίσουν τα προβλήματα, από το πολύ ζέσταμα κάηκαν οι μηχανές τους. Περί αυτού πρόκειται. Αυτή είναι η εικόνα σας, κύριοι της Κυβέρνησης, η πραγματική σας εικόνα. Προπαγάνδα χωρίς όρια, έργο μηδενικό, αυταρέσκεια και αλαζονεία. Κι εδώ, κύριοι, εστιάζεται η κριτική μας στην Κυβέρνηση. Θέλουμε επιτέλους να συνειδητοποιήσει ο ελληνικός λαός ότι έχουμε μία κυβέρνηση ανίκανη να αντιμετωπίσει καιρικά φαινόμενα που συμβαίνουν κάθε χειμώνα, γιατί δύο μέρες το χρόνο στην Ελλάδα θα ρίξει και λίγο χιόνι. Και από την άλλη μεριά εσείς βγαίνετε στις τηλεοράσεις. Για όλα φταίει το ΠΑ.ΣΟ.Κ. που είχε κάνει τον συνδυασμό, που είχε πάρει τα μηχανήματα, που είχε προκηρύξει. Γιατί, εσείς δεν κάνατε καμία προμήθεια κανενός νέου μηχανήματος, ούτε μία. Και οι όποιοι διαγωνισμοί έγιναν από προηγούμενους σχεδιασμούς. Αν ανοίξετε και τον προϋπολογισμό του κράτους θα δείτε ότι σ’ αυτό το κομμάτι έχουμε περικοπή πιστώσεων. Και βέβαια, για όλα φταίει το ΠΑ.ΣΟ.Κ.. Υποτιμάτε την νοημοσύνη του ελληνικού λαού. Επιτέλους σοβαρευτείτε, είσαστε στην Κυβέρνηση και αυτό απαιτεί ο ελληνικός λαός. 
      Πάμε τώρα στα ζητήματα του σχεδίου νόμου. Λευκά ψηφοδέλτια. Αναγκαία η ρύθμιση. Αναγκαία η ρύθμιση, αλλά έρχεται μετά από ένα δικαστικό πραξικόπημα, κυρίες και κύριοι συνάδελφοι, με απρόβλεπτες συνέπειες. Και σε αυτό το δικαστικό πραξικόπημα, πρέπει να ξέρετε, υπάρχει παρασκήνιο. Υπάρχει κακή σύνθεση δικαστηρίου, υπάρχει μεγάλη διαβούλευση. Υπήρχαν διαδικασίες να σταματήσει αυτό το πραξικόπημα και δεν σταμάτησε. Και έχει ονοματεπώνυμο. Και το ονοματεπώνυμο λέγεται Αχιλλέας Καραμανλής και αυτό έχει εισπράξει η μεγάλη πλειοψηφία του ελληνικού λαού.
      ΑΝΑΣΤΑΣΙΟΣ ΚΑΡΑΜΑΡΙΟΣ: Για όνομα του Θεού! Τι είναι αυτά που λέτε, κύριε συνάδελφε; 
      (Θόρυβος από την πτέρυγα της Νέας Δημοκρατίας)
      ΜΙΛΤΙΑΔΗΣ ΠΑΠΑΪΩΑΝΝΟΥ: Από εκεί και πέρα, επειδή τώρα τα θέματα πρέπει να τα δούμε δυναμικά μπροστά, ο άνθρωπος που είπατε δεν ξέρω πόσο έχει ο ίδιος προσωπικές ευθύνες. Οι δικαστές όμως που λειτούργησαν σύμφωνα με την εικαζόμενη βούληση του Πρωθυπουργού ή για να υπηρετήσουν σκοπιμότητες έχουν ευθύνες, κύριοι συνάδελφοι, και εδώ θα κριτικάρονται οι πάντες, ιδιαίτερα όταν βγαίνουν αποφάσεις, οι οποίες είναι κόντρα σε πάγιες νομολογίες και προσβάλλουν πλέον των άλλων και τη νοημοσύνη του ελληνικού λαού. 
      Κατά συνέπεια, εκείνο που μένει αυτήν τη στιγμή, κύριε Υπουργέ και κύριοι Υπουργοί, είναι να κάνετε δεκτή την πρόταση που είπε ο εισηγητής μας κ. Σκανδαλίδης ότι η απόφαση η δική μας είναι να καλύπτει τα δύο τρίτα, ώστε να μην έχουμε προβλήματα και να σηματοδοτήσουμε αύριο στη δικαιοσύνη ότι αυτή είναι η θέληση της συντριπτικής πλειοψηφίας ή της ομοφωνίας –θα έλεγα- της Βουλής, γιατί και αυτή η νομοθετική ρύθμιση δεν δίνει από μόνη της απάντηση.
      Για το 42% έχουν κατατεθεί τα επιχειρήματα. Είναι φανερό ότι αυτό δεν αποτελεί τομή, γιατί χθες ο κ. Καραμανλής, μετά τη διάσκεψη που είχατε για την προεκλογική σας τακτική, το χαρακτήρισε τομή. Αν είναι αυτό τομή, σας τη χαρίζουμε. Τομή είναι ο «Καποδίστριας», τομή είναι οι περιφέρειες, τομή είναι η Νομαρχιακή Αυτοδιοίκηση, τομή είναι οι νέες ανάγκες που έχει η χώρα σε σχέση με μια νέα οργάνωση και όχι οι ρυθμίσεις χάριν μικροκομματικών σκοπιμοτήτων.
      Πρέπει να γνωρίζετε, κύριοι συνάδελφοι, ότι όσοι στο παρελθόν χρησιμοποίησαν τον εκλογικό νόμο για να κυριαρχήσουν είτε σε τοπικές είτε σε εθνικές εκλογές έπεσαν οι ίδιοι μέσα στις επιλογές που έκαναν και αυτό θα γίνει και αυτήν τη φορά. Αυτό δεν απαντά πουθενά. Δεν έχει καμία συνέπεια, δεν έχει καμία σχέση με τις νέες ανάγκες της χώρας, με τη σωστότερη λειτουργία της δημοκρατίας μας, που είναι και αυτή μία από τις μεγάλες ανάγκες της χώρας.
      Σήμερα, λοιπόν, σε σχέση με την Αυτοδιοίκηση βιώνουμε μια επιστροφή στο παρελθόν, πάμε σε επιλεκτικές χρηματοδοτήσεις. Ανοίξτε, κύριοι συνάδελφοι της Νέας Δημοκρατίας, τον κρατικό προϋπολογισμό και δείτε τον κωδικό 2-229, δείτε τον κωδικό 8-397, δείτε τον κωδικό 8-377. Θα δείτε δεκαπλασιασμό των πιστώσεων, ενώ έχουμε μείωση των πιστώσεων που πάνε για επιλεκτικές χρηματοδοτήσεις. Και αν θέλετε καλύτερες αποδείξεις, πηγαίνετε μέχρι το Υπουργείο Πολιτισμού να δείτε πως ο κ. Τατούλης έχει πάει στην Αρκαδία. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αφήστε την καραμέλα αυτή επιτέλους.
      ΜΙΛΤΙΑΔΗΣ ΠΑΠΑΪΩΑΝΝΟΥ: Διαβάστε τις χθεσινές εφημερίδες και τα στοιχεία που έχουμε στα χέρια μας, να δείτε ότι ο κομματισμός πήγε ακόμα και στις χρηματοδοτήσεις που έχουν να κάνουν με τις επιδοτήσεις των αγροτικών επιχειρήσεων, να δείτε λοιπόν ότι έχετε βάλει την Τοπική Αυτοδιοίκηση στη λογική επανίδρυσης του κομματικού σας κράτους. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ξαναρωτήστε την Κ.Ε.Δ.Κ.Ε..
      (Θόρυβος στην Αίθουσα)
      ΜΙΛΤΙΑΔΗΣ ΠΑΠΑΪΩΑΝΝΟΥ: Άρα, λοιπόν, κύριοι της Νέας Δημοκρατίας, ξεφύγετε από αυτήν τη λογική. Δεν πρόκειται περί μονοφαγάδων. Μονοφαγάδες είστε εσείς, κύριοι συνάδελφοι, και να μην χρησιμοποιείτε αυτές τις κουβέντες, γιατί εμείς καθιερώσαμε κριτήρια, εμείς φτιάξαμε Τοπική Αυτοδιοίκηση και πήγαμε την Ελλάδα μπροστά και εσείς μας πάτε σε εκείνη την εποχή δυστυχώς που, όταν οι δήμαρχοι κατέθεταν στεφάνι επί Νέας Δημοκρατίας για την Εθνική Αντίσταση, τους πηγαίνατε κατηγορούμενους. Αυτοί είστε, δεν αλλάζετε. 
      (Θόρυβος στην Αίθουσα)
      ΠΡΟΕΔΡΕΥΩΝ (Ιωάννης Τραγάκης): Μην διακόπτετε. Ολοκλήρωσε ο κύριος συνάδελφος.
      ΜΙΛΤΙΑΔΗΣ ΠΑΠΑΪΩΑΝΝΟΥ: Επικοινωνιακή πολιτική αλλάζετε και πολιτική προπαγάνδας υλοποιείτε και τίποτα άλλο. Αυτή είναι η αλήθεια.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
      Το λόγο έχει ο συνάδελφος κ. Ιωαννίδης.
      ΙΩΑΝΝΗΣ ΙΩΑΝΝΙΔΗΣ: Κύριε Πρόεδρε, κυρίες και κύριοι συνάδελφοι, ο κ. Παπαιωάννου μίλησε δύο λεπτά επί του θέματος. Όλα τα άλλα ήταν για τον καιρό. Λοιπόν, για να μην ξεχνάμε και να κάνουμε  συγκρίσεις, κύριε Παπαιωάννου, πριν δύο χρόνια κάναμε προεκλογικό αγώνα στη Θεσσαλονίκη, έπεσε χιόνι στην Αττική και μόνο. Τώρα αυτήν τη στιγμή επικρατούν σε όλη την Ελλάδα αυτά τα καιρικά φαινόμενα. 
      ΜΙΛΤΙΑΔΗΣ ΠΑΠΑΪΩΑΝΝΟΥ: …(Δεν ακούστηκε)
      ΙΩΑΝΝΗΣ ΙΩΑΝΝΙΔΗΣ: Θυμάμαι πολύ καλά. Εσείς έχετε επιλεκτική μνήμη. Μόνο στην Αττική έπεσε το χιόνι. Εμείς κάναμε προεκλογικό αγώνα στη Θεσσαλονίκη και δεν είχαμε το παραμικρό. Έκλεισε το αεροδρόμιο ΕΛΕΥΘΕΡΙΟΣ ΒΕΝΙΖΕΛΟΣ, έκλεισε η Αττική Οδός, ο κ. Παπανδρέου άργησε να πάει, γιατί δεν μπορούσε να πάει στο χιόνι, πήγανε οι τηλεοράσεις και όλα αυτά. Λοιπόν μην κάνετε συγκρίσεις. Το χιόνι έπεσε μόνο στην Αττική και αυτήν τη στιγμή είναι σε όλη την Ελλάδα. Στη Μηλιά –για να μάθετε και τι γίνεται αλλού- είναι δυόμισι μέτρα το χιόνι.
      ΒΑΣΙΛΕΙΟΣ ΟΙΚΟΝΟΜΟΥ: Τι σχέση έχει το χιόνι με αυτό τώρα;
      ΙΩΑΝΝΗΣ ΙΩΑΝΝΙΔΗΣ: Δεν κάνουμε διάλογο πρώτ’ απ’ όλα. 
      Όσο για το Υπουργείο Πολιτισμού, για τον κ. Τατούλη, τρεισήμισι χιλιάδες συμβασιούχους είχε ο κ. Βενιζέλος και όλους αυτούς τους συμβασιούχους που είχατε χωρίς να είναι με Α.Σ.Ε.Π. ανέλαβε η Νέα Δημοκρατία σ’ αυτούς που κάλυπταν  πάγιες και σταθερές ανάγκες να τους κάνει αορίστου και όλοι οι άλλοι να πριμοδοτηθούν χρόνια ολόκληρα. Τις Δ.Ε.Κ.Ο. τις βάλατε χωρίς Α.Σ.Ε.Π., τις φορτώσατε, έτοιμα τα βαγόνια να πέσουν από το βάρος και μετά, μόλις τελείωσε με διπλάσιο αριθμό, αμέσως βάλατε Α.Σ.Ε.Π.. Απόδειξη για όλους αυτούς που βάλατε όλα αυτά τα χρόνια είναι το πώς λειτούργησε η ΔΕΗ στην Κεφαλονιά και στα  άλλα μέρη. Αυτές είναι οι Δ.Ε.Κ.Ο. που μιλάμε.
      Το σχέδιο νόμου που συζητάμε -γιατί εγώ θέλω να έρθω σε αυτά που συζητούμε- αποτελεί υλοποίηση προεκλογικής δέσμευσης της Κυβέρνησης. Θέτουμε τις αναγκαίες προϋποθέσεις, ώστε οι Οργανισμοί Τοπικής Αυτοδιοίκησης να μπορέσουν να λειτουργήσουν με τέτοιο τρόπο, ώστε να ανταποκριθούν στις απαιτήσεις που συνεπάγεται ο νέος αυξημένός ρόλος τους στη σημερινή εποχή. Από την πρώτη μέρα που ανέλαβε η νέα διακυβέρνηση κινηθήκαμε στην κατεύθυνση της αναβάθμισης, σε όλα τα επίπεδα, των ΟΤΑ, στην κατεύθυνση της αποκέντρωσης και του περιορισμού του ρόλου του κράτους στο τοπικό επίπεδο. 
      Ο σημερινός ρόλος του κράτους είναι η διασφάλιση πολιτικής κοινωνικού κράτους δικαίου, άρα η ύπαρξη ισχυρών διοικητικών μονάδων που θα μπορούν να αξιοποιήσουν το μεγάλο συγκριτικό τους πλεονέκτημα, την εγγύτητα με τους πολίτες, την καθημερινή επαφή με τα προβλήματα των πολιτών. Άρα αυτές οι διοικητικές μονάδες θα πρέπει να έχουν και την αντίστοιχη ισχυρή δημοκρατική νομιμοποίηση. 
      Προτεραιότητα της Κυβέρνησης είναι η περιφερειακή σύγκλιση και βέβαια ο περιορισμός των περιφερειακών ανισοτήτων. Έχουμε ήδη ρυθμίσει σειρά οικονομικών εκκρεμοτήτων του παρελθόντος των ΟΤΑ. Θυμίζω μόνο ενδεικτικά το ν.3345/2005 που αφορά τα οικονομικά των νομαρχιακών αυτοδιοικήσεων και ήδη τα καθαρά έσοδα έχουν σημαντικά αυξηθεί έναντι του 2004. Εφαρμόζουμε το ν. 1828 τον οποίο εσείς δεν εφαρμόζατε, παρακρατούσατε τα χρήματα και οδηγήσατε σε χρεοκοπία στην κυριολεξία τους δήμους.
      Η τοπική αυτοδιοίκηση πρέπει επιτέλους να πάρει αυτά που της αξίζουν, αρμοδιότητες και πόρους και ακριβώς προς αυτήν την κατεύθυνση κινείται η πολιτική μας. Ήδη το πρόγραμμα «ΕΠΤΑ» που είχατε ήταν για επτά χρόνια ύψους 1,7 και εμείς βάλαμε το «ΘΗΣΕΑ» για πέντε χρόνια με 3,5 δισεκατομμύρια ευρώ. Εκσυγχρονίζουμε τη δημόσια διοίκηση στο σύνολό της και την εντάσσουμε σε μια σειρά πρωτοβουλιών στην εποχή της ηλεκτρονικής διακυβέρνησης. Συνεχίζουμε με τον εκσυγχρονισμό του θεσμικού πλαισίου λειτουργίας των ΟΤΑ, ώστε να λειτουργούν με τρόπο πιο ευέλικτο. Μιλάτε για τομές. Εμείς θέλουμε ισχυρές Νομαρχιακές Αυτοδιοικήσεις, ισχυρούς δήμους εν όψει του αναβαθμισμένου θεσμικού ρόλου που τους επιφυλάσσεται και εν όψει του Δ΄ Κοινοτικού Πλαισίου Στήριξης. 
      Ας μη ξεχάσουμε εδώ ότι θέλατε δια στόματος Προέδρου σας να καταργήσετε τις Νομαρχίες και τις στήριξε η Νέα Δημοκρατία. Τις κάνατε και αμέσως σε λίγα χρόνια θέλατε να τις καταργήσετε. Το ποσοστό του 42% για την εκλογή δημάρχων και νομαρχών είναι ένα σημαντικό βήμα στην κατεύθυνση αυτή. Θέλουμε οι ΟΤΑ να χαρακτηρίζονται από εσωτερική σταθερότητα και να είναι ισχυροί. 
      Κατηγορηθήκαμε ότι αιφνιδιάσαμε την Τοπική Αυτοδιοίκηση όσο και τα κόμματα. Κατηγορηθήκαμε ότι αποτρέπονται με το μέτρο αυτό οι συμμαχίες. Κατ’ αρχήν, θυμίζω ότι η καθιέρωση του ποσοστού εκλογής αποτελεί προεκλογική δέσμευση της Κυβέρνησης. Το είπα και στην αρχή της ομιλίας μου. 
      Δεύτερον, οι συμμαχίες κάθε άλλο παρά αποτρέπονται. Επιτρέπεται η σύναψη συμμαχιών που θα στηρίζονται σε ενιαίο προγραμματικό λόγο και όχι σε συμμαχίες πρόσκαιρες και ευκαιριακές, παραδείγματος χάρη, η Νομαρχία Χαλκιδικής –να πάμε στα δικά μας επάνω- με τον Πάχτα ως Υπουργό Οικονομικών το τι έγινε είναι γνωστό, σε μια περιοχή που είναι 62% Νέα Δημοκρατία. Επιπλέον, το προβλεπόμενο ποσοστό διασφαλίζει την απαιτούμενη και δημοκρατική νομιμοποίηση και εγγυάται έναντι των πολιτών των τοπικών κοινωνιών συμμαχίες με σαφή προγραμματικό λόγο.
    Είναι εύλογο το ερώτημα γιατί να μη μπορούμε να εκλέξουμε τους αιρετούς στους δήμους και στις νομαρχίες, όταν με το νόμο του κ. Σκανδαλίδη βάσει του οποίου θα γίνουν οι εκλογές, το 42% βγάζει πρώτο κόμμα και αναδεικνύει μία κυβέρνηση με καλή δύναμη. Χωρίς βέβαια να υποτιμάμε και την τεράστια οικονομική επιβάρυνση που επιφέρει η επαναληπτική ψηφοφορία. 
    Η απάντηση ήταν ότι έχουμε υποσχεθεί και άλλα, αλλά δεν τα έχουμε υλοποιήσει. Ανάλογα με αυτά που βρήκαμε, πόσα θα υλοποιήσουμε ή όχι και ποια μπορούμε να υλοποιήσουμε. Ωραίο σκεπτικό! Αφού δεν υλοποιήσαμε ένα, να μην υλοποιήσουμε και άλλα. 
    ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
    ΙΩΑΝΝΗΣ ΙΩΑΝΝΙΔΗΣ: Κλείνω με αυτό, κύριε Πρόεδρε.
    Υπάρχει ρητή διάταξη στο σχέδιο νόμου που συζητάμε να μην προσμετρώνται τα λευκά ψηφοδέλτια στα έγκυρα και να μην υπάρχει πλέον η παραμικρή ασάφεια ως προς το κρίσιμο αυτό θέμα των λευκών ψηφοδελτίων. 
    Άκουσα τους συναδέλφους της Αντιπολίτευσης να μιλούν για δικαστικό πραξικόπημα και άλλα. Αυτό σημαίνει ότι δεν πιστεύετε στην ανεξαρτησία της δικαιοσύνης. Φαίνεται εξ ιδίων κρίνετε τα αλλότρια και γι’ αυτό το λόγο μιλάτε για πραξικόπημα. Η Νέα Δημοκρατία σέβεται τη δικαιοσύνη ως ανεξάρτητη αρχή και δεν επεμβαίνει. Είναι τελείως άδικο να μιλάτε για τον Αχιλλέα Καραμανλή, ο οποίος δήλωσε…
    ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
    ΙΩΑΝΝΗΣ ΙΩΑΝΝΙΔΗΣ: Σε ένα λεπτό τελειώνω, κύριε Πρόεδρε. 
    ΠΡΟΕΔΡΕΥΩΝ (Ιωάννης Τραγάκης): Όχι, σε ένα λεπτό, κύριε συνάδελφε. Υπάρχουν παράπονα. 
    ΙΩΑΝΝΗΣ ΙΩΑΝΝΙΔΗΣ: Τελειώνω, κύριε Πρόεδρε.
    …ότι δεν θέλει να είναι Βουλευτής και με όλα αυτά πέρασε τη χειρότερη εποχή της ζωής του.
    Προτεραιότητα, λοιπόν, της Κυβέρνησης –και κλείνω με αυτό- είναι η ανάπτυξη της περιφέρειας και των διοικητικών της μονάδων, ώστε να μπορέσουν να ανταποκριθούν στις προκλήσεις και τις απαιτήσεις της νέας εποχής. Ενδυνάμωση της Τοπικής Αυτοδιοίκησης και αποκέντρωση είναι η φιλοσοφία μας και όλες οι πρωτοβουλίες που παίρνουμε κινούνται σ’ αυτό το πνεύμα. 
    Ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο κ. Βερελής έχει το λόγο.
    ΧΡΙΣΤΟΣ ΒΕΡΕΛΗΣ: Κυρίες και κύριοι συνάδελφοι, αυτή η Κυβέρνηση απέδειξε ότι διαθέτει επικοινωνιακή ετοιμότητα, όπως διαθέτει και δυνατότητα να χρησιμοποιεί τη συνταγματική αναθεώρηση για να καλύπτει πράγματα τα οποία δεν είναι δυνατόν η ίδια να καταφέρει.
    Θα σας πω, λοιπόν, κύριε Υπουργέ, το παράδειγμα της Κεφαλονιάς. Υπάρχουν αυτή τη στιγμή σαράντα χιλιάδες άνθρωποι οι οποίοι πληρώνουν την αδυναμία να υπάρχει αποκατάσταση της ηλεκτροδότησης δύο νησιών, Κεφαλονιάς και Ιθάκης. 
    Μέχρι σήμερα, μέχρι τη στιγμή που μιλάμε η εκεί παρουσία της Κυβέρνησης διά του περιφερειάρχη δεν έχει καταφέρει ούτε καν να εντοπίσει πόσοι πυλώνες έχουν υποστεί φθορά. Δεν έχει καταφέρει να συνδέσει το Αιολικό Πάρκο, το οποίο έχει δυνατότητα παραγωγής 10 μεγαβάτ, προκειμένου να δώσει περίπου το 30% της ηλεκτρικής ενέργειας που χρειάζονται τα δύο νησιά. Δεν έχει καταφέρει ακόμα να συνδέσει τις τρεις γεννήτριες οι οποίες έχουν μεταφερθεί εκεί. 
    Το μόνο που έχει καταφέρει να κάνει είναι να βγαίνει ένας απερίγραπτος εκπρόσωπος της Κυβέρνησης στα κανάλια και να λέει τι έγινε πριν από δύο χρόνια με το ΠΑ.ΣΟ.Κ. στη χιονοθύελλα που υπήρξε, λες και το πρόβλημα του ελληνικού λαού ήταν να κάνει συγκρίσεις χιονιού. 
    Σήμερα βρισκόμαστε εδώ προκειμένου να μιλήσουμε για την Τοπική Αυτοδιοίκηση, την οποία έχετε εγκαταλείψει απολύτως. Θα σας θυμίσω, επειδή προέρχομαι από μία περιοχή που είχε γίνει προπαγάνδα από την πλευρά της Νέας Δημοκρατίας ως αντιπολίτευση για τους «Καποδιστριακούς» Δήμους, ότι είναι περίπου εκατό οι περιπτώσεις «Καποδιστριακών» Δήμων ανά την Ελλάδα που έχει υποσχεθεί το κόμμα σας ότι θα αλλάξει όταν θα ερχόταν στην εξουσία. 
    Από αυτούς, στους δεκαπέντε περίπου το είχε υποσχεθεί ο ίδιος ο κ. Καραμανλής, ως αρχηγός της αξιωματικής αντιπολίτευσης. Από αυτούς τους δεκαπέντε, οι δύο βρίσκονται στο Νομό Αιτωλοακαρνανίας. Αν σας βγάλει, λοιπόν, ο δρόμος από εκεί και περάσετε καμιά φορά, δείτε τις πινακίδες που υπάρχουν: «Πρωθυπουργέ, θυμήσου την υπόσχεσή σου για το Δήμο Ευήνου» ή για άλλους δήμους. Όλα αυτά, δεν υπάρχει θέμα να τα θυμηθείτε. Το μόνο που σας ενδιαφέρει είναι να παρουσιάζετε εδώ στη Βουλή ένα μνημείο πολιτικού μικροϋπολογισμού.
    Η Κυβέρνηση της διαφάνειας δεν κατάφερε να δώσει εργαλεία στην Τοπική Αυτοδιοίκηση, προκειμένου να κάνουν την εργασία τους σωστά. Δεν κατάφερε το πιο σημαντικό -επειδή ενδεχομένως διαθέτει την πλειοψηφία στις νομαρχίες- να κάνει τον Κοινοβουλευτικό Έλεγχο, για τις πράξεις ή τις παραλείψεις ή τις οικονομικές διαχειρίσεις των Νομαρχιών, εφικτό σε επίπεδο Κοινοβουλίου.
    Όλα αυτά, λοιπόν, που ζητούσατε πριν από μερικά χρόνια, σήμερα τα παραλείπετε συστηματικά. Αυτό που προσπαθείτε να κάνετε είναι, αφού μετρήσατε ενδεχομένως τα κουκιά, να μας πείτε ότι με το 42% θα έχουμε μία κατάλληλη δυνατότητα επιλογής δημάρχων σε δήμους, θεωρώντας βεβαίως με το πίσω μέρος του μυαλού σας ότι αυτό θα σας ευνοήσει. Οι δημοτικές εκλογές είναι κοντά και το αποτέλεσμα θα το εισπράξετε.
    Προσμέτρηση των λευκών ψηφοδελτίων ως έγκυρων: Εδώ υπάρχει ένα μεγάλο ηθικό ζήτημα. Είμαστε η μοναδική Βουλή στην Ευρωπαϊκή Ένωση –δεν ξέρω τι γίνεται νότια και ανατολικά από την Ελλάδα- όπου συντίθεται αυτή η Βουλή από εκπροσωπήσεις που προέρχονται από δύο διαφορετικά εκλογικά συστήματα. 
    Αυτό είναι ένα ζήτημα ηθικής τάξης, διότι οι τρεις συνάδελφοί μας –ο κ. Πασχαλίδης, ο κ. Κουτμερίδης και ο κ. Ζαχαράκης- βρίσκονται εκτός Βουλής ως μη όφειλαν. Βρίσκονται εκτός Βουλής, διότι υπήρξε, κύριοι συνάδελφοι, μία απόφαση η οποία κρίνεται και έχουμε δικαίωμα της κρίσης αυτής. 
    Σήμερα έρχεσθε να κάνετε μία άλλη ρύθμιση, προκειμένου να καλύψετε ενδεχομένως πράγματα, τα οποία θέλετε να καλύψετε, προκειμένου να καλύψετε την απομάκρυνση του κ. Αχιλλέα Καραμανλή από τη Βουλή, μία απομάκρυνση που δεν έγινε για το λόγο αυτό, αλλά γιατί είχε φουντώσει η κουβέντα για το πόθεν έσχες. Να μην το ξεχνάμε αυτό.
    ΑΠΟΣΤΟΛΟΣ ΣΤΑΥΡΟΥ: Όχι και τόση κακία!
    ΧΡΙΣΤΟΣ ΒΕΡΕΛΗΣ: Ναι, βεβαίως ναι. Δεν είχατε το θάρρος ως Κυβέρνηση να φέρετε εδώ έναν ουσιαστικό έλεγχο για το συγκεκριμένο πόθεν έσχες. Διαλέξατε άλλο δρόμο…
    ΠΡΟΕΔΡΕΥΩΝ (Ιωάννης Τραγάκης): Ένα λεπτό, σας παρακαλώ, αν μου επιτρέπετε!
    ΧΡΙΣΤΟΣ ΒΕΡΕΛΗΣ: Σας επιτρέπω, κύριε Πρόεδρε, όπως έπρεπε να είχατε παρέμβει και στην προηγούμενη περίπτωση, όταν λοιδορήθηκε ο κ. Παπαϊωάννου και βλέπω ότι δεν είχατε τη συμπάθεια αυτή που δείχνετε προς την περίπτωση του κ. Αχιλλέα Καραμανλή. Σας επιτρέπω, λοιπόν.
    ΠΡΟΕΔΡΕΥΩΝ (Ιωάννης Τραγάκης): Εδώ θα επικαλεσθώ και εγώ το γεγονός ότι έχετε επιλεκτική μνήμη και μάλιστα πρόσφατη. Διότι ήσασταν μάλιστα παρών όταν παρενέβην…
    ΧΡΙΣΤΟΣ ΒΕΡΕΛΗΣ: Βλέπετε ότι παρεμβαίνετε επί της ουσίας; Θέλετε να κάνουμε διάλογο…
    ΠΡΟΕΔΡΕΥΩΝ (Ιωάννης Τραγάκης): Σας παρακαλώ! Αφού ήσασταν  εδώ και ακούσατε ότι παρενέβην για τον κ. Παπαϊωάννου, γιατί προσπαθείτε να αλλοιώσετε μέσα σε πέντε λεπτά αυτά που έγιναν στην Αίθουσα πριν από λίγο; 
      Το δεύτερο που θα ήθελα να πω είναι το εξής: Επειδή αναφερθήκατε προσωπικά σε μένα χωρίς να το καταλάβετε, γιατί είμαι Πρόεδρος της Επιτροπής για το «Πόθεν Έσχες», θα ήθελα να σας παρακαλέσω –για να μην ανοίξουμε διάλογο εδώ- ειδικά γι’  αυτό το θέμα, το θέμα του πόθεν έσχες του κ. Αχιλλέα Καραμανλή  -το οποίο έχει κλείσει οριστικά και τελεσίδικα- να μην επανέρχεστε. Αν θέλετε κάτι, το γραφείο μου είναι ανοικτό να έρθετε να σας ενημερώσω. Με αυτό κλείνει το θέμα εδώ.
    Ευχαριστώ πολύ.
    ΧΡΙΣΤΟΣ ΒΕΡΕΛΗΣ: Να ενημερώσετε την κοινή γνώμη, όχι εμένα στο γραφείο σας. Να ενημερώσετε την κοινή γνώμη η οποία έχει έντονα ερωτηματικά.
    ΠΡΟΕΔΡΕΥΩΝ (Ιωάννης Τραγάκης): Η κοινή γνώμη ενημερώθηκε έγκαιρα.
    ΧΡΙΣΤΟΣ ΒΕΡΕΛΗΣ: Αυτή είναι η άποψη της Βουλής σήμερα διά του εκλεγμένου Προεδρείου, με τις ψήφους βεβαίως της Νέας Δημοκρατίας.
    Να πω επίσης ότι υπάρχει ένα επιπλέον ηθικό ζήτημα με τα λευκά ψηφοδέλτια. Οι άνθρωποι που ψηφίζουν με λευκό ψηφοδέλτιο θέλουν να έχουν ένα πολιτικό αποτέλεσμα με τις ψήφους τους. Σήμερα δεν έχει βρεθεί τρόπος. Αυτό το οποίο βρέθηκε ήταν αυτό που υπήρξε με πεντακόσια εξήντα λευκά ψηφοδέλτια της περιοχής του κ. Πασχαλίδη, όπου αφαιρέθηκε μία έδρα από το ΠΑ.ΣΟ.Κ. και δόθηκε στη Νέα Δημοκρατία.
    Μπορεί να είναι αυτό το νόημα μιας λευκής ψήφου, η αφαίρεση μιας έδρας από το ΠΑ.ΣΟ.Κ. και η απόδοσή της στη Νέα Δημοκρατία; Προφανώς όχι. Πρέπει, λοιπόν, στην περίφημη συνταγματική αναθεώρηση, την οποία επαγγέλλεστε, να βρεθεί ένας τρόπος προκειμένου να υπάρχει πολιτικό αποτέλεσμα για τα λευκά ψηφοδέλτια, ένα πολιτικό αποτέλεσμα το οποίο θα δίνει στους πολίτες τη δυνατότητα να εκφραστούν και η έκφραση αυτή να έχει ένα πολιτικό αποτέλεσμα.
    ΑΝΑΣΤΑΣΙΟΣ ΚΑΡΑΜΑΡΙΟΣ: Εσείς είστε υπέρ ή κατά;
    ΧΡΙΣΤΟΣ ΒΕΡΕΛΗΣ: Το κόμμα μου είναι υπέρ, εγώ είμαι υπέρ. Αυτό το οποίο λέω είναι ότι υπάρχει ένα πολιτικό ζήτημα, κύριε Καραμάριε, ένα πολιτικό και ηθικό θέμα, διότι αυτή τη στιγμή δεν έχουμε μπορέσει να δώσουμε πολιτική έκφραση στους ανθρώπους που επιλέγουν να ψηφίσουν με λευκό ψηφοδέλτιο. Είναι κάτι το οποίο έχουμε υποχρέωση να αποδώσουμε ως πολιτικό σύστημα.
    Τελειώνω, λέγοντας ότι θα ψηφίσω βεβαίως το σύνολο των άρθρων που ψηφίζει το κόμμα μου. Για το άρθρο 4 θα εκφράσω απλώς και μόνο μία σκέψη. Είναι αυτό με το οποίο αυξάνεται ο αριθμός των αποσπασμένων στα πολιτικά γραφεία των κομμάτων κατά είκοσι. 
    Πιστεύω ότι κάποτε θα πρέπει να σταματήσουμε με αυτή τη διαδικασία. Θα πρέπει να δίνεται στα πολιτικά κόμματα η δυνατότητα να επιλέγουν από την ελεύθερη αγορά ανθρώπους που μπορούν να χρησιμοποιηθούν για τις αποστολές που έχουν οι αποσπασμένοι σήμερα στα πολιτικά γραφεία. Δεν πρέπει να στερείται άλλο η δημόσια διοίκηση ανθρώπων. Αυτό πρέπει να γίνει στην επόμενη συζήτηση που θα γίνει γύρω από αυτά τα θέματα.
    Ευχαριστώ, κύριε Πρόεδρε.
    (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστώ.
      Ο Υφυπουργός κ. Νάκος έχει το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, προέρχομαι από την Τοπική Αυτοδιοίκηση, την οποία υπηρέτησα επί οκτώ συναπτά έτη και μάλιστα η πρώτη μου ομιλία εδώ ήταν για τα οικονομικά της Τοπικής Αυτοδιοίκησης το Δεκέμβριο του 1993 για τον προϋπολογισμό.
      Και ξέρω ότι η συντριπτική πλειονότητα των δημάρχων, των υπηρετούντων την Τοπική Αυτοδιοίκηση, ανεξάρτητα αν τους βολεύει, τους συμφέρει το 42%, το στηρίζουν. Γιατί ξέρουν ότι είναι μια ρύθμιση, η οποία είναι απόλυτα απαραίτητη για τους λόγους που θα εξηγήσω.
      Ακούστηκαν πάρα πολλά, τα περισσότερα συναρτώμενα βέβαια με το παρόν συζητούμενο σχέδιο νόμου, μια που αφορούν την Τοπική Αυτοδιοίκηση, όχι όμως ακριβώς επί του σχεδίου νόμου. Άκουσα πολλές ανακρίβειες. Θα ήθελα να παρακαλέσω το συνάδελφο κ. Παπαϊωάννου να δει επιτέλους και τη δεύτερη ανακοίνωση της Κ.Ε.Δ.Κ.Ε. για τον κωδικό ΚΑΕ 2229. Και απορώ, γιατί έπρεπε να το θυμάται, μια που διετέλεσε και Υπουργός Εσωτερικών, ότι από συστάσεως του Υπουργείου Εσωτερικών αυτός είναι κωδικός για μεταβιβαστικές πληρωμές.
      Από κει πληρώνονται τα Κ.Ε.Π., από κει πληρώνονται οι επιχορηγήσεις του Υπουργείου Οικονομίας για τις Δ.Ε.Υ.Α. της χώρας και η αύξηση που υπάρχει στον κωδικό ΚΑΕ 2229 είναι γιατί προσετέθησαν 60.000.000 ευρώ για την πληρωμή των μερικώς απασχολούμενων στους οργανισμούς Τοπικής Αυτοδιοίκησης πρώτου και δεύτερου βαθμού.
      Άρα, δημιουργία εντυπώσεων ή αμέλεια του να δει κανείς πίσω από τους αριθμούς τι κρύβεται και ότι δεν υπάρχουν σκοπιμότητες. Οι σκοπιμότητες αυτές υπήρχαν. Πιθανώς αυτό να οδήγησε στο να δημιουργηθεί και τρόπος σκέψεως, σχολή σκέψεως. Άρα, εξ ιδίων κρίνει κανείς τα αλλότρια, μια που αυτή ήταν η συμπεριφορά που ακολουθήθηκε αυτά τα χρόνια, ιδίως για την Τοπική Αυτοδιοίκηση, όπως θα σας αποδείξω στο λίγο χρόνο που έχω στη διάθεσή μου.
      Ειπώθηκε ότι μας ευνοεί κομματικά το 42%. Πολλές εφημερίδες, αλλά και πολλοί, οι οποίοι ενδιαφέρονται για το θέμα, εφήρμοσαν τα αποτελέσματα των βουλευτικών εκλογών του 2004 ως να ήταν αποτελέσματα δημοτικών εκλογών στο σύστημα του 42%, προκειμένου να δουν και να αποδείξουν την ωφέλεια τη μεγάλη που θα έχει η Νέα Δημοκρατία, που για κομματικούς λόγους φέρνει τη διάταξη αυτή.
      Τι αποδείχθηκε; Ότι μία Νομαρχία, η Νομαρχία Αρκαδίας, αντί να έχει νομάρχη προσκείμενο και υποστηριχθέντα από τη Νέα Δημοκρατία, θα είχε του ΠΑ.ΣΟ.Κ.. Μία Νομαρχία. Και όλη η φασαρία θα ήταν για έξι δήμους στους 1032 οργανισμούς Τοπικής Αυτοδιοίκησης ή στους εννιακόσιους δήμους. Το λέτε και το ξαναλέτε. Βάλτε τα επιτελεία σας να κάνουν ένα λογαριασμό, να πείσετε, εκτός από τη μόνιμη επωδό που επαναλαμβάνετε, με κάποιο επιχείρημα ότι πράγματι γίνεται για κομματικούς λόγους.
      Και εγώ θέλω σε αυτούς που αγαπούν την Τοπική Αυτοδιοίκηση να πω τούτο και να τους ρωτήσω: το φαινόμενο της συμμαχίας μεταξύ πρώτης και δεύτερης Κυριακής σε πολλούς δήμους στη χώρα, όταν μεταξύ τους αλληλοεκτόξευαν κατηγορίες, υβριστικές πάρα πολλές φορές, το φαινόμενο, λοιπόν, της συνεργασίας μεταξύ πρώτης και δεύτερης Κυριακής και τα προεδρεία στα δημοτικά συμβούλια και τα προεδρεία στους οργανισμούς και τις επιχειρήσεις. Όλα αυτά τιμούν την Τοπική Αυτοδιοίκηση; Πείτε μας, εσείς που κόπτεσθε για την Τοπική Αυτοδιοίκηση.
      Ο απλός κόσμος που βλέπει αυτά τα φαινόμενα, λέει «μπράβο» στους πολιτικούς, είτε αυτοί είναι στη Βουλή είτε υπηρετούν την Τοπική Αυτοδιοίκηση; Αυτό δεν το λαμβάνετε καθόλου υπ’ όψιν; Ή μήπως δεν υπάρχουν αυτά τα φαινόμενα; Ή μήπως δεν υπάρχουν και άλλες συναλλαγές; Κάποιοι ζήτησαν αποδεικτικά στοιχεία. Είπε πάρα πολύ καλά η κ. Παπακώστα: τι περιμένετε να δώσει; Δελτίο παροχής υπηρεσιών ή απόδειξη;
      Αυτό το ρεζιλίκι μπορεί να μειωθεί. Υπήρξα υποψήφιος δήμαρχος το 1990 στο Βόλο και είχα αντίπαλους όλο το πολιτικό φάσμα το εκτός της Νέας Δημοκρατίας. Πέντε μήνες έκαναν, για να τα βρουν, να καταλήξουν σε κοινό πρόγραμμα. Το τύπωσαν πράγματι και το μοίρασαν. Διότι ένα πρόγραμμα Τοπικής Αυτοδιοίκησης περιέχει πολλά και μικρά πράγματα, αλλά ουσιαστικά για τους δημότες. Έχει αλλάξει χέρια δήμος για τη μονοδρόμηση ενός δρόμου. Επηρεάζουν αυτά τις τοπικές κοινωνίες.
      Πότε προλαβαίνουν και τα συμφωνούν μεταξύ πρώτης και δεύτερης Κυριακής; Σε μια μέρα όλα αυτά; Εάν υπάρξει προγραμματική συμφωνία, υπάρχει χρόνος και το 42% προτρέπει στο να επιτευχθούν αυτές οι προγραμματικές συμφωνίες και να είναι πραγματικές συμφωνίες και όχι παζάρεμα –που δεν τιμά την Τοπική Αυτοδιοίκηση- θέσεων και άλλων ανταλλαγμάτων.
      Αυτό όμως δεν το θέλετε. Θέλετε να ωφεληθείτε, δεν ξέρω πώς και δεν το έχω καταλάβει. Και «πυροβολείτε» το θεσμό. Δεν έχετε κανένα επιχείρημα για το πώς γίνεται να έχουμε 49% την πρώτη Κυριακή και να κυβερνά το δήμο η παράταξη του 25% ή του 27%, πράγμα που έχει συμβεί.
      Και λέτε και κάτι άλλο: γιατί να υπάρχει η πλειοψηφία του 60%, των 3/5 στον πλειοψηφήσαντα συνδυασμό. Ξέρετε πόσοι δήμοι σήμερα, χωρίς συνεργασίες, με τα 3/5 δεν μπορούν να περάσουν το τεχνικό τους πρόγραμμα από τα δημοτικά συμβούλια; Ή ότι αναγκαστήκαμε να βάλουμε σε νομοσχέδια σχετική πλειοψηφία για τη σύναψη δανείων, διότι κάποιοι δεν έδιναν το «πράσινο φως» να συναφθεί δάνειο με χαριστικούς, στην πραγματικότητα, όρους από το Ταμείο Παρακαταθηκών και Δανείων, για να βγουν οι δήμοι από τα αδιέξοδα;
      Θέλω να πω τούτο, ότι ο κ.  Αλέκος Παπαδόπουλος, τον οποίον τιμώ, διότι έχω ανιχνεύσει το έργο που έγινε στο Υπουργείο Εσωτερικών επί θητείας δικής του, είπε αυτό που είναι η πραγματικότητα και δεν το λέει κανείς: από τότε που έγιναν πολλές οι αμειβόμενες θέσεις στην Τοπική Αυτοδιοίκηση, άρχισαν να παρουσιάζονται αυτά τα φαινόμενα που παρουσιάζονται.
      Και αφήστε τις προγραμματικές συμφωνίες. Με τον καινούργιο δημοτικό κώδικα…
      ΓΕΩΡΓΙΟΣ ΦΛΩΡΙΔΗΣ: Να μας πείτε για …
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα το πω, κύριε Φλωρίδη, υπομονή. Έχω ακόμη οκτώ λεπτά.
      ΓΕΩΡΓΙΟΣ ΦΛΩΡΙΔΗΣ: Εσείς τις κάνατε.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν τις κάναμε εμείς.
      ΧΡΙΣΤΟΣ ΒΕΡΕΛΗΣ: Τους αντινομάρχες ποιος τους έκανε;
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Η αύξηση του αριθμού των αντινομαρχών δεν είναι αυτό. Αλλά τώρα, εάν ομιλείτε την ελληνικήν…
      ΠΡΟΕΔΡΕΥΩΝ (Ιωάννης Τραγάκης): Μην κάνουμε διάλογο και μη διακόπτετε, παρακαλώ.
      Ορίστε, κύριε Υφυπουργέ.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αντί, λοιπόν, να δούμε πού πάνε τα πράγματα, τι είναι αυτό που δημιουργεί την αναστάτωση και ότι αυτός είναι ένας όρος, μια παρέμβαση θεσμική, η οποία εξυγιαίνει τα πράγματα, «πυροβολείτε» το 42%, λες και τι πρόκειται να γίνει;
      Ειπώθηκε ότι ξαφνικά ήρθε, ότι ο κ. Μεϊμαράκης κάποια στιγμή είπε για το 42%. Κάποιος με γλαφυρότητα περιέγραψε ένα σχέδιο που έκανε η Νέα Δημοκρατία, για να περάσει το 42%. Στην πρώτη συνάντηση που είχαμε ως ηγεσία του Υπουργείου Εσωτερικών με την Κ.Ε.Δ.Κ.Ε., μια εθιμοτυπική συνάντηση στο γραφείο του Υπουργού κ. Παυλόπουλου στη Βασιλίσσης Σοφίας, ειπώθηκε καθαρά και ξάστερα τούτο, ότι ο Δημοτικός και Κοινοτικός Κώδικας, που βρίσκεται σε αυτό το στάδιο που έχει φτάσει, θα γίνει αντικείμενο περαιτέρω επεξεργασίας, προκειμένου οι δεσμεύσεις της Νέας Δημοκρατίας οι προεκλογικές, οι προερχόμενες από το κυβερνητικό πρόγραμμα, να ενσωματωθούν στο Δημοτικό και Κοινοτικό Κώδικα.
Και το πρώτο που ειπώθηκε είναι ότι θα πάμε σε μία  Κυριακή με 42%. Πότε; Τον Μάρτιο του 2004. Γιατί δεν αντέδρασε η Κ.Ε.Δ.Κ.Ε. τότε; Γιατί δεν βγήκε η Κ.Ε.Δ.Κ.Ε. να καταγγείλει και γιατί δεν κατήγγειλε μετά, εκτός από αυτές τις μικρές τοποθετήσεις που έγιναν; Για τον απλούστατο λόγο ότι είναι βήμα εκσυγχρονισμού, είναι εξυγίανση το 42%, για όλους τους λόγους που ανέφερα.
	Τόλμησαν κάποιοι να κάνουν σύγκριση για τα οικονομικά της Τοπικής Αυτοδιοίκησης και τόλμησαν επίσης να συγκρίνουν το πρόγραμμα «ΕΠΤΑ» με το πρόγραμμα «ΘΗΣΕΑΣ». Και μάλιστα κάποιος είπε: Πώς γίνεται να πληρώνεται το «ΕΠΤΑ»  σήμερα από το «ΘΗΣΕΑ»; Πού το βρήκατε το δικαίωμα αυτό; Το βρήκαμε το δικαίωμα από το ν.3274 όπου υπάρχει σαφής διάταξη ότι τα υπόλοιπα του «ΕΠΤΑ»  πληρώνονται ακόμη και σήμερα κι ότι έργα που έχουν δημοπρατηθεί μέχρι 31/12/2005, οκτώ χρόνια από τότε, πρέπει να πληρωθούν. Από πού να πληρωθούν; Δηλαδή μέχρι 31/12/2006 πληρώνουμε «τζερεμέδες» του «ΕΠΤΑ», «τζερεμέδες» της προηγούμενης κυβέρνησης. Είπαν οι συνάδελφοι ότι 1700 εκατομμύρια ευρώ ήταν για τα εννιά χρόνια. Το ταμείο όμως είχε 1.500, κύριοι συνάδελφοι. Οι εγκρίσεις ήταν 1.700 εκατομμύρια. Το ταμείο είχε 1.500 και με προφορικές διαβεβαιώσεις ή με χαρτιά σαν και αυτά που έχει, για παράδειγμα ο δήμαρχος Συκεών του Ν. Θεσσαλονίκης, δημοπρατούσαν, κατασκευάζανε έργα πολύ περισσότερα, και αυτή τη στιγμή οι εργολάβοι διεκδικούν τα χρήματα των συμβάσεων και απειλούν με κατασχέσεις δημοτικών κτιρίων. Αυτή ήταν η κατάσταση του «ΕΠΤΑ». 
	Θέλετε να δείτε και τα κριτήρια, με τα οποία κατανεμήθηκε το «ΕΠΤΑ»; Ανατρέξτε μόνο στο Νομό Μαγνησίας όπου η κατανομή των 286.000.000 ευρώ, που ονομάστηκε το 50% του «ΕΠΤΑ», άφηνε απέξω έξι δήμους –μπορώ να σας τους πω έναν-έναν- οι οποίοι κατά σύμπτωση είχαν δημάρχους οι οποίοι υποστηρίχθηκαν από τη Νέα Δημοκρατία. Αυτά δεν είναι θεωρητικά, αυτά δεν είναι λόγια του αέρα. Αυτά που σας καταθέτω είναι στοιχεία.
      Όσον αφορά τον «ΘΗΣΕΑ» δεν έχετε παρά  να μπείτε στην ιστοσελίδα, να ανοίξετε και να δείτε ο κάθε δήμος τι πήρε και με ποια κριτήρια. Άραγε είναι αφελείς οι δήμαρχοι οι οποίοι ρίχνονται, αυτοί οι οποίοι αδικούνται και δεν διαμαρτύρονται; Δεν θα διαμαρτύρονταν οι ίδιοι οι δήμαρχοι που αδικούνται; Θα περίμεναν από τους Βουλευτές, από τη Βουλή να διαμαρτυρηθεί για λογαριασμό τους; Ξέρετε τους δημάρχους να μην είναι διεκδικητικοί, να μην διεκδικούν τα δικαιώματά τους; Δεν διαμαρτύρονται γιατί έγινε ορθολογική, δίκαιη και διαφανέστατη κατανομή των πόρων του «ΘΗΣΕΑ». 
      Ισχυρίζονται κάποιοι ότι έγινε παρακράτηση των πόρων του «ΘΗΣΕΑ». Ποια παρακράτηση; Τα χρήματα του «ΘΗΣΕΑ» είναι θεσμοθετημένα, είναι σε λογαριασμό. Δεν χάνονται, δεν πάνε προς άλλες κατευθύνσεις. Απλώς οι δήμαρχοι, οι οποίοι δεν ήταν όσο έλεγαν έτοιμοι, δεν είχαν ώριμα έργα να δημοπρατήσουν, καθυστέρησαν, παρότι εγκαίρως τους δόθηκαν οι εντάξεις στο πρόγραμμα «ΘΗΣΕΑΣ». Αυτό δεν σημαίνει ότι θα χάσουν το έργο. Το έργο θα εκτελεστεί. Έχουν πάρει την έγκριση. Άργησαν στη δημοπράτηση, άργησαν στην απορρόφηση κονδυλίων. Τα χρήματα είναι εκεί, τους περιμένουν, να έρθουν οι λογαριασμοί για τα έργα και να πληρωθούν. Το ξέρετε πάρα πολύ καλά αυτό και μάλλον κροκοδείλια δάκρυα χύνετε λέγοντας: «Παρακράτηση πόρων έγινε από το «ΘΗΣΕΑ»». Καμία παρακράτηση!
      Και μια που είπατε και για αδιαφάνεια, πώς χειρίστηκε η προηγούμενη πολιτική ηγεσία τα θέματα αδειών παραμονής των οικονομικών μεταναστών; Με τους διακόσιες σαράντα χιλιάδες φακέλους αδειών που ήταν ατάκτως εριμμένοι στα κτήρια των υπηρεσιών της Περιφέρειας; Με ποια κριτήρια δίνονταν τα δάνεια στους τσιγγάνους, όπου διάφοροι βασιλιάδες, αυτοκράτορες και πρόεδροι έρχονταν και παίρνανε επιλεκτικά δάνεια  και υπήρχε σύστημα -και βρέθηκαν και υπάρχουν ονόματα- ο ίδιος τσιγγάνος να έχει τέσσερις εγκρίσεις δανείου, διότι υπέβαλε σε τέσσερις διαφορετικούς δήμους αίτηση για δάνειο; Και τι γίνονταν τα δάνεια αυτά των τσιγγάνων, τα 60.000, όταν πήγαιναν -χωρίς να υπάρχει κανένας έλεγχος, χωρίς να ενδιαφέρεται η πολιτική ηγεσία του Υπουργείου- και αγοράζανε των 15.000 ευρώ, χωρίς να υπάρχει εκτίμηση μηχανικού; Το δηλώνανε 60.000, τα χρήματα δεν πιάνανε τόπο, και είχαν και άλλες παρενέργειες. Αύξαναν υπέρμετρα τη γη εκεί που δεν υπήρχε αντικειμενικός προσδιορισμός και τίναζαν την αγορά στον αέρα.
      Θα μπορούσαμε τα έργα και τις ημέρες της απελθούσης κυβέρνησης για την Τοπική Αυτοδιοίκηση να τα εξιστορούμε επί ώρες σ’ αυτή την Αίθουσα. Αυτό που θα έπρεπε να γίνει είναι και οι συνάδελφοι του ΠΑ.ΣΟ.Κ. να πουν ότι η Τοπική Αυτοδιοίκηση είναι αυτή που είναι κοντά στον πολίτη. Πρέπει να την προστατεύσουμε και θεσμικά, γιατί το κύρος της Τοπικής Αυτοδιοίκησης, χωρίς να ευθύνεται η ίδια, έχει τρωθεί και το βλέπετε σε όλες τις δημοσκοπήσεις. 
      Το 42% είναι βήμα εξυγίανσης της Τοπικής Αυτοδιοίκησης και έτσι έπρεπε να το δείτε, κύριοι συνάδελφοι, και όχι να ψάχνετε να βρίσκετε συνομωσίες.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε Υπουργέ.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Γι’ αυτό σας καλώ, έστω και την υστάτη στιγμή, δείχνοντας σεβασμό στην Τοπική Αυτοδιοίκηση, να ψηφίσετε το παρόν σχέδιο νόμου.
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. Κύριε Καστανίδη, θέλετε να κάνετε μία παρέμβαση;
      ΧΑΡΑΛΑΜΠΟΣ ΚΑΣΤΑΝΙΔΗΣ: Μάλιστα, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Έχετε τρία λεπτά, για να κάνετε μία παρέμβαση.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, δεν θα αναφερθώ σε όσα ο κύριος Υφυπουργός είπε και τα οποία είναι γνωστά και ακούστηκαν πολλές φορές στην Αίθουσα. Οφείλω όμως να σχολιάσω την τελευταία αποστροφή του λόγου του. Διατύπωσε ερωτήματα για τον τρόπο με τον οποίο επί κυβερνήσεων του ΠΑ.ΣΟ.Κ. εχορηγούντο οι άδειες παραμονής στους παλιννοστούντες ή ικανοποιούνταν οι αιτήσεις για την χορήγηση δανείων σε τσιγγάνους ή άλλες ευπαθείς κατηγορίες. Δεν αντιλαμβάνομαι, κύριε Υφυπουργέ, κοινοβουλευτικό έλεγχο ασκείτε; Ήρθατε εδώ για να ρωτήσετε; Ανήκετε στη σχολή εκείνων που αμολούν το μελάνι ώστε να αιωρείται γενικώς στην ατμόσφαιρα το ερώτημα και δεν υποχρεούστε να δώσετε στοιχεία; Τι είστε;
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μας μαλώνετε; Πώς το καταλαβαίνετε;
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν μπορείτε, κύριε, να σπιλώνετε την τιμή ενός κόμματος. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα σας ρωτάω πρώτα;
      ΧΑΡΑΛΑΜΠΟΣ ΚΑΣΤΑΝΙΔΗΣ: Αφήστε να τελειώσω. Αν έχετε στοιχεία…
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Βεβαίως έχω στοιχεία.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Έχετε στοιχεία; Να τα καταθέσετε λοιπόν.
      ΧΑΡΑΛΑΜΠΟΣ ΚΑΣΤΑΝΙΔΗΣ: Εάν έχετε στοιχεία, η υποχρέωσή σας όταν ανοίγετε ένα θέμα είναι να έρθετε και να πείτε ονόματα, διευθύνσεις, περιγραφές νόμων, από ποιον έγιναν, και να ζητήσετε την ευθύνη.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):  Κάντε επερώτηση να σας τα φέρω.
      ΧΑΡΑΛΑΜΠΟΣ ΚΑΣΤΑΝΙΔΗΣ: Εγώ; Εσείς κάνετε επερώτηση στον εαυτό σας. Δεν ντρέπεστε;
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εσείς θίγεστε.
       ΧΑΡΑΛΑΜΠΟΣ ΚΑΣΤΑΝΙΔΗΣ: Εγώ έθιξα το θέμα;
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εσείς δεν θίγεστε; Κάντε επερώτηση.
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε, κύριε Υφυπουργέ.
      ΧΑΡΑΛΑΜΠΟΣ ΚΑΣΤΑΝΙΔΗΣ: Τι λέτε, κύριε; Θα εμφανίζεστε όποτε θέλετε, θα εκτοξεύετε υπαινιγμούς και μετά θα ζητάτε να σας κάνουμε επερώτηση; 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα σας τα δώσουμε και χωρίς επερώτηση.
      ΧΑΡΑΛΑΜΠΟΣ ΚΑΣΤΑΝΙΔΗΣ: Είστε σοβαρός πολιτικός και Υπουργός μιας Κυβέρνησης; Σας καλώ να πάρετε θέση.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Σοβαρός; Να ανακαλέσετε! Τη σοβαρότητα τη ζητάω από άλλους, όχι από σας.
      ΧΑΡΑΛΑΜΠΟΣ ΚΑΣΤΑΝΙΔΗΣ: Αυτό που σας είπα, κύριε Νάκο! Δεν μπορείτε να ακολουθείτε αυτή την τακτική συνέχεια.
      ΠΡΟΕΔΡΕΥΩΝ (Ιωάννης Τραγάκης): Κύριε Καστανίδη, παρακαλώ!
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν δικαιούστε να ομιλείτε για σοβαρότητα. Τη σοβαρότητα τη ζητάω από άλλους, όχι από σας.
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε Υφυπουργέ. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Όπως σας το είπα! Και δεν σας διέκοψα εγώ. Σας ακούσαμε με μεγάλη προσοχή. Δεν είναι δυνατόν να ακολουθείτε αυτήν την τακτική εσείς και η κυβέρνησή σας…
      ΠΡΟΕΔΡΕΥΩΝ (Ιωάννης Τραγάκης): Κύριε Καστανίδη μπορείτε να ολοκληρώσετε τη σκέψη σας;
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, να προστατεύσετε το δικαίωμά μου να μιλήσω. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε τη σκέψη σας. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Τρία λεπτά μου δώσατε.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε τη σκέψη σας.
      ΧΑΡΑΛΑΜΠΟΣ ΚΑΣΤΑΝΙΔΗΣ: Σας παρακαλώ πολύ να επιβάλετε την τάξη.
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ!
      ΧΑΡΑΛΑΜΠΟΣ ΚΑΣΤΑΝΙΔΗΣ: Εγώ σας παρακαλώ.
      ΠΡΟΕΔΡΕΥΩΝ (Ιωάννης Τραγάκης): Και εσείς ήσασταν εριστικός και ο κ. Υφυπουργός απήντησε…
      Κύριε Υφυπουργέ, είχατε όλη την ευχέρεια να τα πείτε.
      Ορίστε, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Συνεπώς, κύριε Πρόεδρε, ζητώ, διότι αυτό επιβάλλει η κοινοβουλευτική τάξη, αυτό επιβάλλει και το δημοκρατικό ήθος: Δεν μπορεί ο κάθε Υπουργός εξαπολύει τους υπαινιγμούς του χωρίς στοιχεία, ονόματα, περιγραφές –επαναλαμβάνω- νόμων. Ένας υπεύθυνος πολιτικός υπεύθυνα καταθέτει τα στοιχεία και κυρίως υπεύθυνα ζητά πειθαρχικές ή άλλες διώξεις, όταν έχει στοιχεία στα χέρια του. Αυτό επιβάλλει η δημοκρατική ηθική και η πολιτική ευταξία. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Καστανίδη. Θέλετε να κάνετε παρέμβαση, κύριε Υφυπουργέ;
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι.
      ΠΡΟΕΔΡΕΥΩΝ (Ιωάννης Τραγάκης): Όχι. 
      Ο συνάδελφος κ. Μανωλάκης έχει το λόγο.
      ΑΓΓΕΛΟΣ ΜΑΝΩΛΑΚΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, παρ’ ό,τι ψηφίζουμε και συμφωνούμε με το πρώτο άρθρο του σημερινού νομοσχεδίου, τα λευκά ψηφοδέλτια, τα οποία βέβαια θα είχαν κάποια σημασία να προσμετρώνται σ’ ένα αναλογικώς εκλογικό σύστημα, όμως, όπως είδαμε και πρόσφατα, σε εκλογικά συστήματα του 42% και 43% σίγουρα κλέβουν έδρες από την Αντιπολίτευση και τις δίνουν στην Κυβέρνηση. Επομένως, συμφωνούμε. 
      Όμως, δεν μπορώ να μην πω δύο λόγια και να μην κρίνω κι εγώ τους κρίνοντες. Δεν μπορεί να αφήνουμε την κρίση μόνο να γίνεται από δημοσιογράφους οι οποίοι παρά τις υπερβολές τους κρίνουν -και σωστά κάνουν-και αποκαλύπτουν τα σκάνδαλα που υπάρχουν με το παραδικαστικό κύκλωμα.
      Δεν αισθάνομαι καλά ούτε οι συμπολίτες μας αισθάνονται καλά για το ότι σ’ αυτήν την Αίθουσα υπάρχουν Βουλευτές δύο ταχυτήτων, δύο κατηγοριών. Δεν αισθάνομαι καθόλου καλά και αν αισθάνεται η Βουλή, σίγουρα δεν αισθάνεται ο κόσμος να ακούει τον Αντιπρόεδρο του Ελεγκτικού Συνεδρίου να λέει ότι του άλλαξαν τη θέση στο Εκλογοδικείο και έβαλαν άλλον, νεότερο απ’ αυτόν και στη συνέχεια να βλέπουμε το αποτέλεσμα που λέει ότι φεύγουν έδρες από την Αντιπολίτευση, πηγαίνουν στην Κυβέρνηση και μάλιστα να γίνεται Βουλευτής ο Αχιλλέας Καραμανλής. 
      Αυτά σίγουρα προβληματίζουν τον κόσμο, απαξιώνουν τον πολιτικό κόσμο και δημιουργούν διάφορους προβληματισμούς που καλό είναι να τους συζητάμε και να τους κρίνουμε εδώ. Πάντως, το δικαστικό πραξικόπημα που έγινε τότε σίγουρα στιγμάτισε και το δικαστικό κόσμο, αλλά και τον πολιτικό κόσμο. 
      Επειδή θεωρώ ότι ένα από τα σοβαρότερα προβλήματα στον τόπο μας είναι η διαφθορά και η διαπλοκή και επειδή πιστεύω ότι απάντηση σ’ αυτά τα προβλήματα του τόπου μπορεί να δώσει η αποκέντρωση με την Αυτοδιοίκηση, γι’ αυτό θέλω να πω δύο λόγια για το 42%. 
      Ειπώθηκε λίγο πριν σ’ αυτήν την Αίθουσα από ένα συνάδελφο, τον κύριο Τζαμτζή, ότι ακόμα και νομάρχες που πρόσκεινται στο ΠΑ.ΣΟ.Κ. κατηγορούσαν την Κυβέρνηση γιατί άφησαν στο έλεος του Θεού τη Νομαρχιακή και Τοπική Αυτοδιοίκηση. 
      Θέλω να σας πω ότι εγώ ως πρώην νομάρχης που ήμουν στο ΠΑ.ΣΟ.Κ. αισθάνομαι πάρα πολύ υπερήφανος για την παράταξή μου που έκανε το θεσμό της Νομαρχιακής Αυτοδιοίκησης με τα όποια προβλήματα. Αν δεν υπήρχε αυτός ο θεσμός, σίγουρα δε θα ήμουν κι εγώ εδώ, στο Κοινοβούλιο, αλλά αυτό βέβαια είναι δικό μου θέμα.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Είναι, όμως, θέμα του ελληνικού λαού και του κορινθιακού στην προκειμένη περίπτωση γιατί στη θέση του νομάρχη Κορινθίας και όλων των νομών θα ήταν κάποιοι γόνοι μεγάλων οικογενειών και σήμερα ίσως κάποιοι υπάλληλοι συγκροτημάτων. Επομένως, η αιρετή Νομαρχιακή Αυτοδιοίκηση είναι μία μεγάλη κατάκτηση, όπως επίσης μεγάλη κατάκτηση είναι και ο «Καποδίστριας». 
      Ήλθε η ώρα να μη μιλάμε για 42%, ήλθε η ώρα να μιλήσουμε γι’ αυτό που είπε ο κύριος συνάδελφος, για τον «Καποδίστρια 2», για την ενισχυμένη Τοπική Αυτοδιοίκηση με δικούς της πόρους. Το ίδιο και για την Περιφερειακή Αυτοδιοίκηση αύριο. Εκεί πρέπει να πάμε και όχι να γυρίσουμε πίσω και να λέμε «αντί 50%, πάμε στο 42%». Είπε χθες ο Υπουργός ότι έτσι ισχυροποιούμε την Τοπική Αυτοδιοίκηση. Όταν κατεβάζουμε τα ποσοστά δημοκρατικής νομιμοποίησης, ισχυροποιούμε την Τοπική Αυτοδιοίκηση; 
      Θεωρώ τελείως αποσπασματικό αυτό το νομοσχέδιο, όχι μόνο γιατί έρχεται λίγους μήνες πριν από τις εκλογές, όχι μόνο γιατί ο κ. Μειμαράκης το εξήγγειλε, είδε, «έκοψε», «έραψε» και νόμισε ότι ο δεύτερος γύρος δε συμφέρει αυτήν την παράταξη. Δεν έχει καμία σχέση με τα προβλήματα της Τοπικής και Νομαρχιακής Αυτοδιοίκησης, δεν έχει καμία σχέση με τα προβλήματα της χώρας. 
      Πρέπει να κάνουμε ακριβώς το αντίθετο. Το είδαμε και στην κακοκαιρία, όπου το κεντρικό κράτος, όπως και άλλες φορές, είχε προβλήματα. Έτσι και αυτές τις μέρες είχε προβλήματα. Βλέπω εκπροσώπους του κεντρικού κράτους που παλιά επί κυβερνήσεων ΠΑ.ΣΟ.Κ. ήταν υπηρεσιακοί παράγοντες να είναι σήμερα κυβερνητικά στελέχη. Το μόνο που κάνουν είναι να φεύγουν από την Αθήνα, να πηγαίνουν στο πρόβλημα και να μιλάνε από κανάλι σε κανάλι. Ακούω τους εκπροσώπους της Αστυνομίας της Πιερίας να λένε: «Πήραμε την εντολή να σταματήσουμε τα αυτοκίνητα στις 8», ενώ το πρόβλημα ήταν στις 6. Κι εκεί η Τοπική Αυτοδιοίκηση και η Δημοτική και η Νομαρχιακή σίγουρα τα πάει καλύτερα στο πώς χειρίζεται τις κρίσεις και τα προβλήματα. Βέβαια, κι εκεί πρέπει και το δημαρχοκεντρικό και νομαρχοκεντρικό σύστημα να αλλάξει.
      Τελειώνω με το τελευταίο άρθρο, με το οποίο βέβαια ναι μεν συμφωνώ, το άρθρο 4 σχετικά με τις αποσπάσεις δημοσίων υπαλλήλων, όμως και τα κόμματα που πράγματι είναι «πυλώνες» της δημοκρατίας δε θα σωθούν από μερικούς δημοσίους υπαλλήλους παραπάνω. Ίσως με κάποιες επιπλέον χρηματοδοτήσεις πρέπει να εκσυγχρονιστούν, όπως πρέπει να επανεξεταστεί και το θέμα της υποστήριξης με υπαλλήλους και μέσα των Βουλευτών. Δεν είναι σωστό να στοιβάζουμε τα κόμματα, αλλά και τους Βουλευτές με δημοσίους υπαλλήλους. Αλλού είναι το πρόβλημα.
      Παρ’ όλα αυτά, το ψηφίζουμε και ελπίζουμε ότι κάποια στιγμή θα επανεξεταστεί.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Μανωλάκη.
      Το λόγο έχει ο κ. Κοσμίδης.
      ΣΩΚΡΑΤΗΣ ΚΟΣΜΙΔΗΣ: Κυρίες και κύριοι συνάδελφοι, συζητάμε ένα νομοσχέδιο τεσσάρων ουσιαστικά άρθρων εκ των οποίων τα δύο συνιστούν την αρχή του. Πρόκειται για τα άρθρα 2 και 3 που εισάγουν την εκλογή δημάρχων και νομαρχών με τη σχετική πλειοψηφία του 42%. 
      Κυρίες και κύριοι συνάδελφοι, αναρωτιέμαι: Το πρόβλημα της Τοπικής Αυτοδιοίκησης Α΄ και Β΄ βαθμού στην Ελλάδα είναι το ποσοστό με το οποίο εκλέγεται ένας δήμαρχος ή νομάρχης; Φοβάμαι, είμαι βέβαιος πως όχι. Άλλα και σοβαρότερα είναι τα προβλήματα και οι αντίστοιχες προκλήσεις.
      Αναφέρω ενδεικτικά: Πρώτον, ο αριθμός των δήμων και νομαρχιών είναι μεγάλος, σημαντικά αναντίστοιχος και δυσανάλογος με τον πληθυσμό και τις διαστάσεις της χώρας μας. Αν εμμένουμε στην άποψη ότι οι δύο συνταγματικά κατοχυρωμένοι βαθμοί Τοπικής Αυτοδιοίκησης είναι οι δήμοι και οι κοινότητες, θεωρώ ορθολογικά ότι ο αριθμός των δήμων δεν πρέπει να ξεπερνά τους τετρακόσιους και των νομαρχιών τους τριάντα. Είναι επείγουσα και πρωταρχική ανάγκη να θεσπιστεί ένας δεύτερος «Καποδίστριας» μετά τη γενναία πρωτοβουλία του πρώτου. 
      Θεωρώ αδιανόητο που υπάρχουν πολλοί νομοί με πληθυσμό αισθητά μικρότερο από πολλούς δήμους. Ο τελευταίος σε πληθυσμό νομός της χώρας έχει μικρότερο πληθυσμό από τον τεσσαρακοστό δεύτερο σε πληθυσμό δήμο της χώρας. 
      Στον ίδιο προβληματισμό υπάγεται η αμφισβήτηση της ανάγκης ύπαρξης πολλών δήμων οι οποίοι από μακρού έπαψαν να είναι αυτόνομοι οικιστικοί ιστοί σε ικανή απόσταση από άλλους. Είναι απλά άθροισμα οικοδομικών τετραγώνων σε πλήρη σύνθεση γύρω-γύρω με άλλους απολύτως όμορους δήμους και χωρίς κανένα ιδιαίτερο χαρακτηριστικό γνώρισμα, ούτε καν ιστορικό. Δείτε τις δεκάδες των δήμων που συγκροτούν το λεκανοπέδιο της Αττικής. Θα πάμε σε μητροπολιτικούς δήμους; 
      Δεύτερον, οι ετήσιες εκθέσεις του Ελεγκτικού Συνεδρίου και του Συνηγόρου του Πολίτη καταμαρτυρούν στους Οργανισμούς Τοπικής Αυτοδιοίκησης λειτουργίες τουλάχιστον ανορθόδοξης διαχείρισης του δημοσίου χρήματος, αν όχι διαφθοράς και ατασθαλιών, τις οποίες δυστυχώς οι κυβερνήσεις εκ των υστέρων τακτοποιούν. 
      Ο ουσιαστικός και αποτελεσματικός έλεγχος των δαπανών των Ο.Τ.Α. είναι αναγκαίος όσο ποτέ άλλοτε για το κύρος του θεσμού και για τη νομιμότητα των πράξεων των τοπικών αρχών. 
      Τρίτον, οι πόροι της Τοπικής Αυτοδιοίκησης νομίζω ότι ουχί ορθώς αντικρίζονται σε ποσοστό πόρων της κεντρικής κυβέρνησης, δηλαδή του κρατικού προϋπολογισμού, οι οποίοι αυξομειώνονται ανάλογα με την απόδοσή τους. Θεωρώ ότι οι λειτουργικές δαπάνες των Ο.Τ.Α. πρέπει να καλύπτονται στο ακέραιο από τον κρατικό προϋπολογισμό και από εκεί και πέρα να καλύπτονται οι δαπάνες για τις ανάγκες των λεγόμενων τοπικών υποθέσεων, παραδείγματος χάριν έργα, υπηρεσίες κ.λπ..
      Δεν έχω χρόνο για να αναφέρω και άλλα προβλήματα. Πιστεύω ότι όσο δεν δίνονται απαντήσεις και λύσεις στους προβληματισμούς που προανέφερα, θα είναι χωρίς ιδιαίτερη αξία και μικροκομματικού υπολογισμού επιμέρους παρεμβάσεις, όπως η εκλογή με ποσοστό άνω του 42%. 
      Κυρίες και κύριοι συνάδελφοι, δύο είναι τα επιχειρήματα της Κυβέρνησης στη συζητούμενη πρωτοβουλία της. Αντιγράφω από την αιτιολογική έκθεση και αντικρούω: 
      Πρώτον. «Η διασφάλιση ισχυρών Ο.Τ.Α. εν όψει του αναβαθμισμένου θεσμικού ρόλου τους στο Δ΄ Κ.Π.Σ.». Αναρωτιέμαι και ερωτώ ζητώντας συγκεκριμένες απαντήσεις και όχι γενικόλογες: Ποιος είναι ο αναβαθμισμένος ρόλος των Ο.Τ.Α. στο άμεσο μέλλον που δεν τον γνωρίζω; Μήπως αναβάθμιση είναι η θεαματική αύξηση του αριθμού των αμειβόμενων παραγόντων στους Ο.Τ.Α.; Θα κάνουν οι Ο.Τ.Α. πράγματα που δεν έκαναν έως τώρα; Και στο Δ΄ Κ.Π.Σ., θα αναλάβουν περισσότερες δράσεις απ’ αυτές που ανέλαβαν στα προηγούμενα πακέτα και δεν το ξέρουμε; 
      Δεύτερον. «Με το επιδιωκόμενο πρότυπο ισχυρών δήμων δεν συνάδει η σύναψη ευκαιριακών συμμαχιών που δεν εξυπηρετούν πάντοτε την πρόοδο των τοπικών υποθέσεων και τη σταθερότητα στη διοίκηση ούτε επιτρέπουν τη διαμόρφωση σαφούς πολιτικού λόγου». 
      Δεν αμφισβητώ ότι η δεύτερη Κυριακή ευνοούσε κάποιες ευκαιριακές συμμαχίες. Αυτές θα αποτρέπονται με το απαιτούμενο μικρότερο ποσοστό εκλογής; Και γιατί βλέπουμε το μαύρο, δηλαδή τις συναλλαγές, και όχι το άσπρο, δηλαδή το υγιές, όπου στο δεύτερο γύρο συμπλέουν οι δυνάμεις που βρίσκονται εγγύτερα στον προγραμματικό τους λόγο;
      Τρίτον. Το τρίτο, ως επικουρικό αναφερόμενο, επιχείρημα της αποτροπής δαπανών για τη δεύτερη Κυριακή, το αντιπαρέρχομαι. Κυρίες και κύριοι συνάδελφοι, η δημοκρατία έχει κόστος, το οποίο της αξίζει. Εκπτώσεις στις δαπάνες για την καλύτερη λειτουργία των δημοκρατικών θεσμών δεν νοούνται. 
      Κυρίες και κύριοι συνάδελφοι, κατέθεσα στην επιτροπή και καταθέτω και στην Ολομέλεια προσωπική μου πρόταση για την άμβλυνση του ελλείμματος δημοκρατικής νομιμοποίησης που προκύπτει από την εισαγωγή του ποσοστού 42% για την εκλογή δημάρχων και νομαρχών από την πρώτη Κυριακή. 
      Η πρότασή μου είναι η εξής: Για να εκλεγεί ο πλειοψηφών συνδυασμός που θα πάρει ποσοστό 42% έως 50%, να εκλέγεται από την πρώτη Κυριακή, μόνο εάν έχει απόσταση από το δεύτερο συνδυασμό τουλάχιστον τρεις μονάδες, οι οποίες είναι ενδεικτικό παράδειγμα. Θα μπορούσε να είναι και πέντε και δέκα μονάδες, ό,τι νομίζουμε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ούτε μισό λεπτό, κύριε Πρόεδρε και ολοκληρώνω. 
      Θεωρώ ότι αυτή η δεύτερη προϋπόθεση αμβλύνει κατά πολύ το έλλειμμα νομιμοποίησης που διακρίνει έναν δήμαρχο ή νομάρχη, ο οποίος εκλέγεται με πλειοψηφία μικρότερη από την απόλυτη. 
      Αυτά για την αρχή του νομοσχεδίου, δηλαδή τα άρθρα 2 και 3. Επιφυλάσσομαι για τα άρθρα 1 και 4 στη συζήτηση των άρθρων. 
      Ευχαριστώ. 
       (Χειροκροτήματα από την πτέρυγα του ΠΑ.ΣΟ.Κ )
       ΠΡΟΕΔΡΕΥΩΝ (Σωτήρης Χατζηγάκης): Ο κ. Βλατής έχει το λόγο. 
      ΙΩΑΝΝΗΣ ΒΛΑΤΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, στην εποχή μας, στην εποχή της παγκοσμιοποίησης οι υπερεθνικοί, οικονομικοί και πολιτικοί θεσμοί, τα κέντρα λήψεως των αποφάσεων ενισχύονται όλο και περισσότερο, γίνονται όλο και περισσότερο μακρινοί και αόρατοι για τους πολίτες. Σε αυτήν την εποχή οι πολίτες όλο και περισσότερο νιώθουν την ανάγκη να βρίσκονται κοντά στο πλησιέστερο επίπεδο εξουσίας, στην πλησιέστερη έκφραση της οργανωμένης πολιτείας για την αντιμετώπιση των προβλημάτων τους, να βρίσκονται κοντά στην Τοπική Αυτοδιοίκηση. 
      Οι θεσμοί της Αυτοδιοίκησης είναι θεσμοί που διευρύνουν τη δημοκρατία. Είναι οι θεσμοί που αντιμετωπίζουν άμεσα την πιο σκληρή πλευρά της ζωής του πολίτη, την καθημερινότητα. Αντιμετωπίζουν το πρόβλημα του πολίτη κοντά στην πηγή της γέννησής του. Συνομιλούν καθημερινά με τους πολίτες και αντιμετωπίζουν σωστά και δικαιολογημένα την καθημερινή αμείλικτη κριτική, τον κοινωνικό έλεγχο. Επιζητούν εκ των πραγμάτων την καθημερινή πραγμάτωση της συναίνεσης, η οποία είναι αναγκαία συνθήκη για τη βελτίωση της ποιότητας ζωής των πολιτών. 
      Ισχυρή, λοιπόν, Τοπική Αυτοδιοίκηση δεν είναι η αυτοδιοίκηση των περιχαρακωμένων κομματικών ή παραταξιακών χώρων και κατ’ επέκταση των δημάρχων και των δημοτικών συνδυασμών. Είναι η Αυτοδιοίκηση των υπερβάσεων και του διαλόγου, των κοινωνικών συμφωνιών και της αποτελεσματικότητας. 
      Κάποιοι ονομάζουν τις συμφωνίες αυτές συναλλαγή. Είναι οι ίδιοι που δεν διστάζουν, δεν χάνουν ευκαιρία να ταυτίζουν την Τοπική Αυτοδιοίκηση με τη διαφθορά και πριν και τώρα. Είναι τελικά οι ίδιοι που αντιμάχονται σκληρά την πραγμάτωση της αποκέντρωσης, την εμβάθυνση της δημοκρατίας.
      Η συναλλαγή, κυρίες και κύριοι συνάδελφοι, δεν είναι «προνόμιο» μερικών μόνο τμημάτων ή ατόμων της κοινωνίας. Η συναλλαγή θα υπάρχει και στην Τοπική Αυτοδιοίκηση όσο και σε όποιο βαθμό υπάρχει και στις άλλες εκφράσεις του πολιτικού μας συστήματος, όσο και εάν υποκριτικά πολλοί το ξεχνούν. Είναι, λοιπόν, κατ’ επιεική χαρακτηρισμό αφελές το επιχείρημα, που ουσιαστικά είναι και το μοναδικό, ότι με την εισαγωγή του 42% θα προκύψουν πιο ισχυροί δήμοι. 
      Το μόνο που μπορεί να προκύψει είναι να κάνει η Κυβέρνηση του κ. Καραμανλή έναν καλό απολογισμό –έτσι τουλάχιστον νομίζει- σε μερικούς μεγάλους δήμους της χώρας μας που δίνουν και κάποιες πολιτικές εντυπώσεις. Γιατί εάν ήθελε πράγματι η Κυβέρνηση της Νέας Δημοκρατίας ισχυρή Αυτοδιοίκηση, είχε πλειάδα θεσμικών παρεμβάσεων για να προχωρήσει. Υπάρχουν ρήξεις και τομές, στις οποίες το συγκεντρωτικό κράτος αντιδρά. Είναι η καθιέρωση του θεσμού του αιρετού περιφερειάρχη. Είναι η εμβάθυνση του «Καποδίστρια», δηλαδή ακόμα λιγότεροι δήμοι, περισσότερο ισχυροί, άρα και πιο αποτελεσματικοί. 
      Αντί αυτού βέβαια η Νέα Δημοκρατία έκλεινε το μάτι προεκλογικά σε εστίες αντίστασης και έταζε διάσπαση δήμων. Είναι η φορολογική αποκέντρωση για πιο υπεύθυνη αυτοδιοίκηση, για πιο δίκαιη αναδιανομή των εσόδων, για μια αυτοδιοίκηση απαλλαγμένη από την εξάρτηση από την κεντρική εξουσία. 
      Βέβαια, κύριοι συνάδελφοι, η Κυβέρνηση της Νέας Δημοκρατίας φροντίζει για άλλα πράγματα. Φουσκώνει τους ειδικούς λογαριασμούς ή τις οριζόντιες δράσεις του προγράμματος «ΘΗΣΕΑΣ», για να δίνει περισσότερα κάτω από το τραπέζι στους ημέτερους. 
      Σ' αυτό το σημείο –και επειδή λίγο νωρίτερα μίλησε ο Υφυπουργός κ. Νάκος για κριτήρια στις χρηματοδοτήσεις- θα ήθελα να σταθώ, γιατί πιστεύω ότι θα πρέπει να μάθει η Βουλή και ο ελληνικός λαός πώς λειτουργεί η Κυβέρνηση του κ. Καραμανλή. 
      Στις 9 Δεκεμβρίου 2005 καταθέσαμε ερώτηση και αίτηση κατάθεσης εγγράφων μαζί με τον κ. Σαλαγιάννη στον κύριο Υπουργό Εσωτερικών, σχετικά με τις χρηματοδοτήσεις των Ο.Τ.Α. του προγράμματος «ΘΗΣΕΑΣ» και άλλων προγραμμάτων. Ιδού μερικά στοιχεία, κύριοι συνάδελφοι, από τις οριζόντιες δράσεις του προγράμματος «ΘΗΣΕΑΣ», που κατανέμεται με κριτήρια κατά την Κυβέρνηση. 
      Κατανεμήθηκαν λοιπόν μέχρι τις 30-12-2005 44.000.000 ευρώ για τις οριζόντιες δράσεις του προγράμματος «ΘΗΣΕΑΣ»: 31.000.000 ευρώ σε δήμους προσκείμενους στη Νέα Δημοκρατία, 11.000.000 ευρώ σε δήμους προσκείμενους στο ΠΑ.ΣΟ.Κ. και 2.000.000 ευρώ σε δήμους προσκείμενους στην Αριστερά, στον Συνασπισμό και στο Κ.Κ.Ε.. 
      Χρηματοδοτήθηκαν ενενήντα ένας δήμοι προσκείμενοι στη Νέα Δημοκρατία, είκοσι εννέα δήμοι προσκείμενοι στο ΠΑ.ΣΟ.Κ., αλλά υπάρχουν και ορισμένα άλλα στοιχεία. Δέκα οκτώ νομοί της χώρας δεν πήραν ούτε δραχμή από τις οριζόντιες δράσεις του «ΘΗΣΕΑ». 
      Φαίνεται, κύριοι συνάδελφοι της Συμπολίτευσης, ότι δεν είστε καλοί σπόνσορες σε αυτούς τους νομούς. Με ποιο κριτήριο ο πανελλαδικός μέσος όρος κατά κεφαλήν χρηματοδότησης είναι 4 ευρώ και η κατά κεφαλήν χρηματοδότηση στο Νομό Μαγνησίας είναι 12 ευρώ; Αυτά είναι τα κριτήριά σας; 
      Καταθέτω για τα Πρακτικά τους πίνακες, κύριε Πρόεδρε, που προκύπτουν από τα στοιχεία του Υπουργείου Εσωτερικών.
      (Στο σημείο αυτό ο Βουλευτής κ. Ιωάννης Βλατής καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Βέβαια, δεν μπορούμε να περιμένουμε τίποτε άλλο από μία Κυβέρνηση, η οποία ξέχασε τις προεκλογικές της δεσμεύσεις και ενδιαφέρεται μόνο για το 42%. Ξέχασε τα Κ.Ε.Π., τα οποία και στο παρελθόν, αλλά και πριν από λίγο καιρό τα επαινούσε για τη λειτουργία τους, στα οποία όμως καταργεί το 30% των θέσεων σήμερα. Με ποια κριτήρια άραγε; Και αυτά θα τα δούμε στο μέλλον.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε όμως, κύριε συνάδελφε. 
      ΙΩΑΝΝΗΣ ΒΛΑΤΗΣ: Μισό λεπτό, κύριε Πρόεδρε και κλείνω.
      Κυρίες και κύριοι συνάδελφοι, μ’ αυτές τις συνθήκες, χωρίς αρχές, χωρίς πολιτικές δεν μας λύνει το πρόβλημα το 42% για τους δήμους. Γι’ αυτό και θα καταψηφίσουμε το νομοσχέδιο.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Βλατή.
      Η κ. Μακρή, έχει το λόγο.
      ΖΕΤΤΑ ΜΑΚΡΗ: Ευχαριστώ, κύριε Πρόεδρε.
      Εγώ απλώς θα πω στο συνάδελφό μου κ. Βλατή ότι δεν με ενοχλεί καθόλου που με τα αντικειμενικά κριτήρια του «ΘΗΣΕΑ» ο Νομός Μαγνησίας δικαιούται και παίρνει χρήματα.
      ΙΩΑΝΝΗΣ ΒΛΑΤΗΣ: Οι άλλοι που δεν παίρνουν; 
      ΖΕΤΤΑ ΜΑΚΡΗ: Κυρίες και κύριοι συνάδελφοι, δεν θα αναφερθώ αναλυτικά στο άρθρο 1 του νομοσχεδίου που σήμερα συζητείται στην Ολομέλεια. Η ρύθμιση ήταν επιβεβλημένη και αυτή η ορθή κυβερνητική πρωτοβουλία θα ψηφιστεί από όλες σχεδόν, τις πτέρυγες της Βουλής. Αποδεικνύει, μάλιστα, πέραν των άλλων πόσο άδικες, αστήρικτες και υπερβολικές ήταν οι κατηγορίες που διατυπώθηκαν στο πρόσφατο παρελθόν –και προς μεγάλη μου έκπληξη επαναλήφθηκαν και σήμερα στην Ολομέλεια από αυτό το Βήμα- και απευθύνθηκαν εναντίον της Κυβέρνησης όχι για δικές της ενέργειες, αλλά για μια απόφαση του Ανωτάτου Ειδικού Δικαστηρίου.
      Θα ήθελα να πω και κάτι ακόμη. Η Κυβέρνηση, κυρίες και κύριοι συνάδελφοι, δεν νομοθετεί μόνο στη σωστή κατεύθυνση, αλλά και στο σωστό χρόνο, γιατί εάν είχε αναληφθεί σχετική νομοθετική πρωτοβουλία οποιαδήποτε άλλη στιγμή, θα αποτελούσε ανεπίτρεπτη θεσμική, συνταγματική και πολιτική παρέμβαση στη δικαιοσύνη.
      Σε ό,τι αφορά στη ρύθμιση που επιτρέπει να θεωρείται επιτυχών συνδυασμός αυτός που πλειοψήφισε με ποσοστό τουλάχιστον 42% του συνόλου των εγκύρων ψηφοδελτίων, ακούστηκαν στην αρμόδια επιτροπή που επεξεργάστηκε το νομοσχέδιο αυτό, αλλά και χθες και σήμερα στην Ολομέλεια, απόψεις συναδέλφων των άλλων κομμάτων απορριπτικές, αλλά και ταυτόχρονα αποκαλυπτικές των δικών τους –ήκιστα δημοκρατικών- προθέσεων. 
      Ακούσαμε για ευθεία επίθεση στο θεσμό της Αυτοδιοίκησης, ακούσαμε ότι θέλουμε να ξεμπερδέψουμε από την πρώτη Κυριακή στους περισσότερους δήμους και τις νομαρχίες, ακούσαμε για εγκλωβισμό της Τοπικής Αυτοδιοίκησης και βεβαίως κατηγορηθήκαμε γιατί εφαρμόζουμε το πρόγραμμά μας που περιελάμβανε τη σχετική ρύθμιση. 
      Δεν ακούσαμε, όμως, κανένα συνάδελφο της Αντιπολίτευσης να παραδέχεται θαρραλέα πως πράγματι μεταξύ πρώτης και δεύτερης Κυριακής γίνονται συναλλαγές, όχι συναινέσεις και συνεργασίες όπως είπε ο εισηγητής της Αξιωματικής Αντιπολίτευσης, αλλά κρυφές και βιαστικές συναλλαγές και συμφωνίες, υποσχέσεις για αξιοποίηση των συνεργαζομένων υποψηφίων, ανταλλάγματα και παράταιρες συγκλίσεις. 
      Οι συνδυασμοί δεν επιτυγχάνουν σύνθεση των προγραμμάτων σε έξι ημέρες ούτε γεφυρώνονται οι διαφορές σε μία εβδομάδα και μάλιστα προεκλογική. Ο χρόνος και οι φιλοδοξίες, όταν πιέζουν, είναι κακοί σύμβουλοι και το αποτέλεσμα στις περισσότερες περιπτώσεις είναι οι συνεργασίες να μην είναι ουσιαστικές, αλλά καιροσκοπικές, να μην είναι δημοκρατικές, αλλά αιφνιδιαστικές, να μην τιμούν τους συνεργαζόμενους, αλλά να τους απαξιώνουν. 
      Με προβληματίζει η μείωση της νομιμοποιητικής βάσης των εκλεγομένων δημάρχων που νομοθετείτε με το άρθρο 2. Με φοβίζει, όμως, η ευκολία και η ταχύτητα με την οποία συγκλίνουν τα προγράμματα των υποψηφίων δημάρχων. Δεν έχω υπ’ όψιν μου περιπτώσεις οικονομικών συναλλαγών, έχω όμως διαπιστώσει ως πολίτης και ως ψηφοφόρος διαπραγματεύσεις που τις επιβάλλει η εκλογική λογική της δεύτερης Κυριακής, διαπραγματεύσεις που απαγορεύουν την ισχυροποίηση των Οργανισμών Τοπικής Αυτοδιοίκησης. Και ισχυρή είναι η Τοπική Αυτοδιοίκηση όταν έχει ξεκάθαρο προγραμματικό λόγο, αλλά και συμβούλους που θα τον στηρίξουν και θα τον υλοποιήσουν. 
      Και για να μην υπάρξουν παρεξηγήσεις, ξεκάθαρος προγραμματικός λόγος δεν είναι ο κομματικός, αλλά ο αυτοδιοικητικός. Και παραμένει ξεκάθαρος, όταν από την αρχή οι τοπικές κοινωνίες γνωρίζουν ποιοι συμπράττουν και προς ποια κατεύθυνση. Και σίγουρα τότε είναι πιο πειστικός, πιο ειλικρινής και πιο έντιμος.
       Οι ιδιαιτερότητες που υπάρχουν στο χώρο της Τοπικής Αυτοδιοίκησης δεν είναι δικαιολογία αδράνειας και νομοθετικής απραξίας. Ο τρόπος εκλογής των οργάνων ενδιαφέρει όλους μας. Ο δήμαρχος έχει πράγματι αυξημένες και αυτοτελείς εξουσίες και έχει ανάγκη από την ευρύτερη δυνατή νομιμοποίηση. Αυτή όμως δεν τον βοηθά καθόλου, όταν για να την επιτύχει, χάνει την πολιτική και κοινωνική αποδοχή, γιατί οι συσπειρώσεις της τελευταίας στιγμής στέλνουν πολιτικά μηνύματα που προκαλούν τους πολίτες και τραυματίζουν τους θεσμούς. 
      Η ρύθμιση αυτή δεν βοηθά τη Νέα Δημοκρατία, βοηθά την Αυτοδιοίκηση. Δημιουργεί μια θετική δυναμική γι’ αυτήν που είναι θεσμός καίριας σημασίας και πρέπει να είναι ισχυρός. Μ’ αυτήν τη ρύθμιση, δεν θίγεται η δημοκρατική νομιμοποίηση των αιρετών εκπροσώπων της Τοπικής Αυτοδιοίκησης, αντίθετα εμποδίζεται, αποκλείεται η υπονόμευση του κύρους τους. 
      Η συνέπεια της Νέας Δημοκρατίας στην εφαρμογή της προεκλογικής της δέσμευσης –δέσμευσης που ενέκρινε και ο ελληνικός λαός με την ψήφο του – αναβαθμίζει τους θεσμούς, θωρακίζει την Τοπική Αυτοδιοίκηση και η στάση όλων μας σήμερα στη Βουλή θα αποδείξει και τη δική μας δημοκρατική ευαισθησία.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Μακρή. 
      Ο κ. Λωτίδης έχει το λόγο.
      ΛΑΖΑΡΟΣ ΛΩΤΙΔΗΣ: Αγαπητοί συνάδελφοι, θα ήθελα να ξεκινήσω την τοποθέτησή μου σήμερα στην Εθνική Αντιπροσωπεία με το θέμα της κακοκαιρίας που ενέσκηψε τις τελευταίες ημέρες στον τόπο μας, στη χώρα μας και τις συνέπειές του και τις τραγικές στιγμές που έζησαν όλοι όσοι αποκλείστηκαν στην κοιλάδα των Τεμπών και όχι μόνο, αλλά και όσοι άλλοι υπέστησαν και υφίστανται τις συνέπειες της κυβερνητικής αδυναμίας.
      Θα έλεγα ότι αν παρακολουθήσουμε όλα τα ηλεκτρονικά, αλλά και τα έντυπα μέσα, θα διαπιστώσουμε ότι όλα καταλογίζουν ευθύνες στην Κυβέρνηση για την αδυναμία της να ανταποκριθεί στις απαιτήσεις του καιρού –και όχι των καιρών, αλλά και των καιρών γενικότερα θα μπορούσα να πω- την ανικανότητά της πραγματικά να μπορέσει να υλοποιήσει το σχέδιο το οποίο προετοίμασε, σχεδίασε και προγραμμάτισε. 
      Η Κυβέρνηση απέδειξε για μια ακόμη φορά, αγαπητοί συνάδελφοι, ότι το μόνο που την ενδιαφέρει είναι η επικοινωνιακή διαχείριση του πράγματος. Συσκέψεις επί συσκέψεων τις τελευταίες ημέρες πριν την έλευση της κακοκαιρίας, δηλώσεις επί δηλώσεων, συνεντεύξεις, για να πουν προς τον ελληνικό λαό και να εκπέμψουν το μήνυμα ότι είναι σε απόλυτη ετοιμότητα, ότι φροντίζουν πριν από εμάς για μας, ότι σκέφτονται πριν από τον ελληνικό λαό για τον ελληνικό λαό.
      Σ' όλες αυτές λοιπόν τις κατηγορίες, οι οποίες απευθύνονται προς την Κυβέρνηση για το τι δεν κατάφερε –γιατί, όπως ξέρετε, κύριε Υπουργέ των Εσωτερικών, Δημόσιας Διοίκησης και Αποκέντρωσης, η πολιτική, κρίνεται εκ του αποτελέσματος –η απάντηση είναι «εμείς προετοιμαστήκαμε, όλα τα είχαμε προβλέψει και τα είχαμε σκεφτεί, είχαμε σχέδιο, αλλά –ξέρετε- η κοιλάδα των Τεμπών δεν μπορεί να αντιμετωπιστεί, φταίει ο καιρός, φταίει η νταλίκα, φταίει η ρόδα, φταίει ο τροχός της αμάξης, φταίνε οι αλυσίδες», φταίνε όλοι οι άλλοι εκτός από εμάς. 
      Μάλιστα, για να ενισχύσουν αυτήν την επιχειρηματολογία τους, από προχθές –όχι από χθες που είχαμε έντονα τα φαινόμενα- σταδιακά, δειλά-δειλά και σιγά-σιγά, άρχισαν να λένε ότι η κακοκαιρία σε ανάλογες περιπτώσεις του 2002 και του 2004 είχε αντιμετωπιστεί με χειρότερο τρόπο και είχαμε περισσότερες συνέπειες, ενώ εμείς τώρα καταφέραμε να πετύχουμε σημαντικά πράγματα. 
      Κοιτάξτε, κύριε συνάδελφε και κύριε Υπουργέ, δεν πάθαμε ομαδική αμνησία. Γνωρίζουμε γιατί ήμασταν παρόντες και θυμόμαστε –και θυμάται και ο ελληνικός λαός μαζί- ότι η αντιμετώπιση που είχε τότε το φαινόμενο της κακοκαιρίας και το 2002, αλλά και το 2004, ήταν κατά πολύ καλύτερη.
      Και αν το συγκρίνουμε με αυτήν, καθ’ υπερβολή θα πω απλά τώρα ότι απλά ψιχάλιζε σε σχέση με το τι συνέβη και το 2004 και το 2002. Και βεβαίως δεν πείθετε κανέναν λέγοντας αυτά τα πράγματα, για το τι συνέβαινε τότε, γιατί η αξιοπιστία σας είναι ανάλογη με την αξιοπιστία που έχετε, όταν λέτε ότι αυτό που άκουσε όλος ο ελληνικός λαός δια στόματος του Πρωθυπουργού της χώρας, του κ. Κωνσταντίνου Καραμανλή, ότι θα μονιμοποιηθούν διακόσιες πενήντα πενήντα χιλιάδες συμβασιούχοι, δεν έγινε. Ανάλογη, λοιπόν, είναι και η αξιοπιστία την οποία έχετε και όταν συγκρίνετε το τότε με το τώρα.
      Και ξέρετε πάρα πολύ καλά ότι τα στοιχεία τα οποία χαρακτηρίζουν το μέγεθος μιας κακοκαιρίας είναι ο όγκος του χιονιού, η πυκνότητα, ο χρόνος μέσα στον οποίο πέφτει αυτός ο όγκος 
      Βεβαίως, επανέφερε χθες και προχθές ο Πρόεδρος του ΠΑ.ΣΟ.Κ. και πολλοί συνάδελφοι στην Αίθουσα αυτή, το θέμα του επιδόματος θέρμανσης και οφείλετε σε τέτοιες δύσκολες καιρικές συνθήκες, όπου όλη η Ελλάδα είναι κάτω από το μηδέν ή στα όρια του ψύχους, πολικού ή όχι, να σκεφθείτε κάποιους συνανθρώπους μας, τους αδύνατους κοινωνικά και οικονομικά, οι οποίοι πραγματικά έχουν πρόβλημα και τουλάχιστον σ’ αυτήν τη φάση πρέπει να δώσετε το επίδομα θέρμανσης.
      Αγαπητοί συνάδελφοι, επειδή πέρασε, όμως, ο χρόνος με την αναφορά στον καιρό, θα πω ότι ακούστηκαν και ακούγονται πολλά τις τελευταίες μέρες για την Αυτοδιοίκηση και ιδιαίτερα για την προσφορά της, για την αποκατάσταση της αξιοπιστίας της Αυτοδιοίκησης. Περίπου μας είπαν κάποιοι συνάδελφοι ότι η Αυτοδιοίκηση ήταν υπό διωγμόν τα τελευταία χρόνια επί ΠΑ.ΣΟ.Κ. και ευτυχώς ήρθε η Νέα Δημοκρατία και την αποκατέστησε, έβαλε τα πράγματα στη θέση τους.
      Ας δούμε, όμως, πώς είναι τα πράγματα. Θα ήθελα απευθυνόμενος στην Κυβέρνηση και στην κυβερνητική πλειοψηφία να τους ρωτήσω το εξής: Το σχέδιο «Καποδίστριας» που έγινε τα τελευταία χρόνια, η αιρετή Νομαρχιακή Αυτοδιοίκηση, η θεσμοθέτηση των περιφερειών, των Κ.Ε.Π., του Α.Σ.Ε.Π., η σύσταση ανεξάρτητων αρχών, όπως η Συνήγορος του Πολίτη, προστασίας των προσωπικών δεδομένων  του πολίτη, το Σώμα Επιθεωρητών Δημόσιας Διοίκησης, οι εκχωρήσεις αρμοδιοτήτων διοικητικών και οικονομικών στην Τοπική Αυτοδιοίκηση, το πλαίσιο των δημοτικών επιχειρήσεων, τα προγράμματα για ευπαθείς ομάδες που εξασθενούν το συγκεντρωτικό κράτος και μεταφέρουν αρμοδιότητες και πόρους στην Αυτοδιοίκηση, τα γνωρίζετε. Ισχύουν σήμερα. Μήπως μπορείτε να μας πείτε επί ποιων ημερών θεσμοθετήθηκαν όλα αυτά και μήπως μπορείτε να μας πείτε, κύριοι της κυβερνητικής πλειοψηφίας, ποια ήταν ανάλογα η στάση η δική σας, όταν αυτά γίνονταν νόμοι του ελληνικού κράτους, όταν ψηφίζονταν σε αυτήν την Αίθουσα του Κοινοβουλίου; Η απάντηση είναι ότι όχι απλά δεν τα υπερψηφίσατε, αγαπητοί συνάδελφοι, αλλά ότι τα πολεμήσατε με φανατισμό.
      Αυτή, λοιπόν, είναι η σχέση η δική σας με την Αυτοδιοίκηση και δεν μπορεί να λέτε απευθυνόμενοι στο ΠΑ.ΣΟ.Κ. ότι τα χρόνια που υπηρέτησε το τόπο, που ήταν στην Κυβέρνηση, δεν συνεισέφερε τα μάλα για την ανάπτυξη της Αυτοδιοίκησης, για την ενίσχυσή της. Γιατί Αυτοδιοίκηση και ΠΑ.ΣΟ.Κ. στη συνείδηση του μέσου Έλληνα πολίτη περίπου είναι ταυτισμένα.
      Και επειδή βλέπω ότι πέρασε ο χρόνος, αγαπητοί συνάδελφοι, θα κλείσω με το θέμα των Κ.Ε.Π..
      ΑΘΑΝΑΣΙΟΣ ΜΠΟΥΡΑΣ: Για το νόμο δεν ακούσαμε τίποτα.
      ΛΑΖΑΡΟΣ ΛΩΤΙΔΗΣ: Επειδή λέτε ότι ενδιαφέρεστε για την εξυπηρέτηση του πολίτη και επειδή πολλές φορές έχετε αναφερθεί –έχετε αλλάξει βεβαίως στάση- στο θέμα της προσφοράς των Κ.Ε.Π. και της εξυπηρέτησης του πολίτη, θα  ξέρετε ότι απολύονται χίλιοι περίπου από όσους εργάζονται στα Κ.Ε.Π. και πολλά Κ.Ε.Π., στην περιφέρεια ιδιαίτερα, κινδυνεύουν να κλείσουν –το 30% και πλέον- ή να υπολειτουργήσουν.
      Ποια είναι, αγαπητέ κύριε Υπουργέ Εσωτερικών, Δημόσιας Διοίκησης και Αποκέντρωσης, η στάση και το πραγματικό ενδιαφέρον σας για την Αυτοδιοίκηση, για την εξυπηρέτηση του πολίτη; Νομίζω ότι είναι και αυτό μια αρνητική απάντηση   από την πλευρά σας, για το πώς βλέπετε την ανάπτυξη της αυτοδιοίκησης στην περιφέρεια.
     (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λωτίδη.
      Ο κ. Παπαγεωργίου Αθανάσιος έχει το λόγο.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, στην Κεντρική Μακεδονία, για ένα χρόνο μετά τις τελευταίες εκλογές, βοούσε όλη η περιοχή ότι κάποιοι προσπαθούν να χειραγωγήσουν το τοπικό πολιτικό σύστημα, να αλλοιώσουν την έκφραση του λαού της Κεντρικής Μακεδονίας. Μάλιστα φωτογραφίζονταν συγκεκριμένα πρόσωπα, τα οποία πρωταγωνιστούσαν στις επανειλημμένες καταμετρήσεις των ψήφων, των λευκών, των έγκυρων κ.ο.κ. Και τα πρόσωπα αυτά ήταν και είναι γνωστά.
      Στη συνέχεια, όσο πέρναγε ο χρόνος και επειδή αυτό αφορούσε όλους τους Βουλευτές που είχαν εκλεγεί στην Κεντρική Μακεδονία, άρχισαν ποια τα πράγματα να γίνονται πιο ξεκάθαρα ενώ υπολογίζονται όλοι οι Βουλευτές, όλων των κομμάτων, ποιοι θα έχαναν τις έδρες, ποιοι θα κέρδιζαν από αυτούς τους χειρισμούς που γίνονταν σε τοπικό επίπεδο.
      Η Νέα Δημοκρατία εκείνη την περίοδο σιωπούσε. Η Νέα Δημοκρατία θα μπορούσε να καλέσει τα στελέχη αυτά, τα οποία μετέρχονται αυτούς τους τρόπους για να χειραγωγήσουν το εκλογικό Σώμα να τους κάνει κάποιες συστάσεις. Δεν ισχυρίζομαι ότι έπρεπε να απευθυνθεί στη δικαιοσύνη και να επιβάλει την άποψή της. Ήρθαν, λοιπόν, τα πράγματα έτσι και κάτω από το σάλο και την κατακραυγή των πολιτών που έζησαν οι τοπικές κοινωνίες, που έζησε το πολιτικό μας σύστημα, που όλοι ζήσαμε, πήρε σήμερα η Νέα Δημοκρατία αυτήν την πρωτοβουλία. Εκόντες-άκοντες οι κύριοι της Κυβέρνησης τρέχουν για να λύσουν το πρόβλημα, ατελώς, όμως, διότι και εδώ υπάρχουν ή θα υπάρξουν ή πιθανολογούν κάποιοι ειδικοί ότι θα υπάρχουν προβλήματα.
      Κυρίες και κύριοι συνάδελφοι, η περίοδος χρειάζεται έμπνευση, η περίοδος χρειάζεται συνέχιση των αλλαγών για αποκέντρωση και αποσυγκέντρωση του κράτους. Σε μια τέτοια περίοδο, η Νέα Δημοκρατία, αντί να προσεγγίσει κατά αυτόν τον τρόπο τα πράγματα και να συνεχίσει το μεγάλο έργο της κυβέρνησης του ΠΑ.ΣΟ.Κ., καταφεύγει στη λογική της στενής κομματικής προσέγγισης για έλεγχο των δημοτικών αρχών, για έλεγχο των δημοτικών πραγμάτων. Το 42% είναι νομοθετικό πραξικόπημα. Είναι ένα μαγείρεμα για κυριαρχία της Νέας Δημοκρατίας στα πράγματα των δήμων και των κοινοτήτων, στα κοινοτικά όργανα.
      Κύριοι Υπουργοί, κυρίες και κύριοι συνάδελφοι, ο λαός όμως πάντα εφευρίσκει, κόντρα στα εκλογικά συστήματα τρόπους να εκδηλώσει το φρόνιμά του και τη βούλησή του. Και αυτό θα γίνει και στις επερχόμενες εκλογές. Μην έχετε καμία αυταπάτη. Εξάλλου, θα σας υπενθυμίσω και κάτι που λέει ο λαός μας: «Όποιος προσπαθεί να σκάψει το λάκκο του αλλουνού, συνήθως ή κατά πάγιο τρόπο πέφτει ο ίδιος μέσα». Αυτό θα συμβεί και με αυτό το εκλογικό σύστημα που προσπαθείτε και θα επιβάλλετε στις επόμενες δημοτικές και νομαρχιακές εκλογές.
      Ισχυρίζεστε, κύριοι της Κυβέρνησης, ότι με αυτή τη νομοθετική πρωτοβουλία του 42% θα αποφύγετε ή θα αποφύγουμε γενικότερα τις διαπραγματεύσεις και τις συναλλαγές. Σας πληροφορώ ότι σε όλους τους νομούς -και επειδή όλοι παρακολουθείτε- αυτές οι διαπραγματεύσεις γίνονται ήδη από τώρα για να αντιμετωπίσουν οι τοπικοί παράγοντες τα πράγματα κατά το πώς αυτοί αντιλαμβάνονται ότι πρέπει να διοικηθούν οι τοπικοί δήμοι. Δεν θα προστατευθεί κανένας από τις διαπραγματεύσεις και τις συναλλαγές, γιατί είναι συστατικό στοιχείο του πολιτικού μας συστήματος και της κοινωνικής και πολιτικής ζωής. Ρωτάμε δεν θα υπάρχουν συναλλαγές στο δεύτερο γύρο, όπου θα υπάρχει δεύτερος γύρος;
      Θεωρούμε, λοιπόν, ότι αυτό που λέει η Κυβέρνηση είναι ένα άλλοθι, με τη νομοθετική αυτή πρωτοβουλία δεν θα εξαφανίσει τις συναλλαγές και τις διαπραγματεύσεις των τοπικών παραγόντων, οι οποίες, όπως ισχυρίζεται η Κυβέρνηση, αλλοιώνουν το φρόνιμα του λαού των τοπικών κοινωνιών.
      Δεύτερον, βάζει στην ίδια ζυγαριά, το ζήτημα της δημοκρατίας με κάποιες λύσεις που θα εξασφαλίσει από την αποφυγή σε έκταση του δεύτερου γύρου. Μα, είναι δυνατόν το ζήτημα της δημοκρατίας να αντισταθμίζεται ή να μπαίνει στην ίδια ζυγαριά με την εξοικονόμηση κάποιων πόρων; Η Νέα Δημοκρατία προφανώς δεν αντιλαμβάνεται ότι με αυτή την νομοθετική πρωτοβουλία αποδυναμώνει τη νομιμοποιητική βάση των δημάρχων.
      Κυρίες και κύριοι συνάδελφοι, θέλω, όμως, να πω και κάτι άλλο. Η Νέα Δημοκρατία όλα αυτά τα χρόνια έλεγε ότι οι νομοθετικές πρωτοβουλίες για τα εκλογικά συστήματα έπρεπε να γίνονται με συναίνεση. Οι όποιες αλλαγές έπρεπε να γίνονται μετά από διαπραγμάτευση ή να ισχύουν στις επόμενες ή μεθεπόμενες εκλογές, προκειμένου να προετοιμάζονται η κοινωνία και οι πολίτες για το πώς θα χειριστούν τα ζητήματα των εκλογικών συστημάτων. Έρχεται, όμως, εδώ και αλλάζει γνώμη και ξαφνικά παίρνει μια νομοθετική πρωτοβουλία, η οποία είναι εντελώς αντίθετη από αυτά που έλεγε και ο Πρωθυπουργός. Και φυσικά θα πρέπει να πούμε ότι η Νέα Δημοκρατία, κατά την προσφιλή της συνήθεια, αποφεύγει τις μεγάλες αλλαγές, δεν θέλει τις μεγάλες αλλαγές. Καταφεύγει και τώρα, όπως αποδεικνύεται, σε μερεμέτια.
      Θέλω να κάνω δυο σχόλια, ακόμα κύριε Πρόεδρε, με την άδειά σας για μισό λεπτό μόνο.
      Πρώτον, αντί να σκύψετε στο πρόβλημα που αντιμετωπίζουν οι πολίτες σήμερα, αντί να αποφύγετε την έπαρση και την κομπορρημοσύνη ότι τα κάνατε καλύτερα από την προηγούμενη κυβέρνηση, θα ήταν καλύτερα να σιωπήσετε αυτήν την ώρα, να σιωπήσουμε όλοι, γιατί οι πολίτες βασανίζονται και έχουν κουραστεί να μας ακούνε να λέμε, ποιος τα έκανε λίγο περισσότερο καλύτερα σε παρόμοιες περιπτώσεις.
    Σκύψτε λοιπόν στο πρόβλημα του ελληνικού λαού. Αυτοί αντιμετωπίζουν το πρόβλημα και μας βλέπουν με καχυποψία. 
    Δεύτερον. Έχω στα χέρια μου για καταγγελία, το δελτίο Τύπου της Ομοσπονδίας, και την καταθέτω ότι στα Κ.Ε.Π., κύριε Υπουργέ, θα απολυθούν χίλιοι εβδομήντα τέσσερις υπάλληλοι. Γιατί λέτε ότι κάνετε μια προσέγγιση για αξιοποίηση των εμπείρων, γιατί οι έμπειροι είναι αυτοί που θα μπορούν να φέρουν το θετικό αποτέλεσμα. Τους άλλους τους αξιολογήσατε ότι δεν είναι έμπειροι, δεν ξέρω με ποιο τρόπο. Έχουμε υποβάθμιση των Κ.Ε.Π. σε μεγάλες πόλεις, όπως στην Πάτρα, και έχουμε και κλείσιμο των Κ.Ε.Π.. Επιτέλους θα απαντήσετε σε αυτό; Γιατί στην υπουργική απόφαση λέτε άλλα. Άλλα λοιπόν λέει η υπουργική απόφαση και άλλα κάνετε στην πράξη. 
    Ευχαριστώ. 
     (Στο σημείο αυτό ο Βουλευτής κ. Αθανάσιος Παπαγεωργίου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστούμε. 
     Ο κ. Σαμπατζιώτης έχει το λόγο. 
     ΔΗΜΗΤΡΙΟΣ ΣΑΜΠΑΤΖΙΩΤΗΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, η Τοπική Αυτοδιοίκηση και η εξέλιξή της καθώς επίσης και τα ζητήματα τα οποία σχετίζονται με την εκλογή των αιρετών της οργάνων αφορούν σήμερα την καρδιά της πολιτικής. 
     Από την Μεταπολίτευση και μετά η Τοπική Αυτοδιοίκηση γνωρίζει μια άλλη εποχή. Δεν είναι πια η Τοπική Αυτοδιοίκηση των μικρών καθημερινών υποθέσεων γι’ αυτό και οι θεσμοί της αποκέντρωσης αποκτούν στην εποχή μας καίρια σημασία. Οι αλλαγές οι οποίες αφορούν στην Τοπική Αυτοδιοίκηση εντοπίζονται σε δυο επίπεδα. Πρώτα το πολιτικό και ύστερα το θεσμικό. 
     Η μεγάλη θεσμική μεταβολή η οποία έγινε στην αναθεώρηση του Συντάγματος του 2000 όταν πλέον προστέθηκαν συγκεκριμένες ρυθμίσεις οι οποίες από τη μια πλευρά καθιέρωσαν το τεκμήριο αρμοδιότητας υπέρ των οργανισμών Τοπικής Αυτοδιοίκησης και από την άλλη επέτρεψαν να εκχωρούνται στην Τοπική Αυτοδιοίκηση ακόμα και αρμοδιότητες πέρα από τις τοπικές υποθέσεις, δηλαδή ακόμα και αρμοδιότητες κρατικές. 
     Είναι επομένως καιρός και πρέπει πλέον να προχωρήσουμε σε μεταρρυθμίσεις σε πολιτικό επίπεδο. Προς αυτή λοιπόν την κατεύθυνση κινείται και η τομή την οποία θεσμοθετούμε σήμερα σε ό,τι αφορά την εκλογή των δημάρχων και των νομαρχών από την πρώτη Κυριακή με ποσοστό 42%. Αν θέλουμε, κυρίες και κύριοι συνάδελφοι,  μια ισχυρή Τοπική Αυτοδιοίκηση βασική προϋπόθεση είναι η εμπιστοσύνη της κοινωνίας προς αυτή αλλά και το ξεκάθαρο πρόγραμμα του οποίου εφαρμόζει. 
     Όταν έχεις οργανισμούς Τοπικής Αυτοδιοίκησης που καλούνται να αντιμετωπίσουν τις προκλήσεις του μέλλοντος είναι αδύνατον να εκλέγονται τα σημαντικότερα όργανά της με προγράμματα τα οποία να είναι πολλές φορές αποτέλεσμα πρόσκαιρων ή ευκαιριακών συμμαχιών. Γιατί είναι σαφές ότι εκεί πλέον δεν υπάρχει συνεργασία, εκεί, κυρίες και κύριοι συνάδελφοι, υπάρχει συναλλαγή, εκεί υπάρχουν ενδοιασμοί, εκεί υπάρχουν κουβέντες κάτω από το τραπέζι, δηλαδή διαδικασίες που δεν τιμούν πάνω απ’ όλα την ποιότητα της δημοκρατίας. 
     Είναι προτιμότερο επομένως να εκλέγεται ο δήμαρχος ή  ο νομάρχης μ΄ ένα ποσοστό 42%, αλλά να γνωρίζει η τοπική κοινωνία ότι έχει ένα συγκεκριμένο πρόγραμμα να εφαρμόσει και στο τέλος να κρίνεται απ’ αυτό, από το να εκλέγεται δήθεν με αυξημένη δημοκρατική νομιμοποίηση τη δεύτερη Κυριακή αλλά το πρόγραμμα το οποίο τελικά εμφάνισε αρχικά κατόπιν των αναγκών ευκαιριακών συμμαχιών να έχει αλλοιωθεί σαφέστατα και σημαντικά. 
     Άλλωστε στις δημοκρατίες, κύριες και κύριοι συνάδελφοι, ο κανόνας είναι η σχετική πλειοψηφία και όχι η απόλυτη. Γι’ αυτό και το Σύνταγμα προβλέπει απόλυτες πλειοψηφίες μόνο στις συγκεκριμένες περιπτώσεις. Γιατί ο δήμαρχος δηλαδή ή ο νομάρχης πρέπει να έχουν μεγαλύτερη δημοκρατική νομιμοποίηση και απ’ αυτόν ακόμα τον Πρωθυπουργό; 
     Και δεν πρέπει να ξεχνάτε, κύριοι συνάδελφοι του ΠΑ.ΣΟ.Κ., ότι ο εκλογικός νόμος με τον οποίο θα πορευθούμε στις επόμενες εκλογές στο τέλος της τετραετίας προβλέπει ότι με μια ψήφο μόνο διαφορά το πρώτο κόμμα παίρνει κυβέρνηση και πλειοψηφία σαράντα Βουλευτών. Είναι ο νόμος που εσείς ψηφίσατε και μάλιστα αιφνιδιαστικά. Αυτό δηλαδή είναι δημοκρατική νομιμοποίηση, όταν με μια ψήφο παίρνεις κυβέρνηση. Όταν όμως  το 42% των πολιτών εκλέγουν το δήμαρχο ή το νομάρχη τους, δεν είναι δημοκρατική νομιμοποίηση. 
     Σε όλα αυτά θα πρέπει να συνυπολογιστεί εντελώς επικουρικά, κυρίες και κύριοι συνάδελφοι, η σημαντική οικονομική επιβάρυνση αλλά και η ταλαιπωρία που συνεπάγεται για τους ψηφοφόρους η επαναληπτική Κυριακή. Εμείς ψηφιστήκαμε από τον ελληνικό λαό για να εφαρμόσουμε το πρόγραμμά μας. Σαφέστατη δέσμευσή μας μέσα στο προεκλογικό μας πρόγραμμα ήταν η εκλογή των δημάρχων και των νομαρχών με το 42%. Βεβαίως και είναι σαφέστατο ότι και αυτό αφορούσε τις δημοτικές εκλογές του 2006. Και ήταν σαφέστατο γιατί δεν έχουμε μέσα στην τετραετία μας άλλες δημοτικές εκλογές. Ως εκ τούτου λοιπόν, αν τώρα δεν περνούσε αυτό, εμείς από μόνοι μας θα είχαμε απεμπολήσει μια υπόσχεσή μας προς τον ελληνικό λαό η οποία σαφέστατα αναφέρεται μέσα στο προεκλογικό  μας πρόγραμμα. 
     Δεν μπορεί λοιπόν κανένας να μας κατηγορήσει ότι δεν κάναμε διάλογο ή ότι αιφνιδιάσαμε ή ότι προσπαθούμε να εξαπατήσουμε. Το όλο ζήτημα τέθηκε στο προεκλογικό πρόγραμμά μας το 2003 και θα ήταν αφελές να ισχυριστεί κάποιος ότι στο μυαλό μας είχαμε τις δημοτικές εκλογές του 2006 διότι είναι σαφές ότι κανείς δεν μπορεί να προβλέψει ποιο θα είναι το κλίμα κάθε φορά που πρόκειται να γίνουν οι δημοτικές εκλογές. Αν βέβαια από τώρα εσείς στο ΠΑ.ΣΟ.Κ. αναγνωρίζετε την υπεροχή της Νέας Δημοκρατίας στις εκλογές του Οκτωβρίου που έρχεται έχετε κάθε δίκιο να είστε τρομοκρατημένοι. Ο ελληνικός λαός  όμως γνωρίζει ότι η πρότασή μας υπηρετεί πάνω απ’ όλα την ποιότητα στην δημοκρατία, υπηρετεί την Αυτοδιοίκηση  και υπηρετεί εν τέλει τον πολίτη. 
     Για μια ακόμη φορά, κυρίες και κύριοι συνάδελφοι, βλέπουμε ότι το ΠΑ.ΣΟ.Κ. διακρίνεται για την αμηχανία του και την έλλειψη μνήμης απέναντι στις πρωτοβουλίες της Κυβέρνησης. Τολμάτε, κύριοι του ΠΑ.ΣΟ.Κ., να κατηγορείτε τη Νέα Δημοκρατία για εκλογικά μαγειρέματα και εξυπηρέτηση μικροκομματικών σκοπιμοτήτων; Ποιοι εσείς, το κόμμα δηλαδή που δίδαξε πως φαλκιδεύεται η λαϊκή βούληση ανάλογα με τα συμφέροντά του; Ξεχνάτε ότι με τον νόμο Κουτσόγιωργα φτάσαμε στο σημείο η προηγούμενη κυβέρνηση του κ. Μητσοτάκη να έχει πάρει 47% και παρ’ όλα αυτά να διαθέτει μόνο μια έδρα στην πλειοψηφία του ενός βουλευτή; Ξεχνάτε την εκλογή του Σαρτζετάκη όταν ξαφνικά ανατρέψατε όλα τα δεδομένα με την εφεύρεση των μπλε και λευκών ψηφοδελτίων; 
     Δυστυχώς για σας οι αστήρικτες αιτιάσεις σας καταδεικνύουν και τη διαφορά του ΠΑ.ΣΟ.Κ. από τη Νέα Δημοκρατία. Στο ΠΑ.ΣΟ.Κ. μένετε προσηλωμένοι σε τακτικιστικές λογικές κρίνοντας εξ ιδίων τα αλλότρια, ενώ η Κυβέρνηση μένει σταθερή στην υπεράσπιση των θεσμών. Εμείς στεκόμαστε μπροστά στην Αυτοδιοίκηση με πολύ σεβασμό και ιδιαίτερα αν όλοι επιθυμούμε το κεντρικό κράτος να αποκεντρώσει επιτέλους λειτουργίες και αρμοδιότητες έχουμε ακόμη περισσότερο ανάγκη μια ισχυρή, μια σοβαρή και μια υπεύθυνη Αυτοδιοίκηση. 
     Έχουμε ήδη αργήσει πολύ και πρέπει να προχωρήσουμε με γοργά βήματα. Γιατί η Τοπική Αυτοδιοίκηση, κύριοι συνάδελφοι, δεν ανήκει σε  κανένα κόμμα, δεν ανήκει σε καμία παράταξη. Η Τοπική  Αυτοδιοίκηση ανήκει στη δημοκρατία, ανήκει στο λαό μας και γι’ αυτό θα πρέπει να τη θεμελιώσουμε με όρους συνεχείας σεβόμενη το ρόλο της και την αποστολή της. Γι’ αυτό λοιπόν, ψηφίζω ανεπιφύλακτα το νομοσχέδιο, στηρίζοντας τις μεταρρυθμίσεις στις οποίες έχει προχωρήσει με επιτυχία η Κυβέρνηση και που έχουν ήδη αρχίσει να υλοποιούνται. 
     Σας ευχαριστώ. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Σαμπατζιώτη. Ο κ. Κολιοπάνος έχει το λόγο. 
     ΘΕΟΔΩΡΟΣ ΚΟΛΙΟΠΑΝΟΣ: Ευχαριστώ, κύριε Πρόεδρε. Κυρίες και κύριοι συνάδελφοι, το σχέδιο νόμου που συζητάμε ουσιαστικά ασχολείται με δυο θέματα. Δυο θέματα που για μένα τουλάχιστον προσωπικά έχουν τη δυσκολία τους άρα και η απόφαση του τι θα πει ο καθένας θεωρώ ότι είναι μια πολύ δύσκολη υπόθεση. 
     Το πρώτο ζήτημα είναι αυτό που προέκυψε με την απόφαση του Ανωτάτου Ειδικού Δικαστηρίου το 2005, την απόφαση «12» νομίζω, με την οποία το Ανώτατο Ειδικό Δικαστήριο είπε την άποψή του ότι τα λευκά πρέπει να προσμετρώνται και άρα να επηρεάζουν και το εκλογικό μέτρο. Και βέβαια θα ήμουν ο τελευταίος ίσως σε αυτή την Αίθουσα που θα έλεγα ότι πρέπει να αμφισβητούμε ή να μην εφαρμόζουμε τις αποφάσεις των δικαστηρίων. 
     Θα ήθελα όμως, κύριες και κύριοι συνάδελφοι, να δούμε λίγο αυτήν την απόφαση στα όριά της. Είχαμε στο παρελθόν, πριν από μερικά χρόνια, κυβέρνηση με εκατόν πενήντα μία έδρες, του κ. Μητσοτάκη. Φανταστείτε λοιπόν, μια απόφαση τέτοια  του Ανωτάτου Ειδικού Δικαστηρίου που θα είχε σαν αποτέλεσμα να αλλάξουν δύο έδρες από το ένα κόμμα στο άλλο και όχι μια που χάσαμε εμείς στο ΠΑ.ΣΟ.Κ. και να χάσει το κυβερνών κόμμα δύο έδρες και από εκατόν πενήντα μία να έχει εκατό σαράντα εννέα. Τι θα γινόταν; Θα έπρεπε να πέσει η κυβέρνηση. Δεν ξέρω αν υπάρχει κανένας άλλος τρόπος. Ίσως οι συνταγματολόγοι ανάμεσά μας να ξέρουν καλύτερα. Άρα, λοιπόν, θα πρέπει να δει και η δικαιοσύνη -όπως και εμείς όταν χρειάζεται- και να αναλογίζεται και τα όρια των αρμοδιοτήτων μέσα στα πλαίσια του Συντάγματος. 
      Συνεπώς ψηφίζουμε -ψηφίζω κι εγώ- αυτό το άρθρο που επαναφέρει τα πράγματα στην αρχική τους θέση. Δηλαδή λέμε ότι δεν πρέπει να υπάρχουν Βουλευτές δύο ταχυτήτων, Βουλευτές που εκλέχτηκαν με δύο διαφορετικά κριτήρια. Παρ’ όλα αυτά άκουσα από συναδέλφους, όπως τον κ. Μάνο, αντίθετη επιχειρηματολογία, την οποία δεν μπορεί εύκολα να αντικρούει κανείς και είναι θέση και πολλών συνταγματολόγων. Θα μπορούσε δηλαδή να είναι ένα θέμα που θα απασχολήσει και τη Βουλή και την κοινωνία, εν όψει της αναθεώρησης του Συντάγματος που έχει ήδη αποφασιστεί. Και βέβαια η Κυβέρνηση, μετά από αυτή την απόφαση του Ειδικού Δικαστηρίου, γνωρίζοντας τις συγκεκριμένες συνέπειες, δεν είπε απολύτως τίποτα. Και δεν είπε απολύτως τίποτα, κρυπτόμενη με υποκρισία πίσω από το γνωστό «δεν κρίνουμε τις αποφάσεις της δικαιοσύνης». Δεν είναι αλήθεια αυτό. Οι λόγοι που δεν είπε τίποτε η Κυβέρνηση τότε, είναι γνωστοί και δεν θα ήθελα να τους επαναλάβω, διότι δεν μου αρέσει να θυμίζω και να πυροδοτώ τέτοιες σκέψεις και τέτοιες καταστάσεις.
      Το δεύτερο θέμα, κυρίες και κύριοι συνάδελφοι, είναι η αλλαγή στον εκλογικό νόμο εν όψει των δημοτικών και νομαρχιακών εκλογών, το γνωστό 42%. 
      Το πρώτο που θα ρωτήσει κανείς είναι αν απαγορεύει το Σύνταγμα να γίνει αυτό. Η απάντηση είναι, όχι, δεν το απαγορεύει. Άρα θα μπορούσε να πει κανείς, «καλά κάνει η Κυβέρνηση». 
      Ο κύριος Πρωθυπουργός όμως, πριν τρία χρόνια, όταν η κυβέρνηση Σημίτη τροποποίησε τον εκλογικό νόμο, το 2003 και τον τροποποίησε για να ισχύσει στις μεθεπόμενες εκλογές, δηλαδή μετά από πέντε χρόνια διαμαρτύρονταν έντονα. Θυμάστε όλοι πολύ καλά, συνάδελφοι της Πλειοψηφίας, ποια ήταν η επίσημη θέση του κόμματός σας. Σήμερα τι κάνατε; Σήμερα η Κυβέρνηση και ο κύριος Υπουργός Εσωτερικών τροποποιεί έναν εκλογικό νόμο που δεν αφορά τις εθνικές βουλευτικές εκλογές, αλλά αφορά τις δημοτικές και νομαρχιακές εκλογές. Το επιτρέπει το Σύνταγμα. Αλλά το ερώτημα που θα πρέπει να απασχολεί πρωτίστως τους συναδέλφους της Πλειοψηφίας είναι ότι η πολιτική μας ηθική, αυτό που εσείς ονομάζεται νέα ηθική της πολιτικής και νέα διακυβέρνηση, συμβαδίζει με αυτές τις απόψεις; Συμβαδίζει με αυτές τις πρακτικές; Δεν μένει η εντύπωση σε καθέναν από μας εδώ στην Αίθουσα όταν θέλει να σκεφτεί, καλόπιστα, ότι είναι καθαρά ένας μικρόψυχος βραχυπρόθεσμος υπολογισμός, ότι αυτή η τροποποίηση του νόμου θα ωφελήσει τη Νέα Δημοκρατία ενόψει των δημοτικών και νομαρχιακών εκλογών; Και από κει και πέρα αναγκάζονται όλοι οι συνάδελφοι της Νέας Δημοκρατίας, θέλοντας να υποστηρίξουν αυτό το άρθρο, να σκεφτούν διάφορα επιχειρήματα περί συναλλαγής. Ή πολύ περισσότερο, άκουσα ένα συνάδελφο της Νέας Δημοκρατίας να ανακαλεί στη μνήμη του κάποια λάθη δικά μας, δηλαδή τι έγινε με τα έγχρωμα ψηφοδέλτια στην εκλογή του κ. Σαρτζετάκη πριν πολλά χρόνια. Αυτό και μόνο αποδεικνύει ότι η επιχειρηματολογία σας είναι αναγκαστική και σαθρή. Το ότι επικαλείστε λάθη του άλλου κόμματος μιας άλλης εποχής, ουσιαστικά είναι σαν να ομολογείτε κι εσείς –αυτό εγώ διαισθάνομαι- ότι κακώς γίνεται με αυτόν τον τρόπο αυτή η αλλαγή του εκλογικού νόμου και κανείς δεν ξέρει ακόμα ποιον θα «ωφελήσει» στις επερχόμενες εκλογές. Γιατί μην είστε βέβαιοι ότι θα είναι σε όφελος της Νέας Δημοκρατίας. Αυτό θα το δούμε. Εκείνο που έχει σημασία είναι ο Βουλευτής να σκέφτεται και να μην ξεχνάμε όλοι μας αυτά που λέγαμε πριν από τις εκλογές σε σχέση μ΄ αυτά που λέμε μετά τις εκλογές.
      Ευχαριστώ πολύ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Κυρίες και κύριοι συνάδελφοι, καλούμαστε σήμερα εδώ να συζητήσουμε και να ψηφίσουμε ή να καταψηφίσουμε ένα σχέδιο νόμου που ονομάζεται από την Κυβέρνηση «μια μεγάλη μεταρρύθμιση». Μια μεγάλη μεταρρύθμιση μισής σελίδας και συγκεκριμένα δύο άρθρων, απολαύστε την! 
      Και βέβαια, για να έλθω επί της ουσίας, μια και ο χρόνος δυστυχώς περιορίζεται συστηματικά –ξεκινήσαμε από τα οκτώ και έχουμε πάει ήδη στα έξι λεπτά- να πω ότι για το άρθρο 1, με το οποίο γίνεται δήθεν η ρύθμιση για τη μη προσμέτρηση των λευκών ψηφοδελτίων, μπορούμε να παρατηρήσουμε εκείνο που ισχύει και λέει ο λαός μας, ότι όλα εδώ πληρώνονται. Παρεμβήκατε δυστυχώς για να βγάλετε την απόφαση που επιδιώκατε στο Ανώτατο Ειδικό Δικαστήριο και αφού πήρατε μία έδρα από το ΠΑ.ΣΟ.Κ., θέλετε τώρα να διορθώσετε τα πράγματα. Αλλά θα το πληρώσετε. Και θα το πληρώσετε με το αλαλούμ που θα δημιουργηθεί μετά τις δημοτικές και νομαρχιακές εκλογές. 
      Οι επισημάνσεις, κύριε Υπουργέ, της Επιστημονικής Επιτροπής της Βουλής είναι καίριες και δεν θα έπρεπε να τις αγνοήσετε. Όμως, γι’ αυτό –κι εδώ πρέπει να σας το πούμε καθαρά- αναλαμβάνετε στο ακέραιο τις ευθύνες σας. Εμείς επί της ουσίας του άρθρου δεν διαφωνούμε, συμφωνούμε. Όμως, θέλω να πω ότι όλοι, αλλά κυρίως εμείς που έχουμε υποστεί τις συνέπειες των αποφάσεων του Ανώτατου Ειδικού Δικαστηρίου, που πολλές φορές είναι και σκόπιμες αυτές οι αποφάσεις και άδικες, θα έλεγα, μπορούμε να σας βεβαιώσουμε ότι ο κόπος είναι μάταιος. Αυτός ο κόπος είναι μάταιος γιατί ακόμη και περισσότερο οφθαλμοφανείς άδικες αποφάσεις δεν καταρρίφτηκαν. Και αν δεν πιστεύετε εμένα, που έχω υποστεί τις συνέπειες, ρωτήστε το στέλεχός σας, το μέλος της Κυβέρνησης, τον κ. Γιακουμάτο, ο οποίος και αυτός υπέστη τις ίδιες συνέπειες, αλλά όμως τίποτε απ’ αυτά δεν διορθώθηκε.
      Τώρα στο άρθρο 2. Εδώ με πρόσχημα την προεκλογική δέσμευση που για τις προεκλογικές σας δεσμεύσεις παρατηρούμε καθημερινά δυστυχώς μόνο επιλεκτική μνήμη, γιατί δεν τηρείτε ούτε αυτά που είπατε και δεν θυμόσαστε ούτε για τις αυξήσεις των συντάξεων του Ο.Γ.Α. και του Ε.Κ.Α.Σ., ούτε για τη μείωση του Φ.Π.Α., ούτε για τη ρύθμιση όλων των δανείων των αγροτών, όπως είχατε δεσμευτεί, ούτε για τη μονιμοποίηση όλων των εκτάκτων, ούτε των συμβασιούχων των Κ.Ε.Π., που τους μειώνετε, παρά το ότι μειώσατε ταυτόχρονα και το χρόνο για να μπουν περισσότεροι στη διαδικασία και να έχετε τη δυνατότητα κομματικής επιλογής. Και μέσα απ’ όλα αυτά, τι θέλει η Κυβέρνηση να κάνει; Θέλει να εξασφαλίσει αποκλειστικά και μόνο, η επερχόμενη ψήφος διαμαρτυρίας στις δημοτικές και νομαρχιακές εκλογές, να μη χρησιμοποιηθεί σε βάρος της Κυβέρνησης, γιατί δυστυχώς λειτουργείτε και σ’ αυτόν τον τομέα και σε όλους τους τομείς μόνο με βάση επικοινωνιακά τερτίπια, όπως το παρατηρήσαμε και τώρα στην πρόσφατη κακοκαιρία, την καθυστερημένη μεν, αλλά επειδή λειτουργείτε με αυτούς τους όρους είδαμε ποια χάλια δημιουργήθηκαν. Έχετε όμως ταυτόχρονα το θράσος, αυτήν τη ρύθμιση να τη βαφτίζετε μεταρρύθμιση. Μία ρύθμιση ηττοπαθή, καιροσκοπική, πέρα και έξω από κάθε δημοκρατική λειτουργία του θεσμού της Αυτοδιοίκησης, που ενώ θα έπρεπε να αντιληφθείτε κι εσείς ότι είναι ανάγκη στα πλαίσια ομογενοποίησης των τοπικών κοινωνιών, ότι θα πρέπει όλοι μας να συμβάλουμε προς αυτή την κατεύθυνση και πώς θα το πετύχουμε, με όποιο τρόπο μπορούμε και ασφαλώς μέσα από τις εκλογικές διαδικασίες, εν τούτοις το παραγνωρίζετε και προχωράτε σε τέτοιας μορφής ρυθμίσεις. Πρέπει όμως να γνωρίζει η Κυβέρνηση ότι οι ρυθμίσεις εξυπηρέτησης κομματικών σκοπιμοτήτων, όπως είναι αυτή εδώ που θέλετε να ψηφίσουμε, χωρίς τη συμφωνία βέβαια των εμπλεκομένων φορέων, γιατί εδώ δεν συμφωνεί κανείς και αυτό το παραγνωρίζετε παντελώς, δεν συμφωνεί ούτε η Ε.Ν.Α.Ε., ούτε Κ.Ε.Δ.Κ.Ε. ακόμη και στελέχη δικά σας, όπως για παράδειγμα η Δήμαρχος Αθηναίων δεν συμφωνεί σε αυτήν τη ρύθμιση, όπως και άλλοι δήμαρχοι σε όλη την Ελλάδα. Πρέπει να σας πούμε ότι σ’ αυτές τις ρυθμίσεις δεν χρειάζεται να απαντήσουμε μόνο εμείς με την αρνητική μας ψήφο. Θα απαντήσει η ίδια η κοινωνία. Και απαντά δυστυχώς για σας η κοινωνία κάθε φορά στις εκλογές, όπως σας απήντησε και μέχρι σήμερα στις μεγάλες μεταρρυθμίσεις που πραγματοποίησαν οι κυβερνήσεις του ΠΑ.ΣΟ.Κ. με τα αποτελέσματα που υπήρξαν στις προηγούμενες δημοτικές και νομαρχιακές εκλογές, που σας υποχρέωσαν με την αποδοχή των θεσμών αυτών να στηρίξετε αποφάσεις και θεσμούς για τους οποίους είσαστε κάθετα και ριζικά αντίθετοι ευθύς εξ αρχής. Αυτό πρέπει να γίνει γνωστό στον ελληνικό λαό, γιατί δυστυχώς κάθε φορά αλλάζετε προσωπείο και προσπαθείτε να πείτε ότι είστε υπέρ κάποιων πραγμάτων, ενώ στην ουσία δεν τα πιστεύετε και δεν θέλετε να προχωρήσουν. Και όλες οι επιλογές σας, σε σχέση με την Αυτοδιοίκηση αυτήν τη βάση έχουν, και προς αυτήν την κατεύθυνση λειτουργούν. 
      Μίλησε δε –για να το τονίσω λίγο ιδιαίτερα αυτό- ένας ομιλητής της Νέας Δημοκρατίας και είπε ότι το ΠΑ.ΣΟ.Κ. χρεοκόπησε τους δήμους και τις νομαρχίες. Ξέχασε όμως να μας πει ότι η Κυβέρνηση ως αντιπολίτευση είχε υποσχεθεί τεράστια ποσά για ένα έλλειμμα που είχε δημιουργηθεί κατά τη διάρκεια των κυβερνήσεων του ΠΑ.ΣΟ.Κ., τα οποία όμως όχι μόνο δεν δώσατε και δεν δίνετε, αλλά μειώσατε ακόμα και αυτά τα οποία προβλέπονταν από το «Ε.Π.Τ.Α.», αλλάζοντάς του το όνομα και κάνοντας τον «Θησέα». Και βέβαια περιορίσατε τα κονδύλια που πάνε στην αυτοδιοίκηση συνολικά. Και δεν μας το λέτε αυτό, όπως βέβαια δεν λέτε ότι εξυπηρετείτε και επιλεκτικά συγκεκριμένους δήμαρχους και συγκεκριμένες περιοχές, που θέλετε ενδεχομένως να τους συνδράμετε. Αυτά τα παραγνωρίζετε, λέτε και δεν τα γνωρίζει η ελληνική κοινωνία ή δεν βλέπει η ελληνική κοινωνία.
      Εμείς τι σας λέμε; Με την επιλεκτική σας μνήμη και στη συγκεκριμένη περίπτωση, όπως ανέφερα και πριν και μ΄ αυτήν τη ρύθμιση που εδώ προσπαθείτε να κάνετε, θα δημιουργήσετε μια συνολική απορύθμιση στην Αυτοδιοίκηση.
      Και αυτό πρέπει να το αντιληφθείτε έγκαιρα, γιατί θα το πληρώσουμε όλοι μας. Και δεν θα το πληρώσουμε εμείς μόνο ως Βουλευτές ή ως Κοινοβούλιο, με τις νομοθετικές ρυθμίσεις που επιδιώκουμε, αλλά θα το πληρώσει το σύνολο της ελληνικής κοινωνίας, που έχει την απαίτηση –και επιβάλλεται αυτήν τη στιγμή- να πάμε σε αποκεντρωμένες διαδικασίες, σε αποκεντρωμένες λειτουργίες, σε φορείς ισχυρούς στην περιφέρεια, που να μπορέσουν να καλύψουν τις ανάγκες της σύγχρονης εποχής.
      Αλλά επειδή, όπως είπα και στην αρχή, όλα εδώ πληρώνονται, θα το πληρώσετε και με το ανάλογο νόμισμα στις επερχόμενες εκλογές και στις νομαρχιακές και τις δημοτικές αλλά και στις βουλευτικές.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Στρατάκη.
      Το λόγο έχει ο κ. Κωνσταντάρας.
      ΔΗΜΗΤΡΙΟΣ ΚΩΝΣΤΑΝΤΑΡΑΣ: Ευχαριστώ πολύ, κύριε Πρόεδρε.
      Έχοντας φυσικά παρακολουθήσει τις συνεδριάσεις της Επιτροπής Εσωτερικών και Δημόσιας Διοίκησης, έχοντας ακούσει την επιχειρηματολογία των Βουλευτών της Αντιπολίτευσης και έχοντας διαβάσει το μικρό, αλλά πολύ σημαντικό στη λεπτομέρειά του νομοσχέδιο, δεν θα μπορούσα ποτέ να φανταστώ την οξύτητα με την οποία θα το αντιμετώπιζαν οι περισσότεροι ομιλητές της Αξιωματικής Αντιπολίτευσης στην Ολομέλεια, ιδίως ο κ. Σκανδαλίδης και ο κ. Βενιζέλος.
      Για να είμαι ειλικρινής, είναι τόσο απλό, σύντομο και ευκρινές αυτό το νομοσχέδιο, που δεν φανταζόμουν καν ότι θα είχαμε τόσους πολλούς ομιλητές από το ΠΑ.ΣΟ.Κ., τριάντα επτά, συγκεκριμένα, επιπλέον του εισηγητού, τη στιγμή μάλιστα που σε άλλα, μεγαλύτερα και πιο επίπονα, εξειδικευμένα στην πραγμάτευσή τους νομοσχέδια, οι ομιλητές είναι αρκετά λιγότεροι.
      Στην πορεία όμως, ακούγοντας τις ομιλίες, ακούγοντας τους ομιλητές να επαναλαμβάνουν μονότονα ο ένας τον άλλον, χωρίς άλλο αντικείμενο πλην της συντεταγμένης επανάληψης μετεωρολογικών δελτίων, κατάλαβα. Έτσι όπως είχα πει, όταν πρωτομπήκα στη Βουλή και δεν σταμάτησα να επαναλαμβάνω, «γηράσκω αεί διδασκόμενος».
      Σήμερα διδάσκομαι πώς το τοσοδούλικο το κάνουμε τεράστιο, διότι μας το υπαγορεύουν οι συνθήκες και πώς ένα νομοσχέδιο με έξι-επτά άρθρα μπορεί να γίνει Ομήρου «Ιλιάς» και μάλιστα με συνεχώς επαναλαμβανόμενα τα ίδια κεφάλαια. Συμφωνώ, βεβαίως, ότι η επανάληψη είναι μήτηρ μαθήσεως, αλλά, προς Θεού, υπάρχει και κάποιο όριο.
      Επί της ουσίας, λοιπόν, το νομοσχέδιο βάζει οριστικό τέρμα σε μια σειρά από εκκρεμότητες γύρω από τα εκλογικά θέματα, αλλά και θεσμικά ζητήματα, όπως η αύξηση του αριθμού των αποσπασμένων στα κόμματα υπαλλήλων και η αναγνώριση του δικαιώματος σε πτυχιούχους και των Τ.Ε.Ι. να παίρνουν θέσεις ειδικών συμβούλων.
      Πάμε, επίσης, στο σημαντικό θέμα των λευκών ψηφοδελτίων και την επέμβαση του νομοθέτη, ώστε ποτέ να μην εμφανιστεί ξανά το ίδιο ή παρόμοιο πρόβλημα, αφού ορίζεται η μη προσμέτρηση των λευκών στα έγκυρα. Και καταλήγουμε στην ουσία, στην εκλογή δηλαδή των δημάρχων από την πρώτη Κυριακή, αν πάρουν ποσοστό 42%. Αυτά είναι όλα κι όλα.
      Το ΠΑ.ΣΟ.Κ. όμως δεν ασχολήθηκε με το νομοσχέδιο και τις ρυθμίσεις του. Συμφωνεί με το θέμα των λευκών ψηφοδελτίων, αλλά θέλει να συζητήσει το θέμα των, κατά την άποψή του, δολίων και λανθασμένων ενεργειών –κατά την άποψή μας δυσερμηνειών και αδυναμιών- που οδήγησαν στις γνωστές αλλαγές σε εκλεγέντες Βουλευτές. Ενώ ο εισηγητής του συμφωνεί με το θέμα της μη προσμέτρησης των λευκών, κάνει ολόκληρο θέμα, για να επιτεθεί με βαρύτατες φράσεις και εκφράσεις στον ίδιο τον Πρωθυπουργό και σε όλη την κυβερνητική Πλειοψηφία.
      Και στο θέμα του 42% ο κ. Βενιζέλος, διαπρεπής συνταγματολόγος, ενώ μιλώντας περίπου λέει ότι θα δεχόταν το οποιοδήποτε ποσοστό, βρίσκει και πάλι αφορμή να επιτεθεί στον Πρωθυπουργό και την Πλειοψηφία, με ακραίες εκφράσεις.
      Δηλαδή, αν και στα δύο βασικά θέματα του νομοσχεδίου πολύ ισχυρές αντιρρήσεις –εδώ που τα λέμε- δεν εκφράστηκαν, οι τόνοι ήταν πολύ ανεβασμένοι, οι εκφράσεις οξύτατες και ο στόχος προφανής. Πετροβολάτε, πετροβολάτε, όλο και κάτι θα μείνει.
      Και θα μείνει εναντίον μας αυτό το δισυπόστατο Κοινοβούλιο, όπως τουλάχιστον πρωτότυπα το χαρακτήρισε ο κ. Σκανδαλίδης. Και είναι δισυπόστατο, διότι εφαρμόστηκε αυτό το οποίο έπρεπε να εφαρμοστεί και επειδή αντί του Βουλευτού άλφα σήμερα υπηρετεί ο Βουλευτής βήτα, του ιδίου κόμματος. Εάν όμως από την ανακατονομή των εδρών δεν έβαινε τυχαία ωφελημένη η Νέα Δημοκρατία, αλλά το ΠΑ.ΣΟ.Κ., θα δημιουργείτο άραγε τέτοιο θέμα;
      Βεβαίως, η Νέα Δημοκρατία δεν την είχε ανάγκη αυτήν την έδρα. Τα νούμερα το λένε. Στις τελευταίες εκλογές, για όποιον δεν θυμάται, είχε πάρει δεκαπέντε έδρες περισσότερες απ’ όσες χρειαζόταν για να κυβερνήσει. Τι να την κάνει τη μία έδρα παραπάνω; «Στήσαμε», όπως ακούσαμε την κατηγορία, μια ολόκληρη συνωμοσία, μια αντιδημοκρατική, αντιλαϊκή και αντισυνταγματική συνωμοσία, για να κερδίσουμε μία έδρα, την οποία δεν χρειαζόμασταν.
      Έκρινα και κρίνω, είπε αρκετές φορές ο κ. Σκανδαλίδης, με αυτήν τη γνωστή έκφραση υπεροχής και δημοκρατικής μεγαλοπρέπειας που τον διακρίνει. Και πολύ καλά έκανε. Κι εγώ με τη σειρά μου έκρινα και κρίνω ότι όλες αυτές οι καταγγελτικές ομιλίες μού θύμιζαν σε κομμάτια τους βραχνιασμένες πριμαντόνες, που έγιναν για εσωτερική κατανάλωση.
      Έκρινα και κρίνω ότι μόνο με τα νομοσχέδια που φέρνουμε δεν ασχολείστε. Έκρινα και κρίνω ότι όσο και να μας θυμίζετε το «δώσε θάρρος στο χωριάτη», που ακούσαμε –αποδίδοντας σε μας το ρόλο του χωριάτη που θέλει να ανέβει στο κρεβάτι- άλλοι ήταν οι χωριάτες που ανέβαιναν επί χρόνια με περίσσιο θράσος στο κρεβάτι του λαού και τον πέταγαν κάτω.
      Πολύ σύντομα, για να είμαι στην ώρα μου, θέλω να κάνω δύο παρατηρήσεις, συμφωνώντας με πράγματα που άκουσα χθες από το συνάδελφο Νίκο Γεωργιάδη.
      Το μέτρο του 42% προς τη σωστή κατεύθυνση φυσικά είναι και ικανοποιητικό προς το παρόν. Ωστόσο, δεν θα με πείραζε καθόλου να ξεκινήσει μια συζήτηση για εκλογή δημάρχων με ενιαία μεταφερόμενη ψήφο, όπως γίνεται στο εξωτερικό – και με επιτυχία. Άλλωστε και ο Υπουργός κ. Παυλόπουλος είπε ότι το κόμμα μας δεν θα χρίσει κομματικούς δημάρχους. Συνεπώς –βεβαίως χρειάζεται πολλή κουβέντα και πολλή ανάλυση- είναι μια πορεία που θα άξιζε τον κόπο να βάλουμε στην πυξίδα μας.
      Και, δεύτερον, πιστεύω κι εγώ ότι κάποια στιγμή θα πρέπει να σταματήσουμε να αποδυναμώνουμε τη Δημόσια Διοίκηση, παίρνοντάς της στελέχη, για να στελεχώνουμε κόμματα υπουργικά και βουλευτικά γραφεία, για όποιο όφελος, και να επιτρέπουμε στα κόμματα, στους Υπουργούς, ακόμα και στους Βουλευτές να προσλαμβάνουν, βάσει συγκεκριμένου προϋπολογισμού βεβαίως, τους ανθρώπους τους οποίους κρίνουν χρήσιμους και απαραίτητους για τα γραφεία τους.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κωνσταντάρα.
      Ο κ. Μαργαρίτης Τζίμας έχει το λόγο.
      ΜΑΡΓΑΡΙΤΗΣ ΤΖΙΜΑΣ: Κυρίες και κύριοι συνάδελφοι, επειδή το ΠΑ.ΣΟ.Κ. μάς προκαλεί από χθες, που ξεκίνησε η συζήτηση, και εγκαλεί την Κυβέρνηση γιατί δεν δίδει το επίδομα θέρμανσης, θα ήθελα να θυμίσω στους αγαπητούς συναδέλφους πως κυβέρνησαν τη χώρα επί είκοσι ολόκληρα χρόνια. Πόσες φορές έδωσαν το επίδομα θέρμανσης; Μόνο μία χρονιά.
      Εάν δεν μας κληροδοτούσατε τα χρέη προς την Τοπική Αυτοδιοίκηση, τα χρήματα, δηλαδή, που παρακρατούσατε από το 1993 μέχρι το 2004, θα μπορούσαμε να δίνουμε επίδομα θέρμανσης σε ολόκληρη την Ελλάδα επί τρία ολόκληρα χρόνια. Εσείς, λοιπόν, στα είκοσι χρόνια δώσατε μία χρονιά το επίδομα θέρμανσης και έρχεστε εδώ τώρα να μετατραπείτε σε τιμητές και να εγκαλείτε τη σημερινή Κυβέρνηση! Δεν χρειάζεται να είμαστε μηδενιστές. Είστε όμως μηδενιστές.
      Θα είχε η χώρα μας σήμερα Β΄ βαθμό Αυτοδιοίκησης, εάν η δική μας παράταξη το 1975 δεν προέβλεπε στο τότε Σύνταγμα την ύπαρξη και Β΄ βαθμού Αυτοδιοίκησης; Ήταν δική μας πολιτική και εθνική επιλογή η καθιέρωση της δεύτερης βαθμίδας της Νομαρχιακής Αυτοδιοίκησης. Εκεί πάνω στηριχθήκατε και βγάλατε το νόμο το 1994.
      Θα είχε η χώρα μας σήμερα δημοτικές επιχειρήσεις ύδρευσης και αποχέτευσης, εάν εμείς το 1980 με συγκεκριμένο νόμο δεν προχωρούσαμε στην ίδρυση και λειτουργία των Δ.Ε.Υ.Α.; Δεν θα υπήρχε καμία δημοτική επιχείρηση ύδρευσης και αποχέτευσης.
      Θα είχε η χώρα μας σήμερα Κώδικα Δήμων και Κοινοτήτων; Ξέρετε, κυρίες και κύριοι συνάδελφοι του ΠΑ.ΣΟ.Κ., ότι ακόμη ισχύει ο κώδικας της Νέας Δημοκρατίας, που ψηφίστηκε το 1980;
      Δεν κατορθώσατε επί είκοσι ολόκληρα χρόνια να φέρετε έναν καινούργιο κώδικα Δήμων και Κοινοτήτων και να βάλετε την ελληνική αυτοδιοίκηση στην καινούργια εποχή; Ακόμα και το χρηματοδοτικό σχήμα, ο ν. 1828 του 1989 ψηφίστηκε όταν πρόεδρος της Κ.Ε.Δ.Κ.Ε. ήταν ο Μιλτιάδης Έβερτ. 
      Ακόμα και η λειτουργία των Κ.Α.Π.Η. είναι επιλογή αυτής της Κυβέρνησης. Είκοσι δύο χρόνια, κύριοι συνάδελφοι, ασχολούμαι με την Αυτοδιοίκηση. Το πρώτο Κ.Α.Π.Η. δημιουργήθηκε εδώ, στην Αθήνα, επί Νέας Δημοκρατίας. Ανατρέξτε την ιστορία της Τοπικής Αυτοδιοίκησης και θα το δείτε.
      Μας εγκαλείτε ότι φέρνουμε αυτήν τη ρύθμιση για την εκλογή δημάρχων και νομαρχών από την πρώτη Κυριακή, αλλά δεν σεβόμαστε την Αυτοδιοίκηση. Στον απλό λαό επικρατεί ότι ο δήμαρχος είναι ο πρώτος πολίτης. Άρα ο πρώτος πολίτης πρέπει να είναι αποτέλεσμα πρώτης επιλογής των πολιτών, όχι δεύτερης.
      Όταν, λοιπόν, πηγαίνει ένας συνδυασμός στο δεύτερο γύρο, δεν ψηφίζεται δήμαρχος πρώτης επιλογής, αλλά ψηφίζεται δήμαρχος δεύτερης επιλογής. Και αυτό είναι υποτιμητικό για το θεσμό, τον αυτοδύναμο, τον ανεξάρτητο -όπως θέλετε πάρτε το- της ελληνικής αυτοδιοίκησης. 
      Η φιλοσοφία, λοιπόν, της διάταξης είναι ότι θέλουμε να έχουμε δημάρχους και νομάρχες και δημοτικά και νομαρχιακά συμβούλια που να είναι αποτέλεσμα πρώτης, άδολης και ανόθευτης επιλογής των πολιτών. Επειδή μας εγκαλέσατε λέγοντας ότι δεν σεβόμαστε την Αυτοδιοίκηση, κοιτάξτε τις ημέρες σας, πώς εσείς δημιουργούσατε σύστημα πολιτικής διαπλοκής στην Αυτοδιοίκηση παραμονές των εκλογών του 1998. Περάσατε, λοιπόν, το ν. 2539 παραμονές των δημοτικών εκλογών του 1998, το γνωστό νόμο του «Καποδίστρια», που μεταξύ των άλλων έλεγε ότι ο δήμαρχος μπορεί να ορίζει αντιδημάρχους και από την αντιπολίτευση.
      Μέχρι το 1998 οι αντιδήμαρχοι ήταν μόνο μέλη της πλειοψηφίας. Και έρχεστε εσείς παραμονές των δημοτικών εκλογών του 1998 και λέτε «όχι, αντιδήμαρχοι μπορεί να είναι και από την αντιπολίτευση», δίνοντας έτσι το δικαίωμα -θεσμικά και με τη σφραγίδα της Βουλής- να προχωρήσει σε συναλλαγή ένας συνδυασμός με έναν επιλαχόντα που θα πήγαιναν στο δεύτερο γύρο. Έρχεστε τώρα να εγκαλέσετε εμάς, που κατήργησε αυτήν τη διάταξη ο Υπουργός. 
      Ακόμη λέτε ότι εμείς δεν σεβόμαστε την αυτοδιοίκηση. Το «Ε.Π.Τ.Α.» ήταν ένας νόμος που προβλεπόταν στο νόμο του Καποδίστρια το 1997. Είχε ισχύ από το 2000 μέχρι το 2006. Σε τέσσερα ολόκληρα χρόνια δεν κατορθώσατε να απορροφήσετε το 50% του «Ε.Π.Τ.Α.». Το υπόλοιπο δεν το είδαμε στην αυτοδιοίκηση.
      Καταθέτω για τα Πρακτικά έναν πίνακα που αναφέρεται στις επιχορηγήσεις του «ΘΗΣΕΑ» από την 1-1-2005 και αναφέρεται στο 45%. Στον πίνακα αυτόν και στο τεύχος αυτό –για να μη σας κουράζω- αναφέρεται όλη η πολιτική της σημερινής Κυβέρνησης για τον Α’ και Β’ Βαθμό. Διαβάστε τα και αν έχετε το πολιτικό θάρρος, απαντήστε επί της ουσίας σε ό,τι έκανε η σημερινή Κυβέρνηση.
      (Στο σημείο αυτό ο Βουλευτής κ. Μαργαρίτης Τζίμας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Επίσης καταθέτω στα Πρακτικά τη διάταξη εκείνη, με την οποία δώσατε το δικαίωμα το 1997 να ορίζονται αντιδήμαρχοι και από την Αντιπολίτευση. Μετά ελάτε να συζητήσουμε για σεβασμό της Αυτοδιοίκησης. 
      (Στο σημείο αυτό ο Βουλευτής κ. Μαργαρίτης Τζίμας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κλείνω, κύριε Πρόεδρε, με ομόφωνο ψήφισμα της Κεντρικής Ένωσης Δήμων και Κοινοτήτων του Νοεμβρίου του 2001, που αναφέρει μεταξύ άλλων τα εξής. Λέει, λοιπόν, η Κ.Ε.Δ.Κ.Ε. που πρόσκειται στο ΠΑ.ΣΟ.Κ.: «Θέλουμε με κατηγορηματικότητα να δηλώσουμε ότι με ευθύνη της κυβέρνησης του ΠΑ.ΣΟ.Κ. δεν αντιμετωπίστηκε η πλειοψηφία των θέσεών μας που θα επιλύουν μία σειρά σημαντικών προβλημάτων που απασχολούν σήμερα την Αυτοδιοίκηση». Αυτά λέγονται το 2001.
      Συνεχίζει το ψήφισμα της Κ.Ε.Δ.Κ.Ε.: «Θεωρούμε ελάχιστη προϋπόθεση συμμετοχής μας στον εθνικό διάλογο την άμεση αντιμετώπιση των παρακάτω ζητημάτων». Αναφέρει έπειτα μία σειρά ζητημάτων, όπως ήταν οι παρακρατήσεις. Η πολιτική σας, λοιπόν, οδήγησε αυτήν την Κυβέρνηση να προσπαθεί τώρα να βρει χρήματα για να επιστρέψει τα παρακρατηθέντα έσοδα της Αυτοδιοίκησης, γιατί δεν εφαρμόζατε σωστά το ν.1828. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τζίμα.
      Η κ. Σχοιναράκη έχει το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε.
      Εμείς δεν έχουμε παρά να χαιρόμαστε που οι συνάδελφοι από την πλευρά της Νέας Δημοκρατίας επικυρώνουν, έστω και εκ των υστέρων, ως θετικές όποιες ρυθμίσεις είχε ψηφίσει το ΠΑ.ΣΟ.Κ. και με αυτήν την έννοια προπαγανδίζουν από χθες εδώ στο Βήμα όλες αυτές τις ρυθμίσεις, είτε αυτές αφορούσαν τα Κ.Α.Π.Η. είτε άλλες προνοιακές δράσεις, οι οποίες ήταν σε θετική κατεύθυνση για τους πολίτες.
      Όμως, εκείνο που έχουμε παρακολουθήσει να προπαγανδίζουν ακόμα περισσότερο όχι μόνο οι αγαπητοί συνάδελφοι, αλλά και ολόκληρη η Κυβέρνηση, είναι το ότι επανιδρύουν το κράτος, αποτελεσματικότερο και ισχυρότερο. Μόνο που ο μύθος αυτός του επανιδρυμένου αποτελεσματικότερου και ισχυρότερου κράτους αυτές τις δύο ημέρες με την κακοκαιρία, την οποία δεν μπορούμε να θεωρήσουμε ακραία, έπεσε, αφού διαπιστώνουμε ότι τελικά παρά το γεγονός ότι άλλα προπαγάνδιζαν από τα Μέσα Μαζικής Ενημέρωσης προς τους πολίτες για έναν πανέτοιμο δημόσιο τομέα που θα μπορούσε να ανταποκριθεί σε ό,τι προβλήματα δημιουργούνταν, τελικά η Ελλάδα κόπηκε στα δύο ή στα τρία, ότι κάποιες περιοχές είχαν βυθιστεί στο σκοτάδι και όχι μόνο στο σκοτάδι, αλλά και δεν μπορούσαν να ανταποκριθούν στοιχειωδώς σε κανόνες θέρμανσης. Συνεχίζει λοιπόν η Κυβέρνηση να δηλώνει ότι είναι ικανοποιημένη από αυτό το αποτελεσματικό επανιδρυμένο κράτος, το οποίο πληρώνει ο πολίτης χωρίς τελικά να λαμβάνει αυτές τις υπηρεσίες. 
      Αυτό το επανιδρυμένο κράτος που αυτές τις δύο τελευταίες ημέρες είδαμε, κυρίες και κύριοι συνάδελφοι και κύριε Υπουργέ, η ελληνική κοινωνία δεν το θέλει. Δεν το θέλει, γιατί ακριβώς αποτελεσματικό κράτος σημαίνει ότι δεν ταλαιπωρεί τους πολίτες και οι πολίτες μπορούν να εξυπηρετούνται για κάθε θέμα για το οποίο προσφεύγουν σε αυτό. 
      Τώρα θα ασχοληθώ με έναν άλλον τομέα. Δεν θα ασχοληθώ με την κακοκαιρία, αλλά με το θέμα των Κ.Ε.Π., των Κέντρων Εξυπηρέτησης Πολιτών. Ήταν μία προσφορά στην κοινωνία και ταυτόχρονα ένα χαστούκι στη γραφειοκρατία θα έλεγα, κυρίες και κύριοι συνάδελφοι. 
      Κύριε Υπουργέ, εσείς ο ίδιος ως πολιτική ηγεσία του Υπουργείου Δημόσιας Διοίκησης και Αποκέντρωσης τονίσατε ότι το 2005 δύο εκατομμύρια πρωτοκολλημένες υποθέσεις διεκπεραιώθηκαν με τον καλύτερο τρόπο, δίνοντας έτσι ένα σημαντικό προβάδισμα στο κράτος εκείνο που πραγματικά εξυπηρετεί τους πολίτες. Αυτό δεν ήταν δική σας πολιτική, ήταν πολιτική του ΠΑ.ΣΟ.Κ..
      Τι έρχεστε λοιπόν να κάνετε εσείς τώρα εκ των υστέρων, παρά το γεγονός ότι το Σεπτέμβριο του 2005 με δικές σας υπουργικές αποφάσεις άλλα προπαγανδίζατε; Να προκηρύξετε τις θέσεις σε ό,τι αφορά τις προσλήψεις του προσωπικού σε αυτά και να τις μειώσετε κατά 30% με τους δικούς σας λόγους και τα δικά σας κριτήρια, επιτρέψτε μου να πω, κριτήρια σκοπιμότητας καθαρά. 
      Έτσι λοιπόν αντί να υλοποιήσετε διορισμούς τριών χιλιάδων είκοσι έξι ανθρώπων, που μέχρι σήμερα υπηρετούσαν στα Κ.Ε.Π. και εξυπηρετούσαν τους πολίτες με τον καλύτερο τρόπο, μειώνετε κατά χίλια εβδομήντα τέσσερα αυτόν τον αριθμό, γιατί λέτε ότι θα κρατήσετε το καλύτερο αλλά και το πιο έμπειρο από το υπάρχον έμψυχο προσωπικό. 
      Τι κάνατε δηλαδή, κύριε Υπουργέ; Κάνατε αξιολόγηση και διαπιστώσατε ότι κάποιοι από το προσωπικό επιβάλλεται να φύγουν γιατί δεν εξυπηρετούν τους πολίτες, δεν είναι αποδοτικοί σύμφωνα με τις διαδικασίες που επιβάλατε να λειτουργούν στα Κ.Ε.Π.; Χαρακτηρίσατε μάλιστα την απόλυση τόσων εργαζομένων ως διόρθωση και το θεσμό των Κ.Ε.Π. ως ένα θεσμό ιδιαίτερα δαπανηρό. 
      Λάβατε υπ’ όψιν την πολύ μεγάλη κοινωνική προσφορά του θεσμού; Να τονίσω εδώ ότι παρά το γεγονός πως κατά κόρον τονίζετε ότι θα στρέψετε το βλέμμα στην ελληνική περιφέρεια και την ελληνική ύπαιθρο, πολλά Κέντρα Εξυπηρέτησης Πολιτών κλείνουν και στην περιφέρεια αλλά και στις παραμεθόριες περιοχές. Αυτό σημαίνει για σας στροφή στην ελληνική περιφέρεια;
      Θέλω να τονίσω και κάτι άλλο. Πώς θα ανταποκριθείτε στο διευρυμένο ωράριο λειτουργίας των Κ.Ε.Π., σε διπλή βάρδια μάλιστα και το Σάββατο, με την μείωση αυτού του προσωπικού; Πώς θα διεκπεραιωθούν όλες οι πιστοποιημένες διοικητικές διαδικασίες που μέχρι τώρα έχουν πάει στα Κ.Ε.Π.; Δεν θα δημιουργηθούν απάνθρωπες συνθήκες εργασίας για τους υπαλλήλους που θα κληθούν να υπηρετήσουν αυτόν το θεσμό από τώρα και μετά; Δεν απομακρύνετε από μόνιμες θέσεις εργασίας υπαλλήλους οι οποίοι είχαν μια θετική προσφορά;
      Αλλά νομίζω ότι και με αυτή σας ακόμα την τακτική καταδεικνύετε περίτρανα ότι τελικά εκείνο που τρέφετε εσείς απέναντι στις γνήσιες, ανόθευτες και ανοιχτές δημοκρατικές διαδικασίες είναι περιφρόνηση. Το ίδιο ακριβώς κάνετε και στο θεσμό της Τοπικής Αυτοδιοίκησης, γιατί ακριβώς δεν πιστέψατε ποτέ στο σημαντικό ρόλο της.
      Κατ’ αρχάς, αφού ως Κυβέρνηση αφήσατε να εκτυλιχθεί ένα πρωτοφανές στα ευρωπαϊκά χρονικά εκλογικό πραξικόπημα, όπως ονομάστηκε από όλους τους προλαλήσαντες συναδέλφους, όπου τελικά νοθεύτηκε η λαϊκή εντολή, τροποποιήθηκε το εκλογικό αποτέλεσμα και η χώρα έχει Βουλευτές εκλεγμένους με δύο διαφορετικά εκλογικά συστήματα, έρχεστε τώρα εκ των υστέρων να νομιμοποιήσετε μια διαδικασία. Οφείλατε να δράσετε έγκαιρα και να μην αφήσετε να εκτυλιχθεί αυτό το σκηνικό, όπου άλλοι Βουλευτές έχασαν την έδρα τους, ενώ είχαν κερδίσει μέσα από τις δημοκρατικές διαδικασίες την ψήφο του ελληνικού λαού, αλλά και κόμματα έχασαν έναν αριθμό εδρών, μια έδρα από το ΠΑ.ΣΟ.Κ.. Κυρίες και κύριοι συνάδελφοι, το γεγονός δηλαδή ότι έχασε το ΠΑ.ΣΟ.Κ. την έδρα είναι ένα γεγονός για το οποίο δεν έπρεπε να μιλούν εδώ όλοι οι συνάδελφοι όλων των κομμάτων; Δεν έπρεπε να μιλούν γι’ αυτό το «πραξικόπημα» που έγινε μέσω των Ειδικών Δικαστηρίων;
      Δεύτερον, το 42% και ιδιαίτερα ο τρόπος με τον οποίο αποφασίστηκε αποτελεί περιφρόνηση της Κυβέρνησης προς την Τοπική Αυτοδιοίκηση, τους φορείς της αλλά και τους δημότες-πολίτες αυτής της χώρας. Είπε ο προηγούμενος συνάδελφος ότι αυτό γίνεται ακριβώς για να επιλέγονται οι άνθρωποι που θα έχουν την πρώτη προτεραιότητα στην επιλογή του Έλληνα πολίτη, γιατί με αυτόν τον τρόπο δεν θα έχουμε δεύτερο γύρο. Προφανώς ο συνάδελφος κ. Αγαπητός δεν είδε το άρθρο 2 παράγραφος 2 όπου δεν καταργεί το δεύτερο γύρο το συγκεκριμένο νομοσχέδιο, απλά μειώνει το ποσοστό, γιατί ακριβώς η Κυβέρνηση θέλει να δείξει ότι έχει τελικά καλύτερα αποτελέσματα ή μάλλον να δείξει ότι θα κρατήσει τα ίδια αποτελέσματα σε σχέση με τις προηγούμενες εκλογές.
      Ας μην παίρνετε θάρρος πάντως, αγαπητοί συνάδελφοι, απ’ όλα αυτά, γιατί η ελληνική κοινωνία ζει στο πετσί της καθημερινά την πολιτική, που αποτελεί ένα χαστούκι απέναντι σε αυτούς, την πολιτική τη δική σας και με αυτήν την έννοια σε καμιά περίπτωση δεν θα επικυρώσει ξανά, δεν θα νομιμοποιήσει ξανά μια τέτοια πολιτική. Μια φορά κάνει το λάθος ο πολίτης, γιατί πρόκειται τελικά για μια Κυβέρνηση που νομοθετεί και πολιτεύεται χωρίς κανένα μα κανένα όραμα για ένα καλύτερο, πιο δίκαιο και πιο απελευθερωμένο για την Αυτοδιοίκηση μέλλον.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Σχοιναράκη.
      Το λόγο έχει ο κ. Μπούρας.
      ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε.
      Κύριε Υπουργέ, πράγματι και τι δεν ακούσαμε τόσο στην επιτροπή όσο και σήμερα και χθες από τους εκλεκτούς συναδέλφους της Αξιωματικής Αντιπολίτευσης. Για να έρθω στη συνάδελφο όμως που μόλις κατέβηκε από το βήμα, είπε τη λέξη «προπαγάνδα» πάνω από είκοσι φορές, γιατί πράγματι αυτή είναι η πολιτική του κόμματος της, η προπαγάνδα και όχι η ουσία.
      Εμείς, κυρίες και κύριοι συνάδελφοι, κυβερνάμε για την ουσία και για την επίλυση των προβλημάτων. Και τι δεν άκουσε κανείς. Έχω σημειώσει κάποιες λέξεις από τον εισηγητή σας, τον κ. Σκανδαλίδη. «Πραξικοπηματική απόφαση» το χαρακτήρισε. Ειλικρινά δηλαδή, έχετε μάθει να παρεμβαίνετε και εξ ιδίων κρίνετε τα αλλότρια. Εμείς σεβόμαστε τη διάκριση των εξουσιών και ερχόμαστε στη συνέχεια, όπως κάνουμε σήμερα, να διευκρινίσουμε ό,τι είναι δυνατόν. 
      Μίλησε ο κ. Σκανδαλίδης για διάλογο για το 42%. Μα, η Κυβέρνηση εξήγγειλε με τον πιο θαρρετό τρόπο σε δημόσια εκδήλωση του 2003, παρουσιάζοντας το πρόγραμμα της για τη Δημόσια Διοίκηση και την αυτοδιοίκηση, το 42% και μάλιστα παρουσία του προεδρείου της Κ.Ε.Δ.Κ.Ε.. Ήμουν παρών και το θυμάμαι. 
      Μίλησε για μεθοδεύσεις εκλογικών συστημάτων. Ακούστε, κύριοι συνάδελφοι, μας ακούει ο ελληνικός λαός, μας παρακολουθεί και μας βαθμολογεί, γι’ αυτό και σας κατεβάζει συνεχώς, γιατί δεν έχετε έστω και αργά το θάρρος να ομολογήσετε την αλήθεια. Άλλοι μεθόδευαν εκλογικά συστήματα. Δεν μου αρέσει να γυρίζω στο παρελθόν. Θα θυμάστε -και τις θυμάται ο ελληνικός λαός- τις τρεις διαδοχικές εκλογές την περίοδο 1989 -1990, όπου το 47% δεν εξασφάλιζε πλειοψηφία. Βέβαια, όλα γίνονταν την τελευταία στιγμή αναλόγως με τα μερομήνια -όπως λέει ο λαός- τα πολιτικά, όποτε έβλεπε να συμφέρουν. Εμείς αποδείξαμε πόσο θαρρετοί είμαστε από το 1990. Κάναμε ένα εκλογικό σύστημα μόλις κερδίσαμε τις εκλογές, το οποίο έδωσε σταθερές κυβερνήσεις στη χώρα.
      Η Κυβέρνηση, κυρίες και κύριοι συνάδελφοι, έθεσε ως επίκεντρο της πολιτικής της την πραγμάτωση του άρθρου 102 του Συντάγματος. Έτσι, με το ν. 3242/2004 τακτοποιήθηκαν πάρα πολλές εκκρεμότητες που θα οδηγούσαν πολλούς Ο.Τ.Α. ακόμη και στο κλείσιμο και αναφέρομαι συκρεκριμένα. 
      Δεύτερον, ο «ΘΗΣΕΑΣ» έδωσε τη δυνατότητα να αποκτήσει η τοπική Αυτοδιοίκηση μέσα στα επόμενα πέντε χρόνια από την εφαρμογή του 3,5 δισεκατομμύρια ευρώ, όταν το δικό σας «Ε.Π.Τ.Α.» αναφερόταν σε επτά χρόνια με το μισό ποσό, δηλαδή με 1,7 δισεκατομμύρια ευρώ. Μάλιστα, το πρόγραμμα «ΘΗΣΕΑΣ» είναι ένα πρόγραμμα με διαφάνεια και αντικειμενικότητα ως προς τα κριτήρια επιλογής των έργων. 
      Τρίτον, μιλήσατε εδώ για την Τοπική Αυτοδιοίκηση και για το σεβασμό. Δεν θυμάστε ίσως τα υπεξαιρεθέντα των ετών 1998 - 2003. Σε δύο χρόνια η Κυβέρνησή μας έδωσε 270.000.000 ευρώ από τα υπεξαιρεθέντα, ενώ τα υπόλοιπα θα δοθούν μέσω  ομολόγων στα επόμενα χρόνια. Να υπενθυμίσω δε εδώ ότι τόσο το 2004 όσο και το 2005 αποδόθηκαν πλήρως στους Ο.Τ.Α. οι προβλεπόμενοι πόροι. 
      Τέταρτον, ολοκληρώθηκε ο Κώδικας Δήμων και Κοινοτήτων. Και θα σας διαβάσω τη σχετική παράγραφο στη σελίδα 4 του ψηφίσματος του συνεδρίου της Κ.Ε.Δ.Κ.Ε. το περασμένο φθινόπωρο, το Νοέμβριο του 2005. Λέει επί λέξει το ψήφισμα της Κ.Ε.Δ.Κ.Ε., ότι ζητά την ταχεία προώθηση και ψήφιση του Κώδικα, όπως έχει διαμορφωθεί με ορισμένες αναγκαίες βελτιώσεις που προτείνονται, κρίνοντας ότι έχει γίνει μια πραγματικά σημαντική δουλειά που επιλύει αρκετά από τα προβλήματα της Τοπικής Αυτοδιοίκησης. Στην Νομαρχιακή Αυτοδιοίκηση ο ν. 3345/2005 θεσμοθέτησε για πρώτη φορά αυτοτελείς οικονομικούς πόρους και μάλιστα στη μετάβαση από το 2004 στο 2005 η Νομαρχιακή Αυτοδιοίκηση εξασφάλισε 220% και πλέον αυξημένους πόρους, ενώ απηλλάγη από το άγχος των προνοιακών επιδομάτων, τα οποία ήταν και αβέβαια.
      Έκτον, ελήφθησαν πάρα πολλά θεσμικά μέτρα. Καθημερινά ο Υπουργός Εσωτερικών και οι Υφυπουργοί παρεμβαίνουν με έναν και μόνο στόχο, την επίλυση της καλύτερης λειτουργίας των Ο.Τ.Α.. 
      Το παρόν σχέδιο νόμου είναι πολύ σημαντικό. Σχολίασε κάποιος ότι έχει τέσσερα μόνο άρθρα. Δεν θα πω αυτό που λέει ο λαός, ότι το καλό άρωμα είναι σε μικρό μπουκαλάκι, θα πω όμως τρία πράγματα. Πρώτον, με το άρθρο 1 διευκρινίζεται κατά τον πιο καλό τρόπο αυτό που προέκυψε με την απόφαση «12» του Ανωτάτου Ειδικού Δικαστηρίου και βέβαια εσείς σχολιάζετε εκ των υστέρων αυτό το οποίο δεν σχολιάσατε εκ των προτέρων. Αν ο Υπουργός έκανε αντίθετα, θα λέγατε τα αντίθετα, ότι παρεμβαίνει στη δικαιοσύνη.
      Δεύτερον, ρυθμίζει ένα θέμα των αποσπασμένων υπαλλήλων στα κόμματα, προκειμένου τα κόμματα, που αποτελούν πυλώνες της λειτουργίας της δημοκρατίας μας, να μπορούν να λειτουργούν καλύτερα και με περισσότερη διαφάνεια.
      Και, τρίτον, επιτέλους επιλύεται ένα θέμα το οποίο ταλαιπωρούσε επί χρόνια τους πολίτες. Στο πλαίσιο, λοιπόν, του αναβαθμισμένου ρόλου των Τοπικών Αυτοδιοικήσεων, των Ο.Τ.Α. Α΄ και Β΄ βαθμού, δίνεται η δυνατότητα σε μια εκλογή με αυξημένη πλειοψηφία του 42% να προχωρεί η εκλογή από την πρώτη Κυριακή.
      Επιδιώκουμε, λοιπόν, να συμμαχήσουμε σε τοπικό επίπεδο, οι κοινωνικές δυνάμεις να βρουν εκείνες τις συμμαχίες στον τόπο τους…
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε συνάδελφε. Υπήρξατε σαφής.
      ΑΘΑΝΑΣΙΟΣ ΜΠΟΥΡΑΣ:…που θα οδηγούν –τελειώνω, κύριε Πρόεδρε- σε μια προγραμματική σύγκλιση και όχι σε μια ευκαιριακή συνεργασία μεταξύ πρώτης και δεύτερης Κυριακής, αν μου δίνεις το δήμαρχο να σου δώσω το νομάρχη και το ανάποδο. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Μπούρα.
      Ο κ. Λεβέντης έχει το λόγο.
      ΙΩΑΝΝΗΣ ΠΑΡΑΣΚΕΥΑΣ: Άλλα λέει ο κατάλογος, κύριε Πρόεδρε.
      ΑΝΔΡΕΑΣ ΛΟΒΕΡΔΟΣ: Ναι, κύριε Πρόεδρε. Ο κατάλογος άλλα λέει.
      ΠΡΟΕΔΡΕΥΩΝ (Σωτήρης Χατζηγάκης):  Άλλα λέει ο κατάλογος, αλλά επειδή δεν είχαν μιλήσει από το Συνασπισμό, έχει μπει εμβόλιμα ο κ.  Λεβέντης και μπήκε σε θέση διαγραφέντος. Δηλαδή δεν χάνετε τη σειρά σας.
      ΙΩΑΝΝΗΣ ΠΑΡΑΣΚΕΥΑΣ: Εντάξει, κανένα πρόβλημα.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Λεβέντη, έχετε το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κύριοι συνάδελφοι, το κύριο και καίριο θέμα του νομοσχεδίου που συζητάμε περιλαμβάνεται στα άρθρα 2 και 3 με το πλαφόν του 42% που θεσμοθετούν για την εκλογή των δημάρχων και των νομαρχών. Είναι άδικο, κατά την Κυβέρνηση, όποιος το επιτύχει να μην πάρει την εξουσία, έστω και αν το 58% του λαού είναι αντίθετο. Θα γίνουν συναλλαγές –λέει- αν πάμε στο δεύτερο γύρο, λες και οι μεγάλες συναλλαγές δεν γίνονται πριν από τον πρώτο γύρο ή δεν θα γίνονται και τώρα για όσους θα πάνε -και θα είναι πολλοί- στο δεύτερο γύρο, και με αυτόν τον εκλογικό νόμο. Θα γίνουν ετερόκλητες εκλογικές συμμαχίες είπε ο κ. Παυλόπουλος. Με το 42% δεν θα γίνουν, κύριε Υπουργέ; Ίσως να γίνουν περισσότερες και να είναι ακόμη πιο ετερόκλητες.
      Για τη Νέα Δημοκρατία, όπως και για το ΠΑ.ΣΟ.Κ. άλλωστε, οι πολίτες είναι δύο κατηγοριών: Αυτοί που ψηφίζουν τα δύο μεγάλα κόμματα και η ψήφος τους μετράει διπλά και τρίδιπλα και οι υπόλοιποι, αυτοί που ψηφίζουν τα μικρότερα κόμματα, που είναι υποχρεωμένοι να υφίστανται τη λεηλασία των ψήφων τους και να λένε και «ευχαριστώ» που τους επιτρέπουν να επιβιώνουν και αυτοί σε μια γωνίτσα, με ό,τι περισσέψει. 
      Θα ήθελα συγκεκριμένα να πω για τη Νομαρχιακή Αυτοδιοίκηση, επειδή τρεις τετραετίες ήμουν υποψήφιος στη Δυτική Αττική επικεφαλής συνδυασμού, ότι βλέπουμε να παίρνει ένας συνδυασμός 41,5%: δεκαεννέα έδρες. Ο άλλος συνδυασμός 31%: δέκα έδρες. Ο τρίτος συνδυασμός 16,5%: δύο έδρες. Πού είναι η δικαιοσύνη; Πού είναι το δίκαιο; Από πού και ως πού αυτό γίνεται ανεκτό; Πού είναι η ισονομία και η ισοπολιτεία; Ξέρουμε πολύ καλά όλοι ότι το εκλογικό μας σύστημα είναι συγκεντρωτικό, είναι πρωθυπουργοκεντρικό και, αν θέλετε, είναι και δημαρχοκεντρικό και νομαρχοκεντρικό. Σ’ αυτούς ανήκουν όλες οι αρμοδιότητες, σ’ αυτούς ανήκουν οι όποιες αρμοδιότητες και δυνατότητες υπάρχουν στην Τοπική Αυτοδιοίκηση, τόσο στην πρωτοβάθμια όσο και στη Νομαρχιακή. Και όπως ο Πρωθυπουργός είναι ένας μεγάλος ήλιος που γύρω του είμαστε υποχρεωμένοι όλοι να περιστρεφόμαστε, έτσι και ο κάθε δήμαρχος ή κοινοτάρχης είναι ένας μικρός ήλιος, γύρω από τον οποίο περιστρέφονται όσοι σχετίζονται με την Τοπική Αυτοδιοίκηση. Επειδή, δε, το σύστημα αυτό αρέσει σε κάποιους, ξεκίνησε από τους δήμους, πέρασε στη νομαρχία και αν γίνει αιρετή και η Περιφέρεια, κατά τα φαινόμενα προς τα εκεί θα πορευθούμε. Αν όμως ο Πρωθυπουργός είναι –αν θα πάμε στο Διάστημα- ένας «κόκκινος γίγαντας», τότε οι δήμαρχοι και οι κοινοτάρχες είναι οι «άσπροι νάνοι», μικρά αστεράκια. Και αν εμείς είμαστε οι κανονικοί πλανήτες, οι δημοτικοί σύμβουλοι είναι αστεροειδείς και έρμα του σύμπαντος. Μέσα σε όλο αυτό το πολιτικό σύμπαν οι πολίτες παίζουν το ρόλο της σκοτεινής μάζας, απαραίτητοι για να υπάρχει το σύμπαν αλλά εντελώς αφανείς, σε βαθμό που κανείς δεν ασχολείται μαζί τους. Το σύστημα αυτό είναι και ηθικά απαράδεκτο αλλά και αναποτελεσματικό. Είναι σχεδιασμένο ώστε να βάζει όλους τους υπόλοιπους στη γωνία.
       Αφού, λοιπόν, οι δήμαρχοι και οι νομάρχες είναι τα μόνα ουσιαστικά πρόσωπα στην Τοπική Αυτοδιοίκηση, όλη η συζήτηση περιστρέφεται στο πώς θα εκλέγονται αυτοί και κυρίως για το ποιοι θα είναι. Το ζητούμενο δεν είναι ποια είναι η πολιτική που θα εφαρμοστεί, αλλά ποιος θα είναι ο επικεφαλής σε κάθε συνδυασμό. Όχι ότι δεν παίζουν ρόλο τα πρόσωπα, όχι ότι η προσωπική παρουσία και οντότητα δεν έχει την αξία της. Όμως το κύριο είναι η πολιτική που εφαρμόζεται. 
      Δεν έχουμε παρά να ρίξουμε μια ματιά στις τοπικές εφημερίδες, για να δούμε πόσο παράλογη είναι αυτή η κατάσταση και πόση φασαρία γίνεται γύρω από τα ονόματα. Η Κυβέρνηση, όπως και η προηγούμενη, θέλει να αποφύγει την απλή αναλογική πάση θυσία. Αν υπάρχει απλή αναλογική στις εκλογές, αυτό εξοικειώνει τους πολίτες με το σύστημα και «πριονίζει» τη νομιμότητα της ενισχυμένης αναλογικής. Αν υπήρχε απλή αναλογική έστω και για τις δημοτικές εκλογές, οι Έλληνες θα έβλεπαν ότι δεν φέρνει η αναλογική τη συντέλεια του κόσμου. Ίσα - ίσα, εκτονώνει τα πολιτικά πάθη και προωθεί τη συναίνεση. Δεν θα περιμέναμε βέβαια από μία συντηρητική, μια δεξιά, αυτοδύναμη κυβέρνηση να ψηφίσει υπέρ της απλής αναλογικής. Πάντοτε η συντηρητική παράταξη αλλά, αν θέλετε, και το ΠΑ.ΣΟ.Κ. ερωτοτροπούσαν με την ενισχυμένη, την υπερενισχυμένη αναλογική. Μάλιστα η Δεξιά μερικές φορές και με το πλειοψηφικό σύστημα.
      Και έρχεται εδώ το περίφημο 42%, η μεγάλη εφεύρεση της Κυβέρνησης. Το 42% δεν είναι τυχαίο. Είναι μια φωτογραφία του πολιτικού χάρτη της Ελλάδας σε μια συγκεκριμένη στιγμή στο χρόνο και το νούμερο που πιστεύει το κυβερνών κόμμα ότι θα του δώσει τους περισσότερους δημάρχους, όχι σε δέκα χρόνια από τώρα, αλλά σήμερα. Σε τόσο υπολογίζει τα κουκιά του. 
      Γίνεται τόση φασαρία για την εκλογή των δημάρχων και των νομαρχών και δεν γίνεται καμία συζήτηση για το τι δυνατότητες έχουν, ποιες είναι οι εξουσίες. Ανεπαρκείς αρμοδιότητες και επουσιώδεις, πολύ περιορισμένοι πόροι! Έρχεται, δε, και ο διορισμένος περιφερειάρχης, ο οποίος προεκτείνει τον κυβερνητικό βραχίονα της υδροκέφαλης κεντρικής εξουσίας και τον κομματικό εναγκαλισμό και δίνονται επιχορηγήσεις δίκην φιλοδωρήματος. Να πω συγκεκριμένα για τη Δυτική Αττική –σ’ ένα λεπτό τελειώνω, κύριε Προεδρε- που είναι ένας από τους πιο προβληματικούς νομούς. Ο προϋπολογισμός της Νομαρχίας Δυτικής Αττικής: 17.000.000 ευρώ. Ανελαστικές δαπάνες: 16,5 εκατομμύρια ευρώ, δηλαδή επιδόματα και μισθοδοσία υπαλλήλων. Τι μπορεί να περισσέψει; Οι 500.000 ευρώ ούτε για τις τρύπες που πρέπει να κλείσουν στους δρόμους δεν φθάνουν. Γιατί, λοιπόν, γίνεται τόσος θόρυβος; «Άνθρωποι, άνθρωποι» -που έλεγε και μια ελληνική ταινία- προς τι το μίσος και ο αλληλοσπαραγμός, εφόσον οι ουσιαστικές αρμοδιότητες είναι περιορισμένες; Όμως, παρ’ όλα αυτά, η Τοπική Αυτοδιοίκηση είναι η πιο κοντινή προς το λαό εξουσία και αυτή έρχεται σε επαφή μαζί του και γι΄ αυτό ακριβώς και την Τοπική Αυτοδιοίκηση και το λαό τον αφήνουμε στο περιθώριο. Είναι Αυτοδιοίκηση λοιπόν αφυδατωμένη, και αποκέντρωση υποτυπώδης. Οι πολίτες μένουν στο περιθώριο. 
      Εμείς πιστεύουμε ότι υπάρχουν περιθώρια να γίνουν πολύ περισσότερα πράγματα και από αυτά που γίνονται σε άλλες χώρες αλλά, αν θέλετε, και από τη δική μας την παράδοση, που η Αυτοδιοίκηση ακόμη και στα χρόνια της σκλαβιάς και της Τουρκοκρατίας είχε παρουσία, είχε ύπαρξη και οντότητα και ρόλο.
      Από αυτήν την άποψη καταψηφίζουμε ασφαλώς αυτό το νομοσχέδιο επί της αρχής -εκτός από αυτό με τα λευκά ψηφοδέλτια, που ανέπτυξε και ο Κοινοβουλευτικός μας Εκπρόσωπος χθες, ο κ. Κουβέλης- καταψηφίζουμε τα συγκεκριμένα άρθρα και θέλουμε να πιστεύουμε ότι ο λαός θα αμείψει τον καθένα κατά τα έργα του. Ας μην είναι σίγουρη η Νέα Δημοκρατία για το αποτέλεσμα.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε συνάδελφε.
      Ο κ. Λοβέρδος έχει το λόγο.
      ΑΝΔΡΕΑΣ ΛΟΒΕΡΔΟΣ: Κυρίες και κύριοι συνάδελφοι, παρακολούθησα πολλούς ομιλητές της Πλειοψηφίας να μας ασκούν κριτική για τον τρόπο που μιλάμε σχετικά με την απόφαση του Ανώτατου Ειδικού Δικαστηρίου που οδηγεί στο άρθρο 1, περί λευκών ψηφοδελτίων, σήμερα.
      Μιλάμε για «πραξικόπημα» στη δικαιοσύνη, εννοώντας φυσικά την ανατροπή και όχι απλά την ανατροπή, αλλά τη «ρωγμή» στην περί λευκών ψηφοδελτίων νομολογία και τη μη προσμέτρησή τους στο εκλογικό μέτρο, που παρακολουθεί η ελληνική νομολογία για δεκαετίες. Ορίζουμε αυτό ως «πραξικόπημα» και εκεί που μας χρωστούσαν, «μας ζητούν και το βόδι». Ανεβαίνουν στο Βήμα της Βουλής και μας ασκούν δριμύτατη κριτική για κάτι πρωτοφανές για τα ελληνικά δικαστικά χρονικά το οποίο, κύριε Υφυπουργέ, δεν «θεραπεύεται» με το άρθρο 1 στο σύνολο των προβλημάτων που δημιουργεί. 
      Πρώτον, η διαδικαστική προϋπόθεση: Ενημερώνομαι ότι και ο κύριος Υπουργός δέχθηκε ότι πρέπει με ονομαστική ψηφοφορία να διαπιστωθούν τα 2/3 της Εθνικής Αντιπροσωπείας, προκειμένου περί βουλευτικών εκλογών να έχουμε άμεση εφαρμογή και να μην έχουμε διχογνωμίες επ’ αυτού από τις επερχόμενες βουλευτικές εκλογές. Αυτή η διαδικαστική προϋπόθεση πρέπει να διαπιστωθεί με ρητό και πεντακάθαρο τρόπο. 
      Δεύτερον και πάμε στα σοβαρά: Έχετε την εντύπωση ότι δεν θα ενθαρρύνει η νομολογία του Ανωτάτου Ειδικού Δικαστηρίου προσφυγές μετά τις δημοτικές εκλογές ή αιτήματα να παρακολουθηθεί η στάση του Ανωτάτου Ειδικού Δικαστηρίου; Προς όφελος των δικηγόρων είναι τελικώς η όλη κατάσταση που δημιουργείται και προς όφελος μιας αστάθειας και ακαταστασίας στο χώρο των εκλεγμένων ή παραπονούμενων υποψηφίων στις δημοτικές εκλογές. 
      Θεωρείτε ότι με τη διάταξη αυτή, αγαπητοί συνάδελφοι, τελειώνουμε με τα προβλήματα που δημιούργησε αυτό το «πραξικόπημα» στη δικαιοσύνη; Δεν με αφορά αν ήταν μεθοδευμένο ή παράγωγο μιας χειρότερης διαδικασίας, που την αποκαλώ εθελούσια δουλεία, όπως πολλές φορές έχει έτσι αποκληθεί στο χώρο της θεωρίας. Νομίζατε ότι τελειώσαμε; 
      Να εντοπίσω κάτι ακόμη: Όπως διαπιστώνει και η Διεύθυνση Επιστημονικών Μελετών, η συγκεκριμένη απόφαση δεν ερμηνεύει το νόμο, ούτως ώστε με την αυθεντική ερμηνεία που θα κάνουμε εμείς, με το άρθρο 1, να λύνουμε τα προβλήματα. Ερμηνεύει το Σύνταγμα. Συνεπώς η ολοκλήρωση της επίλυσης των δυσχερειών, κύριε Υφυπουργέ, μπορεί να επέλθει μόνο με αλλαγή του Συντάγματος. Θα έχουμε μονίμως παραπονούμενους, ανθρώπους που θα καταθέτουν το ένδικο βοήθημα, το ένδικο μέσο της ακύρωσης της εκλογής λόγω των λευκών. Δεν σταματάμε τις ακαταστασίες που δημιούργησε η τελευταία απόφαση του Ανώτατου Ειδικού Δικαστηρίου, όμως κάνουμε κάτι σε ό,τι αφορά τη δήθεν αποσαφήνιση της στάσης μας. Ερμηνεύουμε τάχα την εκλογική νομοθεσία, τα άρθρα 5, 6, 7 και 8 αποσαφηνίζοντας το νόημά τους αυθεντικώς, λες και χρειαζόταν. Καθόλου δεν χρειαζόταν και ως εκ περισσού είναι η παρέμβασή μας μα, τι να κάνουμε μ’ αυτά που έχουν μεσολαβήσει, τα πρωτοφανή για τα ελληνικά δικαστικά χρονικά.
      Στον ελάχιστο χρόνο που μου απομένει, αγαπητοί συνάδελφοι, θέλω να αναφερθώ στο 42%. Άραγε υπάρχει κάποια συλλογική και συνολική αναδιάταξη αρμοδιοτήτων των δημάρχων και των άλλων επιμέρους δημοτικών αρχών, κύριε Υφυπουργέ; Αλλάζουμε κάτι ως προς τις αρμοδιότητες, λόγου χάρη, της δημαρχιακής επιτροπής ή του συμβουλίου, όπως λέγεται; Αλλάζουμε κάτι σε σχέση με τις εξουσίες του δημάρχου να ορίζει τους αντιδημάρχους του και να ασκεί τελικώς αυτός τις μείζονες αρμοδιότητες του δήμου; Όχι. Αλλάζουμε κάτι άλλο σχετικό με τις διαδικασίες ανάδειξης των δημοτικών συμβούλων; Κάνουμε αναλογικότερα τα συστήματα, όπως είχατε πει όταν για πρώτη φορά μιλήσατε για το 42%; Ούτε αυτό. Παίρνετε μία μικρή μερίδα της ύλης που αφορά στους Ο.Τ.Α. και στις νομαρχίες και κάνετε ρύθμιση, ακριβώς ό,τι κάνατε για τους πρυτάνεις εν όψει των εκλογών του Μαΐου. Πήρατε από το σύνολο της ύλης των διοικητικών θεμάτων των πανεπιστημίων τη θητεία των πρυτανικών αρχών. Το ίδιο κάνετε κι εδώ.
      Γιατί, όμως, το κάνετε αυτό; Γιατί κάνετε μία μεμονωμένη αλλαγή; Δεν κάνετε ριζική τομή, δεν μπαίνετε στον κόπο μιας αναδιάρθρωσης όπου αν ελαττώνατε το δημαρχοκεντρικό χαρακτήρα του συστήματος, που λειτουργεί στους Ο.Τ.Α. και στις νομαρχίες, θα είχατε ένα επιχείρημα να λέγατε ότι συνάδει με τον περισσότερο συλλογικό χαρακτήρα της διοίκησης των δήμων αυτό το εκλογικό σύστημα. Δεν το κάνετε αυτό. Ανατρέπετε μία σταθερότητα μετά τη Μεταπολίτευση. Από το 1975 δεν έχουμε αλλάξει τίποτε στον τρόπο ανάδειξης των δημάρχων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θέλω ένα λεπτό.
      Κύριοι συνάδελφοι, διαβάζω αυτές τις μέρες ένα εξαιρετικό σύγγραμμα του Νικολάου Χλέπα –το συνιστώ- όπου με έκπληξη διάβασα ότι αυτό που κάναμε στις βουλευτικές εκλογές όλα τα κόμματα, να αλλάζουμε τους εκλογικούς νόμους προ των εκλογικών αναμετρήσεων, γινόταν πριν από τη Μεταπολίτευση σταθερά για τους δήμους και αποκτήσαμε μία σταθερότητα μετά από το 1975. Αλλάζετε, λοιπόν, τώρα την εκλογική νομοθεσία, χωρίς, όμως, να κάνετε τομή. «Ρωγμή» κάνετε. 
      Δεύτερον, ψάχνω να βρω ποιο άλλο πλεονέκτημα μπορεί να υπάρχει. Η απομείωση των δαπανών για τις εκλογικές διαδικασίες; Τότε να αναθέτουμε τις εκλογές σε εταιρείες δημοσκοπήσεων, να μην πληρώνουμε δραχμή. Αυτό είναι λαϊκισμός, δεν είναι επιχείρημα, δεν αντέχει στη σοβαρότητα. Να το κάνουμε στην άκρη αμέσως. 
      Τι άλλο επιτυγχάνουμε; Κερδίζουμε στο πεδίο της διαφάνειας; Μα, γιατί κερδίζουμε στο πεδίο της διαφάνειας, αφού αυτό που αποκαλείτε συναλλαγή τελικώς φτάνει στον πολίτη για να το επιδοκιμάσει ή να το αποδοκιμάσει; 
      Εν πάση περιπτώσει, οδηγηθήκαμε και σε υπερβάσεις εν όψει της ανάγκης να έχουμε την πλειοψηφία στο δεύτερο γύρο. Δεν υπάρχει λόγος και ως προς τη διαφάνεια για να γίνει η συγκεκριμένη αλλαγή. 
      Ορισμένοι συνάδελφοι έκαναν και το εξής λογικό ατόπημα: Έλεγαν: Όπως βγάζουμε κυβερνήσεις με λιγότερο από την απόλυτη πλειοψηφία, να βγάζουμε και δημάρχους, ξεχνώντας ότι αυτή η απομείωση των αποκτούμενων ποσοστών της πλειοψηφίας, κύριε Υφυπουργέ, για να έχουμε τελικώς κυβέρνηση και πλειοψηφία στη Βουλή, προέκυψε από την ανάγκη κυβερνητικής σταθερότητας, για να μην αλλάζουν οι κυβερνήσεις κάθε μήνα. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Λοβέρδο.
      ΑΝΔΡΕΑΣ ΛΟΒΕΡΔΟΣ: Τελειώνω αμέσως.
      Εδώ έχουμε δημοτικές εκλογές τον Οκτώβριο, ολοκλήρωση της διαδικασίας στα μέσα του Οκτωβρίου και ανάληψη των καθηκόντων τον Ιανουάριο. Ποιος λόγος επιβάλλει να απομειωθεί η δημοκρατική νομιμοποίηση, όταν δεν απομειούνται οι σχετικές αρμοδιότητες;
      Η τελευταία μου λέξη είναι η εξής: Και μ’ αυτόν το νόμο, που θα τον ψηφίσετε μόνοι σας, δεν συμπληρώνετε κανένα «ανθολόγιο» παρεμβάσεων και καλών ενεργειών. Ένα «ακανθολόγιο» μέτρων σε βάρος της δημοκρατίας και του πολίτη προχωράτε, κύριε Υφυπουργέ.
      (Χειροκροτήματα από την πτέρυγα του ΠΑ.ΣΟ.Κ.)
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θέλω να διευκρινίσω στον κ. Λοβέρδο ότι οι αλλαγές που γίνονται στο Δημοτικό και Κοινοτικό Κώδικα είναι αυτές που επικαλείσθε ότι δεν υπάρχουν στο νόμο. 
      ΑΝΔΡΕΑΣ ΛΟΒΕΡΔΟΣ: Δεν είναι.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Το γιατί δεν πήγε αυτή η διάταξη μέσα στον Κώδικα είναι προφανές. Παρ’ ότι ο Κώδικας έχει πάρει την τελική του μορφή και έχει δοθεί στην Κ.Ε.Δ.Κ.Ε., η οποία Κ.Ε.Δ.Κ.Ε. ομόφωνα συνεφώνησε με τις διατάξεις του Δημοτικού και Κοινοτικού Κώδικα, μπορεί να υπάρξει κάποια καθυστέρηση για να μην πλησιάζει προς το χρόνο των εκλογών. Γι’ αυτόν το λόγο αυτή η διάταξη ήλθε με τη μορφή του σχεδίου νόμου που συζητάμε. Αυτό δεν σημαίνει ότι είναι ξεκομμένη από όλες τις ρυθμίσεις, όσον αφορά την εξουσία του δημάρχου που απομειούται από τον Κώδικα, όπως και πάρα πολλά άλλα θέματα, που δεν είναι του παρόντος να αναλύσουμε. Όμως σε καμία περίπτωση, κύριε συνάδελφε, δεν μπορεί να θεωρηθεί ότι ήλθε μόνη της, από το πουθενά, χωρίς να εντάσσεται σε μία λογική εκσυγχρονισμού, λογική την οποία ανεγνώρισε και η ίδια η Κ.Ε.Δ.Κ.Ε..
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό.
      ΑΝΔΡΕΑΣ ΛΟΒΕΡΔΟΣ: Θα σας πει ο κ. Μαγκριώτης ότι ο Κώδικας αυτός δεν προβλέπει απομείωση του αποκεντρωτικού χαρακτήρα.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Λοβέρδο.
      Ο κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η Κυβέρνηση κατηγορείται όχι μόνο από τα κόμματα της Αντιπολίτευσης, αλλά από το σύνολο της κοινωνίας και των πολιτών τούτες τις ώρες όχι τόσο γιατί δεν έδειξε αποτελεσματικότητα και επάρκεια στην αντιμετώπιση της κακοκαιρίας και στην υποβοήθηση αυτών που υποφέρουν τούτες τις μέρες, αλλά γιατί την προηγούμενη εβδομάδα έκανε υπερβολική επίδειξη της προετοιμασίας της.
Περισσότερο ασχολήθηκε, λοιπόν, με την επίδειξη και την προβολή της προετοιμασίας της και λιγότερο με την ίδια την προετοιμασία.
    Ανεβάσατε, κύριε Υπουργέ, την ένταση και την έκταση της κακοκαιρίας για να πανηγυρίζετε την επερχόμενη επιτυχία σας. Κάνατε δηλαδή το αντίστροφο απ’ ό,τι κάνετε σε όλα τα μεγάλα πολιτικά θέματα, εθνικά, κοινωνικά και οικονομικά. Εκεί κατεβάζετε τον πήχη, για να μην περάσετε από κάτω. Βρίσκεστε πολύ μακριά από τις προεκλογικές, αλλά και τις προγραμματικές σας εξαγγελίες στο σύνολο της διαχείρισης των δημοσίων υποθέσεων. Ένα γλίστρημα μιας νταλίκας, όμως, στα Τέμπη διέλυσε τον επικοινωνιακό σας θρίαμβο. 
    Βεβαίως, η προηγούμενη εβδομάδα ήταν η εβδομάδα και της τελευταίας δημοσκόπησης, για τα αποτελέσματα της οποίας πανηγυρίζετε και επαίρεστε τόσο πολύ και αδιαφορείτε για τη δυσφορία και την απογοήτευση του κοινωνικού συνόλου. Αδιαφορείτε γι’ αυτά που συμβαίνουν σήμερα απ’ άκρου σ’ άκρον στην ελληνική επικράτεια.
    Τώρα ο κάθε Υπουργός αυτοθαυμάζεται για την προσωπική του επιτυχία και του μηχανισμού του οποίου εποπτεύει. Αυτά μας είπε ο κ. Βουλγαράκης χθες από τη Θεσσαλονίκη. Είναι περήφανος για το δικό του κομμάτι ευθύνης. Πού είναι η συνοχή και η συλλογικότητα, ο συλλογικός σχεδιασμός της Κυβέρνησης; Ο διαγκωνισμός των Υπουργών μπροστά στα σκαλοπάτια του Μαξίμου εν όψει του ανασχηματισμού είναι μοναδικός και γίνεται εις βάρος των πολιτών!
    Δώστε επιτέλους το επίδομα θέρμανσης, όπως σας κάλεσε χθες και ο Πρόεδρος Γιώργος Παπανδρέου, για μια ακόμα φορά. Και δώστε το όχι από το απόθεμα του κρατικού προϋπολογισμού, από τα φορολογικά έσοδα των πολιτών! Δώστε το από τα κερδοσκοπικά έσοδα του κράτους και των κρατικών διυλιστηρίων, από την κερδοσκοπική αύξηση της τιμής των καυσίμων, αυτή που αντιμετωπίζουν τώρα ιδιαίτερα οι ευπαθείς ομάδες του πληθυσμού. Θέλετε να τη χρησιμοποιήσετε, όμως, για να κλείσετε μ’ έναν ακόμη τρόπο τη μαύρη τρύπα της οικονομικής σας πολιτικής. 
    Χθες, κυρίες και κύριοι συνάδελφοι, από το Βήμα τούτο μίλησε ο Κοινοβουλευτικός Εκπρόσωπος της Νέας Δημοκρατίας κ. Πολύδωρας, ένας ιδιότυπος πολιτικός, ο οποίος επιθυμεί να προβάλλεται ως λόγιος και ότι διακονεί διαχρονικές αξίες. Μόνο που οι αξίες αυτές είναι αντιφατικές, όπως οι εκάστοτε αξίες που προβάλλει η συντηρητική παράταξη στην ιστορική διαδρομή αυτής της χώρας. Προβάλλει την αντιφατικότητα αυτών των αξιών για να αρνείται κάθε φορά την εξέλιξη.
    Ο θαυμασμός του κ. Πολύδωρα για την κλασική Ελλάδα, όπως και της συντηρητικής παράταξης γενικότερα είναι γνωστός και διαχρονικός. Δεν συνδυάζεται, όμως, με την ανάδειξη αυτών των αξιών, πολύ περισσότερο με τη σύγχρονη αξιοποίησή τους και με την ανάδειξη νέων αξιών, με την καλλιέργεια και τη δημιουργία νέων πολιτιστικών προτύπων, νέων δημιουργιών. Είναι υποκριτική, είναι προγονοπληκτική η διακονία αυτών των αξιών. 
    Ο πυρήνας της πολιτιστικής και μορφωτικής και νοοτροπίας και πολιτικής είναι το γνωστό τρίπτυχο «χλαμύδα, τσαρούχι, εξαπτέρυγο», κύριε Υπουργέ! Αφυδατώνετε τη διαχρονική αξία, το διαχρονικό περιεχόμενο όλων αυτών των αξιών. Υπηρετείτε μόνο συνθήματα κενά περιεχομένου. Τα λόγια δεν έχουν καμία προέκταση στην πράξη και το απέδειξε χθες ο κ. Πολύδωρας εκπροσωπώντας τον Πρωθυπουργό εδώ, ως Κοινοβουλευτικός Εκπρόσωπος. 
    Τι μας είπε χθες ο κ. Πολύδωρας; Ο κ. Πολύδωρας έκανε το αντίθετο από ό,τι έκανε προεκλογικά. Προεκλογικά είπε την αλήθεια. Είπε πως πρέπει να φύγουν δέκα χιλιάδες «πρασινοφρουροί» από το κράτος για να ανασάνει το κράτος. Και έμεινε εκτός Κυβέρνησης γι’ αυτόν το λόγο, έξω από το πρώτο κυβερνητικό σχήμα από τον Πρωθυπουργό, γιατί είπε την αλήθεια! Βεβαίως είναι πολλές οι δεκάδες χιλιάδες που διώξατε. Δεν διώξατε μόνο τους πράσινους, ανεξάρτητα αν ήταν ικανοί ή όχι. Διώξατε και τους συνοδοιπόρους και στελέχη της δικής σας παράταξης, γιατί υπηρέτησαν μέσα από τον κρατικό μηχανισμό και τη Δημόσια Διοίκηση, την πολιτεία. 
    Κύριε Υπουργέ, ο κ. Πολύδωρας χθες έκανε ακριβώς το αντίθετο. Ξεκίνησε την ομιλία του αναφερόμενος στη χθεσινή πρωινή ομιλία του Προέδρου της Κ.Ε.Δ.Κ.Ε. του κ. Κουκουλόπουλου. Είπε, λοιπόν, ο κ. Πολύδωρας –και διαβάζω από τα Πρακτικά της Βουλής, την ομιλία του- τα εξής: «Κυρίες και κύριοι συνάδελφοι, ο κ. Κουκουλόπουλος, ο Πρόεδρος της Κ.Ε.Δ.Κ.Ε., δήλωσε σήμερα στην Επιτροπή Περιφερειών στη Βουλή, ότι η Κυβέρνηση από τα λεγόμενα υπεξαιρεθέντα ή παρακρατηθέντα της περιόδου 1997-2003 ύψους 1,7 δισεκατομμυρίου ευρώ, εξόφλησε τις υποχρεώσεις του συνεχούς κράτους καταβάλλουσα με ομόλογα όλο το ποσό. Έτσι δήλωσε σήμερα ο κ. Κουκουλόπουλος».
    Καταθέτω αυτό το απόσπασμα της ομιλίας του κ. Πολύδωρα για τα Πρακτικά.
    (Στο σημείο αυτό ο Βουλευτής κ. Ιωάννης Μαγκριώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Από τα Πρακτικά της χθεσινής Επιτροπής των Περιφερειών διαβάζω τι είπε ο κ. Κουκουλόπουλος, κύριε Υπουργέ. Είπε, λοιπόν: «Όσον αφορά στο θέμα των παρακρατηθέντων, αν και ο Υπουργός κ. Παυλόπουλος μίλησε για σταδιακή απόδοση παρακρατηθέντων το 2004 και το 2005, δεν υπήρξε καμία απόδοση. Στην τελευταία συνάντηση που είχαμε με τον κ. Αλογοσκούφη μάς είπε ότι πρόκειται να αποδοθούν με μορφή ομολόγων, που δεν θα μπορούμε να τα προεξοφλήσουμε, γιατί εγγράφονται στο έλλειμμα. Η διάρκεια αυτή των ομολόγων θα είναι έξι, επτά, οκτώ ετών και οι δόσεις θα είναι υπό διαπραγμάτευση. Το 2004 και το 2005 υπήρξε μείωση της παρακράτησης». 
    (Στο σημείο αυτό ο Βουλευτής κ. Ιωάννης Μαγκριώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
    Αυτά είπε ο κ. Κουκουλόπουλος χθες και ακριβώς τα αντίθετα επικαλέσθηκε ο κ. Πολύδωρας. Έμεινε έξω από την Κυβέρνηση λέγοντας την αλήθεια, θέλει να μπει ψευδόμενος. Κρύβει ένα μικρό Μαρκογιαννάκη μέσα του ο κ. Πολύδωρας και φοβάμαι πως αυτό το μικρόβιο, κύριε Υπουργέ, επεκτείνεται στην παράταξή σας.
    (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
    Κύριε Πρόεδρε, δεν είναι, όμως, μόνο αυτό το πεδίο στο οποίο η Νέα Δημοκρατία δεν πολιτεύεται με αρχές. Δεν πολιτεύεται με αρχές και στο θέμα των λευκών ψηφοδελτίων και πώς αυτά προσμετρώνται. Την άνοιξη, που βόλευε κομματικά τη Νέα Δημοκρατία, παρότρυνε, επεδίωξε με το δικό της τρόπο, αποδέχθηκε, και προανήγγειλε τη νομοθετική ρύθμιση δι’ αρμοδίου κυβερνητικού παράγοντα πως τα λευκά ψηφοδέλτια θα προσμετρώνται στα έγκυρα. Αυτή ήταν η θέση της Νέας Δημοκρατίας, έτσι την βόλευε για να πάρει δυο θέσεις ακόμα στο Κοινοβούλιο. 
    Τώρα, μπροστά στις νομαρχιακές και δημοτικές εκλογές, μπροστά στη μεγάλη πίεση ιδιαίτερα που ασκείται από την Αυτοδιοίκηση, από τα κόμματα της Αντιπολίτευσης, ειδικότερα, όμως, από τα κόμματα της Αριστεράς –των οποίων θα συρρικνωθούν οι δημοτικές παρατάξεις, αν ισχύσει αυτός ο κανόνας, γεγονός που μπορεί να τους ωθήσει στις τοπικές κοινωνίες να συνεργαστούν με το ΠΑ.ΣΟ.Κ. και επειδή ακριβώς αυτό δεν θέλετε σε καμία περίπτωση να συμβεί- νομοθετείτε ακριβώς το αντίθετο. Γι’ αυτό τονίζω ότι δεν πολιτεύεστε με αρχές, αλλά πολιτεύεστε με το κατά πόσο συμφέρει στο κόμμα και στην παράταξή σας.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    ΠΡΟΕΔΡΕΥΩΝ (Γεώργιος Σούρλας): Ολοκληρώστε παρακαλώ.
    ΙΩΑΝΝΗΣ ΜΑΓΚΡΙΩΤΗΣ: Κλείνω, κύριε Πρόεδρε.
    Χαρακτηριστική είναι η δήλωση που κατέθεσε ο κ. Αχιλλέας Καραμανλής την ημέρα της παραίτησής του από το βουλευτικό αξίωμα, όταν ανακοινώσατε τη θεσμοθέτηση, που σήμερα προωθείται στη Βουλή. Είπε, λοιπόν: Δεν θα πέρναγα αυτήν τη δοκιμασία εγώ και η παράταξή μου, αν μου είχε πει η ηγεσία του κόμματός μου να μην αποδεχθώ την έδρα, αφού η θέση του κόμματός μου, την οποία και θα θεσμοθετήσει, είναι ακριβώς η αντίθετη». 
    Καταθέτω την επιστολή διαμαρτυρίας και παραίτησης του κ. Αχιλλέα Καραμανλή.
    (Στο σημείο αυτό ο Βουλευτής κ. Ιωάννης Μαγκριώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Τον εκμεταλλευτήκατε και τον πετάξατε μετά στην άκρη, για να διαρρεύσει από του Μαξίμου για επικοινωνιακούς λόγους ότι ο κ. Πρωθυπουργός δεν  υπολογίζει ακόμα και τους συγγενείς του. Εκμεταλλεύεται τους συγγενείς και το όνομά τους για να κρατήσει το αλώβητο της προσωπικής επικοινωνιακής του κυριαρχίας, κύριε Πρόεδρε!
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Γεώργιος Σούρλας): Θέλω να καταστήσω σαφές ότι αν περνάτε τα έξι-επτά λεπτά, θα αφαιρείται ο λόγος. Δεν είναι δυνατόν το Προεδρείο να κάνει επανειλημμένες εκκλήσεις και να μη γίνονται αποδεκτές. Σας παρακαλώ λοιπόν. Μετά τα επτά λεπτά, θα διακόπτεται ο ομιλητής. 
    Γίνεται δεκτή αυτή η πρόταση; 
    ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Γεώργιος Σούρλας): Το Σώμα ομοφώνως απεφάνθη ότι δεν μπορούμε να υπερβούμε τα επτά λεπτά.
    Το λόγο έχει ο κ. Παρασκευάς, ο οποίος πιστεύω ότι θα τηρήσει αυτή τη συμφωνία. 
    ΙΩΑΝΝΗΣ ΠΑΡΑΣΚΕΥΑΣ: Δεν μπορώ, κύριε Πρόεδρε, να πληρώσω τις αμαρτίες του Μαγκριώτη. Δεν πληρώνω αμαρτίες άλλων! Ο καθένας πληρώνει για τις δικές του αμαρτίες.
    ΠΡΟΕΔΡΕΥΩΝ (Γεώργιος Σούρλας): Δεν είναι και αμαρτίες!
    ΙΩΑΝΝΗΣ ΠΑΡΑΣΚΕΥΑΣ: Κύριε Πρόεδρε, ας μου επιτραπεί –ποιητική αδεία- να χρησιμοποιήσω μια φράση πολλαπλώς και κατά κόρον χρησιμοποιούμενη μετά από εκλογές ή από δημοσκοπήσεις. Συνήθως και μάλλον πατέρας της φράσης είναι ο Ανδρέας Παπανδρέου, ότι «πήραμε το μήνυμα». 
    Δυστυχώς, όμως, τις περισσότερες φορές από όλες τις πτέρυγες της Βουλής δίνονταν ερμηνείες κατά το δοκούν και έξω από την ουσία και το περιεχόμενο της πραγματικής πολιτικής λειτουργίας. Το πήρε το μήνυμα των ημερών η Νέα Δημοκρατία και πώς το ερμηνεύει; Με το 42%; 
    Δόθηκαν και δίνονται, κύριε Υπουργέ, κατά καιρούς πολλές ερμηνείες και ορισμοί του τι είναι πολιτική και πώς υλοποιείται. Επίσης είναι σαφείς οι διαχωρισμοί μεταξύ πολιτικής και πολιτικαντισμού. 
    Αγαπητοί συνάδελφοι, ειλικρινά δεν νιώθω και τόσο καλά, αν τυχόν καμιά φορά βρεθώ στη θέση του τηλεθεατή σε κάποια δελτία ειδήσεων ή σε κάποια τηλεπαράθυρα.
    Θέλω να πιστεύω ότι δεν υπάρχουν συνάδελφοι που να επιχαίρουν από την εικόνα που εμφανίζουμε εμείς, οι δήθεν ταγοί του έθνους, στις αντιπαραθέσεις χωρίς νόημα και ουσία, στις οποίες μας οδηγούν οι δημιουργοί των τηλεοπτικών εκπομπών.
    Είναι ή όχι κατάπτωση η προσπάθεια όλων ένθεν και ένθεν να αποδοθούν ευθύνες ή να καταβάλλονται προσπάθειες σύγκρισης για το ποιοι λειτούργησαν καλύτερα ή χειρότερα σε περιόδους ακραίων φυσικών φαινομένων και ποιοι κατάφεραν να κινητοποιήσουν καλύτερα τον κρατικό μηχανισμό;
    Η ουσία βρίσκεται κάπου αλλού. Θα έπρεπε ή όχι ο κρατικός μηχανισμός να ανταποκρίνεται στην αποστολή του χωρίς καμία ιδιαίτερη πολιτική παρέμβαση; Ναι ή όχι, κύριε Υπουργέ; Ναι ή όχι, αγαπητοί συνάδελφοι;
    Η ευθύνη όλων μας είναι πασίδηλη. Είναι δυνατόν να έχει ο κρατικός μηχανισμός την ανάγκη κάποιου επικεφαλής για να τον κινητοποιήσει;
    Για ποιο λόγο, κύριε Υπουργέ, επαίρεστε για το πώς εσείς ή κάποιοι άλλοι υπεύθυνα αντιδράσατε στη θεομηνία των ημερών; Σήμερα σχεδιάστηκαν τα μέτρα, τα οποία έπρεπε να λαμβάνονται σε τέτοιες περιπτώσεις; Όχι, κύριε Υπουργέ.
    Έχουν ανάγκη η Γραμματεία Πολιτικής Προστασίας, η Π.Σ.Ε.Α., η Ε.Μ.Α.Κ. και όλες οι σχετικές υπηρεσίες από ειδικές εντολές σε περιόδους ακραίων φαινομένων; Έχω την άποψη ότι όχι.
     Εάν πιστεύετε ότι έχουν τέτοια ανάγκη, τότε έχουμε αποτύχει συνολικά και παταγωδώς στην αποστολή μας, που δεν είναι άλλη από τη λειτουργία μιας διοίκησης προς όφελος των πολιτών, της κοινωνίας, μίας διοίκησης, που να διασφαλίζει την εύρυθμη λειτουργία της κοινωνίας και της πολιτείας ακόμα και σε περιπτώσεις εκτάκτου ανάγκης ή ακραίων φαινομένων.
    Αυτό, δυστυχώς, δεν συνέβη, κύριε Υπουργέ. Σχολεία, υπηρεσίες, δικαστήρια, κλειστά. Γιατί; 
    Θα ήθελα να κάνω και μια δεύτερη παρατήρηση. Δίνουμε, δυστυχώς, περισσότερη έμφαση και σημασία στο περίβλημα, παρά στην ουσία της πολιτικής. Περίβλημα είναι η επικοινωνιακή λαίλαπα. Περίβλημα είναι η ανάλωσή μας στα τηλεοπτικά παράθυρα. Περίβλημα είναι να δίνουμε τον εαυτό μας ως αναλώσιμο είδος στο Μινώταυρο της τηλεθέασης. 
    Περίπου στο ίδιο μήκος κύματος, δυστυχώς, κινείται και η σημερινή συζήτηση του σχεδίου νόμου για τη ρύθμιση θεμάτων νομαρχιακών και δημοτικών εκλογών. Αυτό είναι το ζητούμενο, αγαπητοί συνάδελφοι; Δεν θα μπω στη λογική του ποιος ωφελείται και ποιος χάνει επικοινωνιακά με το σχετικό νομοσχέδιο. Είναι μικρό το κακό, εάν χάνει η Νέα Δημοκρατία, εάν χάνει το ΠΑ.ΣΟ.Κ. ή εάν χάνει κάποιο άλλο κόμμα. Όμως, είναι τραγικό να χάνει η πολιτική μας αξιοπιστία, να χάνουν συνολικά η πολιτική και οι θεσμοί.
    Τι να πρωτοθαυμάσει κάποιος; Το επιχείρημα του κόστους της δεύτερης Κυριακής; Μα, είμαστε σοβαροί; Το επιχείρημα της συναλλαγής μεταξύ των δημοτικών παρατάξεων; Έχουμε χάσει κάθε ίχνος λογικής; Το επιχείρημα της προγραμματικής ισχυροποίησης του συνδυασμού που κερδίζει στις εκλογές; Το επιχείρημα, κύριε Υπουργέ, της ισχυροποίησης των θεσμών της Αυτοδιοίκησης για την αξιοποίηση του Δ΄ Κοινοτικού Πλαισίου Στήριξης; Και ποιας ισχυροποίησης, κύριε Υπουργέ; Με τη δημιουργία των ανωνύμων εταιρειών για τη διαχείριση των πόρων και την πλήρη περιθωριοποίηση των θεσμών της Αυτοδιοίκησης;
    Κύριοι συνάδελφοι, τίποτε από όλα αυτά δεν ισχύει. Περί άλλων τυρβάζουμε. Έχουν ή δεν έχουν ανάγκη οι θεσμοί της Αυτοδιοίκησης των δύο βαθμών από διοικητική αυτοτέλεια και οικονομική αυτοδυναμία; Έχουν ή δεν έχουν ανάγκη οι θεσμοί της Αυτοδιοίκησης από τη δυνατότητα χάραξης πολιτικών; Έχουν ή δεν έχουν ανάγκη οι θεσμοί της Αυτοδιοίκησης από ένα σαφές πλαίσιο αρμοδιοτήτων, χωρίς δεσμεύσεις, χωρίς τη δέσμευση των πολλαπλών εγκρίσεων, δεσμεύσεων και ποδηγετήσεων; Έχουν ή δεν έχουν ανάγκη οι θεσμοί άλλου είδους δομές, που να είναι περισσότερο συμβατές με τις νέες συνθήκες και τα νέα δεδομένα;
    Αντί όλων αυτών, αγαπητοί συνάδελφοι, συζητάμε μόνο ποιο είναι εκείνο το ποσοστό που θεωρείται ικανό και αναγκαίο για τη δημοκρατική νομιμοποίηση του εκλεγμένου νομάρχη και δημάρχου. Έχετε την αίσθηση ότι δίνουμε κάποια ουσιαστική απάντηση στα προβλήματα των θεσμών;
    Όμως, δεν είχα ούτε έχω την ψευδαίσθηση ότι η Κυβέρνηση της Νέας Δημοκρατίας είτε μπορούσε να δώσει απαντήσεις στα υπαρκτά προβλήματα, είτε να ανοίξει δρόμους εμβάθυνσης της αποκέντρωσης. Όποιος παίζει με τη φωτιά καίγεται. 
    Μην παίζετε με τους θεσμούς, κύριοι συνάδελφοι της Νέας Δημοκρατίας. Μην αντιγράφετε τα αρνητικά των κυβερνήσεων του ΠΑ.ΣΟ.Κ.. Στο όνομα των ψευδεπίγραφων μεταρρυθμίσεων μην απορυθμίζετε τα πάντα. 
    Είναι αδιανόητο, κύριε Υπουργέ, να σας κατατρέχει η μανία της κατεδάφισης. Ίσως, αδίκως ο κ. Έβερτ έλαβε το προσωνύμιο της «μπουλντόζας». Ίσως, τελικά ο χαρακτηρισμός «μπουλντόζα» θα έπρεπε να δοθεί σε κάποιους άλλους και όχι στον κ. Έβερτ, ο οποίος ήρθε, δεν είδε και απήλθε.
    Μία είναι η επιλογή: Η εμβάθυνση της αποκέντρωσης, η μείωση του κεντρικού κράτους, η συμμετοχή του πολίτη, η ανάκτηση της αξιοπιστίας της πολιτικής και, δυστυχώς, η αναβάθμιση της δικής μας πολιτικής λειτουργίας.
    Το 42%, κύριε Υπουργέ, ένα και μόνο αποτέλεσμα θα έχει την εκλογή δημάρχων και νομαρχών απόλυτα ελεγχόμενων από τις κομματικές νομενκλατούρες, είτε του ενός είτε ενός εκ των τεσσάρων κομμάτων που βρίσκονται στη Βουλή.
    Ο χρόνος είναι αμείλικτος. Βλέπουμε, δυστυχώς, τα τρένα να περνούν, βλέπουμε τις εξελίξεις να τρέχουν. Εμείς είμαστε απλοί θεατές και κάθε προσπάθεια παρέμβασης είναι καρικατούρα κακής διαχείρισης των κρίσεων. Αντί να βλέπουμε τον πολίτη στα μάτια, βλέπουμε την πλάτη του. Τον βλέπουμε να φεύγει μακριά από την πολιτική ζωή, τον βλέπουμε να κλείνεται στο καβούκι του. 
    Είναι απόλυτα ταυτισμένη με την ιδεολογία σας, συνάδελφοι της Νέας Δημοκρατίας, η φοβία που έχετε για τον πολίτη, για τη συμμετοχή του, για τους θεσμούς της αποκέντρωσης, για την αξιοποίηση του ανθρώπινου δυναμικού.
    Δεν μπορώ να ανιχνεύσω έστω και μία υποψία λόγου και αιτίας για να αποδεχτώ και να δώσω την ψήφο μου στη σχετική πρόταση. 
    Γι’ αυτό, αγαπητοί συνάδελφοι, καταψηφίζω το σχέδιο νόμου συνολικά. Δεν ψηφίζω ούτε καν το άρθρο το σχετικό με τα λευκά ψηφοδέλτια.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παρασκευά.
    Κύριε Υπουργέ, θα θέλατε να κάνετε μια παρέμβαση;
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μάλιστα, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα ήθελα να κάνω μία παρέμβαση σε ορισμένα θέματα, τα οποία έθεσε ο κ. Παρασκευάς και τα οποία νομίζω ότι χρειάζονται διευκρινίσεις. Θα είμαι εξαιρετικά σύντομος.
    Κύριε συνάδελφε, γνωρίζετε πολύ καλά ότι ιδίως σε περιόδους όπου έχουμε ακραία καιρικά φαινόμενα, χρειάζεται ειδικός σχεδιασμός. Διότι κάθε καιρικό φαινόμενο δε μοιάζει πάντα με άλλο, ιδίως, εάν εκτείνεται σε ολόκληρη την επικράτεια. Ξέρετε ότι άλλο είναι το ζήτημα των αυτοματοποιημένων λειτουργιών των υπηρεσιών, που αφορούν το ξεκαθάρισμα του ποιος ασκεί ποιες αρμοδιότητες και ποια μέσα έχει και άλλο είναι το ζήτημα ότι δεν μπορείς να μη σχεδιάσεις τι θα κάνεις σε κάθε συγκεκριμένη περίπτωση, ιδίως εάν κάτι εκτείνεται σε ολόκληρη τη χώρα. 
    Απ’ αυτήν την άποψη, λοιπόν, σχεδιασμός υπήρξε, ενημέρωση υπήρξε και θα δούμε τα αποτελέσματα. Όταν θα περάσει άλλωστε η κακοκαιρία, μέσα από τον Κοινοβουλευτικό Έλεγχο δεν έχετε παρά να κάνετε ό,τι νομίζετε από πλευράς Κοινοβουλευτικού Ελέγχου και να έρθουμε να κουβεντιάσουμε εδώ και να κάνουμε και τις συγκρίσεις.
    Για να μη μένει, μάλιστα, καμία αμφιβολία γι’ αυτά που ελέχθησαν χθές, να πω ότι εγώ δεν έκανα καμία προσωπική επίθεση στον κ. Σκανδαλίδη. Είπα, όμως, μία αλήθεια. Όλοι θυμούνται ποια ήταν η Πολιτική Προστασία και τι συνέβαινε σ’ αυτήν πριν από το Μάρτιο του 2004, πώς έφευγαν οι υπεύθυνοι της Πολιτικής Προστασίας και για ποιο λόγο.
    Σε ό,τι αφορά το άλλο θέμα, το οποίο θέσατε, που σχετίζεται με την Τοπική Αυτοδιοίκηση, χαίρομαι γιατί έχετε αυτές τις απόψεις. Αλλά, εάν δείτε το έργο αυτής της Κυβέρνησης –το ξέρετε άλλωστε- και αυτού του Υπουργείου, θα δείτε ότι είναι αφιερωμένο το μεγαλύτερο μέρος του στην Τοπική Αυτοδιοίκηση, στην επίλυση των άμεσων προβλημάτων, στη διαμόρφωση των δύο κωδίκων, εκ των οποίων ο ένας είναι έτοιμος με ρηξικέλευθες, κατά τη γνώμη μας, τομές ιδίως σε ό,τι αφορά την εσωτερική δημοκρατία των οργανισμών τοπικής αυτοδιοίκησης.
    Σε ό,τι αφορά τα οικονομικά, γνωρίζετε πάρα πολύ καλά ότι οι συγκρίσεις δεν σας βολεύουν. Ό,τι θετικό βρήκαμε, το συνεχίζουμε. Και το κυριότερο από όλα βρίσκεται στα οικονομικά μεγέθη. Θα σας θυμίσω μονάχα τούτο –γιατί οι αριθμοί είναι αμείλικτοι σε ορισμένες περιπτώσεις- που αφορά στη Νομαρχιακή Αυτοδιοίκηση, η οποία ήταν δικό σας δημιούργημα, αλλά την αφήσατε δέκα ολόκληρα χρόνια χωρίς θεσμικό πλαίσιο –κώδικα δεν κάνατε- και χωρίς οικονομικά μέσα. Και οι αριθμοί είναι εδώ. 
    Θα σας δώσω ένα παράδειγμα για τη Νομαρχιακή Αυτοδιοίκηση. Τα καθαρά έσοδα της Νομαρχιακής Αυτοδιοίκησης στον προϋπολογισμό του 2004 ήταν περίπου 109.000.000 ευρώ. Στον προϋπολογισμό του 2005 ήταν περίπου 216.000.000 ευρώ και στον προϋπολογισμό του 2006 είναι, περίπου, 330.000.000 ευρώ. Είχαμε, λοιπόν, 218% αύξηση την πρώτη χρονιά και τώρα 60% παραπάνω από το 2005.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Αυτά τα μεγέθη δεν μας κάνουν να πιστεύουμε ότι τα έχουμε κάνει όλα για την Τοπική Αυτοδιοίκηση. Αλλά αν σε δύο χρόνια έχουμε κάνει αυτά, είμαστε αισιόδοξοι ότι αυτό το θεσμό θα τον ανορθώσουμε, από την κατάσταση στην οποία τον είχε περιαγάγει η εγκατάλειψη των πολιτικών των προηγούμενων κυβερνήσεων. 
      Ευχαριστώ πολύ. 
      ΙΩΑΝΝΗΣ ΠΑΡΑΣΚΕΥΑΣ: Δεν επιτρέπεται ο διάλογος, κύριε Υπουργέ, αλλά δεν είναι απάντηση αυτή. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Ο κ. Κατσιφάρας έχει το λόγο.
      ΑΠΟΣΤΟΛΟΣ ΚΑΤΣΙΦΑΡΑΣ: Είναι αλήθεια ότι και σχεδιασμό και πολιτική πρόληψης πρέπει να έχουμε και πρέπει να έχει κυρίως η κεντρική κρατική μηχανή, αλλά και οι πολιτικές εξουσίες, για το πώς αντιμετωπίζονται τα ακραία καιρικά φαινόμενα και οι πιθανές επιπτώσεις τους.
      Εσείς είπατε ότι κάνατε τον καλύτερο δυνατό σχεδιασμό, την καλύτερη δυνατή πολιτική. Τώρα, πώς τα καταφέρατε και έμεινε η Ελλάδα κομμένη στα δύο, μετά από μια βδομάδα σχεδιασμού, μόνο εσείς ξέρετε. Η Ελλάδα έμεινε κομμένη στα δύο για μιάμιση μέρα, έμεινε η Κεφαλλονιά αποκλεισμένη, χωρίς ρεύμα για δύο μέρες, όπως και η Ιθάκη, στην Αθήνα έχουμε όλα αυτά τα προβλήματα και εσείς πανηγυρίζετε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Η Κυβέρνηση φταίει για την Κεφαλλονιά; 
      ΑΠΟΣΤΟΛΟΣ ΚΑΤΣΙΦΑΡΑΣ: Ποιος φταίει, κύριε Υπουργέ; Στην πολιτική διαχείριση των κρίσεων δεν φταίει η Κυβέρνηση; Σοβαρολογείτε; Εσείς έχετε συγκροτήσει και τα ΣΔΟ και τις πολιτικές.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πόσες ημέρες είχατε αφήσει τη Λήμνο χωρίς ρεύμα επί των ημερών σας; 
      ΠΡΟΕΔΡΕΥΩΝ (Γεώργιος Σούρλας): Παρακαλώ να επανέλθουμε στο νομοσχέδιο.
      ΑΠΟΣΤΟΛΟΣ ΚΑΤΣΙΦΑΡΑΣ: Ξέρουμε πάρα πολύ καλά τι γίνεται. Αλλά, όμως, πρέπει να παραδεχθείτε ότι μετά από έναν τέτοιο σχεδιασμό, ο οποίος διατυμπανίζεται επί μία εβδομάδα, είχατε αυτό το αποτέλεσμα. Η Ελλάδα μιάμιση ημέρα κομμένη στα δύο, με τις πιθανές επιπτώσεις. Τουλάχιστον μιλάτε πιο ήπια, πιο μέτρια. Όχι να λέτε ότι πετύχατε. Είχατε μια πλήρη αποτυχία και από πάνω δεν έγινε και τίποτα. 
      Τώρα σε ό,τι αφορά, κύριε Πρόεδρε, το 42% δεν νομίζω να εκπλήσσει κανέναν. Είναι η συνέχεια της συντηρητικής προσέγγισης και φιλοσοφίας για το πώς αντιλαμβάνεται η συντηρητική παράταξη την Τοπική Αυτοδιοίκηση και κατ’ επέκταση την οργάνωση των κοινωνιών, τη δύναμη σε περιφερειακό επίπεδο και μέχρι πού μπορεί να πάει το δυνητικό μέρος μιας οργανωμένης κοινωνίας. 
      Αποτέλεσμα αυτής της εξελικτικής πορείας; Όποια νομοθετική πρωτοβουλία ενίσχυε το ρόλο των τοπικών κοινωνιών σε περιφερειακό επίπεδο με προσωπικές, ατομικές, συλλογικές διαδικασίες, η Νέα Δημοκρατία την έχει υπονομεύσει. 
      Παράδειγμα. Το 1994 πολέμησε σκληρά το θεσμό της Νομαρχιακής Αυτοδιοίκησης. Επειδή δεν μπόρεσε να τον νικήσει, του τη φυλάει. Τον «Καποδίστρια» τον πολέμησε, κύριε Πρόεδρε, συνειδητά και είπε ότι θα τον καταργήσει. Δεν μπορεί να το κάνει σήμερα, γιατί ξέρει τη δύναμη που έχει ο «Καποδίστριας» και ξέρει και τη δύναμη που έχει η Νομαρχιακή Αυτοδιοίκηση.
      Με τα Κ.Ε.Π. το ίδιο ακριβώς κάνατε, κύριε Υπουργέ. Και οι τρεις πολιτικές σας ήταν κόπια καθώς και όποια πολιτική μετέφερε την εξουσία στην περιφέρεια και στην εγγύτητα με τον πολίτη, εσείς την κτυπήσατε. Τι δεν μπορείτε, όμως, να κάνετε; Δεν μπορείτε να πάτε πάνω από αυτά, γιατί αυτά είναι ισχυρά στην κοινωνία. Άρα τι θα κάνετε τώρα; Θα τα υπονομεύσετε μ’ ένα νέο τρόπο. Το 42% είναι η συνέχεια της λογικής σας.
      Εμείς, ως Κεντροαριστερά, η ευρύτερη Κεντροαριστερά και η δημοκρατική παράταξη, τι θέλαμε; Θέλαμε αυτούς τους μηχανισμούς, ως μηχανισμούς λαϊκής εξουσίας κατ’ επέκταση και με βάση τις ιστορικές περιόδους έπαιρναν και τη δυναμική τους. Εσείς βλέπατε την Αυτοδιοίκηση ως προέκταση των δημοσίων υπηρεσιών. Αυτές είναι οι διαφορές μας.
      Με το 42% τι κάνετε; Ό,τι έχει κτιστεί στην κοινωνία -και αυτό είναι ιδεολογικό το θέμα- που έχει να κάνει με ευρύτερες προσεγγίσεις, με ευρύτερες συγκλίσεις στις τοπικές κοινωνίες, με μια μεγαλύτερη ανεκτικότητα, με μια τοπική δύναμη υπερβατική πάνω από τα κόμματα και πάνω από κλειστές καταστάσεις κομματικών συμφερόντων, αυτό ακριβώς υπονομεύετε. Δηλαδή, υπονομεύετε τη φιλοσοφία και την αντίληψη που πρέπει να έχει η Αυτοδιοίκηση στην ουσία της. Τι κάνετε; Πάτε στο στατικό ζήτημα. Έλεγχος και προέκταση λειτουργίας των υπηρεσιών. 
      Υπάρχουν, όμως, δύο ζητήματα, κύριε Υπουργέ, στα οποία πρέπει να απαντήσετε, εκτός και αν μιλάμε στην Ουγκάντα, δεν μιλάμε στον ελληνικό λαό ή μιλάμε οπουδήποτε αλλού, για να μην παρεξηγηθούμε. Ενώ το σχέδιο νόμου, από όπου θα προκύψει το εκλογικό σύστημα για την εκλογή των Βουλευτών πρέπει να ισχύει από τις μεθεπόμενες εκλογές, εσείς σκοπίμως λέτε για την Αυτοδιοίκηση να ισχύει από τώρα. 
      Ξέρετε, κύριε Υπουργέ, γιατί γίνεται αυτό; Γιατί τώρα το έχετε ανάγκη για τα μικροκομματικά σας οφέλη και τίποτα παραπάνω. Τα μετρήσατε, τα ζυγίσατε, είδατε ότι η πολιτική σας δεν αντέχει στην κοινωνία, πρέπει να κερδίσετε δέκα δημάρχους και δέκα νομάρχες και υπονομεύετε όλο το θεσμικό αξιακό σύστημα. Σας βολεύει αυτό και πείτε το ευθαρσώς. Σας βολεύει ως Νέα Δημοκρατία, στην πλήρη αποτυχία σας, να κρατήσετε έναν ικανό αριθμό δήμων και κοινοτήτων. Αυτό, όμως, γεννά ηθικό και πολιτικό ζήτημα. 
      Γιατί έχετε άλλη αντίληψη, σε σχέση με το κεντρικό εκλογικό σύστημα, κύριε Υπουργέ; Γιατί εκεί έχετε άλλη αντίληψη και δεν την έχετε εδώ; Ποια είναι η αξιοπιστία σας; Πώς ισχυροποιείται το άλλο που λέτε; Δυστυχώς, είναι μικροκομματική σκοπιμότητα και τίποτα παραπάνω. Ο λαός το αντιλαμβάνεται και θα σας δώσει το μήνυμα, όπως σας το έδωσε τότε που υπονομεύατε τη Νομαρχιακή Αυτοδιοίκηση, όπου έδωσε πάλι δύναμη στο ΠΑ.ΣΟ.Κ., όπως το 1998 με τον «Καποδίστρια», όπου πάλι έδωσε τη δύναμη στο ΠΑ.ΣΟ.Κ.. Σήμερα, με άλλο τρόπο υπονομεύετε όλο το αξιακό σύστημα σε επίπεδο Τοπικής Αυτοδιοίκησης, για να ξαναφέρετε το παλιό, συντηρητικό, δεξιό μοντέλο που δεν θέλει να δίνει την εξουσία στο λαό, δεν θέλει την εξουσία προς τα κάτω. Είναι βαθιά πολιτικά και ιδεολογικά τα ζητήματα και αυτά, όσο και αν θέλετε να τα κρύψετε στο βάθος, θα βγουν στην πορεία, κύριε Υπουργέ. Αυτή είναι η πραγματικότητα.
      Και για να κλείσω, θα πω ότι δεν υπάρχει μεταρρύθμιση, κύριε Υπουργέ, σε μια σελίδα χαρτί. Φέρατε ένα νομοσχέδιο με τέσσερα ζητήματα σε μια σελίδα χαρτί και το παρουσιάζετε ως μεγάλη μεταρρύθμιση. Ό,τι επικοινωνιακή πολιτική και αν κάνετε, κύριε Υπουργέ, δεν θα αντέξει στην ουσία, γιατί κτυπάτε καίρια ό,τι έχει να κάνει με τον πυρήνα της δημοκρατίας, τον πυρήνα της αποκέντρωσης, της συμμετοχής, των ευρύτερων συγκλίσεων, αυτά που έχει ανάγκη σήμερα το πολιτικό μας σύστημα. Εκεί πρέπει να πάμε. Μεταρρύθμιση της Αυτοδιοίκησης χρειάζεται.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Θα μπορούσατε να πείτε: «Ναι κύριοι, υπάρχει ένα πρόβλημα. Έχουμε ένα μοντέλο αυτοδιοικητικό μεν, αλλά είναι δημαρχοκεντρικό, είναι νομαρχοκεντρικό. Είναι αυτό που λέμε υπουργοκεντρικό». Μπορούμε να έχουμε εδώ θεσμικές μεταρρυθμίσεις και πλαίσιο που να σπάσει αυτό το ζήτημα και να ανοιχτεί περαιτέρω πιο κοντά στον πολίτη; 
      Ξέρετε, κύριε Υπουργέ -και τελειώνω, κύριε Πρόεδρε και ευχαριστώ για την ανοχή σας- ότι Τοπική Αυτοδιοίκηση που δεν έχει αποτελεσματικότητα, πολιτικές αντίστοιχες με το Κ.Ε.Π., δεν είναι σωστή. Και προσέξτε κύριε Υπουργέ, τι έχετε κάνει με τα Κ.Ε.Π.. Θα οδηγήσετε με την πολιτική σας χίλια διακόσια άτομα σε απολύσεις. Έχετε λειτουργήσει μεροληπτικά. Βλέπω την περίπτωση της Πάτρας. Στο Δήμο της Πάτρας έχετε κάνει μια επιλεκτική πολιτική. 
      ΠΡΟΕΔΡΕΥΩΝ (Γεώργιος Σούρλας): Τελειώστε παρακαλώ, κύριε Κατσιφάρα.
      ΑΠΟΣΤΟΛΟΣ ΚΑΤΣΙΦΑΡΑΣ: Απολύετε εργαζόμενους, υπονομεύετε τα Κ.Ε.Π., υπονομεύετε συνολικά όλο το θεσμό. Δεν είστε ειλικρινής. Στις συγκεκριμένες περιπτώσεις είναι συνολικά οι πολιτικές σας αναξιόπιστες και βαθιά συντηρητικές.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Κατσιφάρα.
      Ο κ. Αντωνακόπουλος έχει το λόγο.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, το νομοσχέδιο που συζητούμε σχολιάζεται στην ελληνική κοινωνία ως ο νόμος του 42%. Και γεννάται αμέσως το εύλογο ερώτημα: Γιατί βάλατε το όριο 42% και δεν βάλατε 43%, δεν βάλατε 41%; Πιστεύετε ότι έτσι θα ανεβάσετε το πολιτικό θερμόμετρο στην κοινωνία; Προσέξτε, γιατί οι 42 βαθμοί Κελσίου στον ανθρώπινο οργανισμό επιβάλλουν δροσερά λουτρά. Προσέξτε μην το εισπράξετε εσείς ως ψυχρολουσία αυτό το 42%, γιατί πράγματι θα είναι επώδυνο, ιδιαίτερα για εσάς της πολιτικής ηγεσίας του Υπουργείου.
      (Χειροκροτήματα από την πτέρυγα του ΠΑ.ΣΟ.Κ.)
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αν ήταν δηλαδή 41% θα το ψηφίζατε;
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Τότε μπορείτε να πάρετε παυσίπονα στο 41%. Στο 42% επιβάλλεται ψυχρολουσία.
      Ενδιαφέρεστε πράγματι για την Τοπική Αυτοδιοίκηση και πώς το εκφράζετε αυτό το ενδιαφέρον; Πώς ενδιαφέρεστε, λοιπόν, για τις αρμοδιότητες, για τους πόρους, για το προσωπικό; Έναν κώδικα πάτε να φέρετε στην Τοπική Αυτοδιοίκηση και μέρα παρά μέρα το έχετε αναγάγει σε μεγάλο πελατολόγιο μικρών συμφερόντων, μικρών ομάδων. Πηγαίνει ο Υπουργός αστυνομικούς, καταγγέλλει την Κ.Ε.Δ.Κ.Ε. ότι δεν προέβλεψε στην πρότασή της να μπορούν οι αστυνομικοί να συμμετέχουν ως υποψήφιοι στην Τοπική Αυτοδιοίκηση και τους κάνει τη μεγάλη χάρη ο κ. Παυλόπουλος.
    Συζητούν άλλοι να φέρουν ασυμβίβαστα με τους γενικούς διευθυντές των νομαρχιών. Να μην μπορούν να είναι δήμαρχοι σε εκλογικές περιφέρειες, ενώ οι νομάρχες μπορούν. Προσέξτε καλά γιατί τελικά αυτή η πλειοδοσία και αυτή η διολίσθηση σε τέτοιου είδους νοοτροπίες στη διαδικασία της νομοθέτησης, μπορούν να προκαλέσουν και πολιτειακές εκτροπές, γιατί πράγματι δεν μπορείτε να αποκαθιστάτε τους θεσμούς και το δημοκρατικό διάλογο σε μια λογική τέτοιας πολιτικής. 
    Όσον αφορά στις αρμοδιότητες, ήδη έχετε πάρει από τις νομαρχίες αρμοδιότητες πολεοδομίας, αρμοδιότητες ελέγχου αγοράς και συνεχίζετε. Προβλέπεται στην εταιρεία Τοπικής Αυτοδιοίκησης στη σημερινή διοικητική περιφέρεια όπου είναι εταιρεία μεταξύ δήμων, Τ.Ε.Δ. και νομαρχιών, στο διοικητικό συμβούλιο μόνο τρεις αιρετοί από τους επτά, στο σχέδιο. Το κράτος, λοιπόν, πλειοψηφεί. Στην αναπτυξιακή εταιρεία σε επίπεδο αναπτυξιακής περιφέρειας πάλι εκεί προβλέπετε τρεις αιρετούς στους επτά της διοίκησης. Υποκαθιστάτε κάθε διαδικασία δημοκρατικού διαλόγου και συμμετοχής των πολιτών, γιατί στις προτάσεις αυτό λέτε. 
    Εκτός και αν το αλλάξατε. Αλλάζετε κάθε μέρα. Τελευταία που είδαμε αυτή ήταν. Τα αλλάζετε κάθε μέρα. Σημαίνει ότι έχετε μια μεταβλητότητα φοβερή. Αν είναι προς το καλό να το πείτε, αλλά πιστεύω μάλλον επί το χείρον τα αλλάζετε τα πράγματα. 
    Προσπαθείτε, λοιπόν, να μην υπάρχει συμμετοχή του πολίτη και της περιφέρειας στη διαδικασία της ανάπτυξης. Και τι κάνετε; Στο «ΘΗΣΕΑ», για παράδειγμα, σε όλες τις επιτροπές σε επίπεδο νομού δεν έχει πλειοψηφία το κράτος; Ο περιφερειάρχης δεν διορίζει την πλειοψηφία στις επιτροπές αξιολόγησης, σε επίπεδο νομού, για τα έργα των δήμων; 
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κάνουμε αξιολόγηση;
     ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Βεβαίως, υπάρχει επιτροπή σε επίπεδο νομού, που τους τρεις τους διορίζει ο περιφερειάρχης. Δεν γνωρίζετε επίσης ότι σε σχέση με το «ΘΗΣΕΑ», αφαιρέθηκε ο προβλεπόμενος συγκεκριμένος προϋπολογισμός ανά δήμο και τελικά ο περιφερειάρχης είναι ο αυτοκράτορας της περιφέρειας, που ρυθμίζει τα πάντα σε σχέση με το ποιο έργο θα ενταχθεί, αφού βεβαίως είναι διορισμένος από εσάς; 
     Και όσον αφορά σε κάποια άλλα πράγματα. Καταργήσατε στην Τοπική Αυτοδιοίκηση το «ΕΛΛΑΔΑ 2004», για παράδειγμα, ήταν ένα πρόγραμμα που είχε πόρους, είχε και έργα και τα κόψατε. Καταργήσατε τη συντήρηση σχολικών κτηρίων που περνούσε μέσα από τις Τ.Ε.Δ.. 
     Καταργήσατε το πρόγραμμα που αναφέρθηκε για τους Τσιγγάνους. Εγώ θα σας πω κάτι από την Ηλεία. Βοά ο τόπος για το με ποια κριτήρια παίρνουνε τα δάνεια οι Ρομάν. Είπατε προηγουμένως –σας άκουσα- περί αναξιοκρατίας. 
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Τώρα ή πριν;
     ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Τώρα, γι’ αυτά τα λίγα που δίνετε. Εκτός αν κατηγορείτε όλους τους Ρομάν και όλους τους δημάρχους που έχουν στη διοικητική τους περιφέρεια αυτούς τους ανθρώπους ότι είναι διαπλεκόμενοι και απατεώνες. Διότι άκουσα που είπατε ότι έπαιρναν δάνεια των 60.000 ευρώ και έκαναν εικονικές αγορές των 115.000 ευρώ. Φέρτε, λοιπόν, τα στοιχεία αυτά και να τους πάτε στα δικαστήρια. Δεν μπορεί στο ελληνικό Κοινοβούλιο έτσι να σπιλώνετε μια συγκεκριμένη ομάδα ανθρώπων που έχουν και τα προβλήματά τους. Διότι αυτό κάνατε, κύριε Υπουργέ. Είναι μεγάλη κατηγορία αυτή που είπατε γι’ αυτούς τους ταλαίπωρους ανθρώπους, που κάποια στιγμή η πολιτεία τους κοίταξε, άρθηκε στο ύψος των περιστάσεων και εσείς έρχεστε σήμερα, απαξιώνετε αυτήν την πολιτική και τους κατηγορείτε. 
     Όσον αφορά στους πόρους. Δεν μειώσατε το Πρόγραμμα Δημοσίων Επενδύσεων κατά 40% πέρυσι; Μα, λέτε για τα έσοδα της Νομαρχιακής Αυτοδιοικήσεως. Δεν έγινε καμία δημοπράτηση έργου στα πλαίσια του Γ΄ Κοινοτικού Πλαισίου Στήριξης για τα περιφερειακά προγράμματα την περασμένη χρονιά. Ήταν έργα τα οποία τα δημοπρατούσαν, τα επέβλεπαν και τα παραλάμβαναν οι Νομαρχιακές Αυτοδιοικήσεις. 
     Βεβαίως, δεν έχει η Νομαρχιακή Αυτοδιοίκηση επί των δικών σας ημερών πόρους. Διότι τους στερήσατε όλα τα προγράμματα και τώρα προχωράτε βεβαίως με τις αναπτυξιακές εταιρίες, ώστε να μην έχουν κανένα λόγο .
     Ακούστε, κύριε Υπουργέ. Απ’ αυτήν εδώ την πτέρυγα, όσον αφορά στην γεωγραφία της Αίθουσας, υπήρξαν πολιτικοί όπως ο Βενιζέλος, ο Τρικούπης, ο Παπαναστασίου, ο Ανδρέας Παπανδρέου, ο Κώστας Σημίτης, που έχουν συνδεθεί με την αποκέντρωση και τη δημοκρατία σ’ αυτόν τον τόπο. Από την άλλη πτέρυγα, περνούσαν πάντα εκείνοι που ακολουθούσαν τους προηγούμενους στις κυβερνήσεις και αφαιρούσαν αρμοδιότητες. Αυτό, λοιπόν, σημαίνει ότι είστε συνεπείς ως παράταξη σ’ αυτήν τη λογική του μεγαλοκρατικού συντηρισμού που εφαρμόζεται στη χώρα. Και δεν είναι τυχαίο αυτό το μοντέλο. 
     Ενώ καταγγέλλεται δήθεν το πολύ κράτος, φτιάχνετε ένα κράτος στα μέτρα τα δικά σας, ξεπουλάτε εκείνο το μέρος του κράτους που έχει κοινωνική αναφορά, γιατί δεν είστε ουσιαστικά με την κοινωνία και, βεβαίως, δημιουργείτε την εικόνα ενός μεγάλου εκσυγχρονιστή, του οποίου ο εκσυγχρονισμός εξαντλείται σε δυο σελίδες σήμερα, που μόνο στόχο έχει ένα 42% το οποίο πιθανόν -με βάση τα σημερινά γκάλοπ- να σας οδηγήσει να πάρετε κάποιους δήμους. Αυτή είναι η φιλοσοφία της πολιτικής σας. Αν αγαπούσατε την Τοπική Αυτοδιοίκηση, θα δίνατε περισσότερο προσωπικό, που δεν τους το δίνετε. Με τα Κ.Ε.Π., για παράδειγμα, το αφαιρείτε. Δεν είχατε προσθέσει ούτε ένα κτηνίατρο δύο, τρία χρόνια τώρα και τρέχατε με τους στρατιώτες να αντιμετωπίσετε τη νόσο των πουλερικών. 
     Επομένως, λοιπόν, δεν έχετε δώσει τίποτα. Έχετε αφαιρέσει και προσπαθείτε τεχνηέντως και εκβιάζοντας πλέον τους αιρετούς, γιατί πράγματι τους βάζετε στο χέρι μέσα από το «ΘΗΣΕΑ», όπως το έχετε φτιάξει ως πρόγραμμα. Διότι είναι αναγκασμένοι να κάνουν τα «καλά παιδιά» πάρα πολλοί αιρετοί, για να μπορέσουν να δημοπρατήσουν το έργο τους. Παίζετε με τις διαδικασίες, τους καθυστερείτε για να τους πάτε στις εκλογές σιωπηλούς, ούτως ώστε να περάσετε το πολιτικό μήνυμα που θέλετε. 
     Και τώρα με το 42%, ουσιαστικά αγνοείτε τις τοπικές κοινωνίες. Αγνοείτε κάθε σχήμα το οποίο μπορεί να είναι κάτω από 20%. Αυτό κάνετε. Θέλετε να επιβάλλετε το νόμο της εξάρτησης από το κράτος. Και αυτό είναι ένα μοντέλο παρωχημένο και, θα έλεγα, χωρίς καμία πιθανότητα επιστροφής στην ελληνική κοινωνία. Γι’ αυτό, αν δεν θέλετε να φύγετε παίρνοντας μαζί αυτές τις κακές ιδέες που έχετε για την Τοπική Αυτοδιοίκηση αλλάξτε τον τρόπο που χειρίζεστε τα πράγματα. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αντωνακόπουλο. 
     Το λόγο έχει ο κ. Χάιδος. 
     ΧΡΗΣΤΟΣ ΧΑΪΔΟΣ: Κύριε Πρόεδρε, κύριε Υπουργέ, η Τοπική Αυτοδιοίκηση είναι ο κοντινότερος στον πολίτη δημοκρατικός θεσμός και σαν τέτοιος πρέπει να διατηρεί και να ενισχύει το ανθρώπινο πρόσωπό του, για να δυναμώνει το κύρος του, ώστε να μπορεί να ανταποκριθεί πληρέστερα στο ρόλο του και στις αρμοδιότητές του. Ο θυμόσοφος λαός εκφράζει αυτήν την πραγματικότητα αλλά και αναγκαιότητα, με τη γλαφυρή ρήση: «Τα παράπονα στο δήμαρχο». Και ασφαλώς εννοεί και θέλει μια δημοτική και νομαρχιακή αρχή δημοκρατικά εκλεγμένη, η οποία θα προκύπτει από ευρύτερες κοινωνικές συμμαχίες, θα εξασφαλίζει περισσότερες πολιτικές συναινέσεις και θα έχει μεγαλύτερη εκλογική νομιμοποίηση. 
     Είναι αλήθεια ότι η εκλογή των αυτοδιοικητικών αρχόντων με απόλυτη πλειοψηφία, παρά τα όποια προβλήματα υπάρχουν, συνέτεινε στη δημιουργία των ανωτέρω προϋποθέσεων. Όμως η Νέα Δημοκρατία, η οποία δεν πιστεύει στην εμβάθυνση και στη διεύρυνση της δημοκρατίας, θέλοντας να περιορίσει το πολιτικό κόστος και να συγκρατήσει τις αντιδράσεις των πολιτών από την αντιλαϊκή και αδιέξοδη πολιτική της, αφαιρεί θεμελιώδη δικαιώματα των πολιτών, χρησιμοποιεί επικοινωνιακά τερτίπια και παραπλανητικά πυροτεχνήματα και επιχειρεί να ποδηγετήσει τους θεσμούς με μικροκομματικές ρυθμίσεις και παρεμβάσεις κυβερνητικές. 
     Με τέτοιες νοοτροπίες, αντιμετωπίζεται και το ζήτημα που συζητούμε σήμερα. Από τέτοιες λογικές διαπνέονται τα άρθρα αυτού του νομοσχεδίου που φέρνει για ψήφιση η Κυβέρνηση, αυτούς τους στόχους και αυτές τις σκοπιμότητες εξυπηρετούν οι διατάξεις που περιλαμβάνει. Και θα επισημάνω τις παλινωδίες, τις αντιφατικότητες και τους ακατανόητους για την κοινή λογική ισχυρισμούς και χειρισμούς από την πλευρά της Νέας Δημοκρατίας στο θέμα που αναφέρεται στο πρώτο άρθρο του νομοσχεδίου, τα λευκά ψηφοδέλτια. 
     Απαντήστε με ειλικρίνεια, κύριε Υπουργέ και κύριοι συνάδελφοι. Έτσι δείχνετε το σεβασμό στους θεσμούς; Ψηφίζοντας ρύθμιση αντίθετη με την απόφαση του Εκλογοδικείου; Έτσι προστατεύετε το κύρος της πολιτικής; Με αντιφατικότητες, με παλινωδίες και με σκοπιμότητες; Επιτρέψτε μου να σας πω ότι, με αυτόν τον τρόπο, μειώνεται στη συνείδηση των πολιτών, το κύρος των θεσμών και η πολιτική. Το ίδιο κάνετε και με τη θέσπιση του 42% ως ποσοστού για την εκλογή των αρχών της Τοπικής Αυτοδιοίκησης. Πώς το σκεφτήκατε αυτό; Πού το βρήκατε; Γιατί όχι 40% ή 41% ή 43%; Με τους κανόνες της δημοπρασίας; Με τη μέθοδο της κολοκυθιάς; Με τις πρακτικές του παζαρέματος; Και με ποιον παζαρέψατε; Πώς το δικαιολογείτε; Τα επιχειρήματα που χρησιμοποιείτε, είναι έωλα και οι ισχυρισμοί που προβάλλετε, είναι αβάσιμοι. Συγκεκριμένα λέτε ότι περιλαμβάνεται στο πρόγραμμά σας. Αλλά περιλαμβάνονται και πάρα πολλά άλλα, που τα ξεχάσατε. Αυτό από την επιστήμη θα χαρακτηριζόταν ως νησιδιακή αμνησία. Αλλά επειδή είναι τυχαία η συμπεριφορά σας, μοιάζει περισσότερο με επιλεκτική μνήμη, αφού θυμάστε και εφαρμόζετε μόνο εκείνα που σας συμφέρουν, αλλά ζημιώνουν τους πολλούς και την κοινωνία γενικότερα. 
      Ισχυρίζεστε ότι η εκλογή της Κυβέρνησης, με ποσοστό ακόμα και κάτω του 42%, νομιμοποιεί την επιλογή σας. Ξεχνάτε όμως, κύριοι της Νέας Δημοκρατίας, ότι για την εκλογή της Κυβέρνησης δεν απαιτείται και δεν αναφέρεται ποσοστό, αλλά ισχύει ο εκλογικός νόμος συνολικά, ότι στις βουλευτικές εκλογές ψηφίζουμε αντιπροσώπους και ότι για την παραμονή της Κυβέρνησης στην εξουσία, απαιτείται κοινοβουλευτική πλειοψηφία, η οποία όταν χάνεται, οδηγεί σε πτώση την Κυβέρνηση. Αντιθέτως, ο δήμαρχος και ο νομάρχης είναι μονοπρόσωπος θεσμός που λειτουργεί και ανεξάρτητα από το συμβούλιο και παραμένει στη θέση του, ακόμη και αν χάσει την πλειοψηφία σ’ αυτό. 
      Διατείνεστε ότι με την αποτροπή της δεύτερης Κυριακής, θα μειώσετε τις δαπάνες για τις εκλογές προς όφελος των πολιτών. Εσείς, όμως, αυξήσατε τις σπατάλες με τις διάφορες επιτροπές και θέσεις που συστήσατε. Μήπως προβάλλοντας αυτό το μικρό κόστος των εκλογών, λαβώνετε τη δημοκρατία, όταν μεγαλοποιείτε το ότι η δημοκρατία έχει και σήμερα κόστος, αλλά αυτό είναι πολύ μικρότερο από τις θυσίες και το αίμα των πατριωτών που αγωνίστηκαν για να την κατακτήσουμε; 
      Ισχυρίζεστε ότι μ’ αυτόν τον τρόπο, με το 42%, θα αποτρέψετε τις συναλλαγές μεταξύ του πρώτου και δεύτερου γύρου. Μήπως χαρακτηρίζετε ως συναλλαγές και τις πολιτικές συμφωνίες που γίνονται, που είναι θεμιτές; Και αν γίνονταν κάποιες καταδικαστέες και αθέμιτες συναλλαγές μεταξύ των στελεχών, τι υποχρέωνε τους πολίτες να τις αποδεχθούν;  Αυτή η λογική θυμίζει τις πρακτικές «πονάει κεφάλι, κόβει κεφάλι». Και η χρησιμοποίηση τέτοιων προσχηματικών δικαιολογιών βοηθάει αυτούς και χρησιμοποιούνται από αυτούς που θέλουν, επειδή δεν πιστεύουν στη δημοκρατία, να αφαιρέσουν κατακτήσεις. 
      Και εσείς δεν πιστεύετε στην αποκέντρωση. Επισημαίνω τη στάση σας στη νομαρχιακή αυτοδιοίκηση. Δεν πιστεύετε γενικότερα στην Τοπική Αυτοδιοίκηση. Σας θυμίζω που βρίσκονταν η Τοπική Αυτοδιοίκηση πριν από το 1980, καθώς επίσης και τη θέση σας στον «Καποδίστρια». Εσείς θέλετε με το 42% -και πιστεύετε ότι θα το κατορθώσετε- να πετύχετε μια τοπική αυτοδιοίκηση χειραγωγημένη, συναλλασσόμενη και ελεγχόμενη από τη Νέα Δημοκρατία και την Κυβέρνηση. Το επιχειρείτε ήδη και τώρα με τις κατανομές των πόρων. Και αυτά που είδαμε την Κυριακή να δημοσιοποιούνται για τον τρόπο της χρηματοδότησης, απαξιώνουν και τους κανόνες που λέτε ότι υπάρχουν, αλλά και τις επιτροπές αξιολόγησης, καθώς επίσης και μια μεγάλη κατηγορία εργαζομένων, αυτήν των μελετητών. Και δεν πείθετε κανένα μ’ αυτόν τον τρόπο. Δεν πείθετε και σήμερα μ’ αυτά που είπατε, αλλά και χθες, στη Βουλή. 
      Αυτό το νόμο τον φέρατε γιατί θέλετε να «κουκουλώσετε» την πτώση σας στο εκλογικό σώμα. Θέλετε να αποθαρρύνετε τις ανεξάρτητες φωνές να συμμετέχουν, αφού παίζετε παιχνίδι στην πλάτη της Αυτοδιοίκησης. Θέλετε να αποτρέψετε τους νέους ανθρώπους και ισχυρές πολιτικές προσωπικότητες να προσπαθήσουν, αφού σημαδεύετε την τράπουλα. 
      Μ’ αυτόν τον παράξενο, πρωτότυπο και ιδιόμορφο νόμο, θα δημιουργήσετε μια Αυτοδιοίκηση αυταρχική στη συμπεριφορά της, συγκεντρωτική στη δομή της, πελατειακή στη λειτουργία της, αναποτελεσματική στη δράση της, μια Αυτοδιοίκηση απαξιωμένη στη συνείδηση των πολιτών. 
      Εμείς δεν φοβόμαστε, αλλά είναι θέμα αρχής. Και επειδή καθένας κρίνεται σύμφωνα με τα έργα του και τιμωρείται σύμφωνα με τα κρίματά του, εμείς θα δικαιωθούμε στις επόμενες εκλογές για την προσφορά και τις θέσεις μας στην Τοπική Αυτοδιοίκηση. Και εσείς θα καταδικαστείτε για το κακό που της κάνετε. 
      Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χάιδο.
      Το λόγο έχει ο κ. Μουσιώνης.
      ΑΡΙΣΤΕΙΔΗΣ ΜΟΥΣΙΩΝΗΣ: Ευχαριστώ, κύριε Πρόεδρε. 
      Κύριε Υπουργέ, δεν είμαι θιασώτης της δημαγωγίας και του λαϊκισμού. Εκ των πραγμάτων, όμως, είμαι υποχρεωμένος να πω πως, ως Κυβέρνηση, δεν ανταποκρίνεστε όχι μόνο στα κελεύσματα των καιρών, αλλά και στα φαινόμενα του καιρού. Και το χειρότερο, επειδή είπα ότι δεν είμαι θιασώτης της δημαγωγίας και του λαϊκισμού, δεν είμαι οπαδός της πρακτικής που θέλει να παίζει ένα μέρος του πολιτικού συστήματος, για λόγους καθαρά αντιπολιτευτικούς, τάβλι στην πλάτη του λαού και των προβλημάτων του. Αυτό το λέω κυρίως για τον τρόπο με τον οποίο διαχειριστήκατε, όντας σε αναμονή, τα επερχόμενα σε ό,τι αφορά τις εξελίξεις στα καιρικά φαινόμενα. 
      Έχετε υποχρέωση, κύριε Υπουργέ -και εδώ θα επικαλεστώ την τοποθέτηση του προλαλήσαντα συναδέλφου μου κ. Παρασκευά- εσείς που έχετε εκλεγεί από τον ελληνικό λαό, να αντιμετωπίσετε τα προβλήματα. Να αντιμετωπίσετε θετικώ τω τρόπω, τις όποιες κρίσεις και όχι να συγκρίνεστε με ενδεχόμενες ανευθυνότητες του παρελθόντος. Υπήρξαν και λάθη και κενά και ανεπάρκειες, αλλά αυτά δεν είναι το ζητούμενο. Το ζητούμενο είναι η δική σας πολιτική ευθύνη και επ’ αυτού θα κριθείτε και στο μέλλον.
      Σε ό,τι αφορά το 42%, όταν το πρωτοάκουσα –δεν το άκουσα από εσάς ούτε από τον κ. Παυλόπουλο, το άκουσα από τον κ. Ευάγγελο Μεϊμαράκη το Γραμματέα της Κεντρικής Επιτροπής του κόμματός σας- αυτό δείχνει πραγματικά από που έρχεται αυτή η νομοθετική πρωτοβουλία. Έρχεται από τα κομματικά γραφεία της Νέας Δημοκρατίας και εκφράζει μια αγωνία, τον έλεγχο της Τοπικής Αυτοδιοίκησης στις εκλογές που έρχονται. Όπως πολύ σωστά είπαν πολλοί συνάδελφοί σας, συνάδελφοι Βουλευτές της Συμπολίτευσης, αυτό ήταν γεγονός στο πρόγραμμα της Νέας Δημοκρατίας. Διαβλέπατε ότι θα είστε Κυβέρνηση, περίπου ξέρατε τι θα εφαρμόσετε και για να είστε μέσα στο παιχνίδι και μάλιστα με όρους που εσείς επιθυμείτε, προτάξατε αυτό το 42%. 
      Εγώ, επειδή ασχολήθηκα με την Τοπική Αυτοδιοίκηση, σας λέω το εξής: Δεν συνάντησα ένα δήμαρχο, ένα νομάρχη απ’ όλες τις πολιτικές παρατάξεις, όσα χρόνια είμαι στην πολιτική, δεν είδα ένα συνέδριο της Κ.Ε.Δ.Κ.Ε. και της Ε.Ν.Α.Ε. που να το θέτει ως θέμα πρώτης προτεραιότητας. Υπάρχει μια σειρά από ζητήματα, για τα οποία πραγματικά χρειάζονται νομοθετικές πρωτοβουλίες, χρειάζονται νομοθετικές παρεμβάσεις. Αλλά βέβαια, πριν από αυτό, θα πρέπει να πούμε ποια κοινωνία θέλουμε, ποια Ελλάδα οραματιζόμαστε, πως αντιλαμβανόμαστε την περιφερειακή συγκρότηση της χώρας στα νέα κοινωνικά και οικονομικά δεδομένα, ποιες πολιτικές πρωτοβουλίες παίρνουμε. Εσείς καθαρά, με όρους ηττοπάθειας, με όρους, αν θέλετε, προσπάθειας να ελέγξετε τις τοπικές κοινωνίες, προσπαθείτε να περιχαρακώσετε, να οριοθετήσετε καθαρά και μόνο με όρους κομματικού ελέγχου τις τοπικές κοινωνίες. Το σύνθημα «Τα παράπονα στο δήμαρχο» θα μετατραπεί «τα παράπονα στον πρόεδρο της Ν.Ο.Δ.Ε. του κάθε νομού, της κάθε πόλης». Δηλαδή από το δήμαρχο, θα περάσουμε στον κομματικό και πολιτικό προϊστάμενο που τον στήριξε. 
      Έχω την άποψη, κύριε Υπουργέ, ότι άλλο πράγμα η τοπική εξουσία, άλλο πράγμα η Τοπική Αυτοδιοίκηση –έχει μια άλλη φιλοσοφία, μια άλλη αντίληψη- και άλλο η σταθερή και μόνιμη διακυβέρνηση μιας χώρας από ένα κόμμα. Είναι δύο διαφορετικά πράγματα. Στις τοπικές κοινωνίες προσπαθούμε να αναδείξουμε ό,τι θετικότερο έχει η τοπική κοινωνία και, επίσης, να αναδείξουμε και να στηρίξουμε κάθε προσπάθεια σύγκλισης, συνεννόησης, συναίνεσης, διαπραγμάτευσης, διαβούλευσης με όλες τις πολιτικές προτάσεις. Γιατί έτσι  πρέπει να προσεγγίζουμε το ζήτημα των εκλογών στις δημοτικές και νομαρχιακές εκλογές. Πρέπει, δηλαδή, να έχουμε μια άλλη, εντελώς διαφορετική φιλοσοφία. Και τα κόμματα, όλα τα κόμματα, δοκιμάζονται σ’ αυτές, στο κατά πόσο, δηλαδή, έχουν τη δυνατότητα να διευρύνουν, να ξεπεράσουν τα κομματικά τους όρια και να στηρίξουν πρωτοβουλίες που φέρνουν ενωμένη την κοινωνία σε προτάσεις και σε δράσεις που την προάγουν, που την αναβαθμίζουν. 
      Σε ό,τι αφορά τα λευκά, επειδή ο χρόνος είναι ελάχιστος, θα ήθελα να επικαλεστώ την απουσία τριών Βουλευτών, του Γιώργου Πασχαλίδη, του Στάθη Κουτμερίδη και του Κώστα Ζαχαράκη, οι οποίοι μετά το δικαστικό πραξικόπημα, βρίσκονται έξω από τη Βουλή. Και η ευθύνη, κύριε Υπουργέ, είναι τεράστια και ανήκει εξ ολοκλήρου σε εσάς. Δημιουργήθηκε ένα κλίμα πριν την απόφαση, που τόσα γράφτηκαν και ακούστηκαν, η οποία πάρθηκε με όρους οριακής πλειοψηφίας –και έχει μεγάλη σημασία- πάρθηκε με όρους που νόθευσαν, αν θέλετε, τη νόμιμη διαδικασία σε ό,τι αφορά τη σύνθεση του Εκλογοδικείου. Και το χειρότερο απ’ όλα, νομίζω ότι ήσασταν εσείς, κύριε Υπουργέ -και αν κάνω λάθος διαψεύστε με- που είπατε, αμέσως μετά το δικαστικό πραξικόπημα, ότι θα φέρετε νομοθετική ρύθμιση. Και έρχεται ο κ. Αχιλλέας Καραμανλής, στον τοπικό Τύπο στις Σέρρες, να πει ότι «Εάν ήξερα ότι δεν θα νομοθετούσατε ή δεν θα ρυθμίζατε, όπως μου υποσχεθήκατε, το θέμα που αφορά τα λευκά, εγώ θα είχα παραιτηθεί». 
      Ε, λοιπόν, κύριε Νάκο, έχω την αίσθηση ότι εσείς «αδειάσατε» τον κ. Αχιλλέα Καραμανλή, αλλά και ο κ. Αχιλλέας Καραμανλής όφειλε να γνωρίζει. Γιατί ο ίδιος ποτέ, μα ούτε και το κόμμα του, έδωσαν μάχη υπέρ της καταμέτρησης των λευκών στη διαμόρφωση του εκλογικού συστήματος. Να του πείτε και να σας πει ότι οι εκλογικοί νόμοι και τα εκλογικά συστήματα δεν είναι για να εφαρμόζονται κατά το δοκούν. Δεν είναι για να υπηρετούν κομματικές σκοπιμότητες. Είναι για να υπηρετούν την ομαλή λειτουργία του πολιτικού μας συστήματος.
      Και υπ’ αυτήν την έννοια, κύριε Πρόεδρε –και κλείνω- λέω πως θα έπρεπε στο συγκεκριμένο θέμα –και μιλάω για την πρόταση που κατέθεσε από τη μεριά του κόμματός μας ο συνάδελφος, ο Ευάγγελος Βενιζέλος- να γίνει μια σοβαρή τροποποίηση, δηλαδή με υπογραφή των 2/3 του Σώματος και να παρθεί μια απόφαση, η οποία θα λύνει το πρόβλημα οριστικά και δεν θα το μεταθέτει στην «ευχέρεια» του επόμενου Εκλογοδικείου για τις επόμενες δημοτικές, νομαρχιακές και εθνικές εκλογές.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μουσιώνη.
      Το λόγο έχει ο κ. Κουσελάς.
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, με το παρόν νομοσχέδιο για ακόμη μια φορά η κυβερνητική παράταξη αποδεικνύεται κατώτερη των περιστάσεων. Δείχνει έτσι έμπρακτα ότι πάνω από τους θεσμούς θέτει τους μικροκομματικούς της υπολογισμούς, το παραταξιακό συμφέρον και όχι το συμφέρον των τοπικών κοινωνιών, το συμφέρον των πολιτών.
      Βρισκόμαστε σε μια περίοδο που οι ανάγκες της κοινωνίας και της περιφέρειας επιβάλλουν βαθιές μεταρρυθμιστικές τομές, με αποκέντρωση πόρων και αρμοδιοτήτων προς την Τοπική Αυτοδιοίκηση, με ριζικές αλλαγές στο φορολογικό σύστημα, με τη δημιουργία ενός νέου θεσμικού φορολογικού πλαισίου, με τη δημιουργία συμμετοχικών θεσμών, ώστε ο πολίτης να ελέγχει την εξουσία, κάθε μορφής εξουσία, για να μπορεί έτσι να αντιμετωπίσει αποτελεσματικά τις προκλήσεις της παγκοσμιοποίησης.
      Είμαστε σε μια στιγμή που η Τοπική Αυτοδιοίκηση έχει ανάγκη από ένα νέο Κώδικα Δήμων και Κοινοτήτων, έναν Κώδικα Δήμων και Κοινοτήτων που σας παραδόθηκε, κύριε Υπουργέ, σχεδόν έτοιμος από την Κυβέρνηση του ΠΑ.ΣΟ.Κ..
      Εσείς, όμως, αυτήν τη στιγμή έρχεστε μ’ ένα σχέδιο νόμου που περιορίζει, όπως είπε χαρακτηριστικά ο εισηγητής μας Κώστας Σκανδαλίδης, τη βάση της δημοκρατικής νομιμοποίησης και του δημάρχου και του νομάρχη, που είναι μονοπρόσωπα όργανα και ασκούν εκτελεστική εξουσία. Εμποδίζετε και τις συνεργασίες και τις συναινέσεις και καταπνίγετε κάθε ανεξάρτητη και αυτόνομη τοπική φωνή.
      Οδηγείτε έτσι στην επικράτηση μονοκομματικών υποψηφίων. Δημιουργείτε, τέλος, πόλωση και διχασμό τις τοπικές κοινωνίες, κοινωνίες που έχουν ανάγκη από ενότητα και ανάδειξη των πιο άξιων και των πιο ικανών στελεχών, ανεξάρτητα από κομματικές ταμπέλες και χρίσματα.
      Επιχειρείτε δε όλα τα παραπάνω χωρίς ουσιαστικό διάλογο, πραξικοπηματικά, με τη λογική του «αποφασίζομεν και διατάσσομεν», χωρίς να λαμβάνετε υπόψη σας ούτε τη γνώμη της Κ.Ε.Δ.Κ.Ε. ούτε τη γνώμη της Ε.Ν.Α.Ε. ούτε τη γνώμη των αιρετών που ανήκουν στην παράταξή σας. Φαίνεται, όπως είπε χαρακτηριστικά ο Πρόεδρος του ΠΑ.ΣΟ.Κ., ότι δεν είστε με τους αιρετούς, είστε με τους αρεστούς. Και δεν υπολογίζετε ότι βρισκόμαστε μια ανάσα, στην τελική ευθεία, πριν από τις δημοτικές και τις νομαρχιακές εκλογές.
      Αλήθεια, κύριε Υπουργέ, αυτά λέγατε στη συζήτηση του εκλογικού νόμου για τις εθνικές εκλογές; Τα ξεχάσατε όλα αυτά, τα περί αναλογικής εκπροσώπησης των παρατάξεων και τους άλλους τρόπους συγκρότησης των ψηφοδελτίων; Είπαμε όμως, πάνω απ’ όλα το κομματικό συμφέρον.
      Φέρνετε, επίσης, σήμερα και μια άλλη ρύθμιση, τη ρύθμιση που αφορά τα λευκά ψηφοδέλτια. Οφείλατε αυτήν τη ρύθμιση να την είχατε κάνει πολύ πιο νωρίς, πριν να συντελεστεί το δικαστικό «πραξικόπημα» που συνετελέσθη. Τώρα, το έγκλημα έχει διαπραχθεί. Το ΠΑ.ΣΟ.Κ. έχασε, από τις μεθοδεύσεις που υπήρξαν, μια έδρα. Θα τη γυρίσετε πίσω αυτή την έδρα;
      Είναι απαράδεκτο, τέλος, η ηγεσία του ΥΠ.ΕΣ.Δ.Δ.Α. να επιλέγει σ’ αυτήν τη χρονική στιγμή την απόλυση 1074 υπαλλήλων στα Κ.Ε.Π. –αυτό δεν έχει σχέση με το νομοσχέδιο, είναι όμως, κύριε Πρόεδρε, ένα πολύ μεγάλο και ευαίσθητο ζήτημα- στηριζόμενη σε παραπλανητικά νούμερα και μεθοδεύσεις. Και μάλιστα, χαρακτηρίζετε την απόλυση τόσων εργαζόμενων ως διόρθωση στο θεσμό των Κ.Ε.Π., θεσμός που είναι ιδιαίτερα δαπανηρός για σας.
      Και τα λέτε όλα αυτά, όταν γνωρίζετε ότι οι αποδοχές των εργαζόμενων στα Κ.Ε.Π. φτάνουν, όπως οι ίδιοι λένε, το «αστρονομικό» ποσό των 600 ευρώ. Ξεχνάτε, όμως, ότι πριν από λίγες μέρες υπήρξαν από την πλευρά της Κυβέρνησης διθυραμβικές δηλώσεις για το μεγάλο, το σημαντικό κοινωνικό έργο που προσφέρουν οι εργαζόμενοι και ο νέος αυτός θεσμός των Κ.Ε.Π.. Ξεχνάτε ότι είπατε ότι δύο εκατομμύρια υποθέσεις πρωτοκολλήθηκαν το 2005 μέσα από το θεσμό αυτό.
      Μέσα από την απαράδεκτη αυτή επιλογή, είναι φανερό ότι πολλά Κ.Ε.Π. θα κλείσουν, αλλά και συνολικά ο θεσμός θα υποβαθμιστεί. Είναι χαρακτηριστικό ότι στην ιδιαίτερη πατρίδα μου, αλλά και πατρίδα σας, κύριε Υπουργέ –γιατί η Μεσσηνία είναι και δική σας ιδιαίτερη πατρίδα- το τριπλάσιο νούμερο απ’ ό,τι ο μέσος όρος της υπόλοιπης χώρας, είκοσι δύο δηλαδή υπάλληλοι, μένουν μετέωροι και αγνοείται η τύχη τους μέσα από αυτήν την επιλογή.
      Το μεγάλο, λοιπόν, ερώτημα είναι: Έτσι θα στηρίξετε τις τοπικές κοινωνίες; Έτσι θα στηρίξετε τους Έλληνες πολίτες; Έτσι θα στηρίξετε, με αυτές τις επιλογές, την ελληνική περιφέρεια; Οι πολίτες, κατά την άποψή μου, δεν θα σας τα συγχωρήσουν όλα αυτά, τις μεθοδεύσεις στο θεσμό της Αυτοδιοίκησης και όλα τα υπόλοιπα. Θα σας αμείψουν με το κατάλληλο νόμισμα –να είστε σίγουροι γι’ αυτό- όποτε και αν γίνουν οι εκλογές.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουσελά.
      Το λόγο έχει ο κ. Γρηγόρης Νιώτης, που του ευχόμαστε και «χρόνια πολλά».
      ΓΡΗΓΟΡΙΟΣ ΝΙΩΤΗΣ: Ευχαριστώ πολύ, κύριε Πρόεδρε και για τις ευχές και για τη δυνατότητα που μου δίνετε να κάνω την παρέμβασή μου.
      Συζητάμε ένα νομοσχέδιο –ο Θεός να το κάνει νομοσχέδιο, κύριε Υφυπουργέ- που είναι μία διάταξη ουσιαστικά –δύο με τα λευκά- που έρχεται κατά τη δική σας τη δήλωση να θεσμοθετήσει μια προεκλογικού χαρακτήρα δέσμευση, υποτίθεται, της Νέας Δημοκρατίας.
      Πιστεύω, όμως, ότι έχουμε όλοι την υποχρέωση ενώπιον της Εθνικής Αντιπροσωπείας να καταθέσουμε την άποψή μας, γιατί όσο και αν είναι πολύ λιτή αυτή η νομοθετική ρύθμιση, θα έχει σημαντικές επιπτώσεις. Και δεν θα έχει επιπτώσεις τόσο στο αποτέλεσμα επί της ουσίας, δηλαδή στο αν θα κερδίσει ή όχι στους μικροκομματικούς της υπολογισμούς η Νέα Δημοκρατία. Γιατί εγώ πιστεύω ότι θα τιμωρηθείτε γι’ αυτήν την απόπειρα που κάνετε μέσα από μικροκομματικούς υπολογισμούς να επιτύχετε νίκες που δεν δικαιούσθε, απαγορεύοντας ουσιαστικά και θέτοντας εκτός των κανόνων του δημοκρατικού παιχνιδιού τη δημοκρατική συνεννόηση, την οποία εσείς βαφτίζετε «συναλλαγή». Είναι πρωτοφανές αυτό.
      Νομίζω ότι, αν έχω τη θέληση να τοποθετηθώ επί της διατάξεως που φέρνετε τώρα προς ψήφιση, ώστε να εκλέγονται οι δήμαρχοι και οι νομάρχες στις αμέσως ερχόμενες νομαρχιακές και δημοτικές εκλογές με το 42%, είναι γιατί έχω υπηρετήσει, κύριε Υφυπουργέ, για χρόνια το θεσμό της Αυτοδιοίκησης και επειδή αισθάνομαι ότι έχω γαλουχηθεί με τις αξίες αυτού του δημοκρατικού θεσμού. Οφείλω, λοιπόν, να πάρω θέση και να σας πω ότι πράττετε ένα πολύ σημαντικό πολιτικό σφάλμα.
      Μ’ αυτό που εσείς ονομάζετε «συναλλαγή» -και όχι μόνο εσείς προσωπικά, αλλά ουσιαστικά το σύνολο της Νέας Δημοκρατίας- έχοντας ως στόχο την εγκαθίδρυση ενός τέτοιου ποσοστού για την εκλογή δημάρχων και την απαγόρευση συναινέσεων, ουσιαστικά επιτίθεσθε εναντίον της φύσεως αυτού του θεσμού. Ο θεσμός της Αυτοδιοικήσεως είναι θεσμός κοινωνικής συναίνεσης, είναι χώρος σύνθεσης των τοπικών, εάν θέλετε, προγραμμάτων και είναι χώρος συνάντησης ιδεών, προγραμμάτων και πολιτικών σε όφελος της τοπικής ανάπτυξης. Αν αυτό εσείς το ονομάζετε «συναλλαγή», τότε θα μου επιτρέψετε, επειδή είναι βαρύτατος ο όρος «πολιτική συναλλαγή», να σας πω ότι αυτού του είδους οι πολιτικές είναι βαθύτατα συντηρητικές, οπισθοδρομικές και σε κάθε περίπτωση η ίδια η τοπική κοινωνία θα βρει τους όρους και τους τρόπους για να τις απορρίψει. 
      Γι’ αυτό και είπα, κύριε Υφυπουργέ, ότι κακώς κάνατε τους μαθηματικούς σας υπολογισμούς. Οι κοινωνίες είναι υπέρ των συνθέσεων, όχι των μικροκομματικών συνθέσεων. Οι τοπικές κοινωνίες έπρεπε να ενθαρρύνονται στην κατεύθυνση τέτοιων συνεργασιών και ενθαρρύνσεων. Και μην επικαλείστε το γεγονός ότι με 42% εκλέγουμε κυβερνήσεις, δεν θα έπρεπε. Κανονικά, εάν είχαμε διαμορφώσει χώρους σύνθεσης και συνάντησης και στο κοινοβουλευτικό επίπεδο και στο κυβερνητικό επίπεδο, θα έπρεπε να επιδιώκουμε μέσα από των απλή, καθαρή αναλογική να έχουμε πραγματικά δημοκρατικές αποφάσεις και στέρεες πλειοψηφίες, οι οποίες θα μπορούν να χαράζουν το δρόμο της ανάπτυξης και βεβαίως -γιατί όχι- και τη θεμελίωση μεγάλων επιλογών και αποφάσεων, όπως είναι, για παράδειγμα, η εξωτερική πολιτική ή η παιδεία ή η υπηρέτηση των αξιών του ελληνικού πολιτισμού ή ο ευρωπαϊκός δρόμος, που σ’ ένα μεγάλο βαθμό υπηρετούμε τα περισσότερα κόμματα εδώ στη Βουλή. 
      Μην επικαλείστε, λοιπόν, αυτό που δεν επιτύχαμε στο κοινοβουλευτικό επίπεδο. Είμεθα υποχρεωμένοι, για την καλή διακυβέρνηση του τόπου, να ορίζουμε εκλογικά συστήματα, τα οποία παίρνουν δύναμη από τα μικρότερα κόμματα, αφαιρούν εκπροσωπήσεις από εκείνους που δεν επιτυγχάνουν ένα ελάχιστο ποσοστό χάριν της καλής διακυβέρνησης του τόπου. Αυτό δεν ίσχυε για την Τοπική Αυτοδιοίκηση. Η Τοπική Αυτοδιοίκηση με το «50+1» τη δεύτερη Κυριακή έδινε τη δυνατότητα όχι κομματικών, εάν θέλετε, συναθροίσεων, αλλά επιλογών της τοπικής κοινωνίας, συνθετικών, συναινετικών, οι οποίες έδιναν διεξόδους. 
      Αυτό είναι το βαρύ σας σφάλμα, το οποίο θα σας το καταλογίσει οπωσδήποτε ο ελληνικός λαός. Θα σας το στείλουν πίσω οι τοπικές κοινωνίες και είμαι βέβαιος ότι τα αποτελέσματα αυτού του μικροκομματικού σας υπολογισμού θα είναι πενιχρά, έτσι ώστε να υποχρεωθείτε ουσιαστικά, εν τοις πράγμασι, να δεχθείτε ότι ο ίδιος ο λαός έχει εν τέλει ακυρώσει αυτόν το μικροκομματικό σας υπολογισμό. 
      Ευχαριστώ. 
       (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κουτσούκος.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, παρακολουθούσα χθες αργά το βράδυ τα δελτία και είδα την προσπάθεια που έκανε ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος να δικαιολογήσει την αδυναμία της Κυβέρνησης να ολοκληρώσει το σχέδιο, για να μην κοπεί η Ελλάδα στη μέση, με μια ακατάσχετη παρελθοντολογία. Προσπαθεί, δηλαδή, η Κυβέρνηση σε κάθε περίπτωση να δικαιολογήσει τις αδυναμίες της με αναφορές στο παρελθόν. Το ίδιο έκανε από χθες από εκείνο εκεί το Βήμα και μάλιστα μ’ έναν τρόπο προσβλητικό για τον κ. Σκανδαλίδη. Έτσι κάνετε και σήμερα, έτσι κάνετε συνεχώς: Απέναντι στα επιχειρήματα που αναπτύσσουν οι Βουλευτές της Αντιπολίτευσης σε σχέση με τις σκοπιμότητες που υπηρετεί το συγκεκριμένο νομοσχέδιο, παρελθοντολογείτε για να βρείτε δικαιολογίες για την πολιτική σας. 
      Όμως, κυρίες και κύριοι συνάδελφοι, είναι γνωστό ότι η συντηρητική παράταξη, η Δεξιά, έχει συνδέσει την ιστορία της με σκοπιμότητες και παρεμβάσεις στα εκλογικά συστήματα, που έχουν οδηγήσει σε μεγάλες νοθείες που έχουν μείνει στην ιστορία, όπως η περιβόητη νοθεία του 1961, όταν ψήφισαν τα δέντρα. Έτσι, λοιπόν, έρχεστε και σήμερα να δικαιολογήσετε πράγματι ένα δικαστικό πραξικόπημα, το οποίο αλλοίωσε την ψήφο του ελληνικού λαού. Λέτε πως μιλάμε  πάρα πολύ αυστηρά, αλλά αυτή είναι η πραγματικότητα. 
      Θα έλεγα, κύριε Υπουργέ, επειδή έχω υποστεί τις αποφάσεις του Εκλογοδικείου, ότι αν το έκανα για προσωπικούς λόγους, ίσως θα λέγατε ότι είχα και μια προσωπική σκοπιμότητα. Ξέρω, όμως, πώς βγαίνουν αυτές οι αποφάσεις, ξέρω πώς επηρεάζονται και τι σκοπιμότητες εξυπηρετούνται. Και μην μου πείτε ότι δεν ήταν αναμενόμενη αυτή η απόφαση. Μπορείτε να αναρωτηθείτε και εσείς και όλοι οι υπόλοιποι και ο ελληνικός λαός που μας ακούει το εξής, εάν δεν ήταν ο Αχιλλέας Καραμανλής, θα έβγαζε αυτήν την απόφαση το Εκλογοδικείο; Μπορείτε να δικαιολογήσετε εσείς την ανοχή σας σ’ αυτήν τη μεθόδευση, έστω και καθυστερημένα, τώρα που έρχεστε να νομοθετήσετε κατά της προσμέτρησης των λευκών ψηφοδελτίων; 
      Γνωρίζετε πάρα πολύ καλά ότι εδώ τώρα, στη Βουλή, έχουμε Βουλευτές δύο ταχυτήτων, έχουμε Βουλευτές με δύο εκλογικά συστήματα και θα έλεγα ότι αναγκαστήκατε να το κάνετε κάτω από την πίεση και της Αντιπολίτευσης, γιατί πράγματι, εάν δεν το κάνατε, θα υπήρχε ένα σοβαρό πρόβλημα, αλλά οι σκοπιμότητές σας είναι πλέον πασίδηλες: Για να προστατεύσετε τον Αχιλλέα Καραμανλή, μέχρι και υπάλληλο της Βουλής απέλυσε, δυστυχώς, με μία πρωτοφανή απόφαση η Πρόεδρος της Βουλής, λες και τα οικονομικά των Βουλευτών και οι συναλλαγές τους δεν είναι στο φως της δημοσιότητας. Αυτό το σύστημα, λοιπόν, προστατεύετε και αυτό δεν μπορείτε να το αποκρύψετε έστω και εάν φέρνετε αυτήν τη διάταξη σήμερα. 
      Έρχομαι τώρα στο ζήτημα της άλλης σκοπιμότητας που υπηρετεί αυτό το νομοσχέδιο και έχει να κάνει με τις εκλογές στην Αυτοδιοίκηση. Είναι γνωστό, κύριε Υπουργέ, κύριοι συνάδελφοι, ότι ωρίμασαν οι θεσμοί της αυτοδιοίκησης, ωρίμασε η Νομαρχιακή Αυτοδιοίκηση, οι καποδιστριακοί δήμοι, οι ίδιες οι εκλογικές τους εκπροσωπήσεις, η Κ.Ε.Δ.Κ.Ε. και η Ε.Ν.Α.Ε. και ζητούν αλλαγές. Το κόμμα μας, το ΠΑ.ΣΟ.Κ., έχει καταθέσει μια ριζοσπαστική πρόταση για την ενίσχυση της Αυτοδιοίκησης και της αποκέντρωσης με την περιφερειακή αυτοδιοίκηση και, αντί να ανοίξει η Κυβέρνηση των μεταρρυθμίσεων, όπως θέλει να λέγεται, αυτήν τη συζήτηση για το πώς θα ενισχύσουμε την Αυτοδιοίκηση, έρχεται να φέρει ένα νομοσχέδιο για να ελέγξει και να φέρει στα μέτρα της το εκλογικό αποτέλεσμα. 
      Είναι αυτή μια πρόταση που έχει να κάνει μόνο με μία εκλογική σκοπιμότητα; Πιστεύω πώς όχι. Είναι μια πρόταση που εκφράζει το συντηρητισμό και τη φοβικότητα της συντηρητικής παράταξης, την οποία εκπροσωπείτε, κύριε Υπουργέ. Απέναντι σε κάθε τι συλλογικό, έχετε δύο πρακτικές: Ή προσπαθείτε να το ελέγξετε ή να το υπονομεύσετε. Έτσι δεν κάνατε με το συνδικαλιστικό κίνημα, το οποίο φοβάστε; Χτυπάτε τις συλλογικές διαπραγματεύσεις. Έτσι δεν κάνετε με τις παραγωγικές δυνάμεις της κοινωνίας, με τους μικρομεσαίους; Ενισχύετε τα υπερεθνικά καταστήματα. Έτσι δεν κάνετε και με το κράτος; Με τη γαλάζια συνέντευξη θέλετε να το ελέγξετε.
      Έρχεστε τώρα να βάλετε σ' αυτό το καλούπι την Τοπική Αυτοδιοίκηση με το 42%. Είναι βέβαιο, όμως, ότι θα αποτύχετε, διότι οι τοπικές κοινωνίες θέλουν να εκφραστούν πάνω στα κοινά τοπικά τους προβλήματα και ξέρουν πάρα πολύ καλά ότι αυτό θέλει συνεννόηση, θέλει συμμαχίες. Δεν θέλει πόλωση, δεν θέλει διαχωριστικές γραμμές. Αυτή είναι η λογική της Αυτοδιοίκησης, την οποία εσείς με την πρακτική σας υπονομεύετε.
      Θα έλεγα ότι το επιχείρημά σας -και τελειώνω, κύριε Πρόεδρε, μέσα στο χρόνο- ότι υλοποιείτε μια προεκλογική σας εξαγγελία είναι έωλο, γιατί ξέρει ο λαός, ξέρουν αυτοί που δοκιμάζονται αυτές τις ημέρες -είτε είναι συμβασιούχοι είτε των Κ.Ε.Π. είτε είναι οι χαμηλοσυνταξιούχοι του Ι.Κ.Α. και του Ο.Γ.Α. είτε είναι άλλες κατηγορίες κοινωνικών ομάδων- ότι υπάρχει μια μεγάλη απόσταση μεταξύ των προεκλογικών εξαγγελιών και της πρακτικής σας. 
      Μη χρησιμοποιείτε, λοιπόν, αυτό το επιχείρημα και μάλιστα αυτές τις μέρες που πάνω από πεντακόσιοι συμβασιούχοι στα Κ.Ε.Π. θα βρεθούν στο δρόμο, επειδή δεν υλοποιείτε μια προεκλογική σας εξαγγελία. Αφορά και εσάς προσωπικά και την ηγεσία του Υπουργείου.
      Διακατέχεστε από ένα συντηρητικό και φοβικό σύνδρομο. Φοβάστε τη λαϊκή ψήφο. Φοβάστε τη δύναμη της κοινωνίας. Προσπαθείτε να την ελέγξετε, αλλά είναι βέβαιο ότι θα την πληρώσετε. Όπως είπε, νομίζω, πετυχημένα και ένας προηγούμενος συνάδελφος, θα πέσετε στο λάκκο που σκάβετε για τους άλλους. Η κοινωνία δεν ανέχεται να τίθεται στο περιθώριο και στέλνει την απάντησή της. Τη στέλνει στην πρώτη ευκαιρία και η πρώτη ευκαιρία θα είναι οι επερχόμενες δημοτικές και νομαρχιακές εκλογές.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Ρήγας.
      ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
      Κύριοι συνάδελφοι, θεωρώ ότι είναι καθολικό το αίτημα των πολιτών, των τοπικών κοινωνιών, των θεσμών της Αυτοδιοίκησης και της αποκέντρωσης, του προοδευτικού πολιτικού κόσμου για την αναδιάταξη των θεσμών, για τον ανασχεδιασμό της αρχιτεκτονικής των θεσμών στην πατρίδα μας.
      Διαχρονικά, ο πολιτικός χώρος που εξέφρασε την καινοτομία, τη μεταρρύθμιση, την πρόοδο ήταν η δημοκρατική παράταξη και σε συλλογικό και σε ατομικό επίπεδο. Η παράταξή σας, επίσης διαχρονικά, ήταν φοβική, διστακτική, μεμψίμοιρη, πεσιμιστική απέναντι στην εξέλιξη και στην πρόοδο των θεσμών. 
      Έτσι λοιπόν σήμερα, όταν οι θεσμοί που είναι σε λειτουργία έχουν κλείσει τον κύκλο τους, όταν έχουν προφανώς εξαντλήσει τα όριά τους και χρειάζεται νέο αίμα, οξυγόνο για την αναζωογόνηση αυτών των θεσμών, όταν χρειάζονται μεγάλες τομές, εσείς απαντάτε με το μικρό, το ευτελές, το ασήμαντο, κάνοντας μία πλαστική εγχείρηση μύτης, θα έλεγα, απέναντι σε μια συνολική παρέμβαση τομών, που θα έπρεπε να γίνει για να μπορέσουμε να πάμε πιο μπροστά.
      Αυτήν τη στιγμή, νομοθετώντας αποσπασματικά, κάνοντας παρέμβαση σε κάτι που δεν το ζήτησε κανένας, που δεν το ζήτησε ούτε η Αυτοδιοίκηση –ούτε η Νομαρχιακή ούτε η Τοπική Αυτοδιοίκηση- που δεν το ζήτησε η κοινωνία, εσείς επαίρεστε ότι μ’ αυτήν τη διάταξη κάνετε τομή. 
      Όμως, θέλω να σας πω ότι τα δύο χρόνια που κυβερνάτε, δεν κατορθώσατε να εισάγετε στη Βουλή κανένα νομοθέτημα που να αποτελεί πραγματική μεταρρύθμιση. Τα αναβάλλετε όλα για το μέλλον, για το τέλος της τετραετίας. Έρχεστε εδώ και εμφανίζεστε ως οι θιασώτες της εμβάθυνσης της αποκέντρωσης, του πλατέματος της δημοκρατίας, της ενίσχυσης των θεσμών της περιφερειακής ανάπτυξης.
      Όμως, κυρίες και κύριοι συνάδελφοι, είναι γνωστή η φιλοσοφία σας. Για να το πούμε πιο απλά, η φιλοσοφία σας είναι αυτή των ευκαιριακών αγαπητικών απέναντι στην Αυτοδιοίκηση και τους θεσμούς. Τα εφήμερα φλερτ σας με την Αυτοδιοίκηση είναι γνωστά. Ουδέποτε ήσασταν πιστοί θιασώτες της πραγματικής αποκέντρωσης των ενισχυμένων θεσμών της περιφέρειας.
      Αυτήν τη στιγμή μας λέτε ότι έρχονται οι κώδικες της Αυτοδιοίκησης και δημιουργείτε την εντύπωση ότι είναι δικά σας δημιουργήματα. Μα, οι κώδικες της Αυτοδιοίκησης είχαν σχεδόν ολοκληρωθεί. Είχε γίνει δουλειά. Υπήρξε διαβούλευση, υπήρχε συμμετοχή των φορέων της Αυτοδιοίκησης, υπήρξε ένα τεράστιο έργο, υπήρξε ο καμβάς και το σχέδιο του κεντήματος. Προσθέσατε ορισμένες βελονιές και αυτό το έργο που είχε προηγηθεί, θέλετε να το οικειοποιηθείτε. Θέλατε να εμφανίσετε ως δικά σας δημιουργήματα τους κώδικες.
      Δεν είναι, λοιπόν, δικά σας δημιουργήματα. Εσείς για το μόνο που είστε ικανοί είναι αυτές οι μικρές ρυθμίσεις, οι οποίες -αν θέλετε- είναι και προς λάθος κατεύθυνση. Το 42%, το οποίο θεωρείτε ότι θα εξασφαλίσει πιο αξιόπιστη, πιο λειτουργική Αυτοδιοίκηση, είναι μια εντελώς λανθασμένη επιλογή σας. 
      Μ’ αυτό το 42% -ειπώθηκε και από άλλους συναδέλφους- κάνετε μια εντελώς λανθασμένη σύγκριση ανάμεσα στην κεντρική εξουσία και στην Αυτοδιοίκηση. Κάνετε ένα ανιστόρητο παραλληλισμό. Οι σχέσεις εξουσίας και εξουσιαζόμενου σε επίπεδο κεντρικής διοίκησης και πολιτείας είναι πολύ πιο έμμεσες και πολύ πιο απόμακρες. Οι σχέσεις εξουσίας και εξουσιαζόμενου -αν μπορούν να χρησιμοποιηθούν αυτοί οι όροι στην Αυτοδιοίκηση- είναι μία σχέση καθημερινής προσέγγισης, αναζήτησης, συναίνεσης πάνω στα καθημερινά, τα πραγματικά προβλήματα. 
      Εκεί χρειάζεται ισχυρή νομιμοποιητική βάση αυτού που ασκεί την εκτελεστική εξουσία, δηλαδή του δημάρχου. Δεν μπορείτε να κάνετε τέτοιου είδους παραλληλισμούς. Είναι ατυχέστατα τα παραδείγματα και οι συγκρίσεις που φέρνετε. Μ’ αυτόν τον τρόπο δεν επιτρέπετε τις αναγκαίες προγραμματικές συγκλίσεις που πρέπει να γίνουν. Δεν επιτρέπετε το διάλογο, ο οποίος προηγείται των εκλογικών αναμετρήσεων. Δεν επιτρέπετε τις ευρύτερες συναινέσεις, που είναι απαραίτητες, προκειμένου την επόμενη μέρα των εκλογών να έχουμε την πραγμάτωση της δημοκρατίας στην άσκηση της εξουσίας εκ μέρους των δημοτικών αρχών.
      Έτσι λοιπόν, κυρίες και κύριοι συνάδελφοι, οι παρεμβάσεις σας όχι μόνο δεν αποτελούν μεταρρυθμίσεις, αλλά είναι προς τη λανθασμένη κατεύθυνση. Αναφέρατε άλλες δικές σας παρεμβάσεις για την ενίσχυση της Αυτοδιοίκησης, για τα οικονομικά, για την ενίσχυση του προσωπικού. Αναφέρθηκε ήδη ότι με την απόφασή σας –την κοινή υπουργική απόφαση για τα Κ.Ε.Π.- μειώνετε τις θέσεις εργασίας. 
      Μόνο στο Νομό των Κυκλάδων, ένα νησιωτικό νομό, στον οποίο τα Κ.Ε.Π. έχουν καταγραφεί στη συνείδηση των πολιτών ως θεσμοί αποτελεσματικοί, ως θεσμοί που χτυπούν τη γραφειοκρατία και ενισχύουν τη διαφάνεια, στερείτε σαράντα δύο θέσεις εργασίας. Καταργείτε Κ.Ε.Π. απομακρυσμένων νησιών, Σέριφος, Ανάφη, Κίμωλος. Καταργείτε τα Κ.Ε.Π. των επαρχείων, δηλαδή κάνετε παρεμβάσεις οι οποίες χτυπούν την ενίσχυση του θεσμού της Αυτοδιοίκησης.
      Τέλος, όσον αφορά τα οικονομικά, ο ίδιος ο Προϋπολογισμός που καταθέσατε, κύριε Υπουργέ, λέει χαρακτηριστικά με τα εξής νούμερα: αύξηση 2,7% των εσόδων της Νομαρχιακής Αυτοδιοίκησης για το 2006, μείωση των εξόδων 12,7%. Είναι σαφέστατο, λοιπόν, ότι αυτή η μικρή αύξηση των εσόδων έχει προκύψει από τα προνοιακά επιδόματα, ενώ υπάρχει σαφέστατη μείωση εσόδων και από τους Κ.Α.Π., υπάρχει μείωση του επενδυτικού προγράμματος των Νομαρχιακών Αυτοδιοικήσεων. Αυτά σύμφωνα με τον προϋπολογισμό που ψηφίσατε. Δεν μπορείτε, λοιπόν, να έρχεστε εδώ και να παρουσιάζετε άλλα νούμερα.
      Κλείνω, κυρίες και κύριοι συνάδελφοι, λέγοντας ότι τελικά αποδεικνύεται πως με την πολιτική σας δεν είστε ικανοί για τα μεγάλα. Δεν έχετε όραμα για το μέλλον της Αυτοδιοίκησης. Οι ρυθμίσεις σας είναι ρυθμίσεις αποσπασματικές, αναποτελεσματικές και σαν στόχο έχουν ακριβώς και μόνο το μικροκομματικό όφελος. Γι’ αυτό, λοιπόν, το λόγο δεν πρόκειται να ψηφίσουμε αυτό το νομοσχέδιο, που οδηγεί την Αυτοδιοίκηση σε λάθος κατεύθυνση.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Καΐσερλης. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η πρόθεση της Νέας Δημοκρατίας και η ρύθμιση που επιδιώκει με το 42%, για την εκλογή των δημοτικών και νομαρχιακών αρχών, έρχεται να φανερώσει ως ένα κυρίαρχο πολιτικό ζήτημα τα ελλείμματα των πολιτικών θέσεων και της πολιτικής βούλησης για ουσιαστικές αλλαγές στα σημερινά συστήματα εξουσίας, που -όπως γνωρίζουμε- συνδέονται άμεσα με τα εκλογικά συστήματα. 
      Στον κόσμο των ραγδαίων αλλαγών, της γνώσης και της πληροφορίας, στην εποχή του επιμερισμού των ευθυνών, των συλλογικών πρωτοβουλιών και της αξιολόγησης των επί μέρους μονάδων, η συντηρητική Κυβέρνηση, επιβεβαιώνοντας τον εαυτό της έρχεται μ’ ένα άκρως συγκεντρωτικό και μονοπρόσωπο σύστημα διακυβέρνησης της Αυτοδιοίκησης να προσδώσει σ’ αυτήν ακόμα μεγαλύτερη ισχύ, με μικρότερα ποσοστά λαϊκής εκπροσώπησης. 
      Τα μεγάλα ζητούμενα της εποχής, που σχετίζονται με την ποιότητα και την αποτελεσματικότητα των παρεχομένων υπηρεσιών, τη διαφάνεια στις συναλλαγές των υπαλλήλων με τους πολίτες και τη συμμετοχή των πολιτών στη διαχείριση και τον έλεγχο των δημοσίων οικονομικών, σταματούν και δήθεν επιλύονται με τα ποσοστά εκλογής των αυτοδιοικητικών οργάνων, χωρίς να αγγίζουν -έστω και επιδερμικά- την ουσία του τεράστιου προβλήματος, που αφορά τις δομές του πολιτικού μας συστήματος. 
      Πρόκειται για ένα πολιτικό σύστημα, που για τους δήμους και τις νομαρχίες δεν ανταποκρίνεται στις σημερινές απαιτήσεις, είναι από την αρχή μέχρι το τέλος αδιαφανές, εγκλωβίζει τις παραγωγικές και προοδευτικές δυνάμεις των πολιτών, καθηλώνει τα κόμματα, τις βάσεις της δημοκρατίας μας και τα αποστεώνει από την παραγωγή πολιτικής και τη συμμετοχή των πολιτών σ’ αυτά.
      Τα συστήματα εξουσίας και διακυβέρνησης των νομαρχιών και των δήμων, αγαπητέ κύριε Υφυπουργέ, είναι μονοπρόσωπα και σκληρά συγκεντρωτικά. Στην εποχή που επιδιώκεται η ευθύνη και η συμμετοχή των πολιτών στις δημόσιες υποθέσεις, ο δήμαρχος και ο νομάρχης είναι οι μοναδικοί κυρίαρχοι του παιχνιδιού. Από τη στιγμή της κατάρτισης των υποψήφιων συνδυασμών, με τις θεμιτές φιλοδοξίες των επικεφαλής για νίκη, οι πολιτικές αρχές και οι δεσμεύσεις πάνε στο περιθώριο. Οι εξουσίες που παρέχει το συγκεντρωτικό θεσμικό πλαίσιο στο δήμαρχο και στο νομάρχη, να διορίζουν τους αντινομάρχες και τους αντιδημάρχους και άρα να επιλέγουν και να διορίζουν τους προέδρους των δημοτικών και νομαρχιακών συμβουλίων, τους προέδρους των επιχειρήσεων κ.λπ., αλλά και να προΐστανται των υπηρεσιών των δήμων και των υπαλλήλων, είναι τροχοπέδη στη συλλογική ευθύνη και δράση, υποτάσσουν τους πολίτες στις διαθέσεις του καλού ή του κακού άρχοντα και καθιστούν τα στελέχη των υπηρεσιών ανεύθυνα στα διοικητικά τους καθήκοντα, αφού προέχουν οι πολιτικές σκοπιμότητες των πολιτικών προϊσταμένων τους. 
      Αγαπητοί συνάδελφοι, το 42% είναι μεγάλη αλλαγή, είναι μεταρρύθμιση; Φυσικά και είναι το κύριο θέμα των ημερών, φυσικά και συζητείται στις τοπικές κοινωνίες. Σίγουρα αφορά τα κόμματα, αφορά τους υπάρχοντες δημοτικούς και νομαρχιακούς σχηματισμούς και όλους τους ενδιαφερόμενους. Πράγματι αφορά όλους εκείνους που υπηρετούν το σημερινό σαθρό πολιτικό σύστημα εξουσίας. Θα «πρασινίσει» ή θα γίνει «μπλε» ο χάρτης της χώρας;  Θα προστεθούν και κάποιοι ανεξάρτητοι; Οι πολίτες σίγουρα θα συμμετάσχουν. Κι όταν κλείσουν οι κάλπες σε κάθε πόλη και σε κάθε χωριό, η ίδια εξάρτηση από την κεντρική εξουσία, τα ίδια προβλήματα και η ίδια αγωνία εάν ο δήμαρχός τους, που εξελέγη, θα είναι φιλότιμος, έντιμος, εργατικός και αν θα είναι δίκαιος. Στην τύχη της επιλογής και από τις ικανότητες και τις διαθέσεις ενός και μόνον ανθρώπου εξαρτάται η πορεία ολόκληρης πόλης και ολόκληρου νομού! Οι συλλογικές ευθύνες και οι υποχρεώσεις των πολιτών σταματάνε το βράδυ των εκλογών και ξαναρχίζουν την ημέρα των επόμενων. 
      Το 42% είναι η λύση, όπως αναφέρει η εισηγητική έκθεση; Προσωπικά, κύριε Υφυπουργέ, ουδόλως με ενδιαφέρει κι ούτε θέλω να το σχολιάσω. Σίγουρα μειώνεται η εξουσιοδοτική βάση της λαϊκής εκπροσώπησης. Αλλά για ποιο πράγμα; Για οργανισμούς εξαρτημένους άμεσα και καθ’ ολοκληρίαν από την κεντρική εξουσία, για οργανισμούς κακέκτυπα της ίδιας της συγκεντρωτικής κεντρικής εξουσίας. 
      Το 42%, μας λέει ο κύριος Υπουργός, οδηγεί σε συνεννόηση των προγραμματικών συμφωνιών. Δεν μπορώ να κατανοήσω πώς γίνεται να γίνονται προγραμματικές συμφωνίες, πολιτικών θέσεων μάλιστα και αρχών, όταν τα συστήματα εξουσίας της Αυτοδιοίκησης δεν είναι συλλογικά αλλά μονοπρόσωπα. Ένας άνθρωπος συνομιλεί; Το 42%, μας λέει ο κύριος Υπουργός, ισχυροποιεί τους Οργανισμούς της Αυτοδιοίκησης. Μήπως απευθυνόμαστε σε άλλους πολίτες άλλων κρατών; Μα, η Αυτοδιοίκηση στη χώρα μας είναι κατά 100% εξαρτημένη από την κεντρική εξουσία. Ποια αυτοτελή δύναμη έχει, ώστε αυτή να αυξάνεται με την παρούσα ρύθμιση; 
      Αυτό το σχέδιο νόμου, κύριε Υφυπουργέ, φωτογραφίζει τις προθέσεις σας, που δεν είναι άλλες από τη διατήρηση με κάθε μέσο της εξουσίας, διαχειριζόμενοι τα σημερινά, αναχρονιστικά πολιτικά συστήματα εξουσίας με φτιασίδια και με χωρίς βάθος ρυθμίσεις, που απαιτούν οι σύγχρονες απαιτήσεις. 
      Και δύο σχόλια θα ήθελα να κάνω, κύριε Πρόεδρε, πολύ σύντομα για τα λευκά ψηφοδέλτια και το εκλογοδικείο. Όποιος δεν το ξέρει και όποιος δεν το έχει ζήσει, δεν έχει υποστεί τις συνέπειες. 
      Για τους αποσπασμένους στα κόμματα, θα ήθελα να πω το εξής. Πράγματι, είναι η βάση της δημοκρατίας μας τα κόμματα. Δυστυχώς όμως τα κόμματα έχουν μεταλλαχθεί σε στηρίγματα των σημερινών συστημάτων εξουσίας.
      Σας ευχαριστώ. 
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καΐσερλη. 
      Το λόγο έχει ο συνάδελφος κ. Βαρβαρίγος.
      ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, θα αρχίσω την τοποθέτησή μου με μία είδηση από το μετεωρολογικό δελτίο. Στη Ζάκυνθο σήμερα με πληροφορούν ότι έχει ένα θαυμάσιο καιρό, λιακάδα από το πρωί. Και το λέω αυτό γιατί δυστυχώς δύο ακόμη ορεινά χωριά είναι χωρίς ρεύμα –από τα δέκα που έμειναν χθες- και αυτό είναι μία ένδειξη του αποτελέσματος της υπερετοιμότητας που είχε εξαγγείλει η Κυβέρνηση για την επερχόμενη κακοκαιρία. 
      Κυρίες και κύριοι συνάδελφοι, το τοπικό συνεργείο της Δ.Ε.Η. έκανε ό,τι μπορούσε, αλλά θέλω να σας πληροφορήσω ότι από τα είκοσι άτομα προσωπικό που είχε, υπάρχουν δέκα μόνο σήμερα και βεβαίως δεν μπορούσαν να αντεπεξέλθουν στην ανάγκη που προέκυψε. Όμως αυτό είναι και μέσα στους συνολικούς σχεδιασμούς της Κυβέρνησης. 
      Θα ήθελα με την ευκαιρία να τονίσω και κάτι άλλο, γιατί έχουμε τεράστιο πρόβλημα με όλες τις υπηρεσίες στη Ζάκυνθο. Πρόσφατα –χθες- μου στείλανε fax οι δικαστικοί υπάλληλοι –το έχουν στείλει και στον κύριο Υπουργό- ότι ξεκινάνε απεργία διαρκείας. Από τα είκοσι περίπου άτομα προσωπικό, υπάρχουν δέκα. Δεν μπορούν να λειτουργήσουν τα δικαστήρια. 
      Στην Αστυνομία έχουν αναρτήσει μαύρη σημαία. Από τα εκατόν είκοσι επτά άτομα του οργανισμού, είναι είκοσι επτά οι κενές θέσεις. Έχουν τεράστιο πρόβλημα.
      Οξύτερο είναι το πρόβλημα στο νοσοκομείο. Από τα εκατόν ενενήντα άτομα, έχουμε είκοσι λιγότερα. Μονάδα τεχνητού νεφρού: Άνθρωποι κινδυνεύουν να πεθάνουν. Θέλουμε τέσσερα άτομα νοσηλευτικό προσωπικό. Γιατρούς έχουμε, η μονάδα λειτουργεί μόνο με μία βάρδια. Μπορεί να καλύψει διπλάσιους. Υποχρεώνονται να πηγαίνουν στην Πάτρα, να ξεσπιτώνονται, να μετοικούν, να πηγαίνουν στην Αθήνα, να κινδυνεύουν να πεθάνουν. Μιλάμε σε μια αναίσθητη Κυβέρνηση, η οποία δεν καταλαβαίνει, δεν ακούει, έχει όμως λεφτά στον κρατικό προϋπολογισμό –το γράφει φέτος-  για να πάρει αγροφυλάκους. 
	Κυρίες και κύριοι συνάδελφοι, θα μου πείτε ότι δεν έχει σχέση με το νομοσχέδιο η τοποθέτησή μου μέχρι στιγμής. Βέβαια είναι μια ευκαιρία να τα τονίσω, να φωνάξω –γιατί έχω απευθυνθεί με ερωτήσεις μου πολλές φορές στην Κυβέρνηση- για τα ζητήματα αυτά και δεν ακούει. Και με κάθε ευκαιρία θα τα θέτω. Και βεβαίως η Κυβέρνηση είχε προτεραιότητα την περιφερειακή ανάπτυξη. Έκανε και Υπουργείο Νησιωτικής Πολιτικής, για να δώσει ειδικό βάρος στις νησιωτικές περιφέρειες, για να υλοποιήσει και την επιταγή του άρθρου 101 του Συντάγματος αλλά και των θεσμικών κειμένων της Ευρωπαϊκής Ένωσης, όπου υπάρχουν ειδικές προβλέψεις για τα νησιά, και όμως έχουμε πλήρη εγκατάλειψη, πλήρη αδιαφορία.
	Κυρίες και κύριοι συνάδελφοι, παρακολούθησα τη συζήτηση του νομοσχεδίου και άκουσα τον Υπουργό Εσωτερικών, τον κ. Παυλόπουλο, να ισχυρίζεται ότι η εκλογή των δημάρχων και νομαρχών από τον πρώτο γύρο με 42% θα ισχυροποιήσει την Τοπική Αυτοδιοίκηση. Βέβαια θεώρησε ότι είναι αναγκαία η ισχυροποίηση, ειδικά σε τούτη τη φάση που έχουμε μπροστά μας το Δ΄ Κοινοτικό Πλαίσιο, για να μπορέσει να το διαχειριστεί ακόμη πιο αποτελεσματικά. Εγώ θα πρότεινα στον κύριο Υπουργό, αφού έχει αυτήν την πρόθεση να ισχυροποιήσει την Αυτοδιοίκηση, να εκλέγονται με 40%. Ίσως γίνει πιο ισχυρή. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα το ψηφίζατε;
      ΔΗΜΗΤΡΙΟΣ ΒΑΡΒΑΡΙΓΟΣ: Προτείνετέ το και θα σας πω, κύριε Υφυπουργέ. 
      Κύριοι συνάδελφοι, φαίνεται πως οι λέξεις έχουν χάσει το νόημά τους. Ο περιορισμός της βάσης της δημοκρατικής νομιμοποίησης των αιρετών της Αυτοδιοίκησης ονομάζεται από τον κύριο Υπουργό «ισχυροποίηση». Με το συζητούμενο νομοσχέδιο γίνεται μια ακόμη συντηρητική παρέμβαση από τη Νέα Δημοκρατία στην Αυτοδιοίκηση. Αυτό βέβαια είναι το πλαίσιο θεώρησης της Αυτοδιοίκησης από τη Νέα Δημοκρατία και είναι μια λογική που εκφράστηκε διαχρονικά, όλα τουλάχιστον τα μεταπολιτευτικά χρόνια, όπου η Νέα Δημοκρατία σε νομοσχέδια-σταθμούς που έφερε το ΠΑ.ΣΟ.Κ. στη Βουλή και τα έκανε νόμους, τήρησε αρνητική στάση, τα καταψήφισε, τα κατήγγειλε και μερικά είπε πως θα τα καταργήσει, όπως τη Νομαρχιακή Αυτοδιοίκηση, όπως τον «ΚΑΠΟΔΙΣΤΡΙΑ».
      Σας θυμίζω μερικούς βασικούς νόμους όπως το ν. 1416/1984 που ήταν ο προάγγελος των συνενώσεων. Ήταν μία προσπάθεια να μπούμε στο πνεύμα των συνενώσεων. Σας θυμίζω το ν. 1622/1986 που θέσπισε τις περιφέρειες, τα περιφερειακά συμβούλια, το δημοκρατικό προγραμματισμό και το ν. 1828/1989. Με αυτόν θεσπίστηκαν οι κεντρικοί αυτοτελείς πόροι και το ΠΑ.ΣΟ.Κ. τότε έβγαλε τον κοινοτάρχη και το δήμαρχο από το γραφείο του Βουλευτή και από το γραφείο του διορισμένου νομάρχη, του έδωσε οικονομική αυτονομία για να μπορέσει να σχεδιάσει, να υλοποιήσει, να προγραμματίσει, να αντιμετωπίσει τα τοπικά του προβλήματα. Ήταν ένα τεράστιο βήμα. Το καταψηφίσατε και αυτό, όπως καταψηφίσατε το ν. 2218/94 που θέσπισε τη Νομαρχιακή Αυτοδιοίκηση και τον «ΚΑΠΟΔΙΣΤΡΙΑ». Σε όλους τους θεσμικούς νόμους, σε όλα τα άλματα για αποκέντρωση, για περισσότερη εξουσία κοντά στο λαό είπατε «όχι» γιατί η λογική σας είναι συντηρητική. 
      Κυρίες και κύριοι συνάδελφοι, η Νέα Δημοκρατία έχει τη δική της λογική σ’ ό,τι αφορά την αποκέντρωση. Τη φοβάται, δεν τη θέλει. Η λογική της είναι: Κεντρική διοίκηση, κεντρικός έλεγχος.
      Σας θυμίζω μερικές πολύ σημαντικές αποφάσεις που πήρε η Κυβέρνηση στα δύο χρόνια: «ΘΗΣΕΑΣ». Κατάργησε το «Ε.Π.Τ.Α.», έκανε το «ΘΗΣΕΑΣ» κεντρικά ελεγχόμενο από τον κύριο Υπουργό, έβαλε τις οριζόντιες δράσεις, τις διαχειρίζεται ο κύριος Υπουργός και όπου θέλει δίνει λεφτά. Θεσμοθέτησε τις έκτακτες χρηματοδοτήσεις με το ν. 3320 με το άρθρο 20 και ο κύριος Υπουργός έδωσε τη δυνατότητα στον εαυτό του να διανέμει κατευθείαν στους Ο.Τ.Α. χρήματα, στους δημάρχους, στους κοινοτάρχες, στους συνδέσμους και μάλιστα φέτος που μετά από δεκαεπτά χρόνια έχουμε μειωμένους πόρους στην Αυτοδιοίκηση, ο κύριος Υπουργός πενταπλασίασε το ποσό. Είναι γραμμένο στον προϋπολογισμό στη σελίδα 48. Από είκοσι εκατομμύρια ευρώ που ήταν το 2004, τους έκανε εκατόν πέντε φέτος που είναι προεκλογική χρονιά. Πενταπλασίασε τους πόρους που θα διαχειριστεί ο ίδιος για έκτακτες χρηματοδοτήσεις. 
      Αυτή είναι η λογική αντιμετώπισης της Τοπικής Αυτοδιοίκησης. Είναι βέβαια μία υπερσυντηρητική, συγκεντρωτική λογική έξω από το πνεύμα της εποχής, της δημοκρατίας, της αποκέντρωσης. Όλες οι ανεπτυγμένες δημοκρατίες αποκεντρώνουν εξουσίες στους περιφερειακούς και τοπικούς θεσμούς γιατί αυτή είναι η «συνταγή», γιατί αυτή είναι η δυνατότητα ανάπτυξης και διαχείρισης των τοπικών προβλημάτων που παρέχεται μέσα απ’ αυτούς τους θεσμούς. Η Νέα Δημοκρατία θέλει τον κεντρικό έλεγχο γιατί θέλει κομματικό κράτος, γιατί θέλει να εξυπηρετεί μόνο τα δικά της στενά κομματικά συμφέροντα.
      Στο άρθρο 1, κύριε Πρόεδρε, επιτρέψτε μου μία κουβέντα για τα λευκά ψηφοδέλτια. Είναι και αυτό ένα ίδιον της παράταξης της Νέας Δημοκρατίας να έχουμε Βουλή προερχόμενη από δύο εκλογικά συστήματα. Αυτό ξανάγινε το 1958. Τότε είχαμε τρία εκλογικά συστήματα. Έχουμε προοδεύσει. Τώρα έχουμε Βουλή με δύο εκλογικά συστήματα. Βεβαίως συμφωνούμε και δεν είναι ζήτημα να το πούμε ή να το ονομάσουμε γιατί ο νόμος ήταν σαφής. Απλώς υπήρξε μία πολιτική παρέμβαση στη δικαιοσύνη και την καταγγείλαμε. Αυτό είναι ένα βήμα οπισθοδρόμησης. Καταρρακώνουμε τους θεσμούς για να υπηρετήσουμε τα δικά μας στενά κομματικά συμφέροντα. 
      Κυρίες και κύριοι συνάδελφοι, τα άρθρα 1 και 4 θα τα ψηφίσουμε. Βεβαίως καταψηφίζουμε συνολικά το νομοσχέδιο επί της αρχής.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, θα συζητήσουμε αύριο για τα άρθρα. 
      Το λόγο έχει ο κ. Φούσας, με την αγόρευση του οποίου ολοκληρώνεται και ο κατάλογος των πρωτολογιών.
      ΑΝΤΩΝΙΟΣ ΦΟΥΣΑΣ: Από την πολύ ενδιαφέρουσα ομιλία του τελευταίου αγορητή, του κ. Βαρβαρίγου, ο οποίος έδειξε και την αγάπη του για το νησί του, μου έκανε ιδιαίτερη εντύπωση το γεγονός, ότι επεσήμανε με έμφαση και μας κατηγόρησε ως Νέα Δημοκρατία ότι υπάρχουν πολλές ελλείψεις προσωπικού στο νησί του. Φαίνεται ότι έτσι είναι. 
      Θέλω, όμως, κύριε συνάδελφε, να σας υποβάλω δύο ερωτήματα, γιατί αυτό έχει σημασία. Πρώτον, κατά τον ίδιο τρόπο διαμαρτυρηθήκατε όταν ήταν η δική σας κυβέρνηση στην εξουσία; Προβάλατε αυτά τα αιτήματα που υπήρχαν τόσα χρόνια στο νησί σας;
      ΔΗΜΗΤΡΙΟΣ ΒΑΡΒΑΡΙΓΟΣ: Δεν είχαμε αυτές τις ελλείψεις τότε.
      ΑΝΤΩΝΙΟΣ ΦΟΥΣΑΣ: Δεύτερον, τι διανοείστε, ότι η παρούσα Κυβέρνηση μπορεί να διορίζει χωρίς τη διαδικασία που προβλέπει το Α.Σ.Ε.Π.; Πώς φαντάζεστε ότι μπορεί να γίνει; 
      Θέλω να σας πω μ’ αυτό, ότι ο λαός δεν σας πιστεύει όταν τόσο εύκολα κατηγορείτε την Κυβέρνηση, γι’ αυτό, ενώ η εκτίμηση και η αποδοχή της Κυβέρνησης ανεβαίνει καθημερινά -ιδίως από τις τελευταίες δημοσκοπήσεις- εσείς κατεβαίνετε και κατεβαίνετε γιατί χρησιμοποιείτε τέτοιους τρόπους κριτικής κατά της Κυβέρνησης.
      Επίσης, μου έκανε εντύπωση η ομιλία του πρώην Δημάρχου Κω και ήδη Βουλευτή, και από πολλά έτη γνωστού, όταν είχα την τιμή να υπηρετήσω στο Αιγαίο και την πρόσεξα ιδιαίτερα. Δεν είδα να κάνετε, κύριε Καΐσερλη, ιδιαίτερα κριτική προς την Κυβέρνηση, αλλά κάνατε κριτική προς το σύστημα. Δεν είδα να διαφωνείτε πολύ για το 42% γιατί λέτε ότι θα είναι το ίδιο πράγμα. Δεν σας ενδιαφέρει το 42%. Άρα, λοιπόν, τα βάζετε κατά ενός συστήματος. Όμως, πρέπει να σας πω ότι αυτό το σύστημα το υπηρέτησε επί πολλά χρόνια η δική σας κυβέρνηση.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Δεν διαφωνούμε σ’ αυτό.
      ΑΝΤΩΝΙΟΣ ΦΟΥΣΑΣ: Το υπηρέτησε κατά τρόπο υπερβολικό η δική σας κυβέρνηση και το δικό σας κόμμα και αυτό το σύστημα η σημερινή Κυβέρνηση και το κόμμα μας θέλει να το αλλάξει, γι’ αυτό και αγωνίζεται, γι’ αυτό και θα έχουμε Αναθεώρηση του Συντάγματος, γι’ αυτό έχουμε πολλές θεσμικές παρεμβάσεις, γι’ αυτό και σήμερα προσπαθούμε να αλλάξουμε πολλά πράγματα. Αυτή είναι η αλήθεια.
      Το υπό συζήτηση νομοσχέδιο ρυθμίζει δύο σοβαρά θέματα. Το πρώτο είναι αυτό που έχει σχέση με τα λευκά ψηφοδέλτια και το δεύτερο είναι αυτό που έχει σχέση -και που προτείνει η Κυβέρνηση- με το ότι πρέπει να εκλέγονται  οι νομαρχιακοί και δημοτικοί άρχοντες, από την πρώτη Κυριακή, εφόσον «πιάνουν» το 42% του εκλογικού Σώματος. 
      Ως προς το πρώτο θέμα, πολλά θα μπορούσε κανείς να πει, αλλά θέλω να κάνω μερικές γενικές παρατηρήσεις. Πρώτα-πρώτα, άκουσα όλους τους ομιλητές σας και δεν άκουσα ούτε μία εποικοδομητική πρόταση. Δεν μας λέτε τι άλλο πρέπει να γίνει, πέραν αυτών που εμείς λέμε.
      Δεύτερον, άκουσα παρατηρήσεις σήμερα λες και έχουμε μία επερώτηση επί παντός περίπου επιστητού, πλην των υπό συζήτηση θεμάτων.
      Επίσης, θέλω να σας πω, ότι πράγματι μου έκανε εντύπωση ιδίως η αγόρευση του κ. Βενιζέλου ο οποίος υιοθέτησε την άποψη ότι πρέπει να έχουμε Συνταγματικό Δικαστήριο. Αυτό λέμε κι εμείς. Γιατί όμως, δεν το κάνατε αυτό; Εσείς δεν κάνατε την αναθεώρηση πριν από λίγα χρόνια όταν είχατε πλειοψηφία; Εσείς δεν είχατε την ευθύνη; Γιατί δεν ιδρύσατε το Συνταγματικό Δικαστήριο; Τώρα γιατί αλλάξατε γνώμη; Ευτυχώς, όμως, που αλλάξατε γνώμη, αλλά γιατί τότε όχι; 
      Το ίδιο κάνατε και για τα πανεπιστήμια. Άλλα λέγατε τότε και άλλα λέτε τώρα και βεβαίως βάλατε σε μία περιπέτεια τη Βουλή και τον πολιτικό κόσμο της χώρας όταν καθιερώσατε σε μία νύχτα –βεβαίως και με σύμπραξη ορισμένων δικών μας Βουλευτών- το επαγγελματικό ασυμβίβαστο των Βουλευτών. Έρχεστε τώρα και λέτε ότι πρέπει να καταργηθεί, αλλά ευτυχώς που το λέτε και τώρα. Αυτή, όμως, δεν είναι πολιτική συνέπεια, δεν είναι ευθύτητα και καθαρότητα πολιτικών θέσεων.
      Θα μιλήσω τώρα για τα δύο θέματα του νομοσχεδίου. Το πρώτο θέμα είναι τα λευκά ψηφοδέλτια. Δεν καταλαβαίνω γιατί κατηγορείτε την Κυβέρνηση. Κύριοι συνάδελφοι, προηγουμένως άκουσα κάτι απαράδεκτο. Ποια επέμβαση έκανε η Κυβέρνηση στην απόφαση της δικαιοσύνης; Πώς το αντιλαμβάνεστε και πώς τολμάτε να το λέτε αυτό; Η δικαιοσύνη, το Ανώτατο Ειδικό Δικαστήριο εσφαλμένα έκρινε, κατά τη δική μου άποψη, αλλά έτσι έκρινε. Δεν μπορεί κανείς να έχει δικαίωμα να παρέμβει στο έργο του στην απόφαση κάθε δικαστηρίου και ιδίως δεν μπορεί να προβλέψει. 
      Πού το βρήκατε εσείς αυτό, ότι δηλαδή εμείς έχουμε ευθύνη; Ποιος μπορούσε να ξέρει τι θα πει το Ειδικό Δικαστήριο, όταν έκανε τη διάσκεψη; Τώρα, όμως, που εκδόθηκε η απόφαση, ορθώς και νομίμως κάνει αυτήν την πολιτική και νομοθετική παρέμβαση η Κυβέρνηση, χωρίς να είναι παρέμβαση στο έργο της δικαιοσύνης διότι τελείωσε το έργο της δικαιοσύνης. Έχουμε τη συγκεκριμένη απόφαση και τώρα μπορεί η Κυβέρνηση να νομοθετήσει και να δώσει μία άλλη λύση όπου όλοι ευτυχώς συμφωνούμε.
      Για το δεύτερο θέμα του 42%, αλήθεια διερωτώμαι: Πώς αισθάνεστε όταν μία κυβέρνηση μπορεί να είναι κυβέρνηση μιας ολόκληρης χώρας με 40% περίπου -σε άλλες χώρες και λιγότερο ακόμη- και δεν δέχεστε ότι μπορεί να είναι δήμαρχος μιας πόλης μικρής ή μεγάλης με 42%; Πώς το αντιλαμβάνεστε αυτό; 
      Δώστε ακόμη μια εξήγηση: Δεν είναι συναλλαγή όταν μετά από τις πρώτες εκλογές από την πρώτη Κυριακή, μέχρι τη δεύτερη, υπάρχουν συνεργασίες ευκαιριακές και ασφαλώς όχι μόνο; Αυτό πώς το αντιλαμβάνεστε; 
Δεν είναι καλύτερα να έχουμε προγραμματικές συνεργασίες μήνες πριν και να έχουμε συμφωνίες, ώστε να έχουμε ένα αποτέλεσμα 42% από την πρώτη Κυριακή και με συνεργασίες από την πρώτη Κυριακή;
      Εν πάση περιπτώσει, αυτές είναι οι θέσεις μας. Η Κυβέρνηση αυτήν την απόφαση πήρε. Στηρίζεται ασφαλώς από τη Νέα Δημοκρατία και βεβαίως κι εγώ στηρίζω αυτές τις επιλογές. Αυτές οι παρεμβάσεις εντάσσονται –κυρίως η δεύτερη παρέμβαση- σ’ αυτές που έχουμε υποσχεθεί στον ελληνικό λαό. Πήραμε την εντολή να κυβερνήσουμε, αλλά να κάνουμε και αυτές τις παρεμβάσεις. Είμαι βέβαιος πως και η μια και η άλλη παρέμβαση θα βοηθήσουν και τον τόπο και το πολιτικό μας σύστημα.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Φούσα.
      Το λόγο έχει ο εισηγητής του ΠΑ.ΣΟ.Κ. κ. Σκανδαλίδης για να δευτερολογήσει.
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: Λυπάμαι πολύ, κύριε Πρόεδρε, γιατί δεν συνηθίζω να παίρνω το λόγο και να μιλάω μ’ έναν τρόπο και σ’ έναν τόνο που δεν μου ταιριάζει για τα πολλά χρόνια που με ξέρουν εδώ στη Βουλή. Και θέλω να ζητήσω συγγνώμη από την Εθνική Αντιπροσωπεία γιατί χθες κάποια στιγμή, όταν ειπώθηκε κάτι το οποίο το θεωρούσα άκαιρο, ανιστόρητο και εντελώς άδικο, ζήτησα το λόγο επί προσωπικού. Όμως είμαι αναγκασμένος σήμερα να μιλήσω λίγο διαφορετικά για όλα αυτά που ακούω και που βλέπω και που αισθάνομαι αυτές τις μέρες και σε σχέση με το νομοσχέδιο.
      Παρακολούθησα με πάρα πολλή προσοχή τον Υπουργό των Εσωτερικών και τον Υφυπουργό και όλους τους Βουλευτές της Νέας Δημοκρατίας. Έχω δύο πολύ σημαντικές παρατηρήσεις να κάνω, τις οποίες θα επιχειρήσω να τεκμηριώσω.
      Η πρώτη, αγαπητοί συνάδελφοι της Κυβέρνησης και της κυβερνητικής παράταξης, είναι ότι έχετε επιλεκτική μνήμη και λέτε μισές αλήθειες που ισοδυναμούν με πελώρια ψέματα. Η δεύτερη είναι ότι έχετε ελάχιστη γνώση ακόμη και περισσή αλαζονεία, για να εμπνεύσετε οποιοδήποτε όραμα για τους θεσμούς και τη δημοκρατία.
      Και εξηγούμαι. Έχετε επιλεκτική μνήμη και λέτε μισές αλήθειες για τα εκλογικά συστήματα, για την ευρωπαϊκή πραγματικότητα για το αν επηρεάσατε ή όχι τη δικαιοσύνη, για την αντιμετώπιση των φυσικών καταστροφών. Εγώ δεν έκανα ιστορική αναδρομή στα εκλογικά συστήματα. Μίλησα μόνο για το Σύνταγμα, τον τελευταίο εκλογικό νόμο και την πρότασή σας για το 42%. Δεν μπορούσα να κάνω αναδρομή προφανώς; 
      Παραδέχθηκα στην επιτροπή πράγματα για όλα τα εκλογικά συστήματα της Μεταπολίτευσης. Και δεν λέω για το τριφασικό και τα δέντρα που ψήφισαν το ’61 στις εκλογές της βίας και νοθείας που είναι καθαρά δική σας παράδοση και κανείς ιστορικά δεν μπορεί να την αμφισβητήσει ούτε για το ότι ο κ. Μητσοτάκης επιχειρεί τώρα να ξαναγράψει μόνος του την ιστορία της αποστασίας. Μιλάω για μετά τη Μεταπολίτευση και τη σύγχρονη δημοκρατία. 
      Όσο τα ομοιόμορφα ψηφοδέλτια ή ο νόμος του 1989 έγιναν με σκοπιμότητα και για τους πολιτικούς συσχετισμούς –και το παραδέχτηκα- το ίδιο ήταν το 17% του Καραμανλή για τη δεύτερη κατανομή και η ενισχυμένη αναλογική που με ελάχιστη πλειοψηφία του έδινε εκατόν ογδόντα, εκατόν ενενήντα και διακόσιους Βουλευτές. Το ίδιο ήταν και ο νόμος του κ. Μητσοτάκη όταν, ενώ επρόκειτο να βάλει στη φυλακή τον Παπανδρέου, έφερε γρήγορα τον εκλογικό νόμο μήπως και κάνει εκλογές μετά την απόφαση του Ειδικού Δικαστηρίου αποκλείοντας τους συνασπισμούς κομμάτων, άρα να διασφαλίσει την εκλογή του.
      Εγώ μίλησα για το τώρα. Είπα ότι ήρθαμε στο Σύνταγμα και συμφωνήσαμε επιτέλους το νέο πολιτικό πολιτισμό. Τι κάνατε εσείς με το 42%; Τεκμηριώσατε τα δύο μέτρα και δύο σταθμά. Δεν πιστεύετε στη νέα διακυβέρνηση, δεν πιστεύετε στο νέο πολιτικό πολιτισμό. Αν ήσασταν συνεπείς μ’ αυτά που λέτε, θα λέγατε κατά προέκταση της συλλογιστικής κατά των εκλογικών αιφνιδιασμών. 
      Εγώ δεν έφερα τον τελευταίο εκλογικό νόμο μετά το Σύνταγμα για να υποστηρίξω το ΠΑ.ΣΟ.Κ. που θα ερχόταν δεύτερο κόμμα, όπως έλεγαν όλες οι σφυγμομετρήσεις στις εκλογές. Ήρθα να βγάλω ισχυρή κυβέρνηση και ταυτόχρονα να το κάνω πολύ πιο αναλογικό, πιο αντιπροσωπευτικό, πολύ πιο καθαρό. Και αυτό δεν ευνοούσε το ΠΑ.ΣΟ.Κ. Εσείς όμως λέτε ότι ήταν προεκλογικό, ενώ ψηφίστηκε τότε, για να εφαρμοστεί μετά από πέντε χρόνια!
      Και έρχεστε σήμερα εσείς και μου λέτε ότι τότε ήταν προεκλογικό, ενώ εσείς είστε συνεπείς, όταν έρχεστε παραμονές εκλογών και βάζετε ένα θέμα που δήθεν το λέει ή δεν το λέει το πρόγραμμά σας –και δεν έχει καμία σημασία αυτό- παραμονή εκλογών για να εφαρμοστεί στις επόμενες εκλογές. Ας γίνει ένας διάλογος ευρύτερος. Τεκμηριώσατε τα δύο μέτρα και δύο σταθμά. 
      Εγώ δεν τοποθετήθηκα ποτέ σε αρχή στο 42%. Μίλησα για τη διεθνή πρακτική και την ιδιοτυπία τη δική σας να φέρνετε ένα εντελώς ιδιότροπο σύστημα. Το 42% δεν λέει τίποτα! Τεκμηριώσατε σ’ αυτό με τα επιχειρήματά σας την αποδοχή της ήσσονος συναλλαγής; Τεκμηριώσατε την αρχή του μικροκομματικού υπολογισμού; Σε ποια λογική αντέχουν τα επιχειρήματα του 42%, επιχειρήματα ανιστόρητα, έωλα, φτωχά, υποκριτικά; Δεν πιστεύετε σε καμιά νέα διακυβέρνηση, σε κανένα νέο πολιτικό πολιτισμό. Νομοθετείτε με βάση το μικροκομματικό συμφέρον, όπως το αντιληφθήκατε τότε και το οποίο θα σας βγει μπούμερανγκ. 
      Εγώ δεν ισχυρίστηκα ότι έπρεπε να επηρεάσετε τη δικαιοσύνη –δεν είπα αυτό το πράγμα- παρεμβαίνοντας στην αυτονομία και την ανεξαρτησία της. Μίλησα για το επί ενάμιση χρόνο περιρρέον και τροφοδοτούμενο κλίμα και την εικαζόμενη πολιτική σας πρόθεση που άνοιξε τους ασκούς του Αιόλου και που δεν έχρηζε καμίας απάντησης από κανένα υπεύθυνο κυβερνητικό στόμα, όταν για πάρα πολλούς μήνες οι εφημερίδες έγραφαν για τον Αχιλλέα Καραμανλή και ό,τι θα συνέβαινε με την απόφαση του Ειδικού Δικαστηρίου. 
      Μπορούσατε θαυμάσια να προστατέψετε και τον Αχιλλέα Καραμανλή και τη δικαιοσύνη να μην παρεκκλίνει της συνταγματικής της αρμοδιότητας να κρίνει επί της συνταγματικότητας νόμο που εφαρμόζεται τριάντα, σαράντα χρόνια στη χώρα! Και έχω αυτό το δικαίωμα της κρίσης να το κάνω εγώ, γιατί είμαι Βουλευτής του Εθνικού Κοινοβουλίου! Εγώ φτιάχνω το Σύνταγμα μαζί με όλους εσάς και με τα κόμματα και με την υπεύθυνη Κυβέρνηση της χώρας. 
      Είναι αυτή παρέμβαση στη δικαιοσύνη; Και δεν είναι αυτά που λένε οι Υφυπουργοί σας, δεν είναι αυτά που λέει ο Κυβερνητικός Εκπρόσωπος μετά την παραίτηση του Υφυπουργού σας, όταν ουσιαστικά η Κυβέρνηση αίρει την εμπιστοσύνη της στον εισαγγελέα του Αρείου Πάγου.
      Εσείς ουσιαστικά τι κάνατε; Τεκμηριώσατε τη θέση σας απέναντι στο θεσμό και τη διαχείρισή του. Κύριε Υφυπουργέ, σας άκουσα πραγματικά με μεγάλη προσοχή. Ξαναφέρατε και ανακαλύψατε τους παλιννοστούντες, όταν φέρατε τέσσερις φορές επερωτήσεις εδώ, πήγε η υπόθεση στον εισαγγελέα, έγινε ανάκριση για όλα αυτά και πέρασε στο αρχείο; Ποια είναι η πραγματικότητα; Γιατί δεν ζείτε τις μέρες σας με τα παραδικαστικά κυκλώματα, με τα παραεκκλησιαστικά; Βλέπετε να θίγεται κανείς από το χώρο το δικό μας; Από πού προέρχονται όλοι αυτοί που εξοβελίζονται, Υφυπουργοί, Βουλευτές, σύμβουλοι Υπουργών και όλοι οι άλλοι οι επαγγελματίες που σ’ αυτήν τη φάση τους κυνηγά η δικαιοσύνη ή εμφανίζονται ως ύποπτοι συναλλαγών; Και έρχεστε ακόμα και τώρα να εγκαλείτε εμάς για σεβασμό στη δικαιοσύνη; Για όνομα του Θεού, δηλαδή! Είπαμε να σωπαίνουμε, να κάνουμε υπομονή. 
      Εγώ δεν υποστήριξα ότι στις θεομηνίες στο παρελθόν λειτουργούσε ένα άψογο κράτος και σήμερα διαλύθηκε. Δεν μίλησα για διάλυση του κράτους. Μίλησα για τον επικοινωνιακό τυφώνα που έφερε τον πανικό και είχε ως αποτέλεσμα μετά από μια μέρα ακριβώς η Ελλάδα να κοπεί –και ειδικά σήμερα που οι δρόμοι είναι ελεύθεροι, που δεν υπάρχουν χιόνια στρωμένα- να μην ανοίγει κανένα σχολείο, να παραλύσει όλο το κράτος, να μην πάει κανείς στη δουλειά του και να λένε τα ραδιόφωνα «καθίστε στα σπίτια σας να παίξετε χιονοπόλεμο γιατί μια χαρά είναι τα πράγματα»!
      Και αυτό το πράγμα το συγκρίνετε με τις χιονοθύελλες του 2002 και του 2004 και έχετε την απαίτηση να μην αγανακτήσει ένας άνθρωπος που επί είκοσι τέσσερις ώρες το εικοσιτετράωρο σε εκείνες τις χιονοθύελλες ήταν στο Κέντρο Πολιτικής Προστασίας και γινόταν γιγάντια προσπάθεια με τα προβλήματά της, με τις αδυναμίες του κράτους; Εγώ είμαι αυτός που είπα πρώτος σ’ αυτή τη χώρα και από την κυβέρνηση όντας Υπουργός Εσωτερικών ότι πρέπει να σωπαίνουν οι πολιτικοί όταν οι πολίτες παθαίνουν αυτά που παθαίνουν μέσα από τις θεομηνίες.
      Τι εισέπραξα; Κατηγορίες του τύπου «απουσίαζε η ηγεσία του Υπουργείου Εσωτερικών». Σας θυμίζω ότι ο κ. Σημίτης ήταν στην Πολιτική Προστασία και τις δύο φορές επί πολλές ώρες, που δεν ήταν ο κ. Καραμανλής χθες.
      Σας θυμίζω ότι τα κλιμάκια που πήγαιναν στη Λευκάδα και στους σεισμούς και παντού και όπου γινόταν θεομηνία αποκαθιστούσαν αμέσως με ένα μηχανισμό που είχε πραγματικά φτιαχτεί για να κάνει αυτό το πράγμα. Παραλάβατε ένα εθνικό σχέδιο, ένα θεσμικό πλαίσιο που διεύρυνε το περιεχόμενο, που θεσμοθετούσε το Ερευνητικό Κέντρο Πολιτικής Προστασίας, που οργάνωνε τις υπηρεσίες πρόγνωσης, που ανέπτυσσε επιχειρησιακά σχέδια που σήμερα επαίρεστε ότι τα χρησιμοποιείτε, που με κατακτημένη πρακτική στην πρόληψη και την ετοιμασία, με επιχειρησιακά ενταγμένες εθελοντικές οργανώσεις, με οργανωμένο κέντρο επιχειρήσεων και με διυπουργικό όργανο που συνεδρίαζε επί οκταώρου βάσεως.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Και ένας χρόνος με μέσα και εμπειρία, με χιονοθύελλες, με σεισμούς, με πλημμύρες, για να μπορείτε σήμερα να κυκλοφορείτε στην εθνική οδό πάνω από το έργο του Κηφισού, όταν πλημμύριζε και πνιγόταν ο κόσμος πριν να τελειώσει το έργο με γιγάντια προσπάθεια, δεν λέω. Υποστήριξα εγώ ποτέ ότι το κράτος λειτουργεί άψογα; 
      Και θα δεχτούμε σήμερα την κατηγορία ότι τα ίδια έγιναν επί των ημερών μας, όταν με ένα χιονάκι που πέφτει αυτές τις δύο μέρες και σήμερα παραλύει όλη η Ελλάδα; Και θα μας πείτε ότι δεν έχουμε δικαίωμα να ασκήσουμε κριτική στην ετοιμότητα του κράτους, αλλά και στον επικοινωνιακό τυφώνα που προκάλεσε η Κυβέρνηση με τις τριήμερες ανακοινώσεις της; 
      Και τέλος, κύριε Πρόεδρε, υπάρχει και το άλλο θέμα που αφορά στο τι οραματίζεστε να φέρετε στους θεσμούς και στη δημοκρατία. Εδώ άκουσα τον Υπουργό να μιλά για την Αυτοδιοίκηση. Στην ουσία τι κάνει; Αφού τους δίνει ψιχία –γιατί περί ψιχίων πρόκειται, τα αυξήσατε τα κονδύλια στη νομαρχία βέβαια, μπράβο σας- χρειάζεται αλλαγές ο ν. 1828. Χρειάζεται αλλαγή, να πάρει το 30%, το 40%. Αυτή είναι η ανάγκη.
      Φέρατε κώδικα. Ξεπεράστηκε από τα πράγματα. Χρειάζεται νέος «ΚΑΠΟΔΙΣΤΡΙΑΣ». Εγώ τον έφτιαξα. Και εγώ μεσολάβησα να φτιαχτεί ο κώδικας. 
      Επανιδρύσατε το κράτος; Μειώνοντας τα προσόντα και καταργώντας την αξιοκρατία; Είναι αυτό σοβαρή συμβολή στη νέα διακυβέρνηση;
      Είπατε για τα Κ.Ε.Π. στην αρχή ότι θα τα καταργήσετε, μετά είπατε ότι τα είχατε παρατήσει και ότι θα τα διευρύνατε, θα τους δίνατε καινούργιες αρμοδιότητες, θα εντάξετε όλες τις ομάδες μέσα, τους μετανάστες και μειώνετε στο μισό τους υπαλλήλους που χρειάζονταν, για να εξυπηρετήσουν στοιχειωδώς την προηγούμενη κατάσταση των Κ.Ε.Π.. 
      Άλλα λέτε, μερεμέτια κάνετε. Άλλα οραματίζεστε, άλλες επιλογές κάνετε στην αντίθετη κατεύθυνση.
      Και τέλος, φτάνετε στον απόλυτο συγκεντρωτισμό φέροντας ξανά τώρα σε ανώτερο επίπεδο, στο όνομα του Δ΄ Κοινοτικού Πλαισίου Στήριξης, την υπόθεση του να πάρει όλες τις αναπτυξιακές αρμοδιότητες και επιλογές η κρατική γραφειοκρατία που θα ξαναστήσετε σε πέντε περιφέρειες στο σύνολο της χώρας. Θα κάνετε καινούργιες περιφέρειες, για να κρατήσετε τις εξουσίες στο κράτος και να μην τις παραδώσετε, όπως εμείς λέμε τώρα να κάνετε, στην περιφερειακή αυτοδιοίκηση ή στον ισχυρό δήμο που θα προκύψει από έναν δεύτερο «ΚΑΠΟΔΙΣΤΡΙΑ».
       Ποιος είναι ο προοδευτικός και ποιος ο συντηρητικός; Χάνουν οι λέξεις το όνομά τους. Δεν είναι τυχαίο αυτό που σας είπα για τα υιοθετημένα παιδιά. Καλά κάνατε και τα υιοθετήσατε, μπράβο σας. Εγώ πιστεύω ότι αλλάξατε. Δεν το δείχνετε. Κάνετε μερεμέτια. Δεν πιστεύετε σ’ αυτές τις υιοθεσίες. Γι’ αυτό, είναι λόγια αυτά.
      Αντίθετα, χρειάζονται καινούργια γεννητούρια. Στα γεννητούρια δεν είστε καλοί.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκανδαλίδη.
      Ο Υφυπουργός κ. Νάκος έχει το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, ο εισηγητής του ΠΑ.ΣΟ.Κ. είπε πολλά πράγματα. Εγώ θέλω να κάνω μόνο μερικές διευκρινίσεις και επισημάνσεις, γιατί στρεβλώνεται η αλήθεια σε όλες της τις εκδοχές.
      Δημοτικός και Κοινοτικός Κώδικας. Λέτε, κύριε Σκανδαλίδη, ότι ήταν έτοιμος. Θέλετε να σας πω –και να πάρετε τις μαρτυρίες των ίδιων υπαλλήλων που ήταν εκεί- με ποιο τρόπο ο κ. Βαρασόπουλος, Γενικός σας Γραμματέας, δημιουργούσε και με ποιες διεργασίες συνέταξε εκείνο το σχέδιο του Δημοτικού και Κοινοτικού Κώδικα; Υπήρξε η διεργασία που έγινε τώρα; Εάν πάρετε και συγκρίνετε εκείνο το σχέδιο του κώδικα μ’ αυτό, δεν υπάρχουν οι τεράστιες διαφορές οι οποίες δημιουργήθηκαν μετά από εξαντλητικότατες συνεδριάσεις με τις απόψεις όλων των εμπλεκομένων φορέων; 
      Ο Δημοτικός και Κοινοτικός Κώδικας, το σχέδιο του οποίου μας ενεχειρίσατε είχε οτιδήποτε για τις δημοτικές επιχειρήσεις; Το μεγαλύτερο αγκάθι: Είχε αυτές τις αλλαγές που υπάρχουν μέσα σ’ αυτόν τον κώδικα; Είχε θέματα για τη δυνατότητα χρηματοδότησης των δήμων; Είχε θέματα για συμπράξεις δημόσιου και ιδιωτικού τομέα; Είχε θέματα για τα Καταστήματα Υγειονομικού Ενδιαφέροντος και για τις άδειες για τη λειτουργία των δημαρχιακών επιτροπών; 
      Υπήρχαν αυτά, κύριε Σκανδαλίδη; Δεν υπήρχαν.
      Μιλάτε για εκλογικό πραξικόπημα. Είναι εκλογικό πραξικόπημα, όταν είναι γνωστό σε όλους το θέμα του 42% και είχε γίνει τόση συζήτηση προεκλογικά γι’ αυτό και όταν στην πρώτη συνάντηση με τους άμεσα ενδιαφερόμενους, με την Κ.Ε.Δ.Κ.Ε., είπαμε την πρόθεσή μας η οποία έγινε και αποδεκτή;
      Μιλήσατε για παλιννοστούντες παρ’ ότι εγώ δεν είπα τίποτα. Πιστεύω ότι προκειμένου να δημιουργήσει εντυπώσεις, ο κ. Καστανίδης είπε αυτά που είπε πριν από μερικές ώρες. Δεν μίλησα για παλιννοστούντες. Θα πω, όμως, μία κουβέντα. Ξέρετε πόσες ανακλήσεις της ιθαγένειας έρχονται αυτήν την εποχή για να γίνουν στις προ του καθεστώτος του ν. 2790 χορηγηθείσες ιθαγένειες από τις νομαρχίες; 
      Ανέφερα μόνο ότι υπήρχε αρρυθμία –δεν κατηγόρησα εγώ την πολιτική ηγεσία- ένα μπάχαλο στην πραγματικότητα, όσον αφορά στις άδειες παραμονής, μια που υπήρχαν στην οδό Θεάτρου διακόσιες είκοσι χιλιάδες φάκελοι για άδειες παραμονής που εκκρεμούσαν και υπήρχαν δεκατέσσερις χιλιάδες αιτήσεις για δάνεια τσιγγάνων, τα οποία αφού μηχανοργανώθηκαν, αποκαλύφθηκε ότι ήταν οκτώ χιλιάδες. Εν τω μεταξύ, δίνονταν σωρηδόν δάνεια χωρίς καμία διαδικασία ελέγχου. Αυτό είπα μόνο.
      Τέλος, για το θεσμικό πλαίσιο της πολιτικής προστασίας που αναφέρατε, το προεδρικό διάταγμα το οποίο είχε προετοιμάσει ο κ. Γεωργακόπουλος, επί πολύ καιρό ήταν μέσα στα συρτάρια. Και ποιο ήταν αυτό που συνέβαινε; Ανακαλούσατε από την αποστρατεία μερικούς δικούς σας ανθρώπους, τους ξαναντύνατε με τα στρατιωτικά μεγάλων βαθμών, οι οποίοι καμία όρεξη για δουλειά δεν είχαν. Αυτοί υποτίθεται ότι αποτελούσαν το επιτελείο της πολιτικής προστασίας, το οποίο θα έδινε οδηγίες και ήταν σε επιφυλακή. 
      Και σε ποιο κτήριο; Σ’ ένα κτήριο, το οποίο διαγνώσατε ότι ήταν ακατάλληλο γι’ αυτή τη δουλειά και κάνατε άγονους διαγωνισμούς για να ενοικιάσετε κτήρια και να στεγάσετε την πολιτική προστασία, η οποία θα έπρεπε να είναι το πιο ασφαλές κτήριο, να βγαίνει, δηλαδή, κανείς από εκεί πιθανόν μόνο με πυρηνικό ολοκαύτωμα.
      Το προεδρικό διάταγμα ολοκληρώθηκε και υπογράφηκε επί των ημερών μας. Δεν μπορείτε, λοιπόν, να μειώνετε και να λέτε ότι κάνουμε μερεμέτια με όλα αυτά που σας προανέφερα εν τάχει. Αυτά είναι μερεμέτια; Αυτά είναι τα μερεμέτια; Ο συνδυασμός του εκλογικού νόμου για τη Νομαρχιακή και Τοπική Αυτοδιοίκηση με το Δημοτικό και Κοινοτικό Κώδικα, όλο αυτό το θεσμικό περιβάλλον που δημιουργήθηκε με τις επτά νομοθετικές ρυθμίσεις, είναι μερεμέτια; Και αν είναι μερεμέτια αυτά, τόσο χαλασμένο ήταν το οικοδόμημα που ήθελε τόσα μερεμέτια, οκτώ νόμους, για να διορθωθεί; Άρα, ήταν σάπιο το οικοδόμημα.
      Γι’ αυτό, λοιπόν, κύριοι συνάδελφοι, είναι άδικη η κριτική και, ξέρετε, ωφελημένη βγαίνει η Νέα Δημοκρατία από τη συζήτηση παρ’ ότι για πρώτη φορά μετά από όσα χρόνια έχω στη Βουλή, είδα με τόσο πάθος το κόμμα της Αξιωματικής Αντιπολίτευσης να καταφέρεται κατά νομοσχεδίου ή να υπερασπίζεται αντίθετα τα προηγούμενα χρόνια νομοσχέδιο. 
      Ποιος είναι, όμως, ο κριτής αυτής της συζήτησης; Είναι οι δήμαρχοι, οι νομάρχες, οι υπηρετούντες την Τοπική Αυτοδιοίκηση. Αυτοί ξέρουν καλύτερα. Και ξέρουν και θα δείτε πώς θα χρησιμοποιήσουν αυτήν τη θεσμική θωράκιση της Τοπικής Αυτοδιοίκησης για τις επερχόμενες εκλογές.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Ο κ. Φούσας έχει το λόγο για να δευτερολογήσει.
      ΑΝΤΩΝΙΟΣ ΦΟΥΣΑΣ: Πράγματι, η απολογητική –ας μου επιτρέψει- αγόρευση του κ. Σκανδαλίδη είχε πολύ ενδιαφέρον. Όπως και εκείνος είπε, ότι δεν συνηθίζει να εμφανίζεται έτσι στο Κοινοβούλιο, δεν ξέρω για ποιο λόγο χθες και σήμερα ήταν διαφορετικός, αλλά καλύτερος σήμερα. 
      Ο κύριος Υπουργός έδωσε τις δέουσες απαντήσεις. 
      Έχω, όμως, υποχρέωση να απαντήσω σε τρία βασικά ζητήματα. Μιλήσατε, κύριε Σκανδαλίδη, για δήθεν παλαιότερα εκλογικά συστήματα της δικής παράταξης και του δικού μας κόμματος.
      Θα πρέπει όμως να σας θυμίσω ότι το δικό σας κόμμα είναι αυτό που χρησιμοποίησε έγχρωμα ψηφοδέλτια, προκειμένου για εκλογή το 1984 Προέδρου της Δημοκρατίας;
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: Δεν θα το έλεγα εγώ. Το είπατε εσείς. 
      ΑΝΤΩΝΙΟΣ ΦΟΥΣΑΣ: Πρώτον, το ενθυμείστε καλά αυτό; 
      ΠΡΟΕΔΡΕΥΩΝ (Γεώργιος Σούρλας): Αναφέρθηκε σ’ αυτό και το παραδέχθηκε. 
      ΑΝΤΩΝΙΟΣ ΦΟΥΣΑΣ: Δεύτερον, να σας θυμίσω το εξής: Δικός σας δεν ήταν ο νόμος του αείμνηστου Κουτσόγιωργα, όπου προ των εκλογών του 1989 και επειδή ξέρατε ότι θα συντριβείτε εκλογικά, φέρατε εκείνον τον επαίσχυντο νόμο, ώστε να μην μπορεί να γίνει κυβέρνηση με 46%; Εσείς δεν το κάνατε αυτό;
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: Και το 1974 και το 1977 έτσι έγινε; 
      ΑΝΤΩΝΙΟΣ ΦΟΥΣΑΣ: Επομένως ας ξεχάσουμε τα παλιά. Ας προχωρήσουμε μπροστά και μην αναφέρεστε στα παλιά, διότι υπάρχει ασφαλώς σοβαρός αντίλογος σε κάθε περίπτωση.
      Δεύτερο θέμα. Μιλήσατε για επηρεασμό της δικαιοσύνης. Δεν ξέρω πόση σχέση έχετε με το χώρο της δικαιοσύνης. Δεν είστε νομικός.
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: Εγώ όχι, ευτυχώς. 
      ΑΝΤΩΝΙΟΣ ΦΟΥΣΑΣ: Πρέπει να σας πω, όμως, ότι πράγματι όποιος αναμειγνύεται στο έργο της δικαιοσύνης και επεμβαίνει διαπράττει τεράστιο λάθος. Σας είπα προηγουμένως, ποιος θα μπορούσε να διανοηθεί, να φανταστεί, να καταλάβει, ότι αυτή θα ήταν η απόφαση του Ανωτάτου Ειδικού Δικαστηρίου; Πόσες φορές αυτό είχε διασκεφθεί; Ποιος μπορούσε να το ξέρει αυτό; Κανένας δεν μπορούσε να κάνει παρέμβαση. Είχαμε ένα αποτέλεσμα, μια απόφαση με τη γνωστή πλειοψηφία. Αυτή πρέπει να τη σεβαστούμε. Διαφωνούμε μεν, όσοι διαφωνούμε -και εγώ διαφωνώ, επαναλαμβάνω- αλλά πρέπει να σεβαστούμε μια δικαστική απόφαση. Είναι λάθος να λιθοβολείτε τόσο πολύ και την απόφαση αυτή –να την κρίνετε έχετε δικαίωμα- αλλά ιδίως τη δικαιοσύνη. Η Κυβέρνηση αναλαμβάνει την ευθύνη και αυτό που έκανε η δικαιοσύνη -που δεν συμφωνεί η κυβέρνηση- το ρυθμίζει νομοθετικά.
      Ένα τρίτο θέμα. Μιλήσατε, αν άκουσα καλά, κύριε Σκανδαλίδη, για παραδικαστικό κύκλωμα; Αφού, λοιπόν, σημειώσω, ότι η συντριπτική πλειοψηφία, η αφάνταστα συντριπτική πλειοψηφία, των δικαστών είναι έντιμη και ασκούν οι δικαστές μας το καθήκον τους ευόρκως και με προσοχή και αφού επίσης σεβαστώ το τεκμήριο της αθωότητας των εμπλεκομένων, πρέπει να σας πω ότι όλα αυτά τα επεισόδια έχουν μια ημερομηνία. Η ημερομηνία είναι 2000 με 2001. Τότε κυβέρνηση ήσασταν εσείς, κύριε Σκανδαλίδη. Δεν λέω ότι φταίτε. Όχι. Δεν λέω ότι έχετε ευθύνη γι’ αυτό. Έχετε μια άλλη ευθύνη, ότι οι φάκελοι βρίσκονταν στα συρτάρια των ανωτάτων δικαστηρίων και δεν είχαν κινηθεί διότι δεν δώσατε το έναυσμα, είτε με νομοθετικές πρωτοβουλίες, όπως πήρε τώρα το Υπουργείο Δικαιοσύνης, είτε με άλλον τρόπο για να ξεκαθαριστούν όλα αυτά.
      Επειδή, όμως, αυτό είναι ένα πολύ ευαίσθητο θέμα, δεν θέλω να ασχοληθώ περισσότερο. Και δεν θέλω να ασχοληθώ, γιατί η ίδια η δικαιοσύνη θα κάνει την κάθαρση, όπως της αξίζει και είναι βέβαιο επίσης, πως η συντριπτική πλειοψηφία των δικαστών θα βγουν κερδισμένοι απ’ αυτήν την υπόθεση και η δικαιοσύνη θα βγει κερδισμένη και επιτέλους, θα έχει ο λαός εμπιστοσύνη -όπως πρέπει να έχει- στην ελληνική δικαιοσύνη.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Καΐσερλης, με την αγόρευση του οποίου ολοκληρώνουμε τη συζήτηση.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Ευχαριστώ, κύριε Πρόεδρε.
      Θα πάρω το λόγο για πολύ λίγο, γιατί είμαστε λίγοι στην Αίθουσα.
      Κύριε Υφυπουργέ, δεν θα ήθελα να οξύνω την κατάσταση, λέγοντας ποιος στήριξε την αποκέντρωση ή την ενδυνάμωση των θεσμών κ.λπ., όλα αυτά τα χρόνια. Όπως θα είδατε στην ομιλία μου, προσπάθησα να είμαι πολύ σοβαρός, λέγοντας ότι τελικά αυτή η ρύθμιση του 42% ή του 45% ή του 40% ή του 50% δεν επηρεάζει καθόλου τις εξελίξεις στην Αυτοδιοίκηση, …
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτό λέμε και εμείς. Εσείς μιλάτε για πραξικόπημα, για αλλοίωση της Βουλής.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Θα σας πω κάτι, κύριε Υπουργέ. Δεν τελείωσα. Αφήστε με να τελειώσω. 
      …αφού είναι γνωστό ότι τα συστήματα διακυβέρνησης της Τοπικής Αυτοδιοίκησης και της Νομαρχιακής και της Δημοτικής είναι μονοπρόσωπα και συγκεντρωτικά.
      Είπατε ότι με τον Κώδικα Δήμων και Κοινοτήτων που φέρνετε ή θα φέρετε στη Βουλή, θα κάνετε και πρόσθετες ρυθμίσεις που σχετίζονται με το εκλογικό σύστημα. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν είπα αυτό.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Το είπατε σε μια απάντηση σε κάποιον άλλο συνάδελφο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Είπα ότι η εξουσία του δημάρχου μειώνεται με τα συλλογικά όργανα. Αυτό επιτρέπεται από τις διατάξεις του νέου Κώδικα. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Τι σημαίνει, δηλαδή, μειώνεται; 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θέλετε να ανοίξουμε συζήτηση για το νέο Κώδικα;
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Όχι. Ακούστε με. Αν πράγματι γίνεται συλλογικότερο το σύστημα διακυβέρνησης, αν τους αντιδημάρχους δεν τους ορίζει ο δήμαρχος, αλλά το δημοτικό συμβούλιο, αν ο δήμαρχος δεν είναι προϊστάμενος των υπηρεσιών, αλλά οι πολιτικές ευθύνες διαχωρίζονται από τις ευθύνες των διοικητικών … 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Τα είχατε στον Κώδικα που μας παραδώσατε αυτά, κύριε συνάδελφε; Φέτος σας ήλθε η επιφοίτηση; 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, να προχωρήσουμε παρακαλώ. 
      Ολοκληρώστε, κύριε Καΐσερλη. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Κύριε Υπουργέ, εγώ δεν θέλω να πάω στο παρελθόν. Καλοπροαίρετα σας μιλάω. Δεν σας μιλάω κρίνοντας. Για όνομα του Θεού! Η πρόθεσή μου είναι πολύ  ξεκάθαρη. Βρισκόμαστε σε μια άλλη εποχή και πρέπει να δούμε αυτά τα συστήματα, ώστε να καταργηθεί το συγκεντρωτικό σύστημα, το μονοπρόσωπο σύστημα, όπου η τύχη μιας περιοχής εξαρτάται από έναν άνθρωπο, από την ώρα που γίνεται ο συνδυασμός μέχρι και την ώρα που σταματά η θητεία του και να πάμε σε συλλογικότερες ευθύνες, όπου οι πολίτες θα συμμετέχουν και θα παίρνουν ευθύνες για τη διαχείριση των τοπικών υποθέσεών τους.
      Αυτά ζήτησα να μάθω και εύχομαι –το λέω με όλη μου την ειλικρίνεια- ο Κώδικας που θα καταθέσετε να έχει αυτά τα δεδομένα που είναι ανάγκες της σύγχρονης εποχής. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Δεν υπάρχει άλλος ομιλητής.
      Κηρύσσεται περαιωμένη η συζήτηση επί της αρχής του νομοσχεδίου του Υπουργείου Εσωτερικών, Δημόσιας Διοίκησης και Αποκέντρωσης: «Ρύθμιση θεμάτων εθνικών, νομαρχιακών και δημοτικών εκλογών και διευθέτηση ειδικών θεμάτων».
      Ερωτάται το Σώμα: Γίνεται δεκτό το νομοσχέδιο επί της αρχής; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Ρύθμιση θεμάτων εθνικών, νομαρχιακών και δημοτικών εκλογών και διευθέτηση ειδικών θεμάτων» έγινε δεκτό επί της αρχής, κατά πλειοψηφία.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 16.41΄ λύεται η συνεδρίαση για αύριο Πέμπτη 26 Ιανουαρίου 2006 και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Ρύθμιση θεμάτων εθνικών, νομαρχιακών και δημοτικών εκλογών και διευθέτηση ειδικών θεμάτων», σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
ΣΥΝΕΔΡΙΑΣΗ ΟΛΟΜΕΛΕΙΑΣ 25-1-2006	ΣΕΛ. -5-

