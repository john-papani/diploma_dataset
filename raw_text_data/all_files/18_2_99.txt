Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΠΓ'

Πέμπτη 18 Φεβρουαρίου 1999

 

 

Αθήνα, σήμερα στις 18 Φεβρουαρίου 1999, ημέρα Πέμπτη και ώρα 10.13' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ. 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση. 

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 17.9.99 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΠΒ' συνεδριάσεώς του, της 17ης Φεβρουαρίου 1999, σε ό,τι αφορά την ψήφιση στο σύνολο του σχεδίου νόμου: "Κύρωση της Συνθήκης του 'Αμστερνταμ που τροποποιεί τη Συνθήκη για την Ευρωπαϊκή 'Ενωση, της Συνθήκης περί ιδρύσεως των Ευρωπαϊκών Κοινοτήτων και ορισμένες συναφείς πράξεις, καθώς και των σχετικών πρωτοκόλλων και των δηλώσεων, που περιλαμβάνονται στην Τελική Πράξη"). 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Ευάγγελο Αποστόλου, Βουλευτή Εύβοιας, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία ο Δήμος Αμφίκλειας Φθιώτιδας ζητεί να μην καταργηθεί το Ειρηνοδικείο Αμφίκλειας. 

2) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Δήμος Τυρνάβου Λάρισας αντιτίθεται στην οριστική αναστολή της λειτουργίας των Δημοτικών Σφαγείων Τυρνάβου. 

3) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η Πανελλήνιος Ομοσπονδία Ιδιοκτητών Ακινήτων (Π.ΟΜ.ΙΔ.Α.) ζητεί την εφαρμογή της περυσινής διαδικασίας δήλωσης και βεβαίωσης του δημοτικού φόρου. 

4) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία το Εργατοϋπαλληλικό Κέντρο Μεσολογγίου, Τμήμα Γενικής Συνομοσπονδίας Εργατών Ελλάδας ζητεί να συνεχίσει τη λειτουργία της η Σχολή Παραδοσιακών Κιλιμιών στο ιστορικό Αιτωλικό. 

5) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία η 'Ενωση Αγροτικών Συνεταιρισμών Αστακού Αιτωλ/νίας διαμαρτύρεται για τα λάθη στην εκτίμηση των οικονομικών στοιχείων της. 

6) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Νομάρχης Μαγνησίας επισημαίνει την αναγκαιότητα λειτουργίας πολιτικού αεροδρομίου στη Νέα Αγχίαλο του Νομού Μαγνησίας. 

7) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία ο Σύλλογος Αρχαιολόγων Εργαζομένων στον Ιδιωτικό Τομέα και στους Οργανισμούς Τοπικής Αυτοδιοίκησης ζητεί τη μονιμοποίηση των μελών του στον ευρύτερο Δημόσιο Τομέα. 

8) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Σύλλογος Αρχαιολόγων Εργαζομένων στον Ιδιωτικό Τομέα και στους Οργανισμούς Τοπικής Αυτοδιοίκησης ζητεί τη μονιμοποίηση των μελών του στον ευρύτερο Δημόσιο Τομέα. 

9) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Σύλλογος Αρχαιολόγων Εργαζομένων στον Ιδιωτικό Τομέα και στους Οργανισμούς Τοπικής Αυτοδιοίκησης ζητεί τη μονιμοποίηση των μελών του στον ευρύτερο Δημόσιο Τομέα. 

10) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Σύλλογος Αρχαιολόγων Εργαζομένων στον Ιδιωτικό Τομέα και στους Οργανισμούς Τοπικής Αυτοδιοίκησης ζητεί τη μονιμοποίηση των μελών του στον ευρύτερο Δημόσιο Τομέα. 

11) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Σύλλογος Αρχαιολόγων Εργαζομένων στον Ιδιωτικό Τομέα και στους Οργανισμούς Τοπικής Αυτοδιοίκησης ζητεί τη μονιμοποίηση των μελών του στον ευρύτερο Δημόσιο Τομέα. 

12) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών ζητεί την αναγνώριση του PALSO ως πιστοποιητικό γλωσσομάθειας. 

13) Ο Βουλευτής Αθηνών κ. ΒΥΡΩΝ ΠΟΛΥΔΩΡΑΣ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών ζητεί την αναγνώριση του PALSO ως πιστοποιητικό γλωσσομάθειας. 

14) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία η Συντονιστική Επιτροπή 'Ιδρυσης Πανεπιστημίου Πελοποννήσου ζητεί να ιδρυθεί Πανεπιστήμιο Πελοποννήσου. 

15) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Συντονιστική Επιτροπή 'Ιδρυσης Πανεπιστημίου Πελοποννήσου ζητεί να ιδρυθεί Πανεπιστήμιο Πελοποννήσου. 

16) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμος Μουζακίου Καρδίτσας ζητεί την ένταξη των κοινοτικών έργων του Δήμου Μουζακίου στο Γ' Κοινοτικό Πλαίσιο Στήριξης. 

17) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η 'Ενωση Αγροτικών Συνεταιρισμών Βόνιτσας διαμαρτύρεται για τα σφάλματα που έγιναν στην εκτίμηση των οικονομικών στοιχείων της Ε.Α.Σ. Βόνιτσας. 

18) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η 'Ενωση Αγροτικών Συνεταιρισμών Αστακού Αιτωλ/νίας επισημαίνει τα λάθη που έγιναν στην εκτίμηση των οικονομικών στοιχείων της καθώς και στον τρόπο σύγκρισης των οικονομικών μεγεθών με τις άλλες επιχειρήσεις. 

19) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία η GREENPEACE ζητεί χρηματοδότηση για το project των ηλιακών εφαρμογών στην Κρήτη. 

20) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Κυνηγετικός Σύλλογος Ν.Ιωνίας Βόλου ζητεί οικονομική ενίσχυση για την υλοποίηση των φιλοθηραματικών σκοπών του. 

21) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Δ/νση Α/βάθμιας Εκπαίδευσης Μαγνησίας ζητεί χρηματοδότηση για τον εξοπλισμό του 6/θέσιου Δημοτικού Σχολείου Σουρπής. 

22) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία η Συντονιστική Επιτροπή Αγωνιστικών Κινητοποιήσεων Ιατρών Νοσοκομείου ΚΑΤ ζητεί τη νομοθετική ρύθμιση των εφημεριών του ιατρικού προσωπικού. 

23) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων ζητεί τη λήψη μέτρων για την πάταξη των λαθρομεταφορών. 

24) Ο Βουλευτής Μεσσηνίας κ. ΕΛΕΥΘΕΡΙΟΣ ΠΑΠΑΝΙΚΟΛΑΟΥ κατέθεσε αναφορά με την οποία η Πανελλήνια 'Ενωση Γεωπόνων Δ.Υ. Νομού Μεσσηνίας ζητεί η αποζημίωση στις αυθημερόν μετακινήσεις πάνω των 10 ΚΜ να φθάσει τουλάχιστο στο 50%. 

25) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο Δήμος Γαζίου Ηρακλείου ζητεί την ίδρυση παραρτήματος ΙΚΑ στο Γάζι του Νομού Ηρακλείου. 

26) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας σχετικά με την έντονη δυσφορία που έχει προκαλέσει η προβολή της τηλεοπτικής σειράς της ΕΡΤ1 "Η συκοφαντία του αίματος" βασισμένη στο μυθιστόρημα του Βασίλη Μπούτου. 

27) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με την απαίτηση ρύθμισης των αγροτικών χρεών. 

28) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με καταγγελίες για σκανδαλώδες ξεπούλημα της Χαρτοβιομηχανίας "ΣΟΦΤΕΞ". 

29) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με τις καταγγελίες για το σκανδαλώδες ξεπούλημα της Χαρτοβιομηχανιας "ΣΟΦΤΕΞ". 

30) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας σχετικά με τα προβλήματα στην πορθμειακή γραμμή Κέρκυρας - Ηγουμενίτσας. 

31) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας σχετικά με τις καταστροφές που υπέστη από σεισμική δόνηση η κτιριακή εγκατάσταση του Λυκείου Ιστιαίας. 

32) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Υδρούσας Κυκλάδων ζητεί την έγκριση δημιουργίας δύο θέσεων παθολόγων ή γενικής ιατρικής για το Κέντρο Υγείας 'Ανδρου. 

33) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Σύλλογος των Υπαλλήλων της Αρχαιολογικής Υπηρεσίας Ρεθύμνου ζητεί την άμεση στελέχωση της Αρχαιολογικής Υπηρεσίας του Νομού Ρεθύμνου με έμπειρο προσωπικό και προτείνει λύσεις στα προβλήματα των αρχαιολογικών πραγμάτων της χώρας. 

34) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Νομαρχιακή Αυτοδιοίκηση Λάρισας ζητεί να εγκριθούν και να συσταθούν νέα τμήματα τριτοβάθμιας εκπαίδευσης στη Λάρισα. 

35) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία η Νομαρχιακή Αυτοδιοίκηση Δωδεκανήσου ζητεί τη χάραξη των ελληνικών νησιών στα νομίσματα και χαρτονομίσματα του ευρώ. 

36) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Ομοσπονδία ΣΙΕ και ΕΔ Θεσσαλίας και Βορείων Σποράδων - Πηλίου ζητεί τη διατήρηση της Δ/νσης Τουρισμού Θεσσαλίας στο Βόλο ως έχει. 

37) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Ιωάννης Κουνενός, τ.Βουλευτής Λασιθίου, ζητεί την ίδρυση νέων τμημάτων της τριτοβάθμιας εκπαίδευσης στο Νομό Λασιθίου. 

38) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Πανελλήνιος Φαρμακευτικός Σύλλογος ΝΠΔΔ επισημαίνει τους κινδύνους από την πώληση φαρμάκων μέσω του ηλεκτρονικού εμπορίου. 

39) Ο Βουλευτής Λάρισας κ. ΘΕΟΔΩΡΟΣ ΣΤΑΘΗΣ κατέθεσε αναφορά με την οποία η κ. Γ. Βασιλάκη, φιλόλογος εγγεγραμμένη στην επετηρίδα του Δημοσίου από το 1993 ζητεί την επαγγελματική της αποκατάσταση στο Δημόσιο. 

40) Ο Βουλευτής Λάρισας κ. ΘΕΟΔΩΡΟΣ ΣΤΑΘΗΣ κατέθεσε αναφορά με την οποία ο κ. Χ. Κουκουφίκης, καθηγητής μαθηματικών κάτοικος Φαρσάλων, ζητεί την επαγγελματική του αποκατάσταση στο Δημόσιο. 

41) Οι Βουλευτές κύριοι ΕΥΑΓΓΕΛΟΣ ΜΠΟΥΤΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ο Δήμαρχος Μουζακίου Καρδίτσας ζητεί να ενταχθούν τα έργα της περιοχής στο Τρίτο Κοινοτικό Πλαίσιο Στήριξης. 

42) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία η Αγωνιστική Κίνηση Εργαζομένων στην ΑΜΕ Δελφοί - Δίστομο Νομού Φωκίδας καταγγέλλουν τους εκβιασμούς της Διεύθυνσης της εταιρείας σε βάρος των εργαζομένων ώστε να αναλάβουν εργολαβικά εργασίες των υπογείων στοών. 

43) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία η Ομοσπονδία Προσωπικού 'Υδρευσης και Αποχέτευσης Ελλάδος υποβάλλει προτάσεις για τη μετοχοποίηση της ΕΥΔΑΠ. 

44) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία η Ομοσπονδία Οικοδόμων και Συναφών Επαγγελμάτων Ελλάδας υποβάλλει προτάσεις για τις απαιτήσεις των κατασκευαστών για την περαιτέρω μείωση του συντελεστή ασφάλισης των οικοδόμων. 

45) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία οι κάτοικοι πλατείας Κουμουνδούρου, Ψυρρή, Κεραμεικού και Μεταξουργείου Αττικής διαμαρτύρονται για τις άθλιες συνθήκες διαβίωσης των Κούρδων στην περιοχή τους. 

46) Οι Βουλευτές κύριοι ΠΕΤΡΟΣ ΚΟΥΝΑΛΑΚΗΣ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία η Πανελλήνια Επιτροπή Ιδιοκτητών Φροντιστηρίων Ξένων Γλωσσών ζητεί την κρατική αναγνώριση του διπλώματος γλωσσομάθειας PALSO. 

47) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Σκύρου ζητεί να μην αποδυναμωθούν τα εποχικά δρομολόγια της Ολυμπιακής Αεροπλοϊας της Σκύρου. 

48) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η 'Ενωση Φοροτεχνικών Ελευθέρων Επαγγελματιών Αττικής ζητεί να επιτραπεί στα μέλη της η απόκτηση επαγγελματικής στέγης με χρηματοδοτική μίσθωση LEASING. 

49) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Επιστημονική Εταιρεία Μελέτης Φερών - Βελεστίνου - Ρήγα ζητεί τη διόρθωση του ονόματος και της ημερομηνίας γέννησης του Ρήγα Βελεστινλή στο βιβλίο ιστορίας της Β' τάξης του Ενιαίου Λυκείου. 

50) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία Κάτοικοι Φηρών Σαντορίνης ζητούν να μην προχωρήσει η καύση των απορριμμάτων. 

51) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε κατολισθήσεις που προκλήθηκαν στο Νομό Αχαίας από βροχοπτώσεις. 

52) Ο Βουλευτής Αχαϊας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία ο Σύλλογος Αρχαιολόγων Εργαζομένων στον Ιδιωτικό Τομέα και στους Οργανισμούς Τοπικής Αυτοδιοίκησης ζητεί τη μονιμοποίηση των μελών του στον ευρύτερο Δημόσιο Τομέα. 

53) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αναφέρεται στις εγγυήσεις που ζητούν οι επενδυτές για την τιμολόγηση του φυσικού αερίου. 

54) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην απόπειρα συρρίκνωσης της παραγωγικής λειτουργίας των βιομηχανικών εγκαταστάσεων της Θεσ/νίκης από τη διοίκηση της "ΑΕ ΕΛΛΗΝΙΚΑ ΠΕΤΡΕΛΑΙΑ". 

55) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία ο Δήμος Αντιχασίων Λάρισας ζητεί να χαρακτηρισθεί ως σεισμόπληκτη η πρώην Κοινότητα Κρανέας Λάρισας. 

56) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία το Τεχνολογικό Εκπαιδευτικό 'Ιδρυμα Λάρισας ζητεί την έγκριση λειτουργίας νέων τμημάτων σ' αυτό. 

57) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία ο Αναγκαστικός Συνεταιρισμός Διαχείρισης Αδιαιρέτου Δάσους Καρυάς Ολύμπου ζητεί οικονομική ενίσχυση για την εξόφληση οφειλών του προς το ΙΚΑ. 

58) Ο Βουλευτής Κοζάνης κ. ΝΙΚΟΛΑΟΣ ΠΑΠΑΦΙΛΙΠΠΟΥ κατέθεσε αναφορά με την οποία το Σωματείο Συνταξιούχων ΤΣΑ Νομού Κοζάνης διαμαρτύρεται για την υποχρέωση των μελών του καταβολής στις ΔΟΥ αναδρομικών οφειλών τους. 

59) Ο Βουλευτής Κοζάνης κ. ΝΙΚΟΛΑΟΣ ΠΑΠΑΦΙΛΙΠΠΟΥ κατέθεσε αναφορά με την οποία ο Σύλλογος Πτυχιούχων ΤΕΙ Βιβλιοθηκονόμων της Δυτικής Μακεδονίας υποβάλλει προτάσεις για την αναβάθμιση της λειτουργίας των βιβλιοθηκών της Δυτικής Μακεδονίας. 

60) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία το Γεωτεχνικό Επιμελητήριο Ελλάδος Περιφερειακό Παράρτημα Κρήτης υποβάλλει προτάσεις για τη νέα νομοθετική ρύθμιση της άσκησης καθηκόντων στο πλαίσιο της τοπικής αυτοδιοίκησης. 

61) Ο Βουλευτής Βοιωτίας κ. ΓΕΩΡΓΙΟΣ ΚΑΤΣΙΜΠΑΡΔΗΣ κατέθεσε αναφορά με την οποία η Κοινότητα Κυριακίου Βοιωτίας ζητεί να απαλλαγεί από την εξόφληση λογαριασμών ΔΕΗ αντλιοστασίων ύδρευσης. 

62) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία οι Υπερήλικες Συνταξιούχοι Εξωτερικού ΗΠΑ ζητούν την ικανοποίηση ασφαλιστικού τους αιτήματος. 

63) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία η Δ/νση Δασών Χανίων ζητεί να μην μεταταχθούν οι υπάλληλοι της Δ/νσης Δασών Χανίων Διαμαντάκης Εμμανουήλ και Μαναρωλάκης Γεώργιος. 

64) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Παρθένειος Σύλλογος για τη διάσωση Μοντεσσοριανής Παιδείας και Σύγχρονων μέσων Αγωγής και Εκπαιδεύσεως υποβάλλει προτάσεις για την υλοποίηση των δραστηριοτήτων του. 

65) Οι Βουλευτές κύριοι ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ και ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσαν αναφορά με την οποία η Σχολή Αδαμοπούλου Νέα Γνώση - Τομέας 'Ερευνας και Ενημέρωσης υποβάλλει προτάσεις για την εφαρμογή συστήματος που προλαμβάνει τη δυσλεξία. 

66) Ο Βουλευτής Αθηνών κ. ΒΥΡΩΝ ΠΟΛΥΔΩΡΑΣ κατέθεσε αναφορά με την οποία οι φοιτητές της κατεύθυνσης Εθνολογίας του Τμήματος Ιστορίας και Εθνολογίας του ΔΠΘ ζητούν τη δημιουργία ανεξάρτητου Τμήματος Ανθρωπολογίας. 

67) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Σύλλογος Εκτάκτου Εκπαιδευτικού και Ειδικού Τεχνικού Προσωπικού ΤΕΙ Αθήνας ζητεί την ικανοποίηση των οικονομικών αιτημάτων των μελών του λόγω της καθυστέρησης της καταβολής των αποδοχών τους. 

68) Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία η 'Ενωση Αγροτικών Συνεταιρισμών Ν. Ορεστιάδας ΣΥΝ.Π.Ε. ζητεί τη μείωση των τιμών των φυτοφαρμάκων για τις καλλιέργειες της περιοχής της. 

69) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία ο Σύνδεσμος Συνταξιούχων Αυτ/των ΤΣΑ ζητεί τη ρύθμιση της μεταβίβασης παλαιών αδειών κυκλοφορίας των μελών της. 

70) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Αναγκαστικός Συνεταιρισμός Διαχείρισης Αδιαιρ. Δάσους Καρυάς ζητεί τη ρύθμιση των χρεών του. 

71) Ο Βουλευτής Αχαϊας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία οι γονείς του στρατιώτη πεζικού του Θεοδώρου Δεριζιώτη ζητούν ο γιός τους να τοποθετηθεί σε στρατιωτική μονάδα στην Αθήνα. 

72) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Σωματείο Τεχνικών Παιγνίων Καζίνο ζητεί να ληφθούν μέτρα συνέχισης λειτουργίας του Πόρτο Καρράς. 

73) Ο Βουλευτής Αχαϊας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία ο Δήμος Φαρρών Αχαίας ζητεί την αποκατάσταση των ζημιών που προκλήθηκαν στο οδικό δίκτυο της περιοχής του από κατολισθήσεις. 

74) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Σκύρου Εύβοιας ζητεί την πύκνωση των δρομολογίων της Ολυμπιακής Αεροπλοϊας από και προς τη Σκύρο. 

75) Ο Βουλευτής Αχαϊας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία ο Δήμος Συμπολιτείας Αχαίας ζητεί την άμεση αποκατάσταση των ζημιών στην περιοχή του που προκλήθηκαν από θεομηνίες. 

76) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Νομαρχιακό Συμβούλιο Καστοριάς ζητεί τη δημιουργία νέων αυξημένων κινήτρων για επενδύσεις στο Νομό Καστοριάς. 

77) Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία το Εργατοϋπαλληλικό Κέντρο Αμαλιάδας Ηλείας ζητεί να μην καταργηθεί το Γραφείο Επιθεώρησης Εργασίας Αμαλιάδας. 

78) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας σχετικά με την καθιέρωση νομαρχιακού πλαφόν στην παραγωγή ελαιολάδου. 

79) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας σχετικά με το αγροτικό ζήτημα. 

80) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας που αναφέρεται στην πορεία των σιδηροδρομικών έργων που χρηματοδοτούνται από το Ταμείο Συνοχής. 

81) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας σχετικά με την επιδότηση του λαδιού μετά το 2000. 

82) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας σχετικά με το πρόβλημα από την ανεξέλεγκτη διάθεση των αποβλήτων που παράγουν τα ελαιοτριβεία Καλαμάτας. 

83) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας σχετικά με το αίτημα της ολοκλήρωσης της κατασκευής τμημάτων του εθνικού δρόμου Τρίπολης - Καλαμάτας. 

84) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Νομάρχης Μαγνησίας ζητεί να τροποποιηθούν οι πολεοδομικές διατάξεις της ΠΔ "περί χαρακτηρισμού ως παραδοσιακών οικισμών της περιοχής του Πηλίου". 

85) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Ομοσπονδία Ενοικιαζομένων Δωματίων και Επιπλωμένων Διαμερισμάτων Θεσσαλίας και Βόρειων Σποράδων - Πηλίου ζητεί τη διατήρηση της Δ/νσης Τουρισμού Θεσσαλίας στο Βόλο. 

86) Οι Βουλευτές κύριοι ΦΩΤΗΣ ΚΟΥΒΕΛΗΣ, ΠΕΤΡΟΣ ΚΟΥΝΑΛΑΚΗΣ και ΜΟΥΣΤΑΦΑ ΜΟΥΣΤΑΦΑ κατέθεσαν αναφορά με την οποία το 'Ιδρυμα Στήριξης Κέντρου Υγείας Νοσοκομείου Νάξου ζητεί τη δημιουργία νοσοκομείου στη Νάξο καθώς και την επίλυση προβλημάτων που αφορούν στο Κέντρο Υγείας και στο αεροδρόμιο Νάξου. 

87) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Συμβασιούχων Υπαλλήλων Επιμελητηρίων Αθήνας - Πειραιά ζητεί να μην εξαιρεθούν από τη μονιμοποίηση που προωθείται με το σ/ν για τις μονιμοποιήσεις των συμβασιούχων αορίστου χρόνου οι υπάλληλοι των Επιμελητηρίων που εποπτεύονται από το Υπουργείο Ανάπτυξης. 

88) Οι Βουλευτές κύριοι ΦΩΤΗΣ ΚΟΥΒΕΛΗΣ και ΜΟΥΣΤΑΦΑ ΜΟΥΣΤΑΦΑ κατέθεσαν αναφορά με την οποία η Μονάδα Απεξάρτησης 18 ΑΝΩ και οι Γονείς της Θεραπευτικής Κοινότητας ζητούν να μην απολυθούν οι 14 θεραπευτές της Κοινότητας. 

89) Οι Βουλευτές κύριοι ΕΥΑΓΓΕΛΟΣ ΑΠΟΣΤΟΛΟΥ και ΜΟΥΣΤΑΦΑ ΜΟΥΣΤΑΦΑ κατέθεσαν αναφορά με την οποία η Αγωνιστική Κίνηση Εργαζομένων και η 'Ενωση Εργαζομένων στην ΑΜΕ Δελφοί - Δίστομο καταγγέλλει τη Δ/νση της εταιρείας για τις προσπάθειές της να αναγκάσει τους εργαζόμενους να αναλάβουν εργολαβικά εργασίες των υπογείων στοών. 

90) Ο Βουλευτής Χαλκιδικής κ. ΒΑΡΣΑΜΗΣ ΓΙΟΒΑΝΟΥΔΑΣ κατέθεσε αναφορά με την οποία η Ερανική Επιτροπή Προστασίας 3 Ανηλίκων Ορφανών Παιδιών Οικογένειας Τσιβδάρη/Θεμελή ζητεί οικονομική ενίσχυση των τέκνων της οικογένειας. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 2211/15-9-98 ερώτηση δόθηκε με το υπ' αριθμ. 956/27-10-98 έγγραφο από τον Υφυπουργό Αθλητισμού η ακόλουθη απάντηση: 

"Σε απάντηση της ερώτησης 2211/15-9-98 του Βουλευτή κ. Θ. Νάκου σας πληροφορούμε ότι η διεξαγωγή των αγώνων των Εθνικών ομάδων ανδρών και Ελπίδων Αλβανίας - Ελλάδας αντιμετωπίζεται από την Ελληνική Ποδοσφαιρική Ομοσπονδία (Ε.Π.Ο.) με τη δέουσα προσοχή και σοβαρότητα, όπως απαιτεί το όλο θέμα. 

Πραγματοποιήθηκαν αλλεπάλληλες επαφές του Προέδρου της Ε.Π.Ο. Σ. Αλιμήση με τον ομόλογό του της Αλβανικής Ομοσπονδίας, υπήρξε συνάντηση αυτού με τον Υπουργό των Σπορ της γείτονας χώρας, ενώ ενημερώθηκε εγγράφως και η Διεθνής Ομοσπονδία (U.E.F.A.) που είναι και η αρμόδια να αποφασίσει για τον τόπο διεξαγωγής των αγώνων. 

Κατόπιν όλων των προαναφερομένων ενεργειών η U.E.F.A. ανέβαλε τους αγώνες που επρόκειτο να διεξαχθούν στις 9 και 10 Οκτωβρίου 1998 μέχρι 18-11-98. 

Θα πρέπει επίσης να σημειωθεί ότι ο Πρόεδρος της Ε.Π.Ο. -μετά την απόφαση της U.E.F.A. για αναβολή των αγώνων- στα περιθώρια τς σύσκεψης της Εκτελεστικής Επιτροπής της U.E.F.A. (5-6/10/98) έθεσε το θέμα στους εκπροσώπους της με γνώμονα πάντα την καλύτερη αντιμετώπιση των Εθνικών μας ομάδων. 

Ο Υφυπουργός 

ΑΝΔΡΕΑΣ ΑΘ. ΦΟΥΡΑΣ" 

2. Στην με αριθμό 2833/5-10-98 ερώτηση δόθηκε με το υπ' αριθμ. 36565/29-10-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης 2833/5-10-98 των Βουλευτών κυρίων Αχ. Κανταρτζή και Ν. Γκατζή, που αφορά στη μη ύπαρξη χημικού εργαστηρίου στο νομό Τρικάλων σας πληροφορούμε τα εξής: 

α) Η Νομαρχιακή Αυτοδιοίκηση Τρικάλων με σχετικό έγγραφο της μας γνώρισε ότι επανειλημμένα στο παρελθόν έγιναν ενέργειες και προτάσεις για ίδρυση στο νομό Τρικάλων Χημικού Εργαστηρίου που θεσμοθετήθηκε με το Προεδρικό Διάταγμα 551/88 η ίδρυσή του αλλά ανεστάλη σε εφαρμογή Κοινοτικής Νομοθεσίας, που προβλέπει ανάπτυξη μεγάλων εργαστηριακών Κέντρων με εξοπλισμό και έμπειρο προσωπικό. 

β) Η αρμοδιότητα για τις περαιτέρω ενέργειες ανήκει στο Υπουργείο Οικονομικών προς στο οποίο απευθύνεται η ερώτηση. 

Ο Υφυπουργός 

ΛΑΜΠΡΟΣ ΠΑΠΑΔΗΜΑΣ" 

3. Στην με αριθμό 2933/12-10-98 ερώτηση δόθηκε με το υπ' αριθμ. 36339/27-10-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης 2933/12-10-98 που κατατέθηκε στη Βουλή των Ελλήνων από το Βουλευτή κ. Α. Παπαληγούρα και αναφέρεται στο πιο πάνω θέμα, σύμφωνα με στοιχεία που μας δόθηκαν από την Περιφέρεια Πελοποννήσου σας πληροφορούμε ότι: 

'Ολες οι δασικές εκτάσεις που κάηκαν έχουν κηρυχθεί αναδασωτέες. Επίσης η Δ/νση Δασών Κορινθίας ολοκληρώνει εντός των ημερών την 1η μελέτη αντιδιαβρωτικής και αντιπλημμυρικής προστασίας των ρεμάτων της ευρύτερης περιοχής Στιμάγκας, Ελληνοχωρίου κλπ. 

Ο Υφυπουργός 

ΛΑΜΠΡΟΣ ΠΑΠΑΔΗΜΑΣ" 

4. Στην με αριθμό 2888/6.10.98 ερώτηση δόθηκε με το υπ'αριθμ. 36341/27.10.98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης 2888/6.10.98, που κατατέθηκε στη Βουλή των Ελλήνων, των Βουλευτών κυρίων Σ. Παναγιώτου και Μ. Μπόσκου και αναφέρονται στο πιο πάνω θέμα, σύμφωνα με στοιχεία που μας δόθηκαν απότην Περιφέρεια Κεντρικής Μακεδονίας σας γνωρίζουμε ότι το συγκεκριμένο αίτημα δεν έχει υποβληθεί στη Νομαρχιακή Αυτοδιοίκηση. Η δυνατότητα ικανοποίησής του θα εξετασθεί σε προσεχή προγραμματισμό έργων και σύφμωνα με τις χρηματοοικονομικές δυνατότητες της Νομαρχιακής Αυτοδιοίκησης Σερρών. 

Ο Υφυπουργός 

Λ. ΠΑΠΑΔΗΜΑΣ" 

5. Στην με αριθμό 2628/28.9.98 ερώτηση δόθηκε με το υπ'αριθμ. 36343/27.10.98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης 2628/28.9.98 που κατατέθηκε στη Βουλή των Ελλήνων από τους Βουλευτές κυρίους Α. Τασούλα και Μ. Μπόσκου αναφορικά με προβλήματα από το χείμαρο της Κοινότητας Μικρής Γότιστας, Νομού Ιωαννίνων, σύμφωνα με τα στοιχεία που μας δόθηκαν από την Περιφέρει αΗπείρου σας γνωρίζουμ εόιτ η μεταφορά των μαθητών, της εν λόγω Κοινότητας, στο σχολείο γίνεται με όχημα μισθωμένο τη Νομαρχιακή Αυτοδιοίκηση Ιωαννίνων. 

Ο Υφυπουργός 

Λ. ΠΑΠΑΔΗΜΑΣ" 

6. Στην με αριθμό 2623/28.9.98 ερώτηση δόθηκε με το υπ'αριθμ. 36342/27.10.98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης 2623/28.9.98 που κατατέθηκε στη Βουλή των Ελλήνων από τους Βουλευτές κυρίους Α. Τασούλα και Β. Μπούτα σύμφωνα με στοιχεία που μας δόθηκαν από την Περιφέρεια Ηπείρου σας πληροφορούμε ότι η εν λόγω Κοινότητα έχει χρηματοδοτηθεί από τη Νομαρχιακή Αυτοδιοίκηση Ιωανννων με 1,5 εκ. δρχ. το 1997 και 1,3 εκ. δρχ. το 1998 για αντικατάσταση τμήματος του δικτύου ύδρευσης. 

Με τις χρηματοδοτήσεις αυτές, καθώς και με την αντικατάσταση του αντλητικού συγκροτήματος έχει βελτιωθεί η ύδρευση της Κοινότητας. 

Τέλος όσον αφορά το πρόβλημα που δηιμουργήθηκε από την εταιρεία "ΑΚΤΟΡ", σας γνωρίζουμε ότι η εν λόγω εταιρεία έχιε ήδη αρχίσει εργασίες αποκατάστασης. 

Ο Υφυπουργός 

Λ. ΠΑΠΑΔΗΜΑΣ" 

7. Στην με αριθμό 61/15-7-98 ερώτηση δόθηκε με το υπ' αριθμ. 2334/27-10-98 έγγραφο από τον Υπουργό Μεταφορών και Επικοινωνιών η ακόλουθη απάντηση: 

"Σε απάντηση της ερώτησης με αριθμό 61/15-7-98 που κατέθεσε στη Βουλή ο Βουλευτής κ. Ε. Αποστόλου, σχετικά με τα εργατικά ατυχήματα που συνέβησαν την τελευταία πενταετία, κλπ, στις επιχειρήσεις που εποπτεύονται από το ΥΠΜΕ σας διαβιβάζουμε τα κάτωθι έγγραφα: 

1. Το με αριθ. πρωτ. 22028/66/20.8.98 του Προϊσταμένου της Γενικής Δ/νσης Διοικητικής Υποστήριξης του Ταχυδρομικού Ταμιευτηρίου. 

2. Το με αριθμ. πρωτ. 169.1/662012/30.7.98 του Δ/ντος Συμβούλου του Οργανισμού Τηλεπικοινωνιών Ελλάδος. 

3. Το με αριθ. πρωτ. 2222/3926/46/25.8.98 του Δ/ντος Συμβούλου των Ελληνικών Ταχυδρομείων. 

4. Το με αριθ. πρωτ. ΠΔΣ και ΔΣ/3193/20.8.98 του Προέδρου ΔΣ και Δ/ντος Συμβούλου της Ολυμπιακής Αεροπορίας. 

5. Το με αριθμ. πρωτ. ΔΣ/1659/31.8.98 του Δ/ντος Συμβούλου της Ολυμπιακής Αεροπλοϊας. 

6. Το με αριθ. πρωτ. 2882/13.8.98 του Δ/ντος Συμβούλου της OLYMPIC CATERING. 

7. Το με αριθ. πρωτ. ΔΣ και ΓΔ 1052/208098 του Δ/ντος Συμβούλου και Γενικού Δ/ντή της Galileo Hellas S.A. 

8. Το με αριθμ. πρωτ./1503/11.8.98 του Γενικού Δ/ντή των Μακεδονικών Αερογραμμών. 

9. Το με αριθ. πρωτ. 3162/21.8.98 του Δ/ντος Συμβούλου των ΗΛΠΑΠ (Ηλεκτροκίνητα Λεωφορεία περιοχής Αθηνών Πειραιώς Α.Ε.). 

10. Το με αριθ. πρωτ. 64883/20.8.98 του Δ/ντος Συμβούλου του ΗΣΑΠ (Ηλεκτρικοί Σιδηρόδρομοι Αθηνών - Πειραιώς Α.Ε.) 

11. Το με αριθμ. πρωτ. 591/18.8.98 του Δ/ντος Συμβούλου της εταιρείας Θερμικών Λεωφορείων. 

12. Το με αριθ. πρωτ. 3144161/17.8.98 του Δ/ντος Συμβούλου του Οργανισμού Σιδηροδρόμων Ελλάδος (ΟΣΕ). 

Ο Υπουργός 

ΑΝΑΣΤΑΣΙΟΣ ΜΑΝΤΕΛΗΣ" 

Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

8. Στην με αριθμό 1905/1-9-98 ερώτηση δόθηκε με το υπ'αριθμ. 303/16-10-98 έγγραφο από τον Υφυπουργό Oικονομικών η ακόλουθη απάντηση: 

"Σε απάντηση της υπ' αριθμ. 1905/1-9-98 ερώτησης της κ. Μαριέττας Γιαννάκου - Κουτσίκου, θέτουμε υπόψη σας τα εξής: 

Την τελευταία διετία (1996 - 1998) δημοσιεύθηκαν σε βάρος της Ελλάδος οι κάτωθι καταδικαστικές αποφάσεις του Ευρωπαϊκού Δικαστηρίου Ανθρωπίνων Δικαιωμάτων: 

1. Η από 26-9-96 απόφαση στην υπόθεση Μανουσάκης, η οποία αφορούσε παραβίαση του άρθρου 9 της Ευρωπαϊκής Σύμβασης των Δικαιωμάτων του Ανθρώπου (στο εξής: ΕΣΔΑ), (προστασία θρησκευτικής ελευθερίας). 

2. Η από 18-12-96 απόφαση στις συνεκδικασθείσες υποθέσεις Ευστρατίου - Βαλσαμή, η οποία αφορούσε παραβίαση του άρθρου 13 της ΕΣΔΑ (δικαίωμα "πραγματικής" προσφυγής ενώπιον εθνικής αρχής). 

3. Η από 15-11-96 απόφαση στις συνεκδικασθείσες υποθέσεις Κατηκαρίδης - Τσώμτσος (και στη συνέχεια η από 31-3-98 απόφαση επί του άρθρου 50 της ΕΣΔΑ, για τον καθορισμό του ποσού της δίκαιης ικανοποίησης των προσφευγόντων), η οποία αφορούσε παραβίαση στων άρθρων 6 παρ. 1 της ΕΣΔΑ (υπέρβαση του εύλογου χρόνου της διαδικασίας ενώπιον των εθνικών δικαστηρίων) και του άρθρου 1 του Πρώτου Πρόσθετου Πρωτοκόλλου (δικαίωμα ιδιοκτησίας). 

4. Η από 19-3-97 απόφαση στην υπόθεση HORNSBY (και στη συνέχεια η από 1-4-98 απόφαση επί του άρθρου 50 της ΕΣΔΑ, για τον καθορισμό του ποσού της δίκαιης ικανοποίησης του προσφεύγοντος), η οποία αφορούσε παραβίαση του άρθρου 6 παρ. 1 της ΕΣΔΑ (δικαίωμα αποτελεσματικής πρόσβασης σε δικαστήριο). 

5. Η από 29-5-97 απόφαση στην υπόθεση Α. Γεωργιάδης, η οποία αφορούσε παραβίαση του άρθρου 6 παρ. 1 της ΕΣΔΑ (δικαίωμα δίκαιης εκδίκασης της υπόθεσης ενώπιον των εθνικών δικαστηρίων). 

6. Η από 29-5-97 απόφαση στην υπόθεση Τσιρλή - Κουλούμπα, η οποία αφορούσε παραβίαση του άρθρου 5 παρ. 1 και 5 (μη συνδρομή των προϋποθέσεων για προσωρινή κράτηση και αποζημίωση για παράνομη κράτηση). 

7. Η από 27-6-97 απόφαση στην υπόθεση Φίλης, η οποία αφορούσε παραβίαση του άρθρου 6 παρ.1 της ΕΣΔΑ (υπέρβαση του ευλόγου χρόνου της ποινικής και πειθαρχικής διαδικασίας). 

8. Η από 24-9-97 απόφαση στην υπόθεση Γαρυφάλλου, η οποία αφορούσε παραβίαση του άρθρου 6 παρ. 1 της ΕΣΔΑ (υπέρβαση του ευλόγου χρόνου της διαδικασίας ενώπιον των εθνικών δικαστηρίων). 

9. Η από 22-10-97 απόφαση στην υπόθεση Παπαγεωργίου, η οποία αφορούσε παραβίαση του άρθρου 6 παρ. 1 της ΕΣΔΑ (υπέρβαση του ευλόγου χρόνου της διαδικασίας και δίκαιη εκδίκαση της υπόθεσης ενώπιον των εθνικών δικαστηρίων). 

10. Η από 25-11-97 απόφαση στην υπόθεση Γρηγοριάδης, η οποία αφορούσε παραβίαση του άρθρου 10 της ΕΣΔΑ (ελευθερία έκφρασης). 

11. Η από 26-11-97 απόφαση στην υπόθεση Σταμουλακάτος, η οποία αφορούσε παραβίαση του άρθρου 6 παρ. 1 της ΕΣΔΑ (υπέρβαση του ευλόγου χρόνου της διαδικασίας). 

12. Η από 16-12-97 απόφαση στην υπόθεση της Καθολικής Εκκλησίας των Χανίων, η οποία αφορούσε παραβίαση των άρθρων 6 παρ. 1 και 14 της ΕΣΔΑ (διακριτική μεταχείριση ως προς το δικαίωμα πρόσβασης στο δικαστήριο). 

13. Η από 24-2-98 απόφαση στην υπόθεση Λαρίσης κλπ., η οποία αφορούσε παραβίαση του άρθρου 9 της ΕΣΔΑ (θρησκευτική ελευθερία). 

14. Η από 26-2-98 απόφαση στην υπόθεση Παφίτης κλπ., η οποία αφορούσε παραβίαση του άρθρου 6 παρ. 1 της ΕΣΔΑ (υπέρβαση ευλόγου χρόνου της διαδικασίας). 

15. Η από 9-6-98 απόφαση στην υπόθεση TWALIB, η οποία αφορούσε παραβίαση του άρθρου 6 παρ. 1 της ΕΣΔΑ (υπέρβαση ευλόγου χρόνου της διαδικασίας). 

16. Η από 10-7-98 απόφαση στην υπόθεση Σιδηρόπουλος, η οποία αφορούσε παραβίαση του άρθρου 11 της ΕΣΔΑ (δικαίωμα του συνεταιρίζεσθαι). 

ΙΙ. Σε όλες τις ανωτέρω υποθέσεις έγινε έγκαιρη εξόφληση των επιδικασθέντων χρηματικών ποσών από τις αρμόδιες κατά τόπο Δ.Ο.Υ., προς τους επιμέρους δικαιούχους. 

Συνημμένως σας αποστέλλουμε τα σχετικά παραστατικά εξοφλήσεως. Ειδικώς στην υπόθεση Σιδηρόπουλος, έχει εκδοθεί το χρηματικό ένταλμα και έχει αποσταλεί στη ΔΟΥ Φλώρινας (το υπ' αρ. 11873/98 X.E.), το οποίο περιήλθε στην προαναφερθείσα ΔΟΥ στις 16-10-98), πλην όμως δεν έχει ακόμη εξοφληθεί από τους δικαιούχους. 

Ο Υφυπουργός 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

9. Στην με αριθμό 1676/25-8-98 ερώτηση δόθηκε με το υπ'αριθμ. 937/27-10-98 έγγραφο από τον Υφυπουργό Aθλητισμού η ακόλουθη απάντηση: 

"Σε απάντηση της ερώτησης 1676/25-8-98, του Βουλευτού κ. Σ. Παπαδόπουλου, σας πληροφορούμε ότι η επιχορήγηση των Αθλητικών Σωματείων γίνεται με σταθερά και εκ των προτέρων κριτήρια και με στόχο την ανάπτυξη του αθλήματος, το οποίο υπηρετεί το κάθε Σωματείο. 

Στο πλαίσιο των γενικότερων υποχρεώσεων και δυνατοτήτων της Γ.Γ.Α. θα εξετασθεί το αίτημα του Σκοπευτικού Ομίλου Δράμας. 

Ο Υφυπουργός 

ΑΝΔΡΕΑΣ ΑΘ. ΦΟΥΡΑΣ" 

10. Στην με αριθμό 2213/15-9-98 ερώτηση δόθηκε με το υπ' αριθμ. 19/29-10-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2213/15-9-9 που κατέθεσε ο Βουλευτής κ. Π. Παυλόπουλος για τα θέματα της αρμοδιότητάς μας, σας πληροφορούμε τα εξής: 

Το Υπουργείο Γεωργίας με την αριθμ. 227/12-1-98 απόφαση του Υπουργού Γεωργίας προέβη στην ανάθεση του σχεδιασμού και της υλοποίησης προγράμματος προβολής του ελληνικού Ελαιολάδου βάσει της προβλεπόμενης από την διάταξη της παρ. 3 του άρθρου 11 της Οδηγίας ΕΟΚ 92/50 και τη διάταξη του άρθρου 83 παρ. 3 του ν. 2362/95 διαδικασίας σύναψης συμβάσεως παροχής υπηρεσιών με διαπραγμάτευση χωρίς δημοσίευση σχετικής προκήρυξης. λόγω του κατεπείγοντος. 

Η επιλογή της εταιρείας εκτέλεσης του έργου έγινε μετά από το υπ' αριθμ. 921/12-1-1998 πρόσκληση ενδιαφέροντος του Υπουργείου Γεωργίας και την πρόταση της αρμοδιότητας Επιτροπής, η οποία με το από 19/1/1998 πρακτικό της, πρότεινε την ανάθεση των εργασιών για τη διαφημιστική καμπάνια στην μειοδότρια εταιρία "PROJECT" ΕΠΕ, η οποία κατέθεσε την πλέον ολοκληρωμένη και συμφέρουσα για το δημόσιο πρόταση. 

Το αποτέλεσμα των διαπραγματεύσεων εγκρίθηκε με την αριθμ. 945/23-1-1998 απόφαση της Γενικής Δ/νσης Οικονομικής Υποστήριξης και Επιθεώρησης του Υπουργείου Γεωργίας και υπογράφηκε η σχετική σύμβαση. 

Τους μετόχους της εν λόγω εταιρείας αποτελούν: 

α) Η Αλεξάνδρα Δημ. Σκαλτσογιάννη με 61,70%. 

β) Η Λυδία Δημ. Σκαλτσογιάννη με 33,30% και 

δ) Σύμφωνα με το από 2-3-98 πρακτικό οριστικής ποιοτικής και ποσοτικής παραλαβής της Επιτροπής παραλαβής οι εργασίες εκτελέστηκαν κανονικά από την Εταιρεία σύμφωνα με τους όρους της σύμβασης. 

Η ανάθεση των εργασιών έγινε βάσει της διαδικασίας σύναψης σύμβασης παροχής υπηρεσιών με διαπραγμάτευση για πραγματικά έκτακτους και κατεπείγοντες λόγους, με έλλειψη οποιασδήποτε υπαιτιότητας της υπηρεσίας και χωρίς παραβίαση της κείμενης νομοθεσίας. 

Συγκεκριμένα: 

1) Σύμφωνα με τον Καν. (ΕΚ) υπ' αριθ. 94/98 της Επιτροπής της 14ης Ιανουαρίου 1998 "σχετικά με τις συμβάσεις αποθεματοποίησης για το ελαιόλαδο για την περίοδο εμπορίας 1997/98", αποσκοπούντα στην επίτευξη των στόχων της κοινής γεωργικής πολιτικής που κατά το άρθρο 39 της Συνθ. ΕΟΚ είναι μεταξύ άλλων και η αύξηση της παραγωγικότητας της γεωργίας, η εξασφάλιση δια του συστήματος των τιμών διαθέσεως των προϊόντων, ενός δικαίου βιοτικού επιπέδου στο γεωργικό πληθυσμό και η σταθεροποίηση των αγορών, προβλέπεται η σύναψη συμβάσεων αποθεματοποιήσεως για το ελαιόλαδο για την κρίσιμη εν προκειμένω περίοδο εμπορίας 1997/98. Με την αποθεματοποίηση, η οποία, καθόσον αφορά το συμμετοχικό δικαίωμα της χώρας μας καλύπτει, δια του εν λόγω Κανονσιμού, ποσότητα 30.000 τόνων εμπορευσίμου ελαιολάδου (άρθρο 2 παρ. 4), επιδιώκονται μεταξύ άλλων μεταξύ άλλων: η προσέγγιση των τιμών διαθέσεως του ελαιολάδου στις αγορές από τους παραγωγούς, κατά το στάδιο παραγωγής του προϊόντος, προς τις τιμές αγοράς αυτού από τους καταναλωτές, η αποκατάσταση της ισορροπίας της αγοράς του ελαιολάδου, όταν αυτή ευρίσκεται σε ανισορροπία εκ φαινομένων διασαλεύσεως της, η εξασφάλιση της καλύτερης εμπορίας του ελαιολάδου, προφανώς δια τιμών που εξασφαλίζουν ένα δίκαιο εισόδημα στους παραγωγούς του (αιτιολογικές σκέψεις του υπ' αριθμ. 94/98 Κανονισμού). 

2) Εγγύς του χρόνου υπογραφής της κρίσιμης συμβάσεως (26-1-98), η αγορά του ελαιολάδου στη χώρα μας παρουσίαζε ήδη φαινόμενα ανισορροπίας, ως προς την προσφορά και ζήτηση του προϊόντος με εν δυνάμει τάση περαιτέρω επιδεινώσεως στον αμέσως επόμενο χρόνο (εβδομάδες) και ότι η ιδιωτική αποθεματοποίηση της ήδη εγκεκριμένης ποσότητας των 30.000 τόνων ελαιολάδου, με την έγκριση του αρμοδίου κοινοτικού οργάνου, που ήταν αναμενόμενη, κατά την παγία άλλωστε κοινοτική πρακτική , ως εγένετο κατά τις περιόδους εμπορίας 1991/92 και 1992/93, θα επανέφερε στην ισορροπία της την διαταραγμένη, κατά τα ανωτέρω ελληνική αγορά ελαιολάδου. (υπ' αριθ. 362093/29-12-97 έγγραφο της Γενικής Δ/νσεως Φυτικής Παραγωγής του Υπουργείου Γεωργίας προς την αρμόδια, για θέματα του ως άνω Κανονισμού, Γενική Δ/νση VI της Ευρωπαϊκής Επιτροπής). 

3) α. Μειώθηκε η τιμή του ελαιολάδου για την περίοδο 1997/98 κατά το υψηλό ποσοστό 29,5% (τιμή περιόδου 1996/97 ελαιολάδου EXTRA 820-920 δρχ.μέσος όρος: 900 δρχ., τιμή περιόδου 1997/98620-650 δρχ. μέσος όρος: 635 δρχ). 

β. Στην περίοδο 1997/98 η μεν κοινοτική παραγωγή ανέρχεται στους 2.290.600 τόνους (έναντι 1.859.400 τόνων κατά την περίοδο 1996/97), ήτοι εμφανίζει αύξηση 23%, η δε παραγωγή της Ισπανίας και Ιταλίας στους 1.157.000 και 670.000 τόνους αντιστοίχως (έναντι 964.000 και 445.000 τόνων αντιστοίχως κατά την προηγούμενη περίοδο), ήτοι εμφανίζει αύξηση κατά 20% και 50,6% αντιστοίχως. 

γ. Δεν ικανοποιήθηκε το δικαίωμα της χώρας για την αποθεματοποίηση 30.000 τόνων ελαιολάδου, παρότι το δικαίωμα αυτό παρεχόταν από τον σχετικό Κανονισμό, η δε σχετική έγκριση του αρμοδίου κοινοτικού οργάνου ήταν αναμεμόμενη κατά την παγία πρακτική του παρελθόντος. 

δ. Διακινήθηκαν στην εσωτερική αγορά πλέον των 70.000 τόννων σπορελαίων, εκτός των νομίμων χρήσεων και χρησιμοποιήθηκαν αυτοί στη νοθεία του ελαιολάδου με όλες τις εντεύθεν δυσμενείς συνέπειες στις συνθήκες και την ισορροπία της αγοράς του ελαιολάδου. 

(από 18-8-1998 Υπηρεσιακό Σημείωμα της ως άνω υπηρεσίας) 

4) Τα οικεία στατιστικά στοιχεία του "OIL WORLD ANNUAL 1998" καταδεικνύουν την ως άνω νοθεία του ελαιολάδου. 

5) Σύμφωνα με το υπ' αριθ. 8943/22-9-1998 έγγραφο του Σώματος Δίωξης Οικονομικού Εγκλήματος του Υπουργείου Οικονομικών αποδεικνύεται η εμφάνιση κρουσμάτων νοθείας κατά την κρίσιμη περίοδο και την αποκάλυψη αυτών από την αρμόδια Υπηρεσία, ήτοι: α) η κατάσχεση 131.181 κιλών ελαιολάδου προελεύσεως Τυνησίας, ακαταλλήλου προς χρήση, β) η κατάσχεση 42.142 λίτρων νοθευμένου ελαιολάδου σε παράνομο τυποποιητήριο, καθώς και 

γ) η κατάσχεση ποσοτήτων νοθευμένου ελαιολάδου σε χώρους επιχειρήσεων λιανικής πωλήσεως. 

6) Κατά το από 22-9-1998 Ενημερωτικό Σημείωμα της Δ/νσεως ΔΗ.ΛΙ.ΖΩ. της Γενικής Δ/νσεως Διαχείρισης Αγορών Γεωργικών Προϊόντων (ΓΕ.ΔΙ.Δ.Α.ΓΕ.Π.) εμφανίζονται και οι ποσότητες παραγωγής ελαιολάδου των κρατών-μελών, η τιμή ενισχύσεως του ελαιολάδου που ακολουθεί μια φθίνουσα πορεία, εκκινούσα από το ύψος των 385,617 δρχ. ανά κιλό, για την ελαιοκομική περίοδο 1995/96, κατερχομένη στις 295,92 δρχ. ανά κιλό για την επόμενη περίοδο και πίπτουσα στο ποσό των 224,49 δρχ./κιλό για την τρέχουσα περίοδο. 

Είναι προφανές, ότι η κρίση που διατυπώθηκε με την υπ' αριθ. 59/Συν. 19ης/30-6-1998 Πράξη του IV Τμήματος του Ελεγκτικού Συνεδρίου εκτίθεται σε προφανή πλάνη περί τα πράγματα, αφού από την ορθή εκτίμηση και αξιολόγηση αυτών αποδεικνύεται περίτρανα και κατά τρόπο αναμφισβήτητο, ότι οι διαμορφωθείσες τότε συνθήκες ήταν έκτακτες, απρόβλεπτες και επείγουσες και εκ του λόγου επέβαλαν πιεστικά και εν πάση περιπτώσει δικαιολογούσαν τη λήψη εκτάκτων μέτρων, προσφορότερο των οποίων κρίθηκε η διαφήμιση του ελαιολάδου και μάλιστα με ειδική, εξαιρετική και κατεπείγουσα διαδικασία, από την εφαρμογή της οποίας θα επιτυγχανόταν, όπως και έγινε, η ομαλοποίηση της αγοράς και η πρόληψη της εκρήξεώς της με ταυτόχρονη εξυπηρέτηση των παραγωγών και του καταναλωτικού κοινού. 

Ειδικότερα: 

1) Σε σημείο εγγύτατο του χρόνου αναθέσεως του συμβατικού έργου στην εταιρεία "PROJECT ΕΠΕ" η εσωτερική αγορά του ελαιολάδου βρέθηκε αιφνιδίως κατά τους μη δυναμένους να προβλεφθούν και ελεχθούν αυτόνομους και ετερόνομους μηχανισμούς της σε κατάσταση ανισορροπίας, με συνέπεια την εντεύθεν δημιουργία αναποδράστων αναγκών, εκτάσεων και κατεπειγουσών, εξ' αφορμής γεγονότων, τα οποία ούτε μπορούσαν να προβλεφθούν από τους αρμοδίους υπηρεσιακούς παράγοντες, ούτε να αντιμετωπισθούν απ' αυτούς, ακόμη και με μέτρα άκρας επιμελείας και συνέσεως. 

Η εκτροπή από την ομαλότητα στην αγορά του ελαιολάδου και το αιφνίδιο της εκδηλώσεως των ανατρεπτικών φαινομένων οφείλεται αποδεδειγμένως: 

α) Στη μη δυνατότητα πραγματοποιήσεως της αποθεματοποιήσεως σημαντικής ποσότητας ελαιολάδου ελληνικής παραγωγής μολονότι αυτή, ως δικαίωμα διακανονισμένο για τη χώρα μας από τον οικείο Κανονισμό, αναμενόταν ευλόγως και καλοπίστως να εγκριθεί από το αρμόδιο όργανο της Ευρωπαϊκής 'Ενωσης, όπως παγίως τούτο έπραττε κατά τις προγενέστερες ελαιοκομικές - εμπορικές περιόδους. 

Ενώ, δηλαδή, κατά τις προηγούμενες περιόδους επιτρεπόταν στη χώρα μας να ενεργεί ιδιωτική αποθεματοποίηση με δαπάνες της Κοινότητας, όταν διαπιστωνόταν σοβαρή διαταραχή στην αγορά και κατά παρέκκλιση των σχετικών Κανονισμών και πάντοτε γινόταν δεκτό σχετικό αίτημα της χώρας, στη συγκεκριμένη χρονική περίοδο δεν επετράπη η ιδιωτική αποθεματοποίηση. Η Επιτροπή καθόρισε για την Ελλάδα τη μεγίστη δυνατή ποσότητα (30.000 τόνους), η οποία μπορούσε να καλυφθεί σε οποιαδήποτε χρονική στιγμή, πράγμα το οποίο αποδεικνύει την αναγνώριση υπάρξεως προβλήματος ανισορροπίας στην αγορά, η κίνηση δε αυτή προφανώς απέβλεπε στην εξομάλυνση αυτής και στην αποκατάσταση της ισορροπίας. Εν τούτοις όμως δεν επέτρεψε την ιδιωτική αποθεματοποίηση, πράγμα το οποίο οδηγούσε με μαθηματική ακρίβεια στη διασάλευση της αγοράς. Και τούτο, διότι δεν συνέφερε πλέον τον παραγωγό η αποθεματοποίηση, αφού ούτε φύλακτρα θα ελάμβανε, αλλά κυρίως ούτε υπήρχε καθορισμένο χρονικό σημείο ή έστω πιθανολογούμενο για την οριστική διάθεση του ελαιολάδου και κατά συνέπεια εξέλιπε ολοσχερώς κάθε προσδοκία μελλοντικής ωφελείας. 

Επισημαίνεται, ότι η πραγματοποίηση της εν λόγω αποθεματοποιήσεως, για την οποία τα αρμόδια όργανα της ελληνικής διοικήσεως έδρασαν αμέσως και προσηκόντως, ήτοι έπραξαν παν το οφειλόμενο και δυνατό, θα επέφερε μετά βεβαιότητας την ισορροπία της εντόνως διασαλευθείσης αγοράς ως προς τις διατεθείσες ή διαθέσιμες ποσότητες του ελαιολάδου και τις τιμές παραγωγού και καταναλωτή. 

2) Οι τιμές του ελαιολάδου κατά την οριζόμενη, ως ανωτέρω, κρίσιμη χρονική περίοδο κινήθηκαν πτωτικώς κατά τα προπαρατιθέμενα ποσοστά. Είναι βασικός οικονομικός κανόνας της αγοράς, ότι η τιμή των εις αυτήν διατιθεμένων προϊόντων, και ιδίως προϊόντων με τις ιδιότητες, τα χαρακτηριστικά και την αξία του ελαιολάδου επηρεάζεται προς τα πάνω με μέτρα και μηχανισμούς οικονομικού και εμπορικού χαρακτήρα, προορισμένους να λειτουργούν τελεσφόρως και κατά τον κανόνα της προσφοράς και της ζητήσεως. Τέτοιο μέτρο παρεμβάσεως που διευρύνει επιτυχώς τον κύκλο των πωλήσεων και επιτυγχάνει τη διάθεση του προϊόντος σε ικανοποιητικές - υψηλές τιμές παραγωγού, είναι προεχόντως η εμπορική διαφήμιση - προβολή του προϊόντος. 

Περαιτέρω, με την πραγματοποίηση της αποθεματοποιήσεως, το ελληνικό ελαιόλαδο θα επανακτούσε την αποδοτική εμπορευσιμότητά του σε παραδεκτές τιμές παραγωγού - καταναλωτού, διατιθέμενο την κατάλληλη εμπορική στιγμή, σε χρόνο δηλαδή, που η αγορά θα έμπαινε σε κατάστση ισορροπίας. 

Παραλλήλως, θα αντιμετωπιζόταν και το πρόβλημα των αθρόων εισαγωγών, όπως αυτές κατά τα οικεία στατιστικά στοιχεία προσδιορίζονται ανωτέρω, και θα αναδεικνυόταν εντός της αγοράς με το μηχανισμό της διαφημίσεως, αναγκαίας εξαιτίας των ανταγωνιστικών συνθηκών, το ελληνικό ελαιόλαδο ως ελκυστικό προϊόν για τον καταναλωτή, με τιμή παραγωγού ικανοποιητική κατα τον σκοπό του ως άνω Κανονισμού και της Συνθήκης ΕΟΚ και την υποχρέωση των αρμοδίων οργάνων των κρατών-μελών της Ευρωπαϊκής 'Ενωσης. 

Η απόκλιση μεταξύ των τιμών παργωγού και καταναλωτή, προσδιοριζόμενη επακριβώς κατα ποσοστό και χρονική περίοδο, μόνο με μηχανισμό της αγοράς, όπως η διαφήμιση, μπορούσε να αντιμετωπιστεί, καθ' όσον κάθε άλλο μη ευδόκιμο εντός αυτής μέσο θα ήταν ανεπιτήδειο στην επαγωγή του σκοπητέου αποτελέσματος. Τέτοιο ακατάλληλο μέσο για τη σύγκλιση των ως άνω τιμών με αύξηση της απαραδέκτως τότε χαμηλής τιμής παραγωγού είναι προφανώς ο αγορανομικός έλεγχος, ο οποίος αφενός μεν είναι απαγορευμένος στο πλαίσιο λειτουργίας της κοινής αγοράς ελαιολάδου, αφετέρου δε αποβαίνει εκ των πραγμάτων άγονος εντός της ελευθέρως και ανταγωνιστικώς λειτουργούσης εμπορικής αγοράς. 

3) Εις το αυτό ως άνω κρίσιμο χρονικό σημείο συνεκδηλώθηκε έντονο και το φαινόμενο της νοθείας του ελαιολάδου, κατά την ανωτέρω στατιστική της ακριβή απεικόνιση και από τις ενέργειες του Σώματος Δίωξης Οικονομικού Εγκλήματος διαπίστωσής του. 

Το φαινόμενο αυτό αφενός μεν υπονόμευσε καίρια την ποιοτική και εμπορική θέση του ελληνικού ελαιολάδου, αφετέρου δε προκάλεσε κύμα κερδοσκοπίας επί βλάβη και του παραγωγού και του καταναλωτικού κοινού, εφόσον το νοθευμένο ελαιόλαδο μπορούσε, λόγω χαμηλού πραγματικού κόστους, να διατεθεί σε χαμηλές τιμές καταναλωτή. Η νοθεία είναι κατάσταση που διαμορφώνεται κρυφίως και μένει αφανής, λειτουργεί δε εντός της αγορά του προϊόντος πριν αποκαλυφθεί, κατά τους κανόνες αυτής και αποτελεσματικώς, επάγουσα τα γνωστά, ως επισημαίνονται, βλαπτικά αποτελέσματα. Η ποινική κύρωση εξάλλου, συμπωματική κυρίως και δυσχερώς εφικτή αντιμετωπίζει πάντα κατασταλτικώς την περίπτωση της νοθείας, ενώ η προβολή και διαφήμιση του προϊόντος, με βάση τα χαρακτηριστικά της ασφαλούς αναγνωρίσεως της γνήσιας ταυτότητάς του, δρα προληπτικώς, με αποτελέσματα σημαντικά και για την εξυγίανση της αγοράς και για την προστασία της δημόσιας υγείας. 

Βάσει αποδεδειγμένων γεγονότων προκύπτει, ότι η επίμαχη διάθεση του διαφημιστικού έργου αντιμετώπισε επιτυχώς, κατά τη νόμιμη επιδίωξη δημοσίου σκοπού, έκτακτη και φανερά κατεπείγουσα ανάγκη, εκδηλωθείσα απροβλέπτως και μη δυναμένη να αντιμετωπιστεί με την τήρηση της διαδικασίας του διαγωνισμού, η οποία απαιτεί και υπό απολύτως ομαλές συνθήκες και χωρίς δικαστική εμπλοκή, - πράγμα, το οποίο, δυστυχώς, αποτελεί τον κανόνα - μεγάλο χρόνο (περ. Σ.τ.Ε. 4169/96, 7μελές, Δ.Δ. 9,1239, ΟλΣ.τ.Ε. 4940/95, ΔΕΚ: C-24/91, C-107/92, C-328/927), εντός του οποίου, μετά βεβαιότητας και κατά τη συνήθη των πραγμάτων πορεία, θα κατέρρεε η εσωτερική αγορά του ελαιολάδου και θα ανέκυπταν, εκ του λόγου τούτου, καταστάσεις κοινωνικοοικονομικές οξύτατες, με απρόβλεπτες συνέπειες και υψηλότατο οικονομικό και άλλο τίμημα αντιμετωπίσεώς τους. 

Το Υπουργείο Γεωργίας έχει ήδη ζητήσει την αναθεώρηση - ανάκληση της υπ' αριθμ. 59/Συν. 19η/30-6-98 Πράξεως του IV Τμήματος του Ελεγκτικού Συνεδρίου και επ' αυτής αναμένεται η έκδοση της αποφάσεως του Ελεγκτικού Συνεδρίου. 

Περιττεύει, λοιπόν, κάθε μικροκομματική σκοπιμότητα. 

Ο Υπουργός 

ΣΤΕΦΑΝΟΣ ΤΖΟΥΜΑΚΑΣ" 

11. Στην με αριθμό 2540/24-9-98 ερώτηση δόθηκε με το υπ' αριθμ. 8042/21-10-98 έγγραφο από τον Υφυπουργό Υγείας και Πρόνοιας η ακόλουθη απάντηση: 

"Απαντώντας στην 2540/24-9-98 ερώτηση που κατέθεσε ο Βουλευτής κ. Παν. Σκανδαλάκης, σχετικά με τη συμπληρωματική λίστα συνταγογραφουμένων ιδ/των σας γνωρίζουμε τα εξής: 

Ο θεσμός της "λίστας συνταγογραφουμένων φαρμάκων" που καθιερώνει την εφαρμογή της σε όλους τους Ασφαλιστικούς Οργανισμούς, έγινε κατ' εξουσιοδότηση των άρθρων 20 του Ν. 2458/97 και περιλαμβάνει όλες τις δραστικές ουσίες που είναι απαραίτητες στην Θεραπευτική αντιμετώπιση των ασθενών όλων των κατηγοριών. 

Κανένας ασθενείς δεν στερείται το φάρμακο του, εφόσον προβλέπεται ότι όλα τα φαρμακευτικά ιδιοσκευάσματα εκτός λίστας θα εξοφλούνται από τα ασφαλιστικά ταμεία, με την προϋπόθεση ότι ο θεράπων ιατρός θα αιτιολογεί με γνωμάτευσή του το "αναντικατάστατο" του συγκεκριμένου φαρμάκου. 

Τα νέα φάρμακα που κυκλοφόρησαν στη χώρα μας, σύμφωνα με τη διαδικασία που προβλέπει ο Νόμος, θα ενταχθούν στη λίστα αφού πρώτα εξετασθούν και πληρούν τα κριτήρια από την αρμόδια ειδική επιτροπή. 

Η λίστα συνταγογραφουμένων φαρμάκων αναγνωρίζεται από την Π.Ο.Υ. ως αποτελεσματικό μέσο προστασίας του πληθυσμού από την κακή χρήση και υπερκατανάλωση φαρμάκων και τον έλεγχο των δαπανών φαρμακευτικής περίθαλψης των συστημάτων Κοινωνικής ασφάλισης. 

Εφαρμόζεται από την Κοινωνική Ασφάλιση του συνόλου σχεδόν των κρατών μελών της Ε.Ε., καθώς και άλλων προηγμένων χωρών. 

Δεν καταργείται κανένα φάρμακο. 'Οσο αφορά τα φάρμακα που δεν συμπεριλαμβάνονται στη λίστα συνεχίζουν να κυκλοφορούν, έστω και αν δεν καλύπτεται η δαπάνη αγοράς τους από την Κοινωνική Ασφάλιση. 

Ο Υφυπουργός 

ΕΜΜ. ΣΚΟΥΛΑΚΗΣ" 

12. Στην με αριθμό 2418/18-9-98 ερώτηση δόθηκε με το υπ' αριθμ. 7714/21-10-98 έγγραφο από τον Υφυπουργό Υγείας και Πρόνοιας η ακόλουθη απάντηση: 

"Απαντώντας στην 2418/18-9-98 ερώτηση που κατέθεσε ο Βουλευτής κ. Λευτ. Παπανικολάου, σχετικά με τη συμπληρωματική λίστα συνταγογραφουμένων ιδ/των καθώς και για τυχόν αλλαγή του τρόπου κοστολόγησης των φαρμάκων σας γνωρίζουμε τα εξής: 

Ο θεσμός της "λίστας συνταγογραφουμένων φαρμάκων" που καθιερώνει την εφαρμογή της σε όλους τους Ασφαλιστικούς Οργανισμούς έγινε κατ' εξουσιοδότηση των άρθρων 20 του Ν. 2458/97 και περιλαμβάνει όλες τις δραστικές ουσίες που είναι απαραίτητες στη Θεραπευτική αντιμετώπιση των ασθενών όλων των κατηγοριών. 

Οι αρμόδιες επιτροπές που προβλέπονται από τις διατάξεις του ανωτέρω νόμου έχουν ολοκληρώσει το έργο τους και έχουν παραδώσει τα πορίσματά τους. 

Η έκδοση του συμπληρωματικού καταλόγου βρίσκεται στο στάδιο υπογραφής της από τους 3 συναρμόδιους Υπουργούς, διαδικασία η οποία θα λήξει σύντομα. 

Επισημαίνουμε ότι κανένας ασθενής δεν στερείται το φάρμακό του, εφόσον προβλέπεται ότι όλα τα φαρμακευτικά ιδιοσκευάσματα εκτός λίστας θα εξοφλούνται από τα ασφαλιστικά ταμεία, με την προϋπόθεση ότι ο θεράπων ιατρός θα αιτιολογεί με γνωμάτευσή του το "αναντικατάστατο" του συγκεκριμένου φαρμάκου. 

Σχετικά με τον τρόπο κοστολόγησης των φαρμάκων και τυχόν αλλαγή του, αρμόδιο για να απαντήσει είναι το συνερωτούμενο Υπουργείο Ανάπτυξης. 

Ο Υφυπουργός 

ΕΜΜ. ΣΚΟΥΛΑΚΗΣ" 

13. Στην με αριθμό 736/4-8-98 ερώτηση δόθηκε με το υπ' αριθμ. 48/29-10-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 736/4-8-98 που κατέθεσε στη Βουλή, ο Βουλευτής κ. Αντώνης Φούσας, παρακαλούμε να πληροφορήσετε τον κ. Βουλευτή σύμφωνα με τα στοιχεία της ΕΓΝΑΤΙΑΣ ΟΔΟΥ ΑΕ τα εξής: 

Το έργο της Εγνατίας οδού προχωρά σύμφωνα με τους στόχους του προγράμματος, που έχει εκπονήσει η ΕΓΝΑΤΙΑ ΑΕ και το ΥΠΕΧΩΔΕ. 

Το πρόγραμμα, επικοινωνίας της Εγνατίας οδού που αφορούσε στην ενημέρωση του κοινού για την πορεία κατασκευής του έργου αναφέρεται στην περίοδο Μάιος, Ιούνιος και αρχές Αυγούστου, περιλαμβάνει δε καταχωρήσεις και τοποθέτηση ένθετων εντύπων σε πανελλαδικό και τοπικό τύπο, ημερήσιο και περιοδικό, καθώς και μεταδόσεις ραδιοφωνικών μηνυμάτων σε σταθμούς της Αθήνας, Θεσσαλονίκης και πόλεων κατά μήκος του άξονα της Εγνατίας οδού. 

Η πρώτη φάση του προγράμματος εγκρίθηκε από το Διοικητικό Συμβούλιο της "Εγνατία Οδός ΑΕ" τον Μάρτιο του 1998 και ολοκληρώθηκε με ένθετα έντυπα στις εφημερίδες, στις 2 και 9-8-1998. 

Σήμερα καταρτίζεται η δεύτερη φάση του προγράμματος που θα αρχίσει τον Νοέμβριο 1998. 

'Οπως είναι γνωστό, είναι συμβατική υποχρέωση της "Εγνατία Οδός ΑΕ", απέναντι στην Ευρωπαϊκή 'Ενωση, να προβάλλει το έργο της Εγνατίας οδού, να παρουσιάζει δημόσια, σε τακτά χρονικά διαστήματα την πρόοδο του και να παρέχει πληροφορίες σε κάθε ενδεχόμενο. Οι πληροφορίες αυτές, παρέχονται από την "Εγνατία Οδός ΑΕ" μέσω των εντύπων της, των καταχωρήσεων σε εφημερίδες του πανελληνίου, τοπικού - επαρχιακού και διεθνούς τύπου, των περιοδικών εκδόσεων, του ραδιοφώνου κλπ. στην παρουσίαση στα μέσα μαζικής ενημέρωσης, τόσο η Ευρωπαϊκή 'Ενωση, το Ταμείο Συνοχής ή το Ευρωπαϊκό Ταμείο Περιφερειακής Ανάπτυξης, όσο και η Ελληνική Κυβέρνηση, το Υπουργείο ΠΕΧΩΔΕ αναφέρονται με την ιδιότητά του ως συγχρηματοδότες στο έργο. 

Επίσης είναι γνωστό ότι η Εγνατία Οδός κατασκευάζεται, στο μεγαλύτερο της μέρος, με βάση μία νέα τελείως διαφορετική χάραξη, σε σχέση με τους υπάρχοντες δρόμους. Ο νέος δρόμος διέρχεται από περιοχές δύσβατες και συχνά μη ορατές από τον χρήστη του υφιστάμενου οδικού δικτύου. Είναι λοιπόν σύνηθες, να μην έχουν οπτική εικόνα που κατασκευάζεται, οι κάτοικοι των περιοχών από τις οποίες διέρχεται η Εγνατία Οδός, αφού για να το επισκεφθούν, πρέπει να χρησιμοποιήσουν εργοταξικούς ή αγροτικούς δρόμους, που βρίσκονται συχνά πολύ μακριά από τον επαρχιακό δρόμο της περιοχής τους. 

Χαρακτηριστικό παράδειγμα είναι η περιοχή της Καβάλας, όπου η νέα χάραξη του δρόμου, ξεκινά από την Ν. Πέραμο, παρακάμπει τελείως την πόλη και καταλήγει στην Ν. Καρβάλη. 

Είναι απαραίτητο λοιπόν να γνωρίσουν οι κάτοικοι της Ηπείρου, της Μακεδονίας και της Θράκης, το έργο της Εγνατίας οδού, έργο που πρόκειται όχι μόνο να ανατρέψει το δεδομένο της απομόνωσης των δύσβατων και ορεινών περιοχών, αλλά και σε όλη τη διαδρομή, βασιζόμενο στις τεχνικές δυνατότητες που προσφέρει η νέα τεχνολογία, η οποία επιτρέπει ασφαλή κυκλοφορία με μεγαλύτερες ταχύτητες στον αυτοκινητόδρομο, να γίνει, όπως είναι γνωστό, κύριος μοχλός ανάπτυξης. 

H Eταιρεία οφείλει να χρησιμοποιήσει όλα τα μέσα που διατίθενται, προκειμένου να γίνουν γνώστες και κοινωνοί της μεγάλης αυτής προσπάθειας οι κάτοικοι κατά μήκος του νέου οδικού άξονα, αλλά και ευρύτερα να συμβάλλει στην σωστή πληροφόρηση, που είναι απαραίτητη για έργα μεγάλης κλίμακας και με τέτοιες τεχνικές δυσκολίες. 

Για τους παραπάνω λόγους η "Εγνατία Οδός ΑΕ" πραγματοποιεί το πρόγραμμα προβολής και επικοινωνίας του έργου καθ' όλη τη διάρκεια του έτους. 

Σχετική έρευνα Κοινής Γνώμης σε περιοχές κατά μήκος της Εγνατίας Οδού, εμφανίζει του κατοίκους σύμφωνους, σε πολύ μεγάλο ποσοστό, με την κατασκευή του δρόμου και, να ενδιαφέρονται για περισσότερες πληροφορίες που αφορούν σε αυτό. 

Για το συνολικό κόστος της έκδοσης και κυκλοφορίας του ενημερωτικού εντύπου καταθέτουμε πίνακα. 


Σελίδα 4550 
Η σελίδα σε PDF 

νομικών η ακόλουθη απάντηση: 

"Σε απάντηση της υπ' αριθμ. 2227/15.9.98 ερώτησης που κατέθεσαν οι Βουλευτές κύριοι Μ. Κωστόπουλος και Σ. Κόρακας αναφορικά με το πιο πάνω θέμα, σας γνωρίζουμε τα εξής: 

Α. Από την αρμοδία ΔΟΥ ΦΑΕ Πειραιώς διενεργήθηκε έλεγχος εφαρμογής διατάξεων ΦΠΑ και λοιπών φορολογιών για τις χρήσεις 1996 και 1997 και συνέταξε την ειδική έκθεση του άρθρου 14 Ν. 2523/97. 

Με βάση την παραπάνω ειδική έκθεση ελήφθησαν σε βάρος της εν λόγω επιχείρησης μέτρα διασφάλισης των συμφερόντων του Δημοσίου, επειδή για τις ελεχθείσες χρήσεις δεν είχαν αποδοθεί στο Δημόσιο ποσό ΦΠΑ παρακρατούμενων φόρων και τελών, πάνω από 50.000.000 δρχ. 

Β. Η εταιρεία "ΕΡΙΟΥΦΑΝΤΟΥΡΓΙΚΗ ΑΒΕΕ" οφείλει στην Δ.Ο.Υ. ΦΑΕ Πειραιά χρέη που ανέρχονται στο ποσόν των 649.589.191 δρχ. συμπεριλαμβανομένων των προσαυξήσεων εκπροθέσμου καταβολής, τα οποία κατέστησαν ληξιπρόθεσμα σταδιακά τα έτη 1997 και 1998. 

Η ΔΟΥ, προς εξασφάλιση των απαιτήσεών της έλαβε κατά των περιουσιακών στοιχείων της εταιρείας τα παρακάτω μέτρα: 

1) Επέβαλε την 406/10.10.97 κατάσχεση ακινήτου αξίας 800.000.000 δρχ. για χρέη ποσού δρχ. 34.884.310. 

2) Ενέγραψε την 26586/28/28.11.97 υποθήκη για χρέη ύψους 41.593.347 δρχ. 

3) Εξέδωσε την αριθ. 13970/20.5.98 παραγγελία κατάσχεσης προκειμένου να κατασχεθεί ακίνητο της εταιρείας στη Σάμο και όπως πληροφορηθήκαμε η κατάσχεση έγινε και ο σχετικός φάκελος βρίσκεται καθ' οδόν. 

4) Επέβαλε την 13967/23.6.98 κατάσχεση ενοικίων στα χέρια της Α.Ε. GLOBE ΔΙΑΝΕΜΗΤΙΚΗ. 

5) Επέβαλε την 13969/7/22.6.98 κατάσχεση ενοικίων στα χέρια της COS MOS ABEKME. 

Επίσης η ΔΟΥ Πειραιά ευρίσκεται στο στάδιο επίσπευσης προγράμματος πλειστηριασμού κατά της ακίνητης περιουσίας της εταιρείας. 

Σημειώνουμε ακόμα ότι μέχρι σήμερα δεν έχει επιδοθεί στην Υπηρεσία μας αίτηση περί επικύρωσης συμφωνίας, ούτε σχέδιο συμφωνίας μεταξύ εταιρείας και πιστωτών άρθρ. 44 Ν. 1892/90. 

'Αλλωστε, κατά το άρθρο 44 παρ. 1 Ν. 1892/90 όπως ισχύει: 

"Συμφωνίες πιστωτών, και επιχείρησης περιλαμβανομένης σε μία από τις περιπτώσεις α, β, γ ή δ της παραγράφου 1 του άρθρου 5 του ν. 1386/1983 που ρυθμίζουν ή περιορίζουν χρέη αυτής, δεσμεύουν και τους μη συμβεβλημένους πιστωτές, το Δημόσιο, τους οργανισμούς κοινωνικής ασφάλισης, κύριας και επικουρικής, τις Τράπεζες και άλλα πιστωτικά ιδρύματα, δανειστές της επιχείρησης εφόσον: 

"Οι συμβεβλημένοι πιστωτές εκπροσωπούν το εξήντα τοις εκατό (60%) του συνόλου των απαιτήσεων στο οποίοι πρέπει να περιλαμβάνεται και το σαράντα τοις εκατό (40%) των τυχόν εμπραγμάτως ασφαλισμένων όπως οι απαιτήσεις αυτές εμφανίζονται στα τηρούμενα από την επιχείρηση βιβλία και τον ισολογισμό της τελευταίας πριν από τη σχετική συμφωνία εταιρικής χρήσης....". 

Ο Υφυπουργός 

Γ. ΔΡΥΣ" 

16. Στην με αριθμό 361/20-7-98 ερώτηση δόθηκε με το υπ' αριθμ. 31/29-10-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 361/20-7-98 που κατέθεσε στη Βουλή, ο Βουλευτής κ. Δημήτρης Σιούφας, παρακαλούμε να πληροφορήσετε τον κ. Βουλευτή σύμφωνα με τα στοιχεία της ΕΥΔΕ/ΑΧΕΛΩΟΥ, της Δ/νσης εγγειοβελτιωτικών έργων του ΥΠΕΧΩΔΕ τα εξής: 

1) Το φράγμα Συκιάς, στους νομούς Καρδίτσας και 'Αρτας, προϋπολογισμού 30 δις δρχ. 

2) Η σήραγγα εκτροπής Αχελώου προς Θεσσαλία, στο νομό Καρδίτσας, προϋπολογισμού 35 δις. δρχ. 

3) Διάφορα μικρότερα έργα και μελέτες προϋπολογισμού 5 δις δρχ. 

Η Δ/νση Εγγειοβελτιωτικών 'Εργων του ΥΠΕΧΩΔΕ μας πληροφόρησε ότι εκτελούνται τα πιο κάτω Αντιπλημμυρικά έργα: 

 
 ΠΡΟΫΠOΛΟΓΙΣΜΟΣ 

(δις δρχ)
 ΠΡΟΟΔΟΣ 
 
Α) Αντιπλημμυρικά (ΤΚΑΣΕ)
 13,1
 50%
 
Β) 'Εργο ΚΑΡΛΑΣ (17-11-98) 
 29,0
 Επαναδημοπρατείται
 
Γ) Φρ. Σμοκόβου 

κ.Σηρ. Λεονταρίου
 20
 100%
 
Δ) Υπολειπόμενες εργ. 

Σηρ.Λεονταρίου 

(Είναι στη φάση αξιολόγησης προσφορών)
 2,6
 Επαναδημοπρατείται
 
Ε) Δίκτυα διανομής νερού 

Ταμ. Φρ. Σμοκόβου 
 7,0
 Υπό μελέτη
 
 
 71,7
  
 

Ως προς τα έργα Περιφερειακού και Νομαρχιακού Επιπέδου αρμόδιο να σας απαντήσει είναι το Υπουργείο Εσωτερικών, Δημόσιας Διοίκησης και Αποκέντρωσης προς το οποίο κοινοποιείται η ερώτηση. 

Καταθέτουμε πίνακες των έργων "Παρεμβάσεων - Αναπλάσεων σε ιστορικά κέντρα κλπ" σε Νομούς Μαγνησίας, Λάρισας, Τρικάλων και Καρδίτσας από πόρους του ΕΤΕΡΠΣ, χρηματοδοτήσεις σε ΟΤΑ και έργα Γραμματείας ΕΠΠΕΡ. 

Ο Υπουργός 

Κ. ΛΑΛΙΩΤΗΣ" 

Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)."). 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Τετάρτης 24 Φεβρουαρίου 1999. 

Α.ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.2&3 Καν.Βουλής) 

1. Η με αριθμό 652/15-2-99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υπουργό Μεταφορών και Επικοινωνιών, σχετικά με τον έλεγχο των καταλυτών των αυτοκινήτων αντιρρυπαντικής τεχνολογίας κλπ. 

2. Η με αριθμό 655/16-2-99 επίκαιρη ερώτηση του Βουλευτή της Νέας Δημοκρατίας κ. Γεωργίου Καρατζαφέρη προς την Υπουργό Ανάπτυξης, σχετικά με τις διαδικασίες πώλησης της χαρτοβιομηχανίας SOFTEX. 

3. Η με αριθμό 663/17-2-99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τους Υπουργούς Εσωτερικών, Δημόσιας Διοίκησης και Αποκέντρωσης, Υγείας και Πρόνοιας, σχετικά με τη λήψη μέτρων για τη στέγαση, την ιατροφαρμακευτική περίθαλψη των Κούρδων προσφύγων κλπ. 

4. Η με αριθμό 658/17-2-99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Μουσταφά Μουσταφά προς τον Υπουργό Εθνικής Οικονομίας, σχετικά με τη φορολόγηση των μειονοτικών βακουφίων στην Κομοτηνή. 

5. Η με αριθμό 661/17-2-99 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Υγείας και Πρόνοιας, σχετικά με τη χορήγηση των αναγκαίων κονδυλίων για την ουσιαστική αναβάθμιση της λειτουργίας του Ιπποκρατείου Νοσοκομείου κλπ. 

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ.2&3 Καν. Βουλής) 

1. Η με αριθμό 657/16-2-99 επίκαιρη ερώτηση του Βουλευτή της Νέας Δημοκρατίας κ. Σταύρου Παπαδόπουλου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την καθυστέρηση υλοποίησης της σύμβασης μεταξύ του Ελληνικού Δημοσίου και του Δήμου Δράμας, στα πλαίσια του "Εθνικού Πολιτιστικού Δικτύου Πόλεων". 

2. Η με αριθμό 653/16-2-99 επίκαιρη ερώτηση του Ανεξάρτητου Βουλευτή κ. Βασιλείου Κοντογιαννόπουλου προς τους Υπουργούς Εθνικής Οικονομίας, Εσωτερικών, Δημόσιας Διοίκησης και Αποκέντρωσης, Περιβάλλοντος, Xωροταξίας και Δημοσίων 'Εργων, σχετικά με τη λήψη μέτρων αντιμετώπισης των ζημιών σε έργα υποδομής του Νομού Ηλείας, από την κακοκαιρία των τελευταίων ημερών. 

Κυρίες και κύριοι συνάδελφοι, πριν εισέλθουμε στη συζήτηση των επικαίρων ερωτήσεων έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", τριάντα τέσσερις μαθητές και δύο συνοδοί-δάσκαλοι από το 1ο Δημοτικό Σχολείο Βύρωνα Αττικής. 

Τους καλωσορίζουμε. 

(Χειροκροτήματα απ' όλες τις πτέρυγες)

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Ο Υπουργός Δημόσιας Τάξης κ. Φίλιππος Πετσάλνικος παρακάλεσε, λόγω επείγουσας σύσκεψης, να προηγηθούν οι επίκαιρες ερωτήσεις που απευθύνονται προς αυτόν. Συμφωνείτε, κύριοι συνάδελφοι; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Πρώτη, λοιπόν, θα συζητηθεί η τρίτη με αριθμό 644/15.2.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευστρατίου Κόρακα προς τον Υπουργό Δημόσιας Τάξης, σχετικά με τη διασφάλιση των συνδικαλιστικών δικαιωμάτων των εργαζομένων στα Σώματα Ασφαλείας κλπ. 

Η επίκαιρη ερώτηση του κ. Κόρακα έχει ως εξής: 

"Παρά τις κυβερνητικές διαβεβαιώσεις περί μη παρεμπόδισης των συνδικαλιστικών δικαιωμάτων των αστυνομικών υπαλλήλων, η συνέχιση της δίωξης του προέδρου της 'Ενωσης Αστυνομικών Υπαλλήλων Νομού Λέσβου κ. Νασάκου επιβεβαιώνει τους φόβους για την απαρχή ενός νέου κύματος διώξεων σε βάρος του συνδικαλιστικού κινήματος των εργαζομένων στα Σώματα Ασφαλείας. 

Τα επιχειρήματα που "δικαιολογούν" την επιβολή της εξοντωτικής ποινής (εξάμηνης αργίας με απόλυση), αλλά και η νέα κλήση για παραπομπή στις 24.2.1999 στο Πειθαρχικό Συμβούλιο με το ερώτημα της απόταξης έχουν προκαλέσει τις δικαιολογημένες διαμαρτυρίες του συνδικαλιστικού κινήματος. Η εξέλιξη αυτή θα αποτελέσει προηγούμενο για παραπέρα περιορισμό των συνδικαλιστικών δικαιωμάτων με την αξιοποίηση του αντιδημοκρατικού πειθαρχικού δικαίου. 

Ερωτάται ο κύριος Υπουργός ποια μέτρα θα πάρει η Κυβέρνηση και πότε ώστε: 

Πρώτον, να σταματήσει η δίωξη του συνδικαλιστή προέδρου των αστυνομικών υπαλλήλων Νομού Λέσβου. 

Δεύτερον, να αναμορφωθεί σε δημοκρατική κατεύθυνση το πειθαρχικό δίκαιο. 

Τρίτον, να διασφαλίζονται τα ως τώρα συνδικαλιστικά δικαιώματα των εργαζομένων στα Σώματα Ασφαλείας και να διευρυνθούν παραπέρα". 

Ο Υπουργός Δημόσιας Τάξης κ. Φίλιππος Πετσάλνικος έχει το λόγο για τρία λεπτά. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Ευχαριστώ, κύριε Πρόεδρε. 

Κύριοι συνάδελφοι, το βασικό αίτημα δεκαετιών για συνδικαλισμό στην Αστυνομία έγινε πραγματικότητα κυρίως με το ν. 2265/94, με τον οποίο επεκτάθηκαν και στο αστυνομικό προσωπικό της Ελληνικής Αστυνομίας οι διατάξεις του ν. 1264/82 για τον εκδημοκρατισμό του συνδικαλιστικού κινήματος και την κατοχύρωση των συνδικαλιστικών ελευθεριών των εργαζομένων, με εξαίρεση εκείνες που δεν προσιδιάζουν στον ιδιαίτερο χαρακτήρα της Ελληνικής Αστυνομίας και τη συνταγματική επιταγή για απαγόρευση της απεργίας. Πρόκειται για γενναία και ιδιαίτερης σημασίας θεσμική μεταρρύθμιση για τη νομιμοποίηση του δικαιώματος της συλλογικής αυτής έκφρασης των αστυνομικών. 

Το Υπουργείο μας είναι ιδιαίτερα ευαίσθητο στο θέμα της άψογης συμπεριφοράς των αστυνομικών και της πιστής εκτέλεσης του καθήκοντός τους και βέβαια ελέγχει με αυστηρότητα κάθε παράνομη ή αντικανονική δραστηριότητα των αστυνομικών. Βέβαια αυτό δεν έχει να κάνει καθόλου με την ελευθερία και την κατοχύρωση της άσκησης του συνδικαλιστικού δικαιώματος. 

Από την εν λόγω όμως τακτική, δηλαδή της αναγκαιότητας να είναι άψογη η δραστηριότητα και η συμπεριφορά των αστυνομικών, δεν εξαιρούνται ασφαλώς οι συνδικαλιστές αστυνομικοί, οι οποίοι θα πρέπει ούτε σε καταχρηστική άσκηση δικαιώματος να προβαίνουν ούτε να κινούνται κατά την άσκηση των συνδικαλιστικών δικαιωμάτων σε έξω από το ανωτέρω διαγραφόμενο πλαίσιο το οποίο προσδιορίζεται από τις ιδιομορφίες, την αποστολή αλλά και τον εθνικό, κοινωνικό και υπερκομματικό χαρακτήρα της Αστυνομίας, όπως προβλέπουν άλλωστε και οι σχετικές διατάξεις των σχετικών νόμων. 

Οι αστυνομικοί και κυρίως οι εκπρόσωποι αυτών ουδέποτε παρεμποδίστηκαν κατά την άσκηση των συνδικαλιστικών τους δικαιωμάτων. Αντίθετα, σε κάθε περίπτωση διευκολύνονται από τη διοίκηση, όταν τούτο είναι εφικτό, με την παροχή μέσων, χώρων, πληροφοριών και γνώσεων μέσω των υπηρεσιακών παραγόντων. Καμία δίωξη συνδικαλιστού δεν γίνεται για ενέργειες που άπτονται της άσκησης των αναφερόμενων δικαιωμάτων του, εφόσον αυτές δεν υπερβαίνουν τα όρια που θέτουν οι εν λόγω διατάξεις, τα οποία κρίνονται απαραίτητα για τη διατήρηση, όπως είπα, της πειθαρχίας και της ομαλής λειτουργίας του Σώματος. 

Στα πλαίσια αυτά και στην περίπτωση του αναφερόμενου αρχιφύλακα κινήθηκε από την αρμόδια υπηρεσία η πειθαρχική διαδικασία, προκειμένου να εξεταστούν οι σε βάρος του καταλογιζόμενες πράξεις, οι οποίες συνιστούν, δυστυχώς γι' αυτόν, σοβαρά πειθαρχικά παραπτώματα, κύριε Κόρακα. 

Συγκεκριμένα, για σοβαρά πειθαρχικά παραπτώματα, που διέπραξε την 7.1.1997, διετάχθηκε ένορκη διοικητική εξέταση, μετά το πέρας της οποίας του επιβλήθηκε από το αρμόδιο πειθαρχικό συμβούλιο η ποινή της αργίας με απόλυση δύο μηνών. 

Επίσης, για παραπτώματα που διέπραξε την 18.2.1998, διετάχθη ένορκη διοικητική εξέταση, μέσα από την οποία προέκυψαν ευθύνες σε βάρος του αναφερόμενου αστυνομικού για ασυμβίβαστη προς την ιδιότητά του διαγωγή. Η υπόθεση παραπέμφθηκε στο αρμόδιο πειθαρχικό συμβούλιο, το οποίο του επέβαλε την προβλεπόμενη ποινή της εξάμηνης αργίας με απόλυση και παράλληλα γνωμάτευση για τη μετάθεσή του σε άλλη υπηρεσία, σύμφωνα με τις διατάξεις του σχετικού προεδρικού διατάγματος 69/1997. 

Πρέπει να πω ότι οι επιβληθείσεις στον ανωτέρω ποινές δεν είναι τελεσίδικες, δεδομένου ότι αυτές υπόκεινται στο ένδικο μέσο της προσφυγής. 

Αλλά ο εν λόγω αστυνομικός έχει και συνέχεια. Φαίνεται ότι είναι ιδιαίτερα ανήσυχος σε ό,τι αφορά τη διάπραξη ορισμένων παραπτωμάτων. 

Και για νέα σοβαρά παραπτώματα, που διέπραξε την 25.1.1998 -και μάλιστα, άρνηση εκτέλεσης διαταγής προϊσταμένου του και ανάρμοστη συμπεριφορά προς αυτόν- διενεργήθηκε ένορκη διοικητική εξέταση, μετά το πέρας της οποίας παραπέμφθηκε στο πειθαρχικό συμβούλιο με το ερώτημα ακόμη και της απόταξης από το Σώμα. 

Επαναλαμβάνω ότι όλα αυτά δεν έχουν να κάνουν καθόλου με τη συνδικαλιστική του ιδιότητα. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Στρατής Κόρακας έχει το λόγο. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, μου κάνει εντύπωση η απάντηση του κυρίου Υπουργού. Αναφέρθηκε σε παραπτώματα χωρίς ούτε μία φορά να πει κάτι συγκεκριμένο. Και το μόνον που ακούσαμε ήταν ότι δεν είχαν σχέση με τη συνδικαλιστική του ιδιότητα. Σας λέω λοιπόν, κύριε Υπουργέ, ότι έχουν αποκλειστικά σχέση με τη συνδικαλιστική του ιδιότητα. 

Ως πρόεδρος της ένωσης -και παρακαλώ να έχω την προσοχή σας- αποτόλμησε να φύγει από το γραφείο του για δεκαπέντε λεπτά, μένοντας στο ίδιο το κτίριο της Αστυνομίας, για να συνοδέψει ένα τοπικό τηλεοπτικό κανάλι στα κρατητήρια και στα αποχωρητήριά τους, που είναι πραγματικά σε απαράδεκτη κατάσταση και εγκυμονούν τεράστιους κινδύνους και για τους κρατούμενους και για τους ίδιους τους εργαζόμενους. 'Ηταν κάτι εξάλλου που και εμείς είχαμε καταγγείλει και όλος ο κόσμος αναγνώριζε. Και μετά το ντόρο που έγινε, μεταφέρθηκαν στον παραπάνω όροφο και είναι κάπως πιο ανθρώπινα. 

Και επίσης, επειδή ζήτησε, ως πρόεδρος της ένωσης, να συζητήσει με το διευθυντή του για τα προβλήματα των εργαζομένων αστυνομικών στη Μυτιλήνη. Τι άλλο έπρεπε να κάνει; Και βρήκαμε το δικαιολογητικό ότι είχε το χέρι στην τσέπη. Πολλές φορές από νευρικότητα ή δεν ξέρω γιατί, μπορεί να βάλουμε το χέρι στην τσέπη. Απαίτησε ο διευθυντής να πει τα προβλήματα μπροστά σε όλους τους αξιωματικούς. Εκείνη τη στιγμή ο πρόεδρος του σωματείου έκρινε ότι άλλος ήταν ο στόχος του διευθυντή και ζήτησε ξεχωριστή συνάντηση με το διευθυντή του, πράγμα που είχε απόλυτο δικαίωμα ως πρόεδρος της ένωσης. Και βέβαια μετά από αυτό κατάγγειλε την απαράδεκτη στάση και τη διενέργεια Ε.Δ.Ε. εναντίον του. Και έχει -σας πληροφορώ- για τα ζητήματα αυτά τη συμπαράσταση ολόκληρης της κοινής γνώμης και των οργανώσεων της Μυτιλήνης. 

Και θα ήθελα, κύριε Πρόεδρε, να σημειώσετε τούτο: Για τον κ. Κουτρουμπή, αξιωματικό που συμμετείχε και πρωτοστάτησε στο χουντογλέντι της Θεσσαλονίκης επιβλήθηκε ποινή εξάμηνης αργίας. Για τον κ. Νανάσο, πρόεδρο της ένωσης, επειδή άσκησε τα συνδικαλιστικά του δικαιώματα, επιβλήθηκε η ίδια ποινή και τώρα πάει για απόταξη. Ο Κουτρουμπής έξι μήνες και μετά προαγωγή -πήρε και βαθμό παραπάνω μετά από αυτό- ο Νανάσος, γιατί ασκεί τα δικαιώματά του, απόλυση με κίνδυνο απόταξης, γιατί είναι ζωηρός, όπως είπε ο κύριος Υπουργός. 

Ε, λοιπόν, να ζητήσουμε από τους συνδικαλιστές αστυνομικούς, να έχουν την ουρά στα σκέλη, να μη μιλάνε, κλπ. 

Κατά συνέπεια αυτά που είπατε στην αρχή, περί καθιέρωσης του συνδικαλισμού, είναι άνευ ουσίας. Βεβαίως και πρέπει να εκδημοκρατισθεί ο νόμος, αλλά τουλάχιστον να μην προκαλούμε. Γιατί, πράγματι, έχουμε δίκιο όταν λέμε ότι πάμε για ένα νέο κύμα διώξεων, κύριε Υπουργέ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Κύριε Κόρακα, όταν είπα πως φαίνεται ζωηρός, εννοούσα πως φαίνεται ζωηρός σε σχέση με τη διάπραξη παραπτωμάτων. Ζωηρός ως συνδικαλιστής μακάρι να είναι. Δεν ήθελα από την αρχή να αναφερθώ σε αυτά, αλλά θα σας τα διαβάσω. 

Συγκεκριμένα: πρώτον, έχω εδώ το έγγραφο από 22 Ιουλίου 1998, που αφορά την παραπομπή του εν λόγω αστυνομικού και λέει το εξής: "Παραπέμπουμε ενώπιόν σας τον αρχιφύλακα ...με το ερώτημα της επιβολής σε αυτόν της ποινής της αργίας με απόλυση, με το ακόλουθο αιτιολογικό. Διότι, όπως προέκυψε από διενεργηθείσα σε βάρος του ΕΔΕ, υπηρετών στο επιτελείο της Αστυνομικής Διεύθυνσης Λέσβου ως διαβιβαστής την 7.1.97 και περί ώραν 14ην ευρισκόμενος εκτός διατεταγμένης υπηρεσίας, ενώ εκινείτο με το Ι.Χ. αυτοκίνητό του στην περιοχή Γεράνια της Κοινότητας Κάτω Τρίτου Λέσβου συνεπεία τροχαίας παράβασης που διέπραξε άλλο αυτοκίνητο και από την οποία δημιουργήθηκε κίνδυνος πρόκλησης τροχαίου ατυχήματος, διακπλητίσθηκε με τον ιδιώτη οδηγό. Στη συνέχεια.... 

(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού) 

Να ολοκληρώσω, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Δεν χρειάζεται να διαβάσετε τα περιγραφικά, μόνο την ουσία. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Προφανώς, απωλέσας την ψυχραιμία του, έβγαλε από το ντουλαπάκι του αυτοκινήτου το υπηρεσιακό περίστροφο, τον απείλησε με αυτό, κάνοντας χρήση αυτού για σκοπό διάφορο της αποστολής του κλπ.κλπ. Καταδικάστηκε από το δικαστήριο, παρ'ότι ο πολίτης είχε ανακάλεσει την έγκλησή του. 

ΣΤΡΑΤΗΣ ΚΟΡΑΚΑΣ: Δεν είναι αυτό για το οποίο παραπέμπεται. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Δεύτερον, 17 Δεκεμβρίου 1998 έχουμε άλλο παράπτωμα, που είχε διαπράξει λίγο νωρίτερα. "'Οπως προέκυψε ....σε τηλεφωνική επικοινωνία του αστυφύλακα Ηλιάδη με αυτόν, προκειμένου ύστερα από εντολή του υπαστυνόμου Μπιλιάλη να διαβιβάσει τηλεφωνικά στην Αστυνομική Διεύθυνση Λέσβου δύο σημαντικές αναφορές αυτοφώρων πλημμελημάτων, λόγω αδυναμίας διαβίβασης αυτών με φαξ και τηλέτυπο, αρνήθηκε να τις παραλάβει, χωρίς δικαιολογημένη αιτία. Μάλιστα απάντησε "κάνε ό,τι θέλεις. Σήμερα δεν παίρνω, γιατί έτσι γουστάρω". Είναι συμπεριφορά αστυνομικού; Και επειδή είναι συνδικαλιστής, θα πρέπει να συμπεριφέρεται έτσι και να απειθαρχεί; 

Γι'αυτό θα πρέπει οι συνδικαλιστές να αποτελούν το παράδειγμα σε όλους τους συναδέλφους σε σχέση με την εκτέλεση της υπηρεσίας. 

ΣΤΡΑΤΗΣ ΚΟΡΑΚΑΣ: Μα, δεν είναι αυτό για το οποίο παραπέμπεται. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, δεν μπορεί να γίνεται διάλογος. Και μην καταχωρούνται αυτές οι παρεμβάσεις του κ. Κόρακα. 'Εληξε η συζήτηση. 

ΣΤΡΑΤΗΣ ΚΟΡΑΚΑΣ:........ 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ να προταχθεί η τέταρτη υπ'αριθμ. 648/15.2.99 επίκαιρη ερώτηση δευτέρου κύκλου του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Δημόσιας Τάξης, σχετικά με την κράτηση και την προώθηση απέλασης του Σέρβου φοιτητή Αναστάσιου Ράντοβιτς. Είναι και αυτή της αρμοδιότητας του κυρίου Υπουργού, ο οποίος επείγεται. 

Η επίκαιρη ερώτηση έχει ως εξής: 

"Σέρβος φοιτητής της Θεολογίας κρατείται τώρα και είκοσι μέρες στην Παλλήνη, έχει χαρακτηριστεί "ανεπιθύμητο πρόσωπο" και προωθείται για εθνικούς λόγους η απέλασή του. 

Η ταλαιπωρία που υφίσταται ο κ. Α. Ράντοβιτς και η ωμή καταπάτηση των ατομικών του δικαιωμάτων έχουν σχέση με μία ιδιωτική υπόθεση και οφείλονται σε πιέσεις εκκλησιαστικών και θεολογικών κύκλων. 

Ερωτάται ο κύριος Υπουργός: 

1. Για ποιους συγκεκριμένους λόγους κρατείται και απελαύνεται ο Α. Ράντοβιτς. 

2. Είναι διατεθειμένο το Υπουργείο να τον αποφυλακίσει αμέσως και να παρατείνει την άδεια παραμονής του στην Ελλάδα;". 

Ο κύριος Υπουργός έχει το λόγο. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Οι προϋποθέσεις εισόδου και παραμονής και εργασίας των αλλοδαπών στη χώρα μας καθορίζονται ως γνωστόν από τις διατάξεις του ν. 1975/91, οι οποίες είναι εναρμονισμένες με τα ισχύοντα στις χώρες της Ευρωπαϊκής 'Ενωσης, διασφαλίζουν τα εθνικά μας συμφέροντα και εφαρμόζονται από τις υπηρεσίες της Ελληνικής Αστυνομίας με υπευθυνότητα και αντικειμενικότητα. Και βέβαια βασικό νόμο των ενεργειών των υπηρεσιών αποτελεί η προστασία των συνταγματικώς κατοχυρωμένων ατομικών δικαιωμάτων και ελευθεριών όλων των ατόμων και ο σεβασμός στην ανθρώπινη αξιοπρέπεια. 

Θα ήθελα στο σημείο αυτό να επισημάνω, κύριε Κουναλάκη, ότι δυνατότητα για επιλεκτική αναστολή των ισχυουσών διατάξεων δεν παρέχεται στην Αστυνομία, η δε εφαρμογή της νομοθεσίας δεν επαφίεται στη διακριτική ευχέρεια του προσωπικού της, αλλά αποτελεί υποχρέωσή του. 

Στα πλαίσια αυτά εξετάστηκε η περίπτωση του υπηκόου Γιουγκοσλαβίας του Αναστάσια Ράντοβιτς, ο οποίος εισήλθε στη χώρα μας την 1.10.91 με προξενική θεώρηση ενός μηνός, με πρόθεση να σπουδάσει στο Πανεπιστήμιο Αθηνών. 

Πράγματι, αυτός είχε υποβάλει αιτήματα για να του χορηγηθεί άδεια παραμονής στη χώρα μας. Αυτό είχε απορριφθεί στις 13.2.91, γιατί δεν πληρούσε τις νόμιμες προϋποθέσεις και του συστήθηκε να αναχωρήσει από τη χώρα. Είχε κάνει προσφυγή, η προσφυγή αυτή είχε εξεταστεί στις 30.3.1992 και είχε απορριφθεί. Δεν ανεχώρησε από τη χώρα, αλλά υπέβαλε νέο αίτημα και επειδή πλέον πληρούσε μετά τις προϋποθέσεις -δηλαδή εγγραφή στο πανεπιστήμιο, υποτροφία από το Υπουργείο Εξωτερικών κλπ.- του χορηγήθηκε άδεια παραμονής για το χρονικό διάστημα από 20.10.92 έως 30.6.96, ως φοιτητού του Πανεπιστημίου Αθηνών και υποτρόφου του Υπουργείου Εξωτερκών. 

Στις 21.2.96 το εν λόγω Υπουργείο, το Υπουργείο Εξωτερικών, γνώρισε στο Υπουργείο Δημόσιας Τάξης ότι διέκοψε την υποτροφία του και ζήτησε την άμεση αναχώρησή του από τη χώρα, γιατί έπαψε να υφίσταται ο σκοπός της παραμονής του. 

Με δεδομένα τα ανωτέρω η αρμόδια υπηρεσία του Υπουργείου Δημόσιας Τάξης στις 20.3.96 του ανακάλεσε την άδεια παραμονής, που έληγε στις 30.6.96 και στη συνέχεια στις 1.10.96 του απέρριψε και την προσφυγή του λόγου διακοπής της υποτροφίας του από το Υπουργείο Εξωτερικών και μη προσκόμιση των δικαιολογητικών για την απόδειξη της συντήρησής του με ίδια μέσα και της προόδου των σπουδών του. Στις 23.4.97 υπέβαλε νέα αίτηση, η αίτηση αυτή εξετάστηκε και απερρίφθη στις 26.5.97. 

Φαίνεται λοιπόν απ'όλην αυτή τη διαδικασία ότι δεν πληρούσε πλέον καθόλου τις προϋποθέσεις για να παραμείνει στην Ελλάδα, γιατί δεν είχε καμία πρόοδο όλο αυτό το διάστημα, στο οποίο αναφερόμαστε, σε ό,τι αφορά τα μαθήματά του στη σχολή, είχε ανακληθεί η υποτροφία από το Υπουργείο Εξωτερικών, επομένως δεν υπήρχε κανείς νομιμοποιητικός λόγος και γι'αυτόν το λόγο θα έπρεπε να αναχωρήσει από την Ελλάδα. 

Τα αιτήματά του, δηλαδή, απερρίφθησαν, διότι δεν πληρούσε τις προϋποθέσεις. Δεν πληρούσε καν τις προϋποθέσεις της 4803/13/4 από 11.11.96 κοινής υπουργικής απόφασης με την οποία έχουν ρυθμιστεί τα θέματα της παραμονής αλλοδαπών οι οποίοι φοιτούν σε ελληνικά τριτοβάθμια εκπαιδευτικά ιδρύματα και άρα αυτός αποσκοπούσε σε μακρά παραμονή στη χώρα. Δεν μπορούσε το Υπουργείο Δημόσιας Τάξης, όπως σας είπα, να κάνει τίποτε άλλο και έχουμε σωρεία όλων αυτών των αποφάσεων για μεγάλο χρονικό διάστημα. 

Λυπούμαστε γι'αυτό, αλλά επιλεκτικά -επαναλαμβάνω- δεν μπορεί να εφαρμοστεί ο νόμος από το Υπουργείο Δημόσιας Τάξης. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κουναλάκης έχει το λόγο. 

ΠΕΤΡΟΣ ΚΟΥΝΑΛΑΚΗΣ: Τώρα θα μάθετε την αλήθεια, διότι αυτά τα οποία μας είπατε είναι τα τυπικά. Ακούστε την αλήθεια τώρα, γιατί συνέβησαν όλα αυτά. 

Ο Ράντοβιτς, λοιπόν, έρχεται στην Ελλάδα και αρχίζει να σπουδάζει θεολογία το 1992 με υποτροφία του Υπουργείου Εξωτερικών. Είναι άριστος φοιτητής, έχω εδώ τους βαθμούς του για δύο ολόκληρα χρόνια: Από 8 έως 10. 

Το 1996 διακόπτεται αναιτιολόγητα η υποτροφία του, αρχίζουν διωγμοί και απορρίψεις στα μαθήματα της Θεολογικής Σχολής και τελικά διακόπτεται η άδεια παραμονής του. 

Στις 3.12.98, κύριε Υπουργέ, μπαίνει στην Ελλάδα με βίζα, η οποία παρατείνεται έως τις 3.2.1999. Πηγαίνει στο τμήμα αλλοδαπών της Παλλήνης στις 27.1.99, επτά μέρες πριν λήξει η άδεια παραμονής του. Επιδεικνύει το απαραίτητο συνάλλαγμα και ζητά παράταση της βίζας πριν λήξει η παλιά, όπως είπα. Εκεί πληροφορείται ότι έχει διαταχθεί χωρίς αιτιολογία η απέλασή του. Συλλαμβάνεται αμέσως και από τότε, είκοσι τρεις μέρες τώρα, είναι κρατούμενος στην Παλλήνη. 

Γιατί συνέβησαν όλα αυτά; Γιατί δεν τα λέτε; Τα ξέρετε, πέστε τα. Διότι ο Ράντοβιτς συνδέθηκε συναισθηματικά με μια Ελληνίδα, την πρώην σύζυγο του καθηγητή της Θεολογικής Σχολής κ. Ιωαννίδη. Και από τότε ξέρετε πάρα πολύ καλά ότι ασκούνται αφόρητες πιέσεις από ορισμένους εκκλησιαστικούς κύκλους και πρόσωπα της Θεολογικής Σχολής, που οδήγησαν στις απορρίψεις του Ράντοβιτς από τα μαθήματά του, στη διακοπή της υποτροφίας του και στην απειλούμενη απέλαση. Αυτά τα ξέρω καλά και τα ομολογούν και στελέχη του Υπουργείου σας, τα οποία ερώτησα. 

Αφού ο άνθρωπος αυτός ήρθε πριν λήξει η παραμονή του με το συνάλλαγμά του και ζητά παραμονή, γιατί τον συλλαμβάνετε και τον απελαύνετε, όταν υπάρχουν εδώ εκατοντάδες χιλιάδες αλλοδαποί, οι οποίοι δεν έχουν απολύτως δικαιολογητικό και κανένας δεν απελαύνεται; Οι Κούρδοι και ο Ράντοβιτς, κύριε Υπουργέ, επελέγησαν. Αυτά νομίζω ότι είναι απαράδεκτα. 

Σας καλώ, κύριε Υπουργέ, εδώ ενώπιον της Βουλής, να τερματίσετε αυτήν την αθλιότητα, να αρνηθείτε να υποταγείτε σε πιέσεις εκκλησιαστικών και θεολογικών κύκλων, διότι αυτό το θέμα θα πάρει μεγάλες διαστάσεις. Και να δώσετε στο νέο αυτόν παραμονή, για να μπορέσει να συνεχίσει τις σπουδές του και να σταματήσει αυτή η αθλιότητα, να είναι σε ένα μπουντρούμι στα κρατητήρια της Παλλήνης είκοσι πέντε μέρες τώρα, γιατί κάποιοι πιέζουν για να απελαθεί. Αυτό είναι ωμή παραβίαση των συνταγματικών και των ατομικών δικαιωμάτων ενός νέου ανθρώπου. Και είναι ντροπή για την Ελλάδα, για μια χώρα δημοκρατική, να συμπεριφέρεται έτσι. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Τις τελευταίες φράσεις θα παρακαλούσα να μην τις έχετε πει. Και καταλαβαίνετε και εσείς ότι μάλλον παρασυρθήκατε από τον οίστρο της ιστορίας που περιγράψατε νωρίτερα. Η Ελλάδα είναι μια δημοκρατική χώρα απόλυτα και σέβεται τα ανθρώπινα δικαιώματα. 

Επίσης θέλω να σας ξεκαθαρίσω, κύριε Κουναλάκη, ότι δεν υπέστην εγώ τουλάχιστον καμιά πίεση από κανέναν. Ο φάκελος είναι ο συγκεκριμένος φάκελος, τα γεγονότα είναι τα συγκεκριμένα γεγονότα, σωροί αποφάσεων, όπως είδατε, που απέρριπταν τις προσφυγές του. Δεν με ενδιαφέρει, κύριε Κουναλάκη, η ερωτική ζωή κανενός σ'αυτήν τη χώρα. 

Είναι αναφαίρετο δικαίωμα του οποιουδήποτε πολίτη και του κ. Ράντοβιτς να έχει οποιαδήποτε ερωτική σχέση. Νομίζετε ότι με αυτά ασχολούμαστε στο Υπουργείο και έτσι αντιμετωπίζουμε τις περιπτώσεις; Κάνετε μέγα λάθος, τεράστιο λάθος. Εγώ περίμενα να ακούσω εδώ άλλου είδους επιχειρήματα, που δεν θα τα ξέραμε ή θα είχαν ιδιαίτερη σημασία. Δεν με ενδιαφέρει ο δεσμός που έχει ο κ. Ράντοβιτς και δεν αποφασίζει έτσι το Υπουργείο. Είδαμε ότι το Υπουργείο Εξωτερικών ανακάλεσε την υποτροφία, γιατί δεν υπήρχε πρόοδος στα μαθήματα, είχαν λήξει οι άδειες παραμονής και γι' αυτό αποφάσισε ως αποφάσισε. Δεν μπορούσε να κάνει διαφορετικά. 

Ο κ. Ράντοβιτς είχε αναχωρήσει από τη χώρα μας τώρα τελευταία και επανήλθε σ' αυτήν με προξενική θεώρηση τριάντα ημερών. Στις 3.12.98, ενώ εκκρεμούσε ένα αίτημα που είχε υποβάλει, στις 22.12.98 παρά το γεγονός ότι είχε εγγραφεί στον κατάλογο ανεπιθυμήτων, γιατί στις 8.12.98 είχαμε απορρίψει και την πρόσφατη, ας το πούμε έτσι, αίτησή του, δεν μπορούσα να κάνω διαφορετικά, έπρεπε να την απορρίψω. Επιλεκτικά θα εφαρμόζω το νόμο; 

'Ελαβε από το Τμήμα Αλλοδαπών Παλλήνης προσωρινή άδεια παραμονής τριάντα ημερών. Για τη χορήγηση της εν λόγω προσωρινής άδειας, παρά την εγγραφή του μέρες ενωρίτερα στον κατάλογο, όπως σας είπα, διεξάγεται έρευνα, γιατί δεν θα έπρεπε να του χορηγηθεί ούτε και αυτή η άδεια των τριάντα ημερών. Είχαν τελειώσει όλες οι διαδικασίες. 

Το Τμήμα, λοιπόν, Αλλοδαπών Παλλήνης τον συνέλαβε, όταν παρουσιάστηκε στις 22 του μήνα, γιατί είχε τελειώσει η διαδικασία, είχαν απορριφθεί οι προσφυγές του και έπρεπε να εγκαταλείψει την Ελλάδα και βέβαια την ίδια μέρα, στις 27 Ιανουαρίου, εκδόθηκε σχετική απόφαση απέλασης και στις 3 Φεβρουαρίου έκανε προσφυγή, ζητώντας πάλι να ανακληθεί η απόφαση απέλασης. Η προσφυγή του εξετάστηκε και κανένα καινούριο στοιχείο δεν είχε προσκομίσει που να μπορούσε να στηρίξει το αίτημά του και σύμφωνα με το νόμο στις 15 Φεβρουαρίου 1999 αποφασίστηκε και η απόρριψη της προσφυγής του και θα έπρεπε να εγκαταλείψει τη χώρα μας. 

Δεν μπορώ επιλεκτικά να εφαρμόσω το νόμο για κανέναν κ. Ράντοβιτς και επαναλαμβάνω πως δεν με ενδιαφέρουν οι ερωτικές του ιστορίες. 

ΠΡΟΕΔΡΕΥΩΝ (Παναγιώτης Ν. Κρητικός): Επανερχόμαστε στη σειρά των επικαίρων ερωτήσεων. 

Πρώτη είναι η με αριθμό 634/12.2.99 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά προς την Υπουργό Ανάπτυξης, σχετικά με τις ενέργειες του Υπουργείου, προκειμένου να εντάξει η Δημόσια Επιχείρηση Ηλεκτρισμού στο πρόγραμμά της την ανθρακική μονάδα Αλιβερίου κλπ. 

H επίκαιρη ερώτηση σε περίληψη έχει ως εξής: 

"Τα πρόσφατα προβλήματα στην τροφοδοσία της ΔΕΠΑ με φυσικό αέριο επιβεβαιώνουν ότι η χρήσιμότητά του για ηλεκτροπαραγωγή δεν μπορεί να είναι απεριόριστη, αφού υπάρχουν μεγάλες αβεβαιότητες και προβλήματα στην ασφάλεια εφοδιασμού. Στα πλαίσια των προηγούμενων προγραμμάτων της η ΔΕΗ, προσπαθούσε να αντιμετωπίσει τα προβλήματα αυτά με την καθιέρωση ανώτατου ποσοστού συμμετοχής του φυσικού αερίου στην ηλεκτροπαραγωγή. Επίσης η ΔΕΗ για να αντιμετωπίσει τα προβλήματα αξιοπιστίας του υπάρχοντος αγωγού στα έργα ηλεκτροπαραγωγής με φυσικό αέριο, ξεπερνώντας με "εύκολο" τρόπο τα ζητήματα κόστους κατασκευής και παραγωγής, προσθέτει δεξαμενές πετρελαίου μεγάλης χωρητικότητας (π.χ. Κομοτηνή) που να τροφοδοτούν τα εργοστάσια σε περιόδους που δεν μπορεί να εφοδιαστούν με φυσικό αέριο. 

Το πρόγραμμα για τη σύνδεση των δικτύων φυσικού αερίου Ελλάδας - Ιταλίας βρίσκεται ακόμα στα σπάργανα. Ακόμη δεν έχουν συνταχθεί οι μελέτες που θα δημιουργήσουν τη βεβαιότητα για τη χρηματοδότηση του έργου και την τιμή του φυσικού αερίου. 

Επιπρόσθετα με τις μέχρι σήμερα αποφάσεις η Διοίκηση της ΔΕΗ επιμένει να ενισχύει αντί να ελαττώνει την ανισόρροπη κατανομή της ηλεκτροπαραγωγικής ισχύος σε βάρος του νότου, αυξάνοντας έτσι από το 2003 και μετά τις πιθανότητες εκτεταμένων διακοπών ρεύματος στην Αττική, αρχική αιτία των οποίων καθ' ομολογίαν της ίδιας της Διοίκησης της ΔΕΗ αποτελεί η ανισορροπία αυτή. Επισημαίνεται ότι το 2004 η ισχύς που θα έχει προστεθεί στο νότο θα είναι επτά φορές μικρότερη από αυτή που θα έχει προστεθεί στο βορρά. 

Τα προβλήματα αυτά σε συνδυασμό με την ανάπτυξη μιας "αγοράς" ηλεκτρισμού από το 2001 καθιστούν σίγουρο το συμπέρασμα ότι χωρίς την ανθρακική μονάδα Αλιβερίου η Αττική το 2004, έτος της Ολυμπιάδας, θα αντιμετωπίσει οξύ πρόβλημα ηλεκτροδότησης. 

Λύση μπορεί να δώσει η εισαγωγή του λιθάνθρακα στο ενεργειακό ισοζύγιο και η άμεση προώθηση της μονάδας 600 MW στο Αλιβέρι. 

Ερωτάται η αρμόδια Υπουργός: 

Σε ποιες ενέργειες θα προβεί, ώστε η ΔΕΗ να εντάξει άμεσα στο πρόγραμμα της τη μονάδα 600 MW με καύσιμο το λιθάνθρακα στο Αλιβέρι, που ήταν στο καταργηθέν δεκαετές πρόγραμμά της;". 

Ο Υφυπουργός Ανάπτυξης κ. Χρυσοχοϊδης έχει το λόγο. 

ΜΙΧΑΗΛ ΧΡΥΣΟΧΟΪΔΗΣ (Υφυπουργός Ανάπτυξης): Κύριε Πρόεδρε, στο τελευταίο δεκαετές πρόγραμμα της ΔΕΗ 1994-2002, όπως είναι γνωστό, πράγματι προεβλέπετο και η εγκατάσταση μιας ανθρακικής μονάδας στο Αλιβέρι με έναρξη λειτουργίας το 2002. Από τότε όμως, που συντάχθηκε το πρόγραμμα, έχουν αλλάξει ορισμένες βασικές παράμετροι, με βάση τις οποίες είχε συνταχθεί τότε αυτό το πρόγραμμα. 

Οι παράμετροι οι βασικές που άλλαξαν, είναι δύο: 

Η πρώτη αφορά την υποχρέωση της χώρας μας, βάσει της οδηγίας 96/92, για τη κατάργηση από το Φεβρουάριο του 2001 του μονοπωλίου της παραγωγής ηλεκτρικής ενέργειας και τη σταδιακή απελευθέρωση της αγοράς. 

Η δεύτερη είναι η υποχρέωση της χώρας μας, στα πλαίσια της Ευρωπαϊκής 'Ενωσης αλλά και η υποχρέωση ως προς τη διεθνή κοινότητα, να περιορίσει της εκπομπές των αερίων θερμοκηπίου. 

Αμέσως μετά την εφαρμογή της διάταξης και λαμβάνοντας υπόψη ότι όλες οι ηλεκτρικές εταιρείες της Ευρωπαϊκής 'Ενωσης συντάσσουν πλέον όχι δεκαετή αλλά πενταετή, τριετή προγράμματα ανάπτυξης, η ΔΕΗ αποφάσισε το Σεπτέμβριο του 1997 να εκπονήσει ένα πενταετές αναπτυξιακό πρόγραμμα 1998-2002. Σε αυτά τα πλαίσια της επανεξέτασης του προγράμματος εντάχθηκε τόσο η μονάδα Αλιβερίου όσο και άλλες μονάδες υπό το πρίσμα των νέων συνθηκών στον τομέα της αγοράς ηλεκτρικής ενέργειας, λαμβάνοντας υπόψη όλες τις ανταγωνιστικές συνθήκες που θα προκύψουν μετά το 2001. 

Σε σχέση με το ζήτημα της αλλαγής του κλίματος αυτά είναι ζητήματα γνωστά και δεν θέλω αυτή τη στιγμή να αναφερθώ αναλυτικά.'Οπως σας είπα, έχουμε αναλάβει ορισμένες υποχρεώσεις απέναντι στην Ευρωπαίκή 'Ενωση και στην παγκόσμια κοινότητα. 

Το πρόγραμμα ανάπτυξης της ΔΕΗ 1998-2002 προβλέπει ότι οι ήδη υπάρχουσες μονάδες παραγωγής, σε συνδυασμό με τις κατασκευαζόμενες υδροηλεκτρικές μονάδες και τις επίσης κατασκευαζόμενες θερμικές μονάδες του Λαυρίου, της Κομοτηνής και της Φλώρινας, καλύπτουν επαρκώς και με ασφάλεια τις εκτιμώμενες για το άμεσο μέλλον ανάγκες της χώρας, δηλαδή για την περίοδο του προγράμματος. 

Το πρόγραμμα επίσης προσδιορίζει ότι η θέση του Αλιβερίου παρουσιάζει, λόγω της υφιστάμενης υποδομής, συγκριτικό οικονομικό πλεονέκτημα για τη δημιουργία νέας μονάδας παραγωγής, η κατασκευή όμως της οποίας θα είναι δυνατόν να αποφασισθεί από τη ΔΕΗ στα πλαίσια του επόμενου προγράμματος, λαμβανομένων υπόψη των εξελίξεων που θα προκύψουν από την απελευθέρωση της αγοράς ηλεκτρικής ενέργειας από το 2001, αλλά και από ένα άλλο σημαντικό στοιχείο, τη διαθεσιμότητα και την τιμή του φυσικού αερίου που θα διαμορφωθεί εκείνη την εποχή. Είναι, λοιπόν, φανερό και από το πρόγραμμα της ΔΕΗ ότι η εξαγγελία για την εγκατάσταση νέας μεγάλης μονάδας στο Αλιβέρι παραμένει. 

Ο κύριος συνάδελφος θίγει και μία σειρά από άλλα ζητήματα στην ερώτησή του, που έχουν σχέση με την τροφοδοσία του νότου. 

(Στο σημείο αυτο κτυπάει το κουδούνι λήξεως του χρόνου ομιλίας του κυρίου Υφυπουργού) 

'Οσον αφορά την ασφαλή τροφοδοσία της Αττικής σε ηλεκτρική ενέργεια, πιστεύουμε ότι αυτό, αφ'ενός μεν επιτυγχάνεται με την ενίσχυση του συστήματος παραγωγής στο νότο και αφ'ετέρου με την ενίσχυση του συστήματος μεταφοράς, ώστε να υπάρχει υψηλός βαθμός αξιοπιστίας όσον αφορά τη διακίνηση ηλεκτρικής ενέργειας από τις μονάδες παραγωγής προς τα φορτία. 

Κύριε Πρόεδρε, θα επανέλθω στη δευτερολογία μου. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Πιπεργιάς έχει το λόγο. 

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριοι συνάδελφοι, υπάρχει ένα τεράστιο πρόβλημα με την κατάργηση του δεκαετούς προγράμματος της ΔΕΗ. 

'Οταν απελευθερώνεται η αγορά, κύριε Υπουργέ, πρέπει και επιβάλλεται η Δημόσια Επιχείρηση Ηλεκτρισμού να επιφυλάξει για τον εαυτό της ένα ρόλο δεσπόζουσας επιχείρησης στον κλάδο της ηλεκτρικής ενέργειας. 

Για να γίνει αυτό θα πρέπει να εξετάσει με μεγάλη προσοχή το πρόγραμμά της και να μην το περιορίσει από δεκαετές σε πενταετές. Επίσης, θα πρέπει να εξετάσει όλα τα εναλλακτικά εκείνα σενάρια, επιπρόσθετα δε να αναλάβει τις υποχρεώσεις κοινής ωφέλειας, δηλαδή το να έχει ο κάθε 'Ελληνας ρεύμα, διότι με την απελεύθερωση της αγοράς κάποιος πρέπει να αναλάβει αυτήν την υποχρέωση. Και δεν μπορεί να την αναλάβει άλλος πέρα από τη ΔΕΗ. 

Στα πλαίσια λοιπόν αυτά θα πρέπει να εξετάσεις και τις αδυναμίες των υπαρχόντων δικτύων και τα προβλήματα που υπάρχουν. Είναι αποδεδειγμένο ότι το δίκτυο του φυσικού αερίου αντιμετωπίζει προβλήματα βορειότερα των Βαλκανίων. 

Γι' αυτόν το λόγο επισκέφθηκε τη Ρωσία τελευταία η κυρία Υπουργός Ανάπτυξης, που ειρήσθω εν παρόδω θα έπρεπε να είναι σήμερα εδώ, για να κουβεντιάσουμε την ερώτηση και όχι βέβαια εσείς, που δεν είσθε γνώστης όλων των λεπτομερειών. 

Βέβαια, αυτά τα προβλήματα δεν πρόκειται να ξεπεραστούν εύκολα. Επίσης, η σύνδεση του δικτύου Φυσικού Αερίου με την Ιταλία είναι ένα έργο που έχει ανακοινωθεί, αλλά ακόμα δεν έχουν γίνει ούτε μελέτες σκοπιμότητας ούτε σχέδια και είναι αμφίβολο αν θα έχει τελειώσει την προσεχή δεκαετία. 

Γεννιέται, λοιπόν, εύλογα το ερώτημα και με δεδομένο ότι έχει δεσμευτεί η κυρία Υπουργός ότι το Κερατσίνι θα σταματήσει να λειτουργεί το 2002 -δέσμευση που ανέλαβε στην Τοπική Αυτοδιοίκηση της περιοχής- πώς θα καλυφθούν οι αυξημένες ανάγκες της Αττικής το 2004. Από ποιους; Μπορείτε εσείς να με διαβεβαιώσετε ότι θα προκύψουν ιδιώτες επενδυτές, όπως προσδοκά ενδεχόμενα η κυρία Υπουργός Ανάπτυξης, για να καλύψει αυτήν τη ζήτηση, αυτό το επιπλέον φορτίο και μάλιστα ότι οι μονάδες θα γίνουν στο νότο; 

Αυτό είναι εγκληματικό, κύριε Υπουργέ. Είναι έγκλημα να καταργείται το δεκαετές πρόγραμμα της ΔΕΗ. 

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε, κύριε Πιπεργιά. 

ΔΗΜΗΤΡΙΟΣ ΠΙΠΕΡΓΙΑΣ: Είναι έγκλημα να μην εισάγεται εν όψει της απελευθέρωσης και μια άλλη πηγή ενέργειας, που θα εξασφαλίσει την ασφάλεια εφοδιασμού. 

ΠΡΟΕΔΡΕΥΩΝ (Παναγιώτης Ν. Κρητικός): Δεν έχετε άλλο χρόνο. Παρακαλώ. 

ΔΗΜΗΤΡΙΟΣ ΠΙΠΕΡΓΙΑΣ: Τελειώνω, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Να τελειώσετε, διότι έχουμε και νομοθετικό έργο. 

ΔΗΜΗΤΡΙΟΣ ΠΙΠΕΡΓΙΑΣ: Είναι έγκλημα το ότι δεν φτιάχνεται το εργοστάσιο του Αλιβερίου. Αυτά που αναφέρατε, που λέει η ΔΕΗ, ότι τάχα θα το εξετάσει στο μέλλον, είναι φρούδες ελπίδες. 

ΠΡΟΕΔΡΕΥΩΝ (Παναγιώτης Ν. Κρητικός): Υπάρχει κι άλλο αντικείμενο, κύριε Πιπεργιά. Κάντε μου τη χάρη. 

ΔΗΜΗΤΡΙΟΣ ΠΙΠΕΡΓΙΑΣ: Τελειώνω, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Τι θα πει τελειώνω; Παραβιάσατε όλοι το χρόνο από ένα-δύο λεπτά και έχουμε φτάσει να έχουμε διπλάσιο χρόνο κοινοβουλευτικού ελέγχου. 

ΔΗΜΗΤΡΙΟΣ ΠΙΠΕΡΓΙΑΣ: Απλούστατα, μια μονάδα κατασκευής στερεών καυσίμων χρειάζεται πέντε ολόκληρα χρόνια. 'Αρα, δεν πρόκειται σε καμία περίπτωση να γίνει τέτοια μονάδα. 

ΠΡΟΕΔΡΕΥΩΝ (Παναγιώτης Ν. Κρητικός): Εσείς, κύριε Πιπεργιά, με την ταχυβολία που έχετε, τα λέτε στο δεκαπλάσιο, μέσα στο χρόνο που έχετε. 

ΔΗΜΗΤΡΙΟΣ ΠΙΠΕΡΓΙΑΣ: Είναι σοβαρό το θέμα, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Βεβαίως. Δεν είπα εγώ ότι δεν είναι σοβαρό το θέμα, αλλά δεν μπορεί να συζητηθεί ένα σοβαρό θέμα μέσα σε δύο λεπτά. 

Ο κύριος Υφυπουργός έχει το λόγο. 

ΜΙΧΑΗΛ ΧΡΥΣΟΧΟΪΔΗΣ (Υφυπουργός Ανάπτυξης): Κύριε Πρόεδρε, επειδή πράγματι πρέπει να διασφαλίσουμε για τον κάθε 'Ελληνα, είτε είναι φυσικό πρόσωπο είτε είναι οικογένεια είτε είναι επιχείρηση, ηλεκτρική ενέργεια για το μέλλον, γι' αυτόν ακριβώς το λόγο έγιναν όλες οι απαραίτητες ενέργειες, ούτως ώστε ο νότος, ο οποίος δεν έχει πολλές μονάδες παραγωγής, να διασφαλιστεί ως προς αυτήν την πλευρά. 

Επαναλαμβάνω, λοιπόν, κύριε συνάδελφε, ότι είναι απολύτως φανερό ότι το πρόγραμμα της ΔΕΗ, η εξαγγελία για την εγκατάσταση νέας μεγάλης μονάδας στο Αλιβέρι, παραμένει. 

'Οσον αφορά την ασφαλή τροφοδοσία του Λεκανοπεδίου σε ηλεκτρική ενέργεια, αυτό επιτυγχάνεται αφ' ενός μεν, επαναλαμβάνω, από την ενίσχυση του συστήματος στο νότο και αφ' ετέρου από την ενίσχυση του συστήματος μεταφοράς, ώστε να υπάρχει υψηλός βαθμός αξιοπιστίας σχετικά με τη διακίνηση της ηλεκτρικής ενέργειας. 

Με τις ήδη λειτουργούσες μονάδες του Αγίου Γεωργίου στο Κερατσίνι και του Μικρού Λαυρίου υπάρχει σήμερα διαθέσιμη ποσότητα αρκετά μεγάλη, ενώ η ολοκλήρωση εντός του 1999 της μονάδας του Μεγάλου Λαυρίου θα προσθέσει στην Αττική άλλα 560 MW, ανεβάζοντας σε 1097 MW τη συνολική παραγωγή των μονάδων. 

Επίσης, για την αύξηση της ασφαλούς εξυπηρέτησης του φορτίου της Αττικής είναι γνωστό ότι περιορίζεται η ΔΕΗ μόνο σε έργα παραγωγής και έχει παρέμβει ουσιαστικά στην πλευρά του δικτύου. Υπήρξε αυτή η ουσιαστική και αποτελεσματική παρέμβαση από την πλευρά του Υπουργείου για το γνωστό θέμα του Κρυονερίου, το οποίο ολοκληρώθηκε το Δεκέμβριο του 1998, για την τρίτη γραμμή μεταφοράς βορρά-νότου. 

Τέλος και η Κυβέρνηση και η ΔΕΠΑ έχουν προχωρήσει σε προκαταρκτικές συμφωνίες και ήδη αυτήν τη στιγμή εκπονούνται μελέτες για τη σύνδεση του ελληνικού δικτύου φυσικού αερίου με το ευρωπαϊκό δίκτυο μέσω Ιταλίας, ενώ συγχρόνως διερευνώνται και άλλες διεθνείς εργασίες, προκειμένου να υπάρξουν εναλλακτικοί τρόποι τροφοδότησης της χώρας. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Επόμενη είναι η δεύτερη με αριθμό 623/11.2.99 επίκαιρη ερώτηση του Βουλευτή της Νέας Δημοκρατίας κ. Σπυρίδωνος Σπύρου προς τους Υπουργούς Υγείας και Πρόνοιας, Εθνικής Οικονομίας, σχετικά με τις προθέσεις της Κυβέρνησης να ενισχύσει οικονομικά την ανέγερση του Νομαρχιακού Νοσοκομείου Κέρκυρας. 

Η επίκαιρη ερώτηση του κ. Σπύρου σε περίληψη έχει ως εξής: 

"Το νέο νοσοκομείο Κέρκυρας αντιμετωπίζει σοβαρό πρόβλημα απορρόφησης των κονδυλίων του Β' Κοινοτικού Πλαισίου Στήριξης. Τόσο το γεγονός της χαμηλής απορροφητικότητας κοινοτικών κονδυλίων στο Νομό Κερκύρας όσο και τον κίνδυνο να χαθούν οι πιστώσεις για το νέο Νομαρχιακό Νοσοκομείο, τα είχα έγκαιρα επισημάνει. 

Την τελική επιβεβαίωση της αγωνίας και των προβλέψεών μου έδωσε η συνεδρίαση του Νομαρχιακού Συμβουλίου, στην οποία προτάθηκε η κατανομή πέντε δισεκατομμυρίων (5.000.000.000) δραχμών, από το σύνολο των οκτώ δισεκατομμυρίων (8.000.000.000) δραχμών, που ήταν εγγεγραμμένα στο Β' Περιφερειακό Επιχειρησιακό Πρόγραμμα, για την ανέγερση του νέου Νομαρχιακού Νοσοκομείου, για τη χρηματοδότηση άλλων έργων και δράσεων του ΠΕΠ, που παρουσιάζουν μεγαλύτερη απορροφητικότητα. 

Είναι προφανές ότι με τα εναπομένοντα τρία δισεκατομμύρια (3.000.000.000) η κατασκευή του νέου Νομαρχιακού Νοσοκομείου καθίσταται προβληματική, καθώς το έργο θα πρέπει να χρηματοδοτηθεί είτε με πόρους του Γ' Κοινοτικού Πλαισίου Στήριξης είτε από εθνικούς πόρους. 

Η προβληματική που αναπτύσσεται τώρα αναφέρεται στο εάν τα έργα υγείας και ειδικότερα η ανέγερση νέων νοσοκομείων, που θα έχουν ξεκινήσει μέσα στα χρονικά όρια του Β' ΠΕΠ, θα είναι επιλέξιμα έργα και αν θα ενταχθούν ως "γέφυρες" στο Γ' Κοινοτικό Πλαίσιο Στήριξης. 

Κατόπιν αυτών, ερωτώνται ο Υπουργός Υγείας και Πρόνοιας κ. Παπαδήμας και ο Υφυπουργός Εθνικής Οικονομίας κ. Πάχτας: 

1. Η ανέγερση νέων νοσοκομείων, που ξεκίνησαν με πιστώσεις του Β' ΠΕΠ, θα είναι επιλέξιμη δράση στα πλαίσια του Γ' ΠΕΠ και θα ενταχθούν σ' αυτό ως "γέφυρες"; 

2. Προβλέπει η Κυβέρνηση να ενισχύσει με εθνικούς πόρους την ανέγερση και αποπεράτωση νέων νοσοκομείων σε περίπτωση που τα έργα υγείας δεν θεωρηθούν επιλέξιμα έργα στο Γ' ΠΕΠ;". 

Ο Υφυπουργός Υγείας και Πρόνοιας κ. Νικόλαος Φαρμάκης έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, το έργο "Μελέτη και κατασκευή του Νομαρχιακού Νοσοκομείου Κέρκυρας και εγκατάσταση του βασικού του εξοπλισμού" δημοπρατήθηκε στις 27.10.96. Η σύμβαση υπεγράφη στις 30.9.97 και εγκαταστάθηκε ο εργολάβος το Νοέμβριο του 1997. 

Μέχρι σήμερα έχουν αρχίσει μόνο διαμορφώσεις του χώρου και η συνολική απορρόφηση ανέρχεται περίπου σε πεντακόσια εκατομμύρια (500.000.000) δραχμές. Επειδή διαπιστώθηκαν μεγάλες καθυστερήσεις -φαίνεται άλλωστε αυτό και από την πρόοδο των εργασιών- η ΔΕΠΑΝΟΜ απηύθυνε το Νοέμβριο του 1998 ειδική πρόσκληση για την επιτάχυνση του έργου προς τους αναδόχους. Μετά την παρέλευση αυτής της προθεσμίας η εταιρεία υπέβαλε ένσταση. Η ένσταση αυτή δεν εξετάστηκε από το Διοικητικό Συμβούλιο της ΔΕΠΑΝΟΜ, αλλά άρχισαν συζητήσεις και επαφές με την εταιρεία, διότι όπως αντιλαμβάνεστε έπρεπε να αποφευχθεί με κάθε τρόπο η έκπτωση του αναδόχου από το έργο. Θα πηγαίναμε σε νέα δημοπρασία και, συνεπώς, θα χάναμε χρονικά τα όρια μέσα στα οποία εξελίσσονται τα έργα που χρηματοδοτούνται από το Β' Κοινοτικό Πλαίσιο Στήριξης. 

'Ηδη με παρέμβαση και με χρηματοδότηση του έργου από τη δεύτερη εταιρεία, η οποία συμμετέχει και η οποία έχει κάθε λόγο να συμμετέχει σε έργα στην Ελλάδα -γιατί αλλιώς χάνει αυτό το δικαίωμα εάν τιμωρηθεί με έκπτωση- από την αυστριακή εταιρεία, η οποία είναι αλληλεγγύως υπεύθυνη με την ελληνική "ΕΡΓΑΣ", έχει αρχίσει η επιτάχυνση των εργασιών του έργου. Πιστεύουμε ότι εφόσον συνεχιστεί έτσι η διαδικασία, μέχρι το τέλος του 2000 υπάρχει αρκετός χρόνος ώστε το έργο να έχει ολοκληρωθεί. Σε αντίθετη περίπτωση θα συμβεί αυτό που σημειώνει ο συνάδελφος. Εάν δηλαδή στα πλαίσια του Β' Κοινοτικού Πλαισίου Στήριξης δεν ολοκληρωθεί ένα συνολικό λειτουργικό μέρος του έργου, ώστε να μπορεί να ενταχθεί στο Γ' Κοινοτικό Πλαίσιο ως συνέχεια και όχι ως νέα κατασκευή, τότε θα υπάρξει πρόβλημα χρηματοδότησης. 

Θεωρούμε πάντως ότι με την εγγύηση της δεύτερης εταιρείας, που συμμετέχει ως αλληλεγγύως υπεύθυνη με την "ΕΡΓΑΣ", το έργο αυτό θα τελειώσει μέσα στις προθεσμίες και αν υπάρξουν ελάχιστα υπόλοιπα, αυτά θα αντιμετωπιστούν είτε από το Γ' Κοινοτικό Πλαίσιο Στήριξης είτε από εθνικούς πόρους. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπύρου έχει το λόγο. 

ΣΠΥΡΙΔΩΝ ΣΠΥΡΟΥ: Κύριε Πρόεδρε, κύριοι συνάδελφοι, μετά την απάντηση του κυρίου Υφυπουργού εντάθηκαν οι ανησυχίες μου και θα ήθελα να τονίσω ότι η απουσία του κυρίου Υπουργού, που γνώριζε το θέμα αλλά και του κυρίου Υφυπουργού Εθνικής Οικονομίας κ. Πάχτα, υποβαθμίζει τον κοινοβουλευτικό έλεγχο και αποτελεί περιφρόνηση προς το Κοινοβούλιο. Θεωρώ την απουσία του κυρίου Υφυπουργού σκόπιμη υπεκφυγή για την ανάληψη δέσμευσης για τη μελλοντική χρηματοδότηση των νοσοκομείων. 

Κατανοώ ότι ο κ. Πάχτας γνωρίζει ότι τα νοσοκομεία θα τα ολοκληρώσει η κυβέρνηση της Νέας Δημοκρατίας και έτσι έκρινε ότι δεν χρειάζεται να είναι παρών σήμερα. Οι μέχρι σήμερα πορεία ανέγερσης του νέου Νομαρχιακού Νοσοκομείου της Κέρκυρας, κύριε Υφυπουργέ, αποτελεί ανάγλυφο της κυβερνητικής αδυναμίας και ανικανότητας, όπως αυτή είχε εκδηλωθεί και σε άλλους τομείς, να μελετήσει, να σχεδιάσει, να χρηματοδοτήσει και τελικά να υλοποιήσει μεγάλα έργα, όπως έτσι θεωρούμε τα νοσοκομεία στα οποία εντάσσεται και αυτό της Κέρκυρας. Γιατί αυτά που μου αναφέρατε αυτήν τη στιγμή είναι μία περιγραφή που γνωρίζει δυστυχώς και η "κυρία Κατίνα" της γειτονιάς μου. Αυτά δε επιβεβαιώνουν τους φόβους μου μετά την τοποθέτησή σας ότι δεν υπάρχουν εγγυήσεις, ότι θα ξεπεραστούν εύκολα τα σημερινά αδιέξοδα, γεγονός που οδηγεί στη διανομή εγγεγραμμένων κονδυλίων στο Β'ΠΕΠ για το νοσοκομείο σε άλλα έργα.'Ετσι από τα οκτώ δισεκατομμύρια (8.000.000.000) δραχμές μοιράζονται τα πέντε δισεκατομμύρια (5.000.000.000) δραχμές, γεγονός το οποίο θεωρούμε λεηλασία και ασέλγεια στο "σώμα" του νέου νοσοκομείου. 

Εμείς πιστεύουμε ότι το νέο Νομαρχιακό Νοσοκομείο αποφασίστηκε χωρίς μελέτη, χωρίς προοπτική σε βάθος χρόνου, τόσο όσον αφορά το οικόπεδο, το οποίο κρίνεται ανεπαρκές, όσο και στην απουσία ειδικών κλινικών και αυτά επιβεβαιώνουν την ανησυχία μας. Θεμελιώθηκε για προεκλογικούς λόγους, ενώ ήταν γνωστά τα προβλήματα της αναδόχου εταιρείας, της "ΕΡΓΑΣ", και κανείς δεν έχει τη στοιχειώδη ευαισθησία να αναλάβει τις ευθύνες του. 

Σας ερωτώ, λοιπόν, κύριε Υφυπουργέ, γιατί είναι περιορισμένος ο χρόνος μου: Τα χρήματα τα εγγεγραμμένα για το νέο νοσοκομείο μπορούν να παραμείνουν για αποπεράτωση του νοσοκομείου ή, με το δίλημμα μήπως χαθούν, πρέπει να δοθούν προς άλλες κατευθύνσεις; 

Δεύτερον, εάν αυτό δεν γίνεται, μπορούν τα εγγεγραμμένα ποσά να δοθούν για άλλα έργα πέραν του τομέα υγείας και σε τι είδους έργα; Συνεχιζόμενα ή νέα προτεινόμενα έργα π.χ. για οδικά δίκτυα; Γιατί έτσι δημιουργείται μία πελατειακή σχέση σκόπιμη και όπου φθάσουμε. 

Τρίτον, το βασικό μου ερώτημα είναι: Η ανέγερση νέων νοσοκομείων που ξεκίνησαν με πιστώσεις του δεύτερου ΠΕΠ, θα είναι επιλέξιμη δράση στα πλαίσια του τρίτου ΠΕΠ και θα ενταχθούν ως "γέφυρες" ή θα αποπερατωθούν με εθνικούς πόρους; 

Και ένα τελευταίο ερώτημα, κύριε Υφυπουργέ: Το ήδη λειτουργούν νοσοκομείο έχει σοβαρές ελλείψεις σε έμψυχο ιατρικό και νοσηλευτικό προσωπικό. Και μια απάντηση θέλω για τα προβλήματα που υπάρχουν στη μονάδα εντατικής θεραπείας και στον αξονικό τομογράφο. 

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Υγείας και Πρόνοιας κ. Νικόλαος Φαρμάκης έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, επειδή ο κύριος συνάδελφος θεωρεί περιφρόνηση την παρουσία του Υφυπουργού και την απάντηση από εκείνον στη Βουλή ... 

ΣΠΥΡΙΔΩΝ ΣΠΥΡΟΥ: Του κ. Πάχτα εννοώ. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ. 'Ενας Υπουργός απαντά στις επίκαιρες ερωτήσεις. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): ... και επειδή, κύριε συνάδελφε, φαίνεται ότι όσα ανέφερα δεν θελήσατε να τα ακούσετε, αλλά θελήσατε να διαβάσετε το κείμενο που ετοιμάσατε από το σπίτι, θα απαντήσω και εγώ στην "κυρά Κατίνα", στην οποία αναφερθήκατε και εσείς. 

Κύριε συνάδελφε, δεν ξέρω ούτε τις αποφάσεις του νομαρχιακού Συμβουλίου της Κέρκυρας ούτε αυτά τα οποία λέτε περί μεταφοράς των κονδυλίων από το νοσοκομείο αλλού. Σας είπα ότι πρόθεσή μας είναι να συνεχιστούν και να ολοκληρωθούν οι εργασίες για το νοσοκομείο και προς αυτήν την κατεύθυνση κάνουμε ό,τι πρέπει. 

Ανέφερα επίσης ότι με την παρέμβαση της άλλης εταιρείας, της Αυστριακής, που συμμετέχει στο έργο, το έργο επιταχύνεται και προχωρεί. Αυτό αποδεικνύεται και από προχθεσινό έγγραφο προς τη ΔΕΠΑΝΟΜ, τον Υπουργό της Υγείας, το Γενικό Γραμματέα της Περιφέρειας, κλπ., το Νομάρχη της Κέρκυρας, ο οποίος αναφέρει ότι "έχει προχωρήσει το τελευταίο διάστημα η εταιρεία σε ενέργειες οι οποίες αποδεικνύουν" -κατά την άποψή του βέβαια- "την ισχυρή βούληση να ανταποκριθεί με συνέπεια, παρά τον περιορισμένο χρονικό ορίζοντα, στις υποχρεώσεις της, όπως αυτές καθορίζονται με το βελτιωμένο χρονοδιάγραμμα που έχει καταθέσει". Δηλαδή και από την Κέρκυρα μας λένε ότι πράγματι το έργο αρχίζει να επιταχύνεται. Εάν είναι έτσι επαναλαμβάνω, μέχρι το τέλος του 2000 δεν θα υπάρξει πρόβλημα. 

ΣΠΥΡΙΔΩΝ ΣΠΥΡΟΥ: Τα χρήματα, όμως, μοιράζονται. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Τα χρήματα υπάρχουν και δεν θα πάνε πουθενά. Το έργο προχωρεί. 

ΣΠΥΡΙΔΩΝ ΣΠΥΡΟΥ: Μα, τα χρήματα μοιράζονται. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Δεν το γνωρίζω αυτό, κύριε συνάδελφε, και δεν το βεβαιώνει ο νομάρχης, στον οποίον εσείς αναφέρεστε. 

Εκείνο που πρέπει να σας διαβεβαιώσω από την πλευρά του Υπουργείου είναι ότι εμείς, διά της ΔΕΠΑΝΟΜ, θα κάνουμε ό,τι πρέπει ώστε το έργο αυτό να ολοκληρωθεί μέχρι το τέλος του 2000 και να απορροφήσει τις πιστώσεις, διότι αλλιώς, πράγματι, θα υπάρξει πρόβλημα. Τώρα αυτά για τις "Κατίνες" και τα άλλα, επιτρέψτε μου να σας τα επιστρέψω. 

ΣΠΥΡΙΔΩΝ ΣΠΥΡΟΥ: Η περιγραφή, όμως, είναι σωστή. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ. Δεν γίνεται διάλογος κατ'αυτόν τον τρόπο. Ως εκ περισσού μιλάτε. 

Θα συζητηθεί η τέταρτη με αριθμό 647/15-2-99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς την Υπουργό Ανάπτυξης, σχετικά με την ίδρυση ενιαίου φορέα ελέγχου τροφίμων, για την προστασία του καταναλωτή. 

Η επίκαιρη ερώτηση του κ. Αποστόλου έχει ως εξής: 

"Ενώ τα κρούσματα νοθευμένων και μεταλλαγμένων τροφίμων ολοένα πληθαίνουν και απειλούν για πολλοστή φορά την υγεία του 'Ελληνα καταναλωτή, η Κυβέρνηση βρίσκεται ακόμα στο στάδιο του σχεδιασμού του τρόπου ελέγχου των τροφίμων. 

Παρ' ότι έχει περάσει σχεδόν ένας χρόνος από την απόφαση του Υπουργικού Συμβουλίου για την ίδρυση του Ενιαίου Φορέα Ελέγχου Τροφίμων, ακόμη δεν έχει υπάρξει καμιά πρόοδος στην αντιμετώπιση του τόσο σοβαρού θέματος. Ο έλεγχος των τροφίμων εξακολουθεί να είναι αντικείμενο πολλών υπηρεσιών διαφορετικών Υπουργείων, με αποτέλεσμα να υπάρχουν όχι μόνο τεράστια κενά συντονισμού και προγραμματισμού αλλά και αντιφατικές κυρωτικές ρυθμίσεις. Είναι χαρακτηριστικό ότι μέχρι σήμερα τα μεταλλαγμένα τρόφιμα, που αποτελούν τη μεγαλύτερη πηγή κινδύνου για την υγεία των ανθρώπων, εξακολουθούν να είναι αρμοδιότητος του ΥΠΕΧΩΔΕ, δηλαδή άνευ ουσιαστικού ελέγχου, με αιτιολογία ότι το συγκεκριμένο Υπουργείο είναι υπεύθυνο για την προστασία του περιβάλλοντος. 

Επειδή ο έλεγχος της ποιότητας των τροφίμων και η καταπολέμηση της νοθείας είναι μία υπόθεση που έχει να κάνει με την υγεία των πολιτών, 

Ερωτάται η κυρία Υπουργός: 

α. Τι άμεσα μέτρα έχει πάρει, για να αντιμετωπιστούν τα πρόσφατα κρούσματα κυκλοφορίας νοθευμένων και μεταλλαγμένων προϊόντων και: 

β. Γιατί δεν έχει εκδηλωθεί ακόμη η νομοθετική πρωτοβουλία της Κυβέρνησης για την αντιμετώπιση του σοβαρού θέματος προστασίας του 'Ελληνα καταναλωτή." 

Ο Υφυπουργός Ανάπτυξης κ. Μιχαήλ Χρυσοχοϊδης έχει το λόγο. Νομίζω ότι είναι της αποκλειστικής αρμοδιότητός σας το θέμα, κύριε Υφυπουργέ. 

ΜΙΧΑΗΛ ΧΡΥΣΟΧΟΪΔΗΣ (Υφυπουργός Ανάπτυξης): 'Εχουν ισχυρή βάση οι ανησυχίες του κυρίου συναδέλφου, σε ό,τι αφορά τον έλεγχο των τροφίμων, σε μια εποχή που το άνοιγμα και η απελευθέρωση των αγορών έχουν οδηγήσει στην κυκλοφορία εκατομμυρίων προϊόντων ανά τον κόσμο και ασφαλώς απαιτούνται οργανισμοί και ελεγκτικοί μηχανισμοί οι οποίοι θα μπορέσουν να προστατεύσουν αποφασιστικά τον πολίτη και τον καταναλωτή. 

Αυτό, αν θέλετε, είναι και η δική μας αγωνία και ανησυχία και γι'αυτό όλη αυτή η προσπάθεια βρίσκεται στο επίκεντρο της πολιτικής μας προκειμένου να προστατεύσουμε τον καταναλωτή και να καταδείξουμε έτσι και την κοινωνική μας ευαισθησία. 

Προχωρήσαμε, πράγματι, στην απόφαση του Υπουργικού Συμβουλίου για την ίδρυση του ενιαίου φορέα ελέγχου τροφίμων και η βασική μας στόχευση είναι, ακριβώς, να αναδείξουμε έναν και μοναδικό οργανισμό, ένα φορέα, ο οποίος θα πάρει αρμοδιότητες απ'όλα τα συναρμόδια Υπουργεία, που είναι διάσπαρτες αυτήν τη στιγμή, έτσι ώστε να πετύχουμε το ζητούμενο, που είναι η αποτελεσματική προστασία του καταναλωτή. 

Πρέπει να σας πω ότι από το σχέδιο νόμου, το οποίο έχουμε στα χέρια μας αυτήν τη στιγμή, οδηγεί σε αυτόν το στόχο, τον οποίο θέλουμε και εμείς και εσείς και όλοι μας-πιστεύω. 

Βεβαίως, υπάρχουν δύο θέματα. Το πρώτο θέμα είναι ότι μεσολάβησε κάποιος χρόνος από την απόφαση του Υπουργικού Συμβουλίου για τη σύσταση του ΕΦΕΤ μέχρι σήμερα. 

Πράγματι, είναι λίγο μεγάλος ο χρόνος, αλλά πρέπει να σκεφθούμε το εξής: Στις αντίστοιχες Ευρωπαϊκές χώρες, παραδείγματος χάριν στην Αγγλία, αυτήν τη στιγμή γίνεται μία συζήτηση για τον αντίστοιχο ΕΦΕΤ και σχεδιάζουν την ίδρυσή του σε τρία χρόνια. Είναι ένα κεντρικό θέμα καθημερινά στα Μέσα Μαζικής Ενημέρωσης και στον Τύπο. 

Θεωρώ λοιπόν, ότι πράγματι, ο χρόνος δεν είναι μικρός, από την άλλη πλευρά όμως είναι ένα πάρα πολύ μεγάλο θέμα και έπρεπε να το εξαντλήσουμε. 

Το δεύτερο ζήτημα είναι ότι δεν πρέπει να ξεχνάμε πως έχουμε να αντιμετωπίσουμε μία σειρα από στρεβλώσεις και νοοτροπίες, κεκτημένα συμφέροντα που υπάρχουν μέσα στο δημόσιο τομέα, τα οποία έπρεπε όλα αυτά να τα υπερβούμε μέσα από το διάλογο, ούτως ώστε να φθάσουμε σε μία συναινετική συζήτηση στη Βουλή, για να μπορέσουμε να πετύχουμε ακόμα περισσότερο καλύτερα αποτελέσματα και μέσα από τη συζήτηση στο Κοινοβούλιο. Νομίζω ότι και αυτό έχει ξεπεραστεί και πλέον οι αντιδράσεις έχουν περιοριστεί στο ελάχιστο από τους διάφορους εμπλεκόμενους. 

Πιστεύω, ότι κατά τη συζήτηση του νομοσχεδίου κάθε συνάδελφος θα κρίνει το νομοσχέδιο υπό το πρίσμα ακριβώς της αποτελεσματικής προστασίας του καταναλωτή και όχι υπό το πρίσμα κάποιων αντιδράσεων ή συμφερόντων που θα προέρχονται από διάφορες ομάδες μέσα στο δημόσιο τομέα. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) 

Σε ό,τι αφορά τα λεγόμενα μεταλλαγμένα προϊόντα, τους γενετικά τροποποιημένους οργανισμούς, είναι γεγονός ότι μετά την ίδρυση του ο ΕΦΕΤ θα αναλάβει τον έλεγχο αυτών των προϊόντων. 

Κύριε Πρόεδρε, επειδή δεν έχω άλλο χρόνο, θα επανέλθω στη δευτερολογία μου. 

ΠΡΟΕΔΡΕΥΩΝ (Παναγιώτης Ν. Κρητικός): Καλώς, κύριε Υπουργέ. 

Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, αν και θα ήθελα να έδινε όλη την απάντησή του ο κύριος Υπουργός, το θέμα είναι ότι υπάρχει μία καθυστέρηση, σε βαθμό που δεν παρέχεται ουσιαστική προστασία σήμερα του 'Ελληνα καταναλωτή. 

Ακόμα και αύριο να φέρετε την νομοθετική σας πρωτοβουλία, κύριε Υπουργέ -δεν ξέρω εάν έχετε ολοκληρώσει το διάλογο με τους εμπλεκομένους- η υλοποίηση του νόμου θα έχει κάποια καθυστέρηση και η υγεία του καταναλωτή δεν μπορεί να περιμένει. 

Πράγματι με την ισχύουσα νομοθεσία υπάρχει μία πολυδιάσπαση και δεν είναι μόνο ο κίνδυνος των νοθευμένων, που και αυτό δεν μπορεί να αντιμετωπιστεί με την ισχύουσα νομοθεσία, αλλά κυρίως είναι τα μεταλλαγμένα προϊόντα. Εκεί υπάρχει φοβερή αδυναμία ελέγχου, κυρίως των γονιδίων και του γενετικού υλικού που χρησιμοποιείται για τα μεταλλαγμένα προϊόντα και βέβαια δεν είναι μόνο αυτό. Υπάρχουν και προϊόντα τα οποία κυκλοφορούν και τα οποία δεν έχουν ούτε καν ενδείξεις εάν είναι προϊόντα μετάλλαξης. 

Στις σχετικές συσκευασίες μπορεί να υπάρχουν σε μερικές κρυπτογραφικές ενδείξεις, τις οποίες είναι φυσικό ο 'Ελληνας καταναλωτής να μη μπορεί να καταλάβει. Και πράγματι, αγαπητοί συνάδελφοι, έχουμε γίνει σήμερα πειραματόζωα όσον αφορά τα μεταλλαγμένα προϊόντα. Βέβαια, το θέμα ότι σήμερα στη χώρα μας εξακολουθεί το Υ.ΠΕ.ΧΩ.Δ.Ε. να χειρίζεται αυτήν την υπόθεση, τι να πω, δεν πάει άλλο, δεν μπορεί να περιμένει. 

Πάντως, κύριε Υφυπουργέ, εμείς θα περιμένουμε, θα δούμε την πρότασή σας. Αυτό που σας λέμε και τώρα είναι ότι όσον αφορά τη γενική εποπτεία δεν θα συμφωνήσουμε να είναι στο Υπουργείο Ανάπτυξης γιατί εμείς πιστεύουμε, ότι το Υπουργείο Γεωργίας έχει την απαραίτητη επιστημονική συγκρότηση, έχει προσωπικό που μπορεί να αναλάβει την εποπτεία αυτού του οργάνου. Αυτό θα πρέπει να το λάβετε σοβαρά υπόψη. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΜΙΧΑΗΛ ΧΡΥΣΟΧΟΪΔΗΣ (Υφυπουργός Ανάπτυξης): Θέλω να επαναλάβω ότι το σχέδιο νόμου είναι απολύτως έτοιμο και σύντομα θα είμαστε σε θέση να το συζητήσουμε στην αρμόδια Διαρκή Επιτροπή. Σε ό,τι αφορά τους γενετικά τροποποιημένους οργανισμούς, είναι ο ΕΦΕΤ αυτός που θα αναλάβει τον έλεγχό τους. Πράγματι, υπάρχει ένα τεράστιο ζήτημα. Μία πολύ μεγάλη συζήτηση αυτήν τη στιγμή ανά τον κόσμο καθημερινά σε όλο τον ευρωπαϊκό Τύπο είναι σχεδόν πρώτο ζήτημα. 

ΓΕΩΡΓΙΟΣ ΣΟΥΡΛΑΣ: Να γράφουν τουλάχιστον ότι είναι μεταλλαγμένα. 

ΜΙΧΑΗΛ ΧΡΥΣΟΧΟΪΔΗΣ (Υφυπουργός Ανάπτυξης): Αυτό θέλω να πω, κύριε Σούρλα. 

'Ηθελα να πω ότι εκείνο που προέχει αυτήν τη στιγμή είναι να προστατεύσουμε τον καταναλωτή να έχει γνώση, αυτό που λέει ο κ. Σούρλας ακριβώς, να αναγράφεται πάνω στη συσκευασία του προϊόντος τι ακριβώς περιέχει, αν περιέχει γενετικά τροποποιημένους οργανισμούς είτε εν όλω είτε εν μέρει. 

Πρέπει να σας πω ότι αυτήν τη στιγμή συζητείται στην Ευρωπαϊκή Επιτροπή ακριβώς η τροποποίηση της οδηγίας και η υποχρεωτική αναγραφή στη συσκευασία των προϊόντων, που περιέχουν γενετικά τροποποιημένους οργανισμούς. Και δεύτερον, συζητείται εκτεταμένα η όσο το δυνατόν μεγαλύτερη επιστημονική τεκμηρίωση στα ζητήματα που αφορούν την παραγωγή αυτών των προϊόντων. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Πέμπτη είναι η με αριθμό 637/12-2-1999 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τον Υπουργό Εθνικής Παιδείας και Θρησκευμάτων, σχετικά με τις προθέσεις της Κυβέρνησης να ενισχύσει το 1ο Λύκειο Αγίου Κωνσταντίνου Αγρινίου προκειμένου να συνεχίσει αναβαθμισμένο τη λειτουργία του. 

Η επίκαιρη ερώτηση του κ. Τσαφούλια έχει ως εξής: 

" Στο 1ο Λύκειο Αγίου Κωνσταντίνου Αγρινίου, δεν διδάσκονται τα μαθήματα κατεύθυνσης, με αποτέλεσμα οι μαθητές να υποχρεώνονται στην εγγραφή τους σε άλλα Λύκεια της περιοχής, γεγονός που ενισχύει τις φήμες, ότι το Υπουργείο Παιδείας προσανατολίζεται στο κλείσιμό του, με το πρόσχημα ότι φοιτούν μόνο πενήντα έξι μαθητές. 

Αντί όμως το Υπουργείο να προχωρήσει στο κλείσιμο του 1ου Λυκείου, θα έπρεπε να το ενισχύσει, ώστε να αποσυμφορηθούν και τα άλλα λύκεια της περιοχής, τα οποία έχουν υπεράριθμους μαθητές. 

Ερωτάται ο κύριος Υπουργός: 

Εάν το Υπουργείο προτίθεται να ενισχύσει το1ο Λύκειο Αγίου Κωνσταντίνου Αγρινίου με τη διδασκαλία και των μαθημάτων κατεύθυνσης, προκειμένου να αποσυμφορηθούν και τα άλλα λύκεια της περιοχής, αλλά και να αναβαθμισθεί ουσιαστικά το επίπεδο διδασκαλίας". 

Ο Υφυπουργός Εθνικής Παιδείας και Θρησκευμάτων κ. Ιωάννης Ανθόπουλος, έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριοι συνάδελφοι, η ίδρυση και λειτουργία, η κατάργηση και η συγχώνευση σχολείων, διαδικαστικά ανήκει στην πρωτοβουλία της Τοπικής Αυτοδιοίκησης. Κοινότητες και δήμοι προτείνουν, συζητούν στη συνέχεια σε επίπεδο Νομαρχιακής Αυτοδιοίκησης τις σχετικές προτάσεις και γίνεται η οριστική εισήγηση προς το Υπουργείο Παιδείας προκειμένου να εγκρίνει ή να μην εγκρίνει την ίδρυση, λειτουργία, κατάργηση και συγχώνευση σχολείων. Αυτή είναι μία πάγια και απαρέγκλιτη μέχρι σήμερα θεσμοθετημένη διαδικασία. Επομένως θα ήθελα να καθησυχάσω τον αγαπητό συνάδελφο ότι δεν υπάρχει καμία μυστική ή υστερόβουλη διάθεση από την πλευρά του Υπουργείου Παιδείας να κλείσει ένα σχολείο αυθαίρετα, γιατί διαπιστώνεται μία δυσλειτουργία. 

Εδώ θα ήθελα βέβαια να επικαλεστώ ορισμένα αριθμητικά δεδομένα και μία πραγματική λειτουργική κατάσταση αυτού του λυκείου σύμφωνα με την επίσημη αναφορά του αρμόδιου προϊσταμένου της δευτεροβάθμιας διεύθυνσης. 

Μας λέει ότι στο ενιαίο λύκειο του Αγίου Κωνσταντίνου, που αποτελεί ένα από τα επτά Ενιαία Λύκεια του Δήμου Αγρινίου και διανύει τον τέταρτο χρόνο της λειτουργίας του, στη Β' τάξη του ενιαίου λυκείου, είναι έντεκα μαθητές, στην Α'τάξη είναι είκοσι πέντε και στη Γ'τάξη είκοσι μαθητές. 

Στη Β'Τάξη όπου για πρώτη φορά φέτος λειτουργούν και οι κατευθύνσεις, στην αρχή της σχολικής χρονιάς φοιτούσαν είκοσι μαθητές. Από αυτούς οι επτά είχαν δηλώσει θεωρητική κατεύθυνση και οι δεκατρείς θετική κατεύθυνση. Σύμφωνα με το νόμο πράγματι, όπως και με τις δέσμες, απαιτείται ένας ελάχιστος αριθμός μαθητών για να λειτουργήσει μία κατεύθυνση, αν θέλουμε να έχουμε και ένα σοβαρό σχολείο. 

Λοιπόν τι έγινε: 'Εντεκα μαθητές έφυγαν από αυτό το σχολείο, πήγαν σε άλλα σχολεία, προκειμένου να ενταχθούν σε ένα τμήμα με περισσότερους μαθητές σε θετικής κατεύθυνση αλλά και δύο άλλοι μαθητές έφυγαν αν και ήταν της θεωρητικής κατεύθυνσης. Εάν επομένως έμειναν έντεκα μαθητές τώρα στη Β'τάξη λυκείου, οφείλεται σε αυτήν την αλληλοσυμπλήρωση η οποία επιβάλλεται να γίνει με παρακείμενα λειτουργούντα ενιαία λύκεια της περιοχής. Και όταν ο Δήμος Αγρινίου διαθέτει, όπως είπα προηγουμένως, επτά ενιαία λύκεια, είναι, νομίζω, σκόπιμο και λυσιτελές και ωφέλιμο για τα παιδιά, να συγκροτούνται τέτοια πλήρη τμήματα. 

Αγαπητέ συνάδελφε, πραγματικά δεν μας λέει ο προϊστάμενος ότι υπάρχει υπερπληθυσμός σε κάποιο λύκειο και μειωμένος πληθυσμός στο συγκεκριμένο. 'Εγινε μία ορθολογική κατανομή, έτσι ώστε να λειτουργήσουν σωστά και αυτό το λύκειο με μία κατεύθυνση και άλλα λύκεια, με περισσότερες κατευθύνσεις. 

Τα υπόλοιπα στη δευτερολογία μου. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: 'Οπως είχα εγώ άγνοια, έχετε και εσείς. Στο 4ο Λύκειο Αγίου Κωνσταντίνου είναι χίλια παιδιά. Και τα χίλια παιδιά απαγορεύεται να είναι σύμφωνα με το νόμο, έπρεπε να είναι πεντακόσια. Και τα συνωστήσανε και τα στείλανε στο 40 Λύκειο Αγρινίου όλα τα παιδιά. Και έμειναν εκεί οκτώ, εννιά έως έντεκα μαθητές και είναι πενήντα έξι ενώ στο άλλο είναι χίλιοι και απαγορεύεται. 

Τι γίνεται τώρα; Αυτή η αναφορά είναι αναληθής, του προϊσταμένου Παπαδόπουλου, τον καταγγέλλω για αυθαιρεσία και παρακαλώ το Υπουργείο σας, κύριε Υπουργέ -γιατί έχετε ευαισθησία- να στείλετε να ελέγξει τα πράγματα. 'Ο,τι τους έδωσε ο Παπαδόπουλος ο Προϊσταμένος της Δευτεροβάθμιας Εκπαίδευσης, αυτό είπε η Τοπική Αυτοδιοίκηση. Διότι η Νομαρχιακή Αυτοδιοίκηση δεν ασχολήθηκε πολύ, λέει αφού το είπε ο Παπαδόπουλος έτσι είναι. 

Καταγγέλλω τον κ.Παπαδόπουλο, έχει γίνει εκεί κάτω το σώσε. Είναι ένα λύκειο με χίλιους, γιατί τους αφήνετε; Θέλω να μου απαντήσετε σε αυτό και μετά να στείλετε κάποιον να το ελέγξει. 

Δεύτερον, θέλουν να πάνε το σχολείο αυτό με τα χίλια παιδιά δύο χιλιόμετρα μακριά, στα παλιά ΤΕΛ. Τα ακούτε, κύριε Υπουργέ; Τα παλιά ΤΕΛ του Αγρινίου τα ξέρετε; Εκεί θέλουν να οδηγήσουν τα χίλια παιδιά από το 40 Λύκειο Αγρινίου και το 1ο Λύκειο που είναι στο κέντρο να έχει πενήντα παιδιά. Είναι διοίκηση από το Υπουργείο Παιδείας αυτή; 

Εγώ τους καταγγέλλω και σας παρακαλώ να ενεργήσετε έλεγχο, να στείλετε προϊστάμενο να αρχίσει επαφή με τον προϊστάμενο του 1ου Λυκείου Αγρινίου, να πάνε με τα πόδια στο 4ο Λύκειο Αγρινίου να δούμε την άθλια κατάσταση των χιλίων μαθητών και εν συνεχεία να πάνε δύο χιλιόμετρα μακριά, στο ΤΕΛ, εκεί που είναι τα κτίρια που θέλουν να πάνε το 4ο Λύκειο που χωράει μόνο πεντακόσιους και όχι χίλιους. 

Και αν αυτά που μου είπε ο λυκειάρχης είναι ψευδή, να το καταγγείλω και εγώ. Ο άνθρωπος μου είπε την αλήθεια σήμερα το πρωϊ. Δεν τη γνώριζα και δεν τη γνωρίζετε και εσείς. Γίνεται εκεί κάτω το σώσε. Γίνονται μεταξύ τους διεργασίες προς διοικητικές διευκολύνσεις και ενδεχομένως και άλλες διευκολύνσεις. 

(Στο σημείο αυτό κτυπάει το κουδούνι λήξης του χρόνου ομιλίας του κυρίου Βουλευτή) 

Σας παρακαλώ πολύ να το ερευνήσετε το θέμα αυτό. Καταγγέλλω ότι στο 4ο Λύκειο είναι χίλια παιδιά -και είναι σε μία απόσταση δεν ξέρω και εγώ πόσο μακριά- ενώ το 1ο Λύκειο διευκολύνει. Και έχουν καταντήσει οι κύριοι αυτοί να είναι εκεί εξήντα παιδιά. Αυτό θέλω να κάνετε. Και να δείτε και το 2ο ΤΕΛ. 

Ας κάνετε και ο ίδιος μία επίσκεψη εκεί για να δείτε, ότι δεν είναι μόνο θέμα διευκολύνσεως των μαθητών, αλλά είναι και θέμα διεργασιών μεταξύ των κυρίων αυτών. 

Ο κ. Παπαδόπουλος καταγγέλλεται απ' όλη την περιοχή του Αγίου Κωνσταντίνου Αγρινίου. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ποιος είναι ο κ. Παπαδόπουλος; 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ ολοκληρώστε, κύριε Τσαφούλια. 

ΓΕΩΡΓΙΟΣ ΤΣΑΦΟΥΛΙΑΣ: Τελειώνω, κύριε Πρόεδρε. 

Κύριε Υφυπουργέ, θέλω να μου απαντήσετε σε αυτό. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Γίνονται και αυτά, κύριε Υπουργέ. 'Εχει δίκιο. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, λαμβάνω σοβαρά τις καταγγελίες του συναδέλφου και θα εξετάσω πραγματικά πως είναι κατανεμημένοι οι μαθητές στα επτά λύκεια του Δήμου Αγρινίου. 

ΓΕΩΡΓΙΟΣ ΤΣΑΦΟΥΛΙΑΣ: Και με το λυκειάρχη του 1ου Λυκείου να έχετε επαφή. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Τσαφούλια. Μιλήσατε. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Τσαφούλια, είχαμε όλη την υπομονή να σας ακούσουμε προσεκτικά. Ακούστε και εμάς. 

Το Υπουργείο Παιδείας ενδιαφέρεται για την εύρυθμη λειτουργία των όσων λυκείων υπάρχουν σε ένα δήμο, σε μια περιοχή. Για να είναι εύρυθμη η λειτουργία των λυκείων, πρέπει να υπάρχει και ο λεγόμενος είτε αναγκαίος είτε φυσιολογικός αριθμός μαθητών που φοιτούν σε ένα λύκειο. Πράγματι, εάν σε ένα λύκειο έχουν μαζευτεί χίλιοι και σε ένα άλλο παρακείμενο λύκειο είναι μόνο πενήντα, υπάρχει μία ασυμετρία την οποία πρέπει να αντιμετωπίσουμε. 

Αυτό δεν μου γνωστοποιείται εμένα στο επίσημο έγγραφο του προϊσταμένου του 1ου Γραφείου της Δευτεροβάθμιας Εκπαίδευσης Αιτωλοακαρνανίας. Το έχω σημειώσει, θα το αναζητήσω, θα δω δηλαδή τι πραγματικά συμβαίνει με βάση τα όσα εσείς αναφέρατε εδώ και θα κοιτάξουμε πως θα ρυθμίσουμε το θέμα. 

Πάντως, κάντε και εσείς τις σχετικές παρεμβάσεις σας, έτσι ώστε όλοι οι εμπλεκόμενοι παράγοντες της εκπαίδευσης να φροντίζουν για την εύρυθμη λειτουργία και για την ορθολογική και κατά τόπο και περιοχή κατανομή του μαθητικού πληθυσμού για να μην έχουμε αυτά τα φαινόμενα. 

Γιατί εδώ κάπου σε μια παράγραφο διαβάζω από τον κύριο προϊστάμενο ότι -προσέξτε- "οι απόφοιτοι μαθητές του αντίστοιχου Γυμνασίου του Αγίου Κωνσταντίνου" -όπως λέτε εδώ, διότι υπάρχει γυμνάσιο και λύκειο- "δεν προτιμούν την εγγραφή τους στο λύκειο της περιοχής τους, αλλά μετακομίζουν σε άλλα λύκεια της περιοχής". Αυτό θα το ερευνήσω μαζί με όλα όσα είπατε και θα επανέλθω ή θα σας απευθύνω μια επιστολή προκειμένου να σας κατατοπίσω περισσότερο. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Πριν εισέλθουμε στη συζήτηση των επικαίρων ερωτήσεων δευτέρου κύκλου, έχω τη χαρά να ανακοινώσω στο Σώμα, ότι από τα δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα ένας μαθητές και δύο συνοδοί-δάσκαλοι από το 12ο Δημοτικό Σχολείο Γαλατσίου Αττικής. Τους καλωσορίζουμε. 

(Χειροκροτήματα απ' όλες τις πτέρυγες) 

Επίκαιρες ερωτήσεις δεύτερου κύκλου: 

Πρώτη είναι η με αριθμό 622/10.2.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υπουργό Εθνικής Παιδείας και Θρησκευμάτων, σχετικά με τις ενέργειες της Κυβέρνησης προκειμένου να λειτουργήσει Πανεπιστημιακό Τμήμα Νομικής στο Αγρίνιο. 

Και πάλι ο λόγος περί Αγρινίου και περί της τριτοβάθμιας παιδείας του. 

Η επίκαιρη ερώτηση του κ. Κουρουμπλή έχει ως εξής: 

"Οι συνεχιζόμενες κινητοποιήσεις των φοιτητών της Νομικής Σχολής Κομοτηνής, του Δημοκρίτειου Πανεπιστημίου Θράκης ενάντια σε οποιαδήποτε προοπτική ίδρυσης Νομικού Τμήματος στο Πάντειο Πανεπιστήμιο και οι αντιδράσεις του Καποδιστριακού Πανεπιστημίου Αθηνών, που δεν επιθυμεί τη λειτουργία άλλης Πανεπιστημιακής Νομικής Σχολής στην Αθήνα, μαρτυρούν την ανάγκη για αποκέντρωση και ανάπτυξη της περιφέρειας, προοπτική που θα βοηθήσει την παιδεία μας στα πλαίσια της εκπαιδευτικής μεταρρύθμισης. 

Η λειτουργία Νομικού Τμήματος στο δυτικό άξονα της χώρας μας, όπου δεν λειτουργεί κανένα Νομικό Τμήμα και ιδιαίτερα στο Αγρίνιο, που βρίσκεται στο κέντρο του δυτικού άξονα, επιβάλλεται όχι μόνο για την ικανοποίηση των αναγκών της σπουδάζουσας νεολαίας της δυτικής Ελλάδας και την οικονομική ανακούφιση των οικογενειών των, αλλά θα ικανοποιήσει και το καθολικό αίτημα για τη λειτουργία αυτόνομου Πανεπιστημίου στο Αγρίνιο το οποίο η Κυβέρνηση από χρόνια υπόσχεται στους Αγρινιώτες. 

Επιπλέον, η λειτουργία Πανεπιστημιακού Τμήματος Νομικής στο Αγρίνιο είναι εφικτή και ολιγοδάπανη, δεδομένου ότι υπάρχει το κληροδότημα Παπαστράτου που μπορεί να καλύψει άριστα τις ανάγκες αυτού του τμήματος. 

Ερωτάται ο κύριος Υπουργός: 

Σε τι ενέργειες θα προβεί προκειμένου να λειτουργήσει Πανεπιστημιακό Τμήμα Νομικής στο Αγρίνιο, ικανοποιώντας το καθολικό αίτημα των κατοίκων της περιοχής για τη λειτουργία αυτόνομου Πανεπιστημίου στο Αγρίνιο που από χρόνια η Κυβέρνηση υπόσχεται στους Αγρινιώτες;" 

Ο Υφυπουργός Εθνικής Παιδείας και Θρησκευμάτων έχει και πάλι το λόγο. 

Ο κ.Κουρουμπλής προσπαθεί να εκμεταλλευτεί τη διαμάχη των δύο πανεπιστημίων, προκειμένου να καρπωθεί τα οφέλη η Αιτωλοακαρνανία! Είναι ίδιον των Αιτωλοακαρνάνων. Το λέω με την καλή έννοια. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κυρίες και κύριοι συνάδελφοι, θα ήθελα να σας υπενθυμίσω πρώτα απ'όλα, ότι ακόμα διατηρούνται νωπές οι εντυπώσεις των συναδέλφων από τις θρυλικές συζητήσεις που έγιναν πέρυσι στην Αίθουσα αυτή, για τη ρύθμιση του θέματος του Οικονομικού Τμήματος του Πανεπιστημίου Αγρινίου, που στο τέλος δεν μπόρεσε να ευδοκιμήσει, αλλά το Υπουργείο Παιδείας σε συνεργασία με όλον τον πολιτικό κόσμο με τους Βουλευτές όλων των παρατάξεων και φυσικά την επίμονη προς τούτο δραστηριοποίηση όλων των τοπικών παραγόντων προώθησε την ίδρυση και λειτουργία δύο πανεπιστημιακών τμημάτων με την πρωτοβουλία του Πανεπιστημίου Ιωαννίνων. Το ένα είναι Οργάνωσης και Διοίκησης Αγροτικών Εκμεταλλεύσεων και το άλλο Διαχείρισης Φυσικών Πόρων, που ήδη λειτουργούν αυτήν την ακαδημαϊκή χρονιά στο Αγρίνιο. 

Το Υπουργείο Παιδείας στα πλαίσια του προγράμματός του για τη διεύρυνση της τριτοβάθμιας εκπαίδευσης και την ίδρυση και λειτουργία εβδομήντα και πλέον νέων πανεπιστημιακών τμημάτων και Τ.Ε.Ι. προχώρησε στην αξιολόγηση σε ατομικό και συλλογικό επίπεδο, προτάσεων που έχουν υποβληθεί, τόσο από τα Α.Ε.Ι. όσο και από τα Τ.Ε.Ι. της χώρας. 

Μεταξύ των εκατόν δέκα προτάσεων που υποβλήθηκαν προς εξέταση δεν υπήρχε καμία πρόταση από οποιοδήποτε πανεπιστήμιο της χώρας σχετικά με την ίδρυση και λειτουργία τμήματος Νομικής στο Αγρίνιο. Το Υπουργείο Παιδείας δεν μπορεί να υποκαταστήσει τα αυτόνομα και αυτοδιοίκητα Α.Ε.Ι. και Τ.Ε.Ι. και στη θέση τους να προτείνει την ίδρυση οποιουδήποτε τμήματος πανεπιστημιακού ή Τ.Ε.Ι. 

Γι'αυτό ακριβώς το λόγο, δεν μπορεί το Υπουργείο Παιδείας να προχωρήσει σε κάτι τέτοιο αυθαίρετα, παρά μόνο να περιμένει, ελπίζοντας τη φυσιολογική μετεξέλιξη των δύο αυτών πανεπιστημιακών τμημάτων που ήδη λειτουργούν στο Αγρίνιο και τα οποία σε κάποια φάση θα οδηγηθούν σε επίπεδο αυτονομίας, για να προκύψει αυτόνομο πανεπιστήμιο. Αυτή είναι μια θετική προοπτική των πανεπιστημιακών τμημάτων που ιδρύονται σε περιφερειακό επίπεδο σε διάφορες περιοχές της χώρας. 'Ομως αυτό δεν επιβάλλεται, αλλά προκύπτει από την ευδόκιμη λειτουργία και τη σταδιακή μεγέθυνση έως και γιγάντωση αυτών των πανεπιστημιακών τμημάτων. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Κουρουμπλής έχει το λόγο. 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, με όλο το σεβασμό σε εσάς και τον Κανονισμό, παρεπιμπόντως θα ήθελα ως πολίτης -γιατί θέλω να θεωρώ τον εαυτό μου πολίτη- να εκφράσω τη συμπαράστασή μου σ'αυτό που βιώνει ο ηγέτης του κουρδικού λαού από ένα στρατοκρατικό, άγριο και βάρβαρο καθεστώς. 

ΓΕΩΡΓΙΟΣ ΣΟΥΡΛΑΣ: Ποιος τον έστειλε; 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Τον έστειλε η πολιτισμένη η Ευρώπη, η υποκρισία της, η ευνουχισμένη πολιτική της έκφραση και η αδυναμία της να του προσφέρει φιλοξενία. 

ΠΡΟΕΔΡΕΥΩΝ (Παναγιώτης Ν. Κρητικός): Στο θέμα σας τώρα, παρακαλώ. Εκφράσατε τη λύπη σας, η οποία δεν είναι μόνο δική σας, είναι γενικότερη. 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Βεβαίως, κύριε Πρόεδρε. 

Θα ήθελα ακόμα να ζητήσω από την ελληνική Κυβέρνηση να προστατευθούν όσοι απέμειναν στην ελληνική Πρεσβεία του Ναϊρόμπι. 

ΠΡΟΕΔΡΕΥΩΝ (Παναγιώτης Ν. Κρητικός): Στο θέμα σας, παρακαλώ, κύριε Κουρουμπλή. 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, το Αγρίνιο και η Αιτωλοακαρνανία γεύθηκαν πέρσι τη συμπεριφορά του καθηγητικού κατεστημένου του Πανεπιστημίου της Πάτρας σε ό,τι αφορά την απομάκρυνση της Οικονομικής Σχολής. Και βέβαια, το Υπουργείο Εθνικής Παιδείας και Θρησκευμάτων, σε αντιστάθμισμα αυτής της απομάκρυνσης της Οικονομικής Σχολής, έδωσε δύο τμήματα πανεπιστημιακά στα πλαίσια του Πανεπιστημίου Ιωαννίνων. 

Θεωρούμε, λοιπόν, ότι αυτή η προσπάθεια θα πρέπει να συνεχισθεί με την ολοκλήρωση της δημιουργίας ενός ανεξάρτητου Πανεπιστημίου Δυτικής Ελλάδος. Στο Αγρίνιο υπάρχουν όλες οι προϋποθέσεις για τη δημιουργία Νομικής Σχολής. 

Βέβαια, μπορεί το Πανεπιστήμιο Ιωαννίνων να μην έχει ζητήσει τη συγκεκριμένη σχολή. Ωστόσο, κύριε Υπουργέ, έχουν ζητηθεί άλλα τμήματα και για το Τ.Ε.Ι. Μεσολογγίου και για το Πανεπιστήμιο Αγρινίου. 

Θα πρέπει, λοιπόν, το Υπουργείο να δει με ευνόητο μάτι, με καλή διάθεση την ανάπτυξη του Πανεπιστημίου Δυτικής Ελλάδος. Γιατί η συγκεκριμένη περιοχή έχει δικαιολογημένα παράπονα από την εκάστοτε κεντρική εξουσία. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Υφυπουργός έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θα ήθελα να υπενθυμίσω ότι είναι μέγιστο το ενδιάφερον της πολιτείας και ιδιαίτερα του Υπουργείου Εθνικής Παιδείας και Θρησκευμάτων να προχωρήσει το εκπαιδευτικό μας σύστημα σε μία αποκεντρωμένη λειτουργία με την ανάπτυξη της περιφέρειας. Και γι'αυτό ακριβώς, από τα όσα τμήματα μέχρι στιγμής έχει εγκρίνει και όσα πρόκειται να εγκρίνει με το δεύτερο πακέτο του μηνός Μαρτίου, θα ευνοηθούν συστηματικά τα περιφερειακά πανεπιστήμια και Τ.Ε.Ι. 

Θα ήθελα, όμως, εδώ μέσα σε αυτήν την Αίθουσα, να απευθύνω και μία έκκληση στους αγαπητούς συναδέλφους. Να μην αντιφάσκουμε, σε σχέση με τα αιτήματα και τις πράξεις μας. Αφ' ενός, όλοι ζητούμε να γίνει μία ανάπτυξη των πανεπιστημιακών τμημάτων και των Τ.Ε.Ι. της χώρας σε περιφερειακό επίπεδο και στη συνέχεια, πιέζουμε με αφόρητο τρόπο το Υπουργείο Εθνικής Παιδείας και Θρησκευμάτων, να δεχθεί, χωρίς να έχει και το δικαίωμα να παρέμβει, μεταγραφές φοιτητών από τα περιφερειακά πανεπιστημιακά ιδρύματα προς Αθήνα και Θεσσαλονίκη. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Δεύτερη επίκαιρη ερώτηση με αριθμό 641/15.2.99 είναι του Βουλευτή της Νέας Δημοκρατίας κ. Γεωργίου Σούρλα προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά, με τις προθέσεις της Κυβέρνησης να ρυθμίσει νομοθετικά, για το ασυμβίβαστο στην υποψηφιότητα δημοτικών συμβούλων ορισμένων κατηγοριών δημοσίων λειτουργών κ.λπ. 

Η επίκαιρη ερώτηση του συναδέλφου σε περίληψη έχει ως εξής: 

"Η εκλογή οκτακοσίων περίπου υπαλλήλων του ΣΔΟΕ εφοριακών, ελεγκτών δημόσιας διοίκησης, αστυνομικών και μάλιστα στις πρώτες θέσεις νομαρχιακών και δημοτικών συμβούλων αποδίδεται στις ειδικές σχέσεις που αναπτύσσονται με τον πολίτη λόγω της ιδιότητός των, σε εξαρτήσεις και πάσης φύσεως συναλλαγές. 

Σε μια χρονική περίοδο διάλυσης των δημοσίων υπηρεσιών, διαφθοράς και που ο θέσμος της Τοπικής Αυτοδιοίκησης κάνει τα πρώτα βήματα, τέτοια φαινόμενα έπρεπε να προληφθούν ή έστω πρέπει να αντιμετωπισθούν. 

Για να περιορισθούν οι υπάλληλοι αυτών των κατηγοριών στα καθήκοντά τους, να μη μετέρχονται των γνωστών μεθοδεύσεων, για να εκλεγούν ή να επανεκλεγούν, επιβάλλεται άμεσα νομοθετική ρύθμιση για το ασυμβίβαστο να θέτουν υποψηφιότητα στις περιοχές που υπηρετούν." 

Και εδώ μία παρένθεση. Δεν θα έλεγα μόνο στις περιοχές που υπηρετούν, αλλά παντού. Γιατί λειτουργεί η λεγόμενη "συναδελφική αλληλεγγύη": "Σε βοηθάω στη Μαγνησία, με βοηθάς στον Πειραιά, κύριε συνάδελφε." 

Και συνεχίζω την ανάγνωση: "Ενώ διεφάνη η πρόθεση της Κυβέρνησης να προχωρήσει άμεσα σε νομοθετικές ρυθμίσεις για την αντιμετώπιση του προβλήματος, διάχυτη είναι η εντύπωση ότι, μετά τις εκτιμήσεις ότι οι οκτακόσιοι που εκλέχθηκαν ανήκουν στη συντριπτική τους πλειοψηφία στο ΠΑ.ΣΟ.Κ., επικράτησαν άλλες απόψεις. 

Η Κυβέρνηση οφείλει να αντιμετωπίσει αυτό το πρόβλημα, πέρα από κομματικές και άλλες σκοπιμότητες. Και ο αρμόδιος Υπουργός παρακαλείται να ενημερώσει τη Βουλη τι πρόκειται να κάνει." 

Μου δίνετε την ευκαιρία να κάνω την παρατήρηση ότι επ'ευκαιρία της Αναθεώρησης του Συντάγματος από την επόμενη Βουλή που θα είναι Αναθεωρητική Βουλή, και που ευτυχώς το σχετικό άρθρο έχει κηρυχθεί αναθεωρητέο, είναι ανάγκη να μπουν ασφαλιστικές δικλείδες για το ασυμβίβαστο, για τα κωλύματα, σε σχέση με το εκλέγεσθαι σε όλον αυτόν τον τομέα, όπου οι υπηρεσιακές σχέσεις του κάθε υποψηφίου με τους πολίτες αποτελούν την αιτία διαφθοράς, συναλλαγής και φθοράς των θεσμών λόγω του επιδιωκόμενου στόχου. Πρέπει λοιπόν να μπουν ασφαλιστικές δικλείδες. Δεν μπορεί να χρησιμοποιείται η οποιαδήποτε δημοσιοϋπαλληλική ιδιότητα ως ευκαιρία εκλογής με συναλλαγή του χειρίστου είδους. Συγνώμη, κύριε Υπουργέ, δεν αφορά κανένα μας και κανένα σας το θέμα αυτό. Είναι γενικότερο θέμα του πολιτεύματος και του πολιτικού συστήματος που όλοι πρέπει να δούμε με την ευκαιρία της αναθεώρησης. 

Ο κύριος Υφυπουργός έχει το λόγο. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε. 

Δεν αφορά κανένα από μας αλλά μας αφορά όλους και νομίζω, ότι πρέπει να υπάρξουν πρωτοβουλίες. 

ΠΡΟΕΔΡΕΥΩΝ (Παναγιώτης Ν. Κρητικός): Με αυτήν την έννοια μας αφορά όλους, βεβαίως. Δεν είπα ότι αφορά κανένα από πλευράς ευθυνών. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι αλήθεια πως όταν θεσπίστηκε το δικαίωμα στους δημοσίους υπαλληλους να έχουν τη δυνατότητα να θέτουν υποψηφιότητα στις δημοτικές εκλογές -στις κοινοτικές παλιότερα- και τελευταία πριν τέσσερα χρόνια στις νομαρχιακές, αυτό θεωρήθηκε ότι είναι μία προοδευτική ενέργεια για τη λειτουργία του πολιτικού μας συστήματος. 

Το γεγονός, όμως, ότι δεν οργανώθηκε όπως θα έπρεπε η άσκηση του δικαιώματος αυτού, όπως γίνεται με την άσκηση όλων των πολιτικών δικαιωμάτων, οδήγησε στα φαινόμενα που περιγράφει στην ερώτησή του ο κ.Σούρλας. 

Θέλω να σας πω ότι τα ερωτήματα αυτά απασχόλησαν σε τρεις ή τέσσερις συνεδριάσεις και την Επιτροπή Θεσμών της Βουλής στην οποία κλήθηκε και η πολιτική ηγεσία του Υπουργείου να πάρει μέρος. 

Το συμπέρασμα και η οριστική απόφαση της Κυβέρνησης είναι να θεσπίσουμε για τη δυνατότητα υποβολής υποψηφιότητας και εκλογής όλων αυτών των κατηγοριών των υπαλλήλων, τα κωλύματα και τα ασυμβίβαστα που περιέρχονται στην παρ.3 του άρθρου 56 του Συντάγματος, όπως ισχύει σήμερα. 

Νομίζω ότι με τη ρύθμιση αυτή εναρμονίζουμε απολύτως το δικαίωμα, που έχει κάποιος πολίτης να θέσει υποψηφιότητα στις τοπικές εκλογές με το δικαίωμα που έχει ο πολίτης να θέσει υποψηφιότητα στις βουλευτικές εκλογές. Δηλαδή, θεσπίζουμε ακριβώς τα ίδια κωλύματα. Και πιστεύουμε ότι αυτό είναι ένα σημαντικό βήμα για να μην εμφανιστούν τα φαινόμενα που διαπιστώσαμε όλοι στις τελευταίες εκλογές, μέσα από την ανάπτυξη ενός πελατειακού δικτύου και σχέσεων που δεν είναι απολύτως διαφανείς, να εκλέγονται πράγματι στις πρώτες θέσεις υπάλληλοι που διαχειρίζονται ιδιαίτερα κρίσιμα ζητήματα της δημόσιας ζωής στον τόπο που υπηρετούν. 

Κατά συνέπεια, για την Κυβέρνηση το θέμα είναι λυμένο. Η νομοθετική ρύθμιση θα έρθει αρκετά σύντομα. Βεβαίως εδώ πρέπει να κάνω τη διευκρίνιση ότι αυτή η ρύθμιση δεν μπορεί σε καμία περίπτωση να συμπεριλάβει την κατάσταση που έχει δημιουργηθεί με τις εκλογές που έχουν μεσολαβήσει. Δηλαδή, δεν μπορεί να συμπεριλάβει αυτούς που ήδη έχουν εκλεγεί για να θεσπίσει εκ των υστέρων κώλυμα ή για να τους εξαναγκάσει σε παραίτηση ή για να διαλέξουν τι θέλουν να κάνουν. 

'Ομως, η ρύθμιση αυτή θα γίνει για να αντιμετωπίσει το ζήτημα από δω και πέρα με την εμπειρία που έχουμε αποκτήσει όλοι μας. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Βεβαίως, τέτοιο θέμα δεν μπορεί να τεθεί, αναδρομική ισχύς δεν μπορεί να υπάρξει. 

Ο κ.Σούρλας έχει το λόγο. 

ΓΕΩΡΓΙΟΣ ΣΟΥΡΛΑΣ: Η παρέμβαση και η τοποθέτηση του Αντιπροέδρου της Βουλής του κ.Κρητικού με έχει καλύψει σε γενικές γραμμές, όπως και οι εκτιμήσεις του Υφυπουργού που απάντησε, σημαίνει πως συμφωνούμε όλοι εδώ ότι δεν μπορεί ένας δημόσιος υπάλληλος, ένας αστυνομικός, ένας της ΣΔΟΕ, ένας εφοριακός, ένας ελεγκτής της Δημόσιας Διοίκησης να βάζει υποψηφιότητα για να εκλεγεί ή να είναι νομαρχιακός και δημοτικός σύμβουλος και ταυτόχρονα να ασκεί τα ελεγκτικά του ή όποια άλλα καθήκοντα. Αυτό έχει τις γνωστές παρενέργειες. 

Θεωρώ θετική την απάντηση του Υφυπουργού ότι πρόκειται να γίνει νομοθετική ρύθμιση. Αλλά όσο αυτή η κατάσταση διαιωνίζεται, προβλήματα συνεχίζουν να δημιουργούνται. Αυτοί που έχουν εκλεγεί, οι οκτακόσιοι περίπου, αυτήν την ώρα λειτουργούν με το σκεπτικό πως θα επανεκλεγούν. Και υπάρχει πρόβλημα. 

Βεβαίως δεν είναι εύκολο να τους αφαιρέσει κανένας το αξίωμα που απέκτησαν μετά τις εκλογές και δεν θα το ζητούσε κανείς. Aλλά είναι επιτακτική ανάγκη να γνωρίζουν ότι δεν θα μπορέσουν να ξαναθέσουν υποψηφιότητα για να σταματήσει η συναλλαγή. 

Επίσης, δεν είναι μόνο αυτοί. Είναι και άλλοι δημόσιοι υπάλληλοι, που προετοιμάζονται για να είναι υποψήφιοι. Και δεν ξέρουμε πόσοι μπορεί να είναι. Αυτό είναι πολύ σημαντικό στοιχείο. Και γι'αυτό λέω ότι επιτακτική προβάλλει η ανάγκη να καθορίσετε και να μας πείτε σήμερα μέσα σε ποια χρονικά πλαίσια θα φέρετε αυτήν τη διάταξη στη Βουλή. Δεν πρέπει να φύγουμε από εδώ -και αν το κάνετε αυτό, σημαίνει πως άλλα έχετε κατά νου- χωρίς να δεσμευθείτε χρονικά. Σε ένα μήνα; Σε δύο μήνες; Σε δύο χρόνια; Θα πρέπει να γνωρίζουμε εμείς και ιδιαίτερα εκείνοι. Είναι σε διάλυση η Δημόσια Διοίκηση. 

Και δεν είναι μόνο το ζήτημα αυτό. Δράττομαι της ευκαιρίας να πω, ότι πρόβλημα υπάρχει και με την εκλογή άλλων κατηγοριών δημοσίων υπαλλήλων των νομαρχιών, όπου εκλέγονται μέλη του νομαρχιακού συμβουλίου και ταυτόχρονα είναι υφιστάμενοι . Πώς αυτοί θα μπορέσουν να ασκήσουν τα καθήκοντά τους, πώς θα μπορέσουν να επιβληθούν οι προϊστάμενοι στους νομαρχιακούς συμβούλους, οι οποίοι προϊστανται των υπηρεσιών; Τραγέλαφος! Διάλυση! Πηγαίνετε στις νομαρχίες να δείτε αν θα σταυρώσετε άνθρωπο. 'Οπου θέλει ο καθένας, όποια ώρα θέλει βρίσκεται. 'Ελεος! Να πάρουμε μέτρα, να δούμε τι θα κάνουμε. Η συναλλαγή και όλα αυτά μας προκαλούν θλίψη και έχουμε ευθύνη ν'αντιμετωπίσουμε το πρόβλημα. 

ΠΡΟΕΔΡΕΥΩΝ (Παναγιώτης Ν. Κρητικός): Υπάρχει και άλλο ζήτημα που πρέπει να ρυθμίσει η Αναθεωρητική Βουλή. Τις σχέσεις Βουλής με τους νομαρχιακούς και δημοτικούς άρχοντες καθώς και τις αρμοδιότητες του κάθε φορέα και θεσμού. 

Ο κύριος Υφυπουργός έχει το λόγο. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, δεν μπορούμε παρά να συμφωνήσουμε με τις πολύ σωστές επισημάνσεις που έκανε ο κ.Σούρλας. Επειδή ακριβώς επείγει η ρύθμιση του ζητήματος για να λυθούν τα προβλήματα από τώρα με τον τρόπο που θέτει, η Κυβέρνηση θα φέρει διάταξη στη Βουλή το αργότερο στους επόμενους 4-5 μήνες. Το αργότερο. 

Θέλω να επισημάνω ότι είναι πολύ πιο ορθή η παρατήρηση για τα συμβαίνοντα στη Νομαρχιακή Αυτοδιοίκηση, γιατί, ενώ υπάρχει μία σχετκή πρόβλεψη για τους δήμους, στη Νομαρχιακή Αυτοδιοίκηση τα πράγματα είναι πιο δύσκολα λόγω αυτής της κατάστασης που περιγράψατε. Εμφανίζονται όχι μόνο αυτά τα φαινόμενα που λέτε, αλλά και φαινόμενα υπάλληλοι, που ήταν υποψήφιοι σε αντίπαλο συνδυασμό του εκλεγέντος νομάρχου, που έχουν πει τα μύρια όσα εναντίον του τελικώς εκλεγέντος -όποιος κι αν είναι αυτός- σήμερα να είναι υπό τις διαταγές του. Αντιλαμβάνεσθε τι κλίμα δημιουργείται εκεί. 

Νομίζουμε ότι αυτή η ρυθμιση που θα προτείνουμε, θα λύσει οριστικά το ζήτημα αυτό και θα βάλει τα πράγματα σε μία ομαλή διαδικασία λειτουργίας. 

ΠΡΟΕΔΡΕΥΩΝ (Παναγιώτης Ν. Κρητικός): Τρίτη είναι η με αριθμό 645/15.2.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τους Υπουργούς Περιβάλλοντος, Χωροταξίας και Δημοσίων 'Εργων, Εσωτερικών, Δημόσιας Διοίκησης και Αποκέντρωσης, σχετικά με τη ρύθμιση εξόφλησης των οφειλών προς την Εταιρεία 'Υδρευσης, Αποχέτευσης Πρωτευούσης (ΕΥΔΑΠ) δήμων και Κοινοτήτων του Νομού Αττικής κλπ. 

Η επίκαιρη ερώτηση έχει ως εξής: 

"Εξοργιστική είναι η νέα πρακτική που εγκαινιάζει η διοίκηση της ΕΥΔΑΠ, η οποία άφησε χωρίς νερό τους εννέα χιλιάδες πεντακόσιους κατοίκους της περιοχής της Λούτσας, με τη δικαιολογία ότι ο δήμος της χρωστά 1,13 δισ.δρχ από οφειλές ανεξόφλητων λογαριασμών υδροληψίας την περίοδο 1984-1998. 

Η πρακτική αυτή, η οποία θα συνεχιστεί και στους άλλους δήμους της περιοχής (ήδη γίνεται λόγος για τον Ασπρόπυργο, τον Μαραθώνα, τα 'Ανω Λιόσια κλπ) αποσκοπεί, με πρόσχημα το υπαρκτό πρόβλημα των οφειλών, να αποσπάσει την κυριότητα των δημοτικών δικτύων ύδρευσης και αποχέτευσης από τους ΟΤΑ, έτσι ώστε να καταστεί η ΕΥΔΑΠ ελκυστική για την προσέλκυση ιδιωτικών κεφαλαίων, δηλαδή, να διευκολυνθεί η ιδιωτικοποίηση της μέσω της εισαγωγής της στο Χρηματιστήριο. 

Πρόκειται για μία εξαιρετικά απαράδεκτη πρακτική, με έντονα τα αντικοινωνικά χαρακτηριστικά, αφού οι κάτοικοι της Αττικής θα πουν το νερό-νεράκι, ενώ η αρπαγή των δημοτικών δικτύων και γενικότερα η ιδιωτικοποίηση της ΕΥΔΑΠ θα μετατρέψει -με τις ευλογίες της Κυβέρνησης- ένα κοινωνικό αγαθό, όπως είναι το νερό, σε αντικείμενο άγριας κερδοσκοπίας από το ιδιωτικό κεφάλαιο. 

Ερωτάται ο κύριος Υπουργός ποια μέτρα θα πάρει η Κυβέρνηση και πότε, ώστε να σταματήσει αυτή η εκβιαστική πρακτική που εγκαινίασε η διοίκηση της ΕΥΔΑΠ σε βάρος των ΟΤΑ και εάν είναι στις προθέσεις της Κυβέρνησης να διαθέσει τις αναγκαίες πιστώσεις στους δήμους και στις κοινότητες για τον εκσυγχρονισμό των δικτύων ύδρευσης και αποχέτευσης που διαθέτουν, καθώς και να συμβάλει στην ρύθμιση της εξόφλησης των οφειλών τους. 

Ο Υφυπουργός Περιβάλλοντος, Χωροταξίας και Δημοσίων 'Εργων κ. Βερελής, έχει το λόγο. 

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, έρχομαι αμέσως στον πυρήνα της ερώτησης την οποία κατέθεσε ο κ. Κωστόπουλος. Η ΕΥΔΑΠ υδροδοτεί στο λεκανοπέδιο εκατόν δεκαπέντε δήμους,σχεδόν το σύνολο των κατοίκων του λεκανοπεδίου που είναι τέσσερα εκατομμύρια άνθρωποι. Από αυτούς τους δήμους οι ογδόντα επτά δήμοι είναι συνδεδεμένοι με τα δίκτυα της ΕΥΔΑΠ, ενώ οι είκοσι οκτώ, έχουν δικά τους δίκτυα και η τροφοδοσία τους γίνεται με νερό της ΕΥΔΑΠ εν μέρει ή καθ'ολοκληρίαν. 

Γνωρίζετε ότι το τιμολόγιο το οποίο έχει επιβάλει η ΕΥΔΑΠ προς τις δημοτικές αρχές είναι εξήντα πέντε δραχμές το κυβικό μέτρο και είναι το ίδιο από το 1992, επί επτά χρόνια. Η ίδια επίσης παραμένει η τιμολογιακή πολιτική της ΕΥΔΑΠ από το 1992. 

Με αυτά τα οικονομικά της ΕΥΔΑΠ και το νοικοκύρεμα που έχει γίνει καταφέρνει και κάνει ένα πλούσιο έργο με το οποίο εξασφαλίζει στο λεκανοπέδιο υψηλής ποιότητας νερό, ένα μείζον θέμα παγκοσμίως, κύριε Κωστόπουλε, το υψηλής ποιότητας νερό, μέσα από δίκτυα που είναι άριστα συντηρημένα και μέσα απο διϋλιστήρια που είναι άψογα τεχνηκά και απολύτως σύγχρονα. 

Σε πολλές περιπτώσεις δήμων αυτό δεν ισχύει. Αυτό πρέπει να απασχολήσει και πρέπει να είναι βασική σκέψη των δημοτικών αρχόντων. Πρέπει να σας πω ότι μέσα από τη διαδικασία της τιμολόγησης μία σειρά δήμων έχουν θεωρήσει ότι έχουν το δικαίωμα να μην αποδίδουν στην ΕΥΔΑΠ αυτά που οφείλουν, ενώ τιμολογούν το νερό σε πολλαπλάσια τιμή από αυτήν που αγοράζουν από την ΕΥΔΑΠ. Σας είπα ότι είναι εξήντα πέντε δραχμές η τιμή αγοράς και πολλές φορές η τιμολόγηση για τα δεκαπέντε πρώτα κυβικά υπερβαίνει τις διακόσιες δραχμές το κυβικό. 

Ο συγκεκριμένος Δήμος Αρτέμιδας έχει φθάσει σε ένα υπερβολικό ύψος πράγμα που δεν συμβαίνει με πολλούς άλλους δήμους. Συμβαίνει με κάποιους που θα σας δώσω ένα κατάλογο για να δείτε σε ποιο ύψος έχουν φθάσει οι οφειλές τους μέχρι σήμερα. Αυτοί οι δήμοι όπως και ο Δήμος Αρτέμιδας έχουν μία τακτική να μην πληρώνουν την ΕΥΔΑΠ. Το χρέος του Δήμου Αρτέμιδας αυξάνεται κατά μήνα περίπου είκοσι εκατομμύρια δραχές (20.000.000) δραχμές και πάνω από διακόσια εκατομμύρια (200.000.000) το χρόνο. 

Επανειλημμένα η ΕΥΔΑΠ ενώ και ένα χρόνο προσπαθεί να έλθει σε μία λογική συζήτηση με τις δημοτικές αρχές της Αρτέμιδος. Στις επιστολές που στέλναμε δεν παίρναμε απαντήσεις και δεν γινόταν καμία λογική συζήτηση. 

Αντίθετα πρέπει να σας πω ότι με άλλους δήμους υπήρξε κάποια λογική συζήτηση. 'Ηδη κάλεσα το Δήμαρχο Ασπροπύργου τον κ. Λιάκο και είχαμε μια προσέγγιση και από σήμετα ξεκινάμε προκειμένου να ρυθμιστούν τα χρέη που αγγίζουν τα ενιακόσια πενήντα εκατομμύρια (950.000.000) δραχμές. Προοπτική και θέληση και των δύο πλευρών είναι μετά από συζήτηση να αντιμετωπισθεί και η πιθανότητα τα δίκτυα αυτά να περάσουν στην ΕΥΔΑΠ και πιστεύω σε πολλές περιπτώσεις αυτό θα είναι πολυ θετικό για τους καταναλωτές, γιατί θα έχουν τη δυνατότητα με ένα εκσυγχρονισμένο δίκτυο να μπορούν να έχουν υδροληψία. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κωστόπουλος έχει το λόγο. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Τα ζητήματα που έβαλε ο κύριος Υπουργός μας βρίσκουν, γενικά σύμφωνους. 'Ετσι είναι η κατάσταση. 'Ομως αρχίζοντας την παρέμβασή του είπε ότι ευθύς αμέσως θα μπει στον πυρήνα της επερώτησης που κάνει ο κύριος συνάδελφος, εγώ δηλαδή. 

Ο πυρήνας της ερώτησης δεν είναι αυτή η περιγραφή που κάνατε με την οποία σας είπα ότι σε πολλά ζητήματά της συμφωνούμε. Ο πυρήνας του ζητήματος είναι ο εξής: Βάζει πλώρη η ΕΥΔΑΠ με τις πλάτες της Κυβέρνησης ώστε όλα αυτά τα δίκτυα, τα είκοσι οκτώ που αναφέρατε, που είναι μεικτά ή ανήκουν στους δήμους, να περιέλθουν στην ΕΥΔΑΠ, ώστε να έχει ένα γερό πακέτο στα χέρια της και με αυτό το αβαντάζ να πάει στο Χρηματιστήριο στους ιδιώτες; Αυτός είναι ο πυρήνας, γιατί το πρόβλημα, κύριε Βερελή, το ξέρετε και εσείς και εμείς και πολύ περισσότερο οι δημότες. Το πρόβλημα αυτό υπάρχει πάνω από δεκαπέντε χρόνια και οξύνεται. Τώρα θυμήθηκε η ΕΥΔΑΠ να κλείσει την κάνουλα του νερού στη Λούτσα και στους άλλους δήμους; Τώρα την έπιασε ο πόνος για τους μπαταξήδες δήμους ή δημότες; Και για να μην παρεξηγηθούμε αν κάποιοι δήμοι, δήμαρχοι, πήραν τα λεφτά από το κόσμο και δεν τα χρησιμοποίησαν για τους σκοπούς που έπρεπε, τότε γεννιούνται άλλα ζητήματα και η δικαιοσύνη οφείλει να κάνει το καθήκον της. 

Η ΕΥΔΑΠ τώρα κλείνει την κάνουλα για τον εξής απλό λόγο και σας διαβάζω τι λέει η ΕΤΕΒΑ: "Εν όψει της εισαγωγής της εταιρείας στο Χρηματιστήριο επιβάλλεται να ρυθμιστούν οριστικά οι παλαιές οφειλές των ΟΤΑ για να θεσμοθετηθεί το νομοθετικό πλαίσιο που θα επιτρέψει στην ΕΥΔΑΠ να λαμβάνει μέτρα για την είσπραξη των τυχόν απαιτήσεών της από τους ΟΤΑ...". 

Δηλαδή, αυτός είναι ο πυρήνας. Και εμείς λέμε: Πρέπει οι δημότες να κάνουν τα κουμάντα τους, να κρατήσουν τα δίκτυά τους, γιατί δεν ξέρουμε τι μας επιφυλάσσει το μέλλον με το μυαλό που κουβαλάνε κάποιοι σήμερα στην κατεύθυνση της φιλελευθεροποίησης και για την ΕΥΔΑΠ, που πραγματικά ισχύει αυτό που είπατε, ότι δηλαδή και καλό νερό πίνουμε και προστατευόμαστε, αλλά δεν ξέρω αύριο αν θα ισχύει αυτό. 

Και κλείνω, κύριε Πρόεδρε, θυμίζοντας και προς εσάς και προς όλους ότι όταν ήλθαν οι Γερμανοί στην Ελλάδα στην Κατοχή, το πρώτο που έβαλαν στο χέρι ήταν η ΕΥΔΑΠ και κάποιους άλλους κοινωφελείς οργανισμούς. Η θέση μας είναι η ΕΥΔΑΠ να μείνει στο δημόσιο και μόνο σ' αυτή την περίπτωση όλο το δίκτυο του λεκανοπεδίου να ελέγχεται απ' αυτή. Αν είναι να πουληθεί στους ιδιώτες, είμαστε κατηγορηματικά αντίθετοι. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Kύριε Πρόεδρε, πιστεύω ότι ήταν ατυχές το παράδειγμα περί Γερμανών. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Ιστορικό ήταν. 

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Να θυμίσω, όμως, αυτό που είπα στην αρχή στον κ. Κωστόπουλο. Κατ'αρχήν, κύριε Κωστόπουλε, δεν μιλάμε για τις παλαιές οφειλές των δήμων. Αυτές είχαν μπει σε ένα πρόγραμμα ρύθμισης με μία διάταξη νόμου. Μιλάμε γι'αυτά τα οποία σήμερα εξακολουθούν και δημιουργούνται -σας είπα άνω των διακοσίων εκατομμυρίων το χρόνο- και δεν μιλάμε με αναγκαστική προσαύξηση δικτύων. Μιλάμε για μία ελεύθερη διαπραγμάτευση, η οποία πρέπει να γίνει. Και αλίμονο αν ενοχοποιήσουμε την οποιαδήποτε ρύθμιση χρεών. Ξέρω ότι το Κομμουνιστικό Κόμμα είναι κατά του Χρηματιστηρίου, είναι κατά της εισόδου επιχείρησεων στο Χρηματιστήριο, κατά της δυνατότητας άντλησης φθηνών κεφαλαίων. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά του τζόγου είμαστε. 

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Αυτό είναι δική σας πολιτική, αλλά δεν μπορείτε, κύριε Κωστόπουλε, να αμφισβητείτε την υποχρέωση της ΕΥΔΑΠ να έλθει σε μία συζήτηση και σε μία διαπραγμάτευση με τους οφειλέτες, οι οποίοι βρίσκονται αυτήν τη στιγμή να χρωστάνε στην ΕΥΔΑΠ μεγάλα ποσά. Μόνο έντεκα από αυτούς τους δήμους οφείλουν πάνω από οκτώ δισεκατομμύρια και αυξάνεται το χρέος αυτό. 

Η ΕΥΔΑΠ βρίσκεται σε μία περίοδο που προσπαθεί να βελτιώσει τις υπηρεσίες της προς τους καταναλωτές και θέλω να σας πω με την ευκαιρία που μιλάω σήμερα για την ΕΥΔΑΠ, ότι ήδη από χθες ξεκίνησε ένα τετραψήφιο νούμερο -και το λέω στη Βουλή- το 1202 επί εικοσιτετραώρου βάσεως, όπου θα δέχονται τα παράπονα, τις βλάβες και οποιαδήποτε σχέση έχει ο καταναλωτής, ο πελάτης με την ΕΥΔΑΠ θα περνάει με ένα σύστημα ελέγχου προς διεκπεραίωση. Αυτή είναι η υποχρέωσή μας και κοστίζει χρήματα. 

'Εχουμε το χάρτη υποχρεώσεων προς τον καταναλωτή, στον οποίο για πρώτη φορά προσπαθούμε να έχουμε απαντήσεις μέσα σε συγκεκριμένο χρονικό διάστημα προς τους πελάτες μας. Οι δημόσιες επιχειρήσεις, οι επιχειρήσεις κοινής ωφέλειας, οφείλουν κύριε Κωστόπουλε, να έχουν μία συμπεριφορά και να έχουν ξεκάθαρα οικονομικά. 'Ολο αυτό το αλισβερίσι το οποίο επί χρόνια υπήρχε με παραλείψεις παλαιών διοικήσεων ενδεχομένως και ο,τιδήποτε άλλο πρέπει να λήξει και αυτή είναι υποχρεώσή μας και είναι υποχρέωση της διοίκησης. 

'Οσον αφορά δε τη μετοχοποίηση, η Κυβέρνηση έχει ένα πρόγραμμα το οποίο έχει ανακοινώσει. Το πρόγραμμα αυτό σε ό,τι αφορά την ΕΥΔΑΠ, δεν πρόκειται να εκτελεστεί εάν δεν υπάρχει σαφής μελέτη, η οποία να αποδεικνύει ποιο τμήμα είναι εκείνο, το οποίο μπορεί χωρίς κανένα κόστος για την επιχείρηση, μόνο επ'ωφελεία της, να ολοκληρωθεί. Eυχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): 'Εχουμε και εμείς εδώ "χρονοκάνουλα!" 

Πέμπτη είναι η με αριθμό 639/12.2.99 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Εθνικής Παιδείας και Θρησκευμάτων, σχετικά με την καθυστέρηση καταβολής των αμοιβών των εκτάκτων εκπαιδευτικών των Τεχνολογικών Εκπαιδευτικών Ιδρυμάτων (Τ.Ε.Ι.). 

Η επίκαιρη ερώτηση της κ. Καραγιάννη έχει ως εξής: 

"Για μια ακόμη χρονιά παρατηρούνται δυστυχώς αδικαιολόγητες καθυστερήσεις στην καταβολή των αμοιβών των επιστημονικών και εργαστηριακών συνεργατών και των εκπαιδευτικών συνεργατών και των εκπαιδευτικών ειδικών μαθημάτων των Τ.Ε.Ι. (έκτακτο εκπαιδευτικό προσωπικό), αν και τα αντίστοιχα κονδύλια έχουν δοθεί από το Υ.Π.Ε.Π.Θ. στις διοικήσεις των Τ.Ε.Ι. 

Ερωτάται ο κύριος Υπουργός: 

1. Στον ν. 2413/96 άρθρο 19 παρ. 10α αναφέρεται ότι οι εκπαιδευτικοί αυτοί αμείβονται "με πιστώσεις προερχόμενες είτε από ειδική επιχορήγηση είτε από άλλους πόρους ειδικών λογαριασμών." Ποια είναι αυτή η ειδική επιχορήγηση; Υπάρχουν κονδύλια από την Ευρωπαϊκή 'Ενωση με τα οποία πιστώνονται αυτοί οι λογαριασμοί; 

2. Πώς σκοπεύει το Υ.Π.Ε.Π.Θ. να λύσει αυτό το χρόνιο πια πρόβλημα της καθυστέρησης των αμοιβών του έκτακτου εκπαιδευτικού προσωπικού των Τ.Ε.Ι.; 

3. Θα δοθεί με νέα υπουργική απόφαση αύξηση στην ωρομίσθια αποζημίωσή τους ή θα παραμένουν με εξευτελιστικές αμοιβές, χειρότερες ακόμη και από αυτές της πρωτοβάθμιας εκπαίδευσης;". 

Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Η κυρία συνάδελφος υπονοεί έμμεσα, αλλά με πολύ σαφή τρόπο, ότι το Υπουργείο Παιδείας δεν εμπλέκεται στην έγκαιρη ή μη καταβολή των μισθών του έκτακτου ωρομίσθιου εκπαιδευτικού προσωπικού των Τ.Ε.Ι. Πράγματι, όπως αναγράφετε και στην ερώτησή σας, το Υπουργείο Παιδείας έχει ήδη δώσει την πρώτη δόση του 35% από τις ετήσιες έκτακτες επιχορηγήσεις που καλύπτουν αφ' ενός λειτουργικά έξοδα και αφ' ετέρου δαπάνες μισθοδοσίας των Τ.Ε.Ι. Δεν υπάρχει άλλο κονδύλιο, άλλη γραμμή τροφοδότησης των δαπανών μισθοδοσίας του έκτακτου προσωπικού των Τ.Ε.Ι., παρά μόνο από τον κρατικό προϋπολογισμό. 'Αρα δεν υπάρχουν ευρωπαϊκά κονδύλια ή άλλοι ειδικοί λογαρισμοί στους οποίους αναφέρεσθε. 

Για το έτος 1998 τα Τ.Ε.Ι. επιχορηγήθηκαν από το Υπουργείο Παιδείας με το ποσό των δεκαεπτά δισεκατομμυρίων επτακοσίων πέντε εκατομμυρίων (17.705.000.000) δραχμών. Στον κρατικό προϋπολογισμό του 1999 προβλέπονται πιστώσεις δεκαεννέα δισεκατομμυρίων τριακοσίων δώδεκα εκατομμυρίων (19.312.000.000) δραχμών και έχει υπογραφεί ήδη, όπως είπα, από το Υπουργείο Παιδείας ο πρώτος καθορισμός της ετήσιας επιχορήγησης των Τ.Ε.Ι. και η πρώτη χρηματοδότησή τους με το 35% των πιστώσεων. Μετά απ' αυτό, αποκλειστικά αρμόδια για την πληρωμή του έκτακτου προσωπικού είναι τα ίδια τα Τ.Ε.Ι. 

Τώρα, τι μπορεί να κάνει το Υπουργείο Παιδείας προκειμένου να επιταχύνει τους ρυθμούς καταβολής των μισθών του εκτάκτου προσωπικού. Ασκούμε όσο το δυνατόν περισσότερες πιέσεις, προς τις διοικήσεις των Τ.Ε.Ι., έτσι ώστε να μην υπάρχουν καθυστερήσεις. Αλλά, με βάση τα στοιχεία με τα οποία μας ενημερώνουν, φαίνεται ότι υπάρχουν και κάποιες αντικειμενικές αδυναμίες μεταξύ των οποίων είναι και κάποια αδιαφορία του εκτάκτου αυτού προσωπικού να υπογράψει έγκαιρα τις προβλεπόμενες συμβάσεις. Βεβαίως, αρχίζει την πρώτη εβδομάδα του Οκτώβρη το ακαδημαϊκό έτος στα Τ.Ε.Ι., αλλά όταν μέσα στον Οκτώβρη, υπογραφούν οι συμβάσεις, γίνεται έγκαιρα η πληρωμή τους. Αν κάποιοι αδιαφορήσουν, τότε προφανώς υφίστανται μια ταλαιπωρία λόγω της εκπρόθεσμης υπογραφής των σχετικών συμβάσεων. Από την άλλη, όμως, εμείς επιδιώκουμε μία ελαχιστοποίηση του έκτακτου αυτού προσωπικού, γιατί θέλουμε να πληρωθούν τα οργανικά κενά με το τακτικό επιστημονικό προσωπικό που προβλέπεται από τους κανονισμούς των Τ.Ε.Ι. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Καραγιάννη έχει το λόγο. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Υπουργέ, είπατε και παραδεχθήκατε και εσείς ότι το έκτακτο προσωπικό έχει έξι μήνες να πληρωθεί. Πιστεύετε, ότι η δικαιολογία της διοίκησης των ΤΕΙ, που λένε ότι είναι αυτόνομα ιδρύματα, σας ικανοποιεί; Εμένα φυσικά δεν με ικανοποιεί, όπως δεν ικανοποιεί και τους τέσσερις χιλιάδες εξακόσιους πενήντα έκτακτους που δουλεύουν σε όλα τα ΤΕΙ. 

Πρέπει, δηλαδή να καταφύγουν οι εκπαιδευτικοί αυτοί, που παίρνουν και πολύ λίγα -τρεισήμισι χιλιάδες την ώρα- για μεροκάματο, στην Επιθεώρηση Εργασίας ή στα δικαστήρια για να πληρωθούν; Νομίζετε ότι έξι μήνες που καθυστερούν οι πληρωμές τους, είναι λίγοι; 'Η με το νόμο αυτό η διοίκηση των ΤΕΙ, βάζει τα χρήματα -όπως γνωρίζουμε και από την ΕΤΕΒΑ- στο Χρηματιστήριο και παίρνει και τόκους; Αυτό δεν το γνωρίζουμε, κύριε Υπουργέ, απλώς το υποπτευόμαστε. 

Κύριε Υπουργέ, είχατε πει στη συζήτηση που είχαμε στην Επιτροπή Μορφωτικών Υποθέσεων, ότι είναι δεινή η θέση των ωρομισθίων των ΤΕΙ, ότι θα παίρνατε κάποιες αποφάσεις και θα το φέρνατε στην Ολομέλεια με μια τροπολογία, με τη δυνατότητα ανανέωσης της σύμβασης των εκτάκτων. Το ΔΗ.Κ.ΚΙ. σας είπε τότε, ότι δεν είναι σοβαρή βελτίωση αυτή που κάνατε, αλλά δευτερεύουσα. 

Παρ'όλα αυτά όμως παρατηρούμε ότι στις προκηρύξεις που υπάρχουν κατά τη δημοσίευση του νόμου, δεν λαμβάνεται υπόψη από τις διακηρύξεις των ΤΕΙ αυτή η παράγραφος του νόμου, ώστε η ξένη γλώσσα να συνεκτιμάται και να μην είναι ένα τυπικό προσόν. 

Κύριε Υπουργέ, ούτε εσείς, ούτε οι διοικούντες τα ΤΕΙ, εφαρμόζουν το ν. 2525. Φυσικά εμείς κατηγορούσαμε εδώ στη Βουλή, αλλά και εσείς ειδικά και η Κυβέρνηση, τους μαθητές ότι καταστρατηγούν το νόμο και ότι δεν θέλουν να τον εφαρμόσουν. Εσείς σαν Υπουργείο, δεν καταστρατηγείτε το ν. 2525 αυτήν τη στιγμή, με όλα αυτά για τους εκτάκους των ΤΕΙ και με τις προσλήψεις τους; 

Ευχαριστώ πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, τόσο η διαδικασία των επικαίρων ερωτήσεων, όσο και η οικονομία του χρόνου, δεν μου επιτρέπει να επεκταθώ σε θέματα, τα οποία δεν συμπεριλαμβάνονται στην επίκαιρη ερώτηση. 

ΠΡΟΕΔΡΕΥΩΝ (Παναγιώτης Ν. Κρητικός): Αυτό είναι υποχρέωσή σας και η κυρία συνάδελφος κακώς επεκτάθηκε σε θέματα τα οποία δεν συμπεριλαμβάνονται στην ερώτησή της. Είναι σαφής η διάταξη του Κανονισμού και οφείλουμε να την τηρούμε. 

Κύριε Υπουργέ, δεν έχετε καμία υποχρέωση ν'απαντήσετε. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ας υποβάλει σχετική ερώτηση για τα άλλα θέματα τα οποία έθιξε, για να πάρει την απάντηση. Εγώ πάντως, εμμέσως δεν συνομολόγησα εξάμηνη καθυστέρηση, διότι δεν υπάρχει κάτι τι συγκεκριμένο στην επίκαιρη ερώτησή σας, πέραν της συνήθους, όπως αναγράφεται, καθυστέρησης στην καταβολή των δεδουλευμένων μισθών προς την πλευρά του εκτάκτου επιστημονικού προσωπικού των ΤΕΙ. 

Επειδή, όμως, το φαινόμενο υπάρχει, δεν ξέρω -διότι δεν το αναφέρετε και σεις και γι'αυτό δεν έχω λάβει και σχετικές απαντήσεις από τα ΤΕΙ της χώρας- ποιος είναι ο χρόνος της καθυστέρησης και πόσο μεγάλο ή μικρό αριθμό συνεργατών αφορά αυτή η καθυστέρηση. 

Εκείνο που θα ήθελα να σας πω και πάλι είναι, ότι το Υπουργείο Παιδείας δεν καθυστέρησε την αποστολη της πρώτης δόσης μετά τον καθορισμό της, δηλαδή του 35% της ετήσιας επιχορήγησης. Από κει και πέρα βέβαια, υπάρχουν θεσμοθετημένα όργανα στα αυτόνομα και αυτοδιοίκητα ΤΕΙ και δεν υπάρχει πρόθεση από την πλευρά της Κυβέρνησης να διαταράξει τις αρχές της αυτονομίας και του αυτοδιοίκητου. Υπάρχουν ελεγκτικοί μηχανισμοί. 

Θα ήθελα και θα παρακαλούσα να συμβουλεύσετε και αυτούς οι οποίοι προστρέχουν σε σας, να προσφύγουν σ'αυτούς τους ελεγκτικούς μηχανισμούς, που προβλέπουν και πειθαρχικές κυρώσεις για όσους παραβιάζουν τις οικονομικές και άλλες υποχρεώσεις τους απέναντι στους εργαζόμενους και το Υπουργείο Παιδείας, να είστε βέβαιοι, ότι θα συνδράμει προς αυτή την κατεύθυνση. 'Οπου έχει ζητηθεί κάτι τέτοιο έκανε άμεση παρέμβαση προκειμένου να στηρίξει τα δίκαια αιτήματα των εργαζομένων. 

Τέλος, δηλώνω, όσον αφορά το τρίτο σκέλος της επίκαιρης ερώτησης, ότι το Υπουργείο Παιδείας πάντοτε με καλή διάθεση αντιμετωπίζει και τα οικονομικά αιτήματα του ανθρώπινου δυναμικού που απασχολείται στο χώρο της εκπαίδευσης. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, ο κ.Κορκολόπουλος ζητεί ολιγοήμερη άδεια απουσίας του στο εξωτερικό. 

Εγκρίνει η Βουλή; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν.Κρητικός): Η Βουλή ενέκρινε. 

Κύριοι συνάδελφοι, ολοκληρώθηκε ο κατάλογος των επικαίρων ερωτήσεων. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: "Κύρωση του Κώδικα Διοικητικής Διαδικασίας". 

Η Διάσκεψη των Προέδρων έχει αποφασίσει να γίνει η συζήτηση του νομοσχεδίου αυτού σε μία και μόνη συνεδρίαση, δηλαδή τη σημερινή. 

Ο εισηγητής της Πλειοψηφίας κ. Αλέξανδρος Καλαφάτης έχει το λόγο. 

ΑΛΕΞΑΝΔΡΟΣ ΚΑΛΑΦΑΤΗΣ: Κυρία και κύριοι συνάδελφοι, η παγγίνως αποδεκτή διαπίστωση για το μεγάλο ασθενή του κράτους μας, είναι αψεγάδιαστο σημάδι της κατάντιας της ελληνικής Δημόσιας Διοίκησης και κατ' επέκταση της νεοελληνικής δημόσιας ζωής. 

Η επιφύλαξη, η φοβία, η απέχθεια, αλλά και η προκλητικότητα, η αναξιοπιστία των πολιτών απέναντι στη Δημόσια Διοίκηση είναι πρόδηλο σύμπτωμα στις σχέσεις πολίτη και κράτους. Οι λαβυρινθώδεις διάδρομοι της άκαμπτης γραφειοκρατίας αποξενώνουν τον πολίτη από το κράτος, συμβάλλοντας καθοριστικά στη διάσπαση της κοινωνικής συνοχής. 

Στο ελληνικό δημόσιο επικρατεί η ημιμάθεια, η ανευθυνότητα, η προχειρότητα και όλα τα εξ αυτών απορρέοντα. Αυτά και άλλα τόσα είναι γνωστά. Βεβαίως, υπάρχουν οι φωτεινές εξαιρέσεις, που όμως δεν είναι ο κανόνας. Το "σπρώξιμο" επικρατεί από άκρο σε άκρο. Τα πάντα προχωρούν "σπρωχτά". 

Δεν είναι άσχετο το γεγονός, πως μεγάλο μέρος της απασχόλησης των πολιτικών εξαντλείται σε "ενέργειες", για το ξεκαθάρισμα υποθέσεων διοικητικού χαρακτήρα. Χιλιάδες ώρες εμείς οι Βουλευτές καταναλώνουμε για τη "διεκπεραίωση" απλών υποθέσεων και άλλες τόσες για να καταγγείλουμε αυτήν την απαράδεκτη κατάσταση. 

Εμείς οι ίδιοι νοιώθουμε και είμαστε αδύναμοι τις πιο πολλές φορές να διορθώσουμε αυτή την αρρωστημένη πραγματικότητα και φυσικά θα μπορούσαμε να μιλάμε ώρες για τέτοια φαινόμενα. 

'Ηταν σωστή, λοιπόν, η απόφαση της ελληνικής Βουλής να προβλέψει για τη σύνταξη ενός κώδικα διοικητικής διαδικασίας, που θα βοηθήσει αποτελεσματικά προς την καλύτερη λειτουργία της Δημόσιας Διοίκησης. 

Στις παραγράφους 18 και 24 του άρθρου 18 του ν. 2503/97 δίνεται η δυνατότητα για τη συγκρότηση επιτροπής για τη σύνταξη αυτού του κώδικα. Η ανάγκη για την κατάρτιση ενός κώδικα διοικητικής διαδικασίας απορρέει από τις σύγχρονες τάσεις που χαρακτηρίζουν τη Δημόσια Διοίκηση, αναφορικά με τη διαχείριση των υποθέσεων των πολιτών και τις αρχές που πρέπει να διέπουν τις σχέσεις των τελευταίων με το κράτος. 

Παράλληλα η πολυπλοκότητα των διαδικασιών σε συνδυασμό με την πολυνομία που ταλαιπωρεί τόσο τους πολίτες, όσο και τις ίδιες τις δημόσιες υπηρεσίες επιβάλλουν τη σύνταξη του κώδικα με την οποία επιδιώκεται η δημιουργία κλίματος ασφάλειας και εμπιστοσύνης που οδηγεί στην αποτελεσματική συνεργασία δημοσίου και πολιτών, χωρίς τριβές και προβλήματα που προκαλούνται από την άγνοια ή την ασάφεια των κανόνων δικαίου. 

Είναι κοινή διαπίστωση ότι σήμερα οι πολίτες κατηγορούν τη διοίκηση για υπέρμετρη βραδύτητα, ότι δεν μπορεί να ανταποκριθεί στους ρυθμούς και τις απαιτήσεις της εποχής μας, ότι αυθαιρετεί και βάζει εμπόδια στην άσκηση των δικαιωμάτων των πολιτών με τις πολύπλοκες διαδικασίες και την αδιαφάνεια που τη χαρακτηρίζει. 

Από την άλλη μεριά τα όργανα της διοίκησης καθημερινά βρίσκονται μπροστά σε δαιδαλώδεις αλλά και ασαφείς νόμους, με αποτέλεσμα να μην μπορούν να προσδιορίσουν με ασφάλεια πώς θα προχωρήσουν στη διεκπεραίωση του έργου τους. 

Ο Κώδικας Διοικητικής Διαδικασίας θέτει όρους για την επικοινωνία και τη διεκπεραίωση των υποθέσεων των πολιτών, με βάση τις αρχές της διαφάνειας, της ίσης μεταχείρισης και του σεβασμού της προσωπικότητας και έτσι συμβάλλει στην ποιοτική αναβάθμιση των παρεχομένων υπηρεσιών προς τον πολίτη και στην αποτελεσματικότητα της Δημόσιας Διοίκησης. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Πολλές φορές δευτερεύοντα θέματα παραμένουν ανεξιχνίαστα. Παραδείγματος χάρη, χρειάζεται δημοσίευση η τάδε υπουργική απόφαση ή όχι; Να δώσουν αντίγραφο από κάποιο έγγραφο ή αυτό αποτελεί παραβίαση καθήκοντος; Πρέπει ή όχι να κοινοποιήσουν τη διοικητική πράξη και σε ποιον; Αυτά και πολλά παρόμοια είναι καθημερινά προβλήματα της διοίκησης που ταλαιπωρούν ακατάπαυστα πολίτες και δημόσιο. 

Ο Κώδικας Διοικητικής Διαδικασίας έρχεται να θεραπεύσει την έλλειψη απλών, σαφών και με ακρίβεια προσδιορισμένων κανόνων δράσης της διοίκησης. Θέτει όρους για την επικοινωνία και τη διεκπεραίωση των υποθέσεων των πολιτών με βάση τις αρχές της διαφάνειας, της ίσης μεταχείρισης και του σεβασμού της προσωπικότητας. Ξεκαθαρίζει με άλλα λόγια τους "όρους" του παιχνιδιού και τους κάνει γνωστούς σε όλους. 

Ο Κώδικας περιλαμβάνει διατάξεις που καθορίζουν: 

Πρώτον, την υποχρέωση της διοίκησης να προχωρεί στις επιβαλλόμενες από το νόμο ενέργειες αυτεπαγγέλτως και μέσα στις νόμιμες προθεσμίες, χωρίς να αναμένει να την ενοχλήσουν οι πολίτες. 

Δεύτερον, τα θέματα τα σχετικά με τις αιτήσεις των πολιτών, την υποχρέωση για έντυπες αιτήσεις που να περιέχουν και πληροφορίες για τις εφαρμοστέες διατάξεις, δικαιολογητικά κλπ. 

Τρίτον, τον τρόπο και το χρόνο διεκπεραίωσης των υποθέσεων των πολιτών και την υποχρέωση της διοίκησης να πληροφορεί για τους λόγους της καθυστέρησης, αν η υπόθεσή δεν διεκπεραιωθεί εγκαίρως. 

Τέταρτον, τη διαδικασία και τον τρόπο άσκησης του δικαιώματος πρόσβασης στα έγγραφα της διοίκησης από τους πολίτες. 

Πέμπτον, την προηγούμενη ακρόαση των ενδιαφερομένων που προβλέπει το Σύνταγμα πριν από τη λήψη δυσμενούς μέτρου. 

'Εκτον, τις περιπτώσεις που τα όργανα της διοίκησης οφείλουν να απέχουν από κάθε ενέργεια ή διαδικασία, ώστε να παρέχονται εγγυήσεις για αμερόληπτη κρίση. Επίσης, τα θέματα τα σχετικά με τις προθεσμίες μέσα στις οποίες οι πολίτες ή η διοίκηση πρέπει να προβεί σε ορισμένες ενέργειες. 

'Εβδομον, τη συγκρότηση, σύνθεση, τις συνεδριάσεις και τη λειτουργία των συλλογικών οργάνων της διοίκησης. 

'Ογδοον, τους κανόνες που διέπουν την έκδοση και την ανάκληση της διοικητικής πράξης. Ειδικότερα καθορίζεται ο τύπος, το περιεχόμενο, η αιτιολογία και πώς πρέπει αυτή να είναι, πότε και ποιες πράξεις δημοσιεύονται και πώς κοινοποιούνται. Προσδιορίζεται επίσης η διαδικασία και το όργανο που μπορεί να τις ανακαλέσει. 

'Ενατον, τον τύπο και τον τρόπο κατάθεσης της διοικητικής σύμβασης που συνάπτεται ανάμεσα στη διοίκηση και τους ιδιώτες. 

Δέκατον, τα θέματα τα σχετικά με τις αιτήσεις θεραπείας, τις ιεραρχικές προσφυγές, τις ενδικοφανείς προσφυγές. Ειδικότερα ρυθμίζονται οι περιπτώσεις στις οποίες μπορούν να ασκηθούν, πού πρέπει να απευθυνθούν τα αποτελέσματα της άσκησης αυτών κλπ. 

Στον Κώδικα έχουν επίσης συμπεριληφθεί και κανόνες που προβλέπονται ήδη από τη νομοθεσία, που είναι όμως διάσπαρτοι σε διαφορετικά νομοθετήματα και για το λόγο αυτό παραμένουν σχεδόν άγνωστοι στους πολίτες και στα όργανα της διοίκησης, καθώς και κανόνες που έχουν καθιερωθεί από τη νομολογία του Συμβουλίου της Επικρατείας με ορισμένες όμως μεταβολές, που αποσκοπούν στην εύρυθμη λειτουργία της διοίκησης, αλλά και στη μεγαλύτερη προστασία των πολιτών. 

Εν κατακλείδι αγαπητοί συνάδελφοι, πιστεύω πως ο Κώδικας είναι εκ των πραγμάτων αναγκαίος και χρήσιμος και δεν βλέπω το λόγο να έχουμε διαφωνίες επί της ουσίας του νομοθετήματος. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Καλαφάτη. 

Ο κ. Γκαλήπ Γκαλήπ, Βουλευτής Ροδόπης, ζητεί ολιγοήμερη άδεια απουσίας στο εξωτερικό. 

Εγκρίνει το Σώμα; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το Σώμα ενέκρινε ομόφωνα τη ζητηθείσα άδεια. 

Με επιστολή του ο κ. Σταύρος Δήμας, Γενικός Γραμματέας της Κοινοβουλευτικής Ομάδας της Νέας Δημοκρατίας, ορίζει για την κύρωση του Κώδικα Διοικητικής Διαδικασίας ως Kοινοβουλευτικό Eκπρόσωπο τον κ. Προκόπη Παυλόπουλο. 

Επίσης με επιστολή του ο Πρόεδρος του Δημοκρατικού Κοινωνικού Κινήματος κ. Δημήτρης Τσοβόλας ορίζει ως ειδικό αγορητή για την κύρωση του Κώδικα αυτού, τον κ. Γεώργιο Τσαφούλια. 

Επίσης, από το Κομμουνιστικό Κόμμα Ελλάδας ο κ. Ορέστης Κολοζώφ ορίζει ως Kοινοβουλευτικό Eκπρόσωπο τον κ. Αχιλλέα Κανταρτζή. 

Ο κ. Καραμάριος έχει το λόγο. 

ΑΝΑΣΤΑΣΙΟΣ ΚΑΡΑΜΑΡΙΟΣ: Κυρίες και κύριοι συνάδελφοι, με το υπό ψήφιση νομοσχέδιο επιζητείται η επικύρωση του Κώδικα Διοικητικής Διαδικασίας που συντάχθηκε από επιτροπή που συστήθηκε με βάση τις διατάξεις του άρθρου 18 παρ. 18 και 24 του ν. 2503/97 και τις διατάξεις του άρθρου 76 παρ. 6 του Συντάγματος. 

Πριν απ'όλα, δεν θα ασχοληθώ με τη σύνθεση της επιτροπής που συστήθηκε είτε με την αρχική υπουργική απόφαση είτε με τη συμπληρωματική παρόμοια του Υπουργού Εσωτερικών, Δημόσιας Διοίκησης και Αποκέντρωσης γιατί πιστεύω ότι παρέλκει μία τέτοια αξιολόγησή της. Αντίθετα θα ήθελα να επισημάνω ότι η κατ'εξουσιοδότηση του ν. 2503/97 συσταθείσα επιτροπή δεν με βρίσκει προσωπικά σύμφωνο, αφού έρχεται σε ευθεία αντίθεση με τις συνταγματικές διατάξεις του άρθρου 26 περί διακρίσεως των εξουσιών και της αποκλειστικής αρμοδιότητας της Βουλής να συντάσσει και να ψηφίζει νόμους. 

Η δυνατότητα που δίνεται, με τη διάταξη του άρθρου 96 παράγραφος 6 του Συντάγματος, στη Βουλή να κυρώνει με νόμο δικαστικούς ή διοικητικούς κώδικες που συντάσσονται από επιτροπές, κατά εξουσιοδότηση του νόμου, δεν αποστερεί το δικαίωμα των Βουλευτών να συμμετέχουν σε ειδικές επιτροπές, που οι αρμόδιες Διαρκείς Επιτροπές θα αποφασίζουν, με τη συμμετοχή και άλλων αρμοδίων προσώπων, ειδικών επιστημών κλπ., όπως ρητά αναφέρεται στον Κανονισμό της Βουλής. 

Και αυτό, γιατί είναι γνωστό ότι η Βουλή δεν μπορεί να αλλοιώσει τον οποιονδήποτε κώδικα, προσθέτοντας ή αφαιρώντας διατάξεις του, αποφαινομένης, είτε υπέρ αυτού ως έχει είτε αρνούμενη την ψήφισή του. 

Ανεξάρτητα όμως, από τις παραπάνω σκέψεις, είμαι υποχρεωμένος πλέον να τοποθετηθώ επί του υποψήφιου Κώδικα ως εισηγητής της Νέας Δημοκρατίας. 

Είναι γνωστή η διάταξη του άρθρου 103 του Συντάγματος, με την οποία οι δημόσιοι υπάλληλοι είναι εκτελεστές της θέλησης του κράτους και υπηρετούν το λαό, γι'αυτό και οφείλουν πίστη στο Σύνταγμα και αφοσίωση στην πατρίδα. 

Αν αναλογισθείτε τις μόλις πρόσφατα ψηφισθείσες από την επιτροπή μας διατάξεις του νέου Κώδικα των δημοσίων υπαλλήλων και ειδικά το άρθρο 24, αυτού με το οποίο ρητά ορίζεται ότι ο υπάλληλος είναι εκτελεστής της θέλησης του κράτους, υπηρετεί το λαό και οφείλει πίστη στο Σύνταγμα και αφοσίωση στην πατρίδα και τη δημοκρατία, αντιλαμβάνεσθε ότι ο υπό ψήφιση Κώδικας Διοικητικής Διαδικασίας έχει ιδιαίτερη σημασία. 

Και αυτό, γιατί με τον Κώδικα αυτόν επιχειρείται η θέσπιση κανόνων, με βάση τους οποίους επιδιώκεται η δημιουργία κλίματος ασφάλειας και εμπιστοσύνης, που θα οδηγεί στην αποτελεσματική συνεργασία δημοσίου και πολιτών, χωρίς τριβές και προβλήματα που προκαλούνται από την άγνοια ή την ασάφεια των κανόνων δικαίου, θέτοντας όρους για την επικοινωνία και την διεκπαιρέωση των υποθέσεων των πολιτών, με βάση τις αρχές της διαφάνειας, της ίσης μεταχείρισης και του σεβασμού της προσωπικότητας, συμβάλλοντας έτσι στην ποιοτική αναβάθμιση των παρεχομένων υπηρεσιών προς τον πολίτη και στην αποτελεσματικότητα της Δημόσιας Διοίκησης. 

Δεν υπάρχει αμφιβολία ότι οι προθέσεις αυτού του Κώδικα και οι επιδιώξεις της Κυβέρνησης, ως προς την ψήφισή του, κατ'αρχήν είναι σε ορθή βάση και συνεπώς, η Νέα Δημοκρατία τάσσεται υπέρ της αρχής και θα ψηφίσει το νομοσχέδιο αυτό. 

Σε κάθε περίπτωση όμως, είμεθα υποχρεωμένοι να παραθέσουμε ορισμένες βασικές επισημάνσεις που βγαίνουν από την άσκηση της Δημόσιας Διοίκησης από μέρους οργάνων του κράτους, εξ αφορμής λαθών της σημερινής παράταξης που κυβερνά τη χώρα επί πολλά χρόνια. 

Δε νομίζω -όσο κομματικά θα ήθελαν να αντιμετωπίσουν το όλο πρόβλημα της Δημόσιας Διοίκησης, οι κύριοι συνάδελφοι της Πλειοψηφίας, να μην παραδεχθούν ότι μερικά χτυπητά φαινόμενα της συμπεριφοράς δημοσίων οργάνων που πήραν πολλές φορές μεγάλες διαστάσεις διαφθοράς και σκανδάλων οφείλονται στην κακή άσκηση διοίκησης από μέρους των κυβερνήσεών τους. 

Ειδικότερα, δεν μπορεί να μη σχολιάσει κανείς δυσμενώς τις πάμπολλες περιπτώσεις αδιαφάνειας, άνισης μεταχείρισης και προσβολής της προσωπικότητας από πολλούς δημοσίους υπαλλήλους, εξαιτίας της παρότρυνσης ή απαράδεκτης συμπεριφοράς κομματικών οργάνων, με πίεση προς τους υφιστάμενούς τους να αδικήσουν πολίτες αυτής της χώρας. 

Δεν μπορεί επίσης κανείς να δεχθεί τις οβιδιακές μεταμορφώσεις δικών τους νόμων, με τους οποίους τοποθετήθησαν προϊστάμενοι, κομματικοί τους εγκάθετοι, ανίδεοι πολλές φορές για το αντικείμενό τους, οι οποίοι δίκην δικτατόρων αλλοίωναν και την ιεραρχική υπαλληλική συμπεριφορά, αλλά και το σπουδαιότερο, γενικά εξυπηρετούσαν τους πολίτες με βάση τα πολιτικά τους φρονήματα. 

Η διακυβέρνηση της χώρας από το 1982 ως και το 1988, ιδιαίτερα στον τομέα της Δημόσιας Διοίκησης άφησε τις χειρότερες εμπειρίες. 

Τολμώ να πω, κυρίες και κύριοι συνάδελφοι, ότι η συμπεριφορά μερικών οπαδών σας που κατείχαν καίρια πόστα στη διοίκηση, όλους εσάς σήμερα ασφαλώς δε σας βρίσκει σύμφωνους. 'Ηταν μια εποχή που κυρίαρχη αρχή και αξίωμα ήταν μόνο οι δικοί μας να προχωρούν και να εξυπηρετούνται. 

Σήμερα, λοιπόν, που τα πάθη εκείνων των περιόδων σιγά-σιγά ξεπεράσθηκαν, ερχόμαστε όλοι, με πρώτους εσάς, να επιζητούμε πλέον κατοχύρωση των δικαιωμάτων των πολιτών. Σ' αυτήν την προσπάθεια, ασφαλώς και συμφωνούμε και με βάση αυτές τις παρατηρήσεις προχωρούμε στη συζήτηση του υπό ψήφιση Κώδικα, τονίζοντας ιδιαίτερα τα εξής: 

Βεβαίως, είναι ανάγκη να εκσυγχρονισθεί η ελληνική Δημόσια Διοίκηση και να συγκλίνει στο επίπεδο των διοικήσεων των εταίρων μας στην Ευρωπαϊκή Κοινότητα. Και αυτό, γιατί σκοπός του εκσυγχρονισμού αυτού είναι να ανταποκριθεί στις ανάγκες της ελληνικής κοινωνίας και να υπηρετήσει το δημόσιο συμφέρον με αποτελεσματικότητα και ανάλογο κόστος λειτουργίας. 

Πρέπει η Δημόσια Διοίκησή μας να αλλάξει χαρακτήρα και από διοίκηση γραφειοκρατικών διαδικασιών να γίνει διοίκηση παραγωγής αποτελεσμάτων σε όλα τα επίπεδα του διοικητικού συστήματος, με στόχο τη συνολική βελτίωσή του. 

Πρέπει ειδικότερα να διασφαλισθεί η αυτοτέλεια της διοίκησης, να εμπεδωθεί το διοικητικό ήθος των λειτουργών. Ο χάρτης της Δημόσιας Διοίκησης που θα περιλάβει τις θεμελιώδεις αρχές λειτουργίας της και τα δικαιώματα των πολιτών έναντι τους, θα πρέπει να συνοδεύεται και με ένα κώδικα δεοντολογίας των δημοσίων υπαλλήλων με σκοπό να προαχθεί επίσης ο σύγχρονος συμμετοχικός τρόπος αποτελεσματικής διοίκησης με σύγχρονη μεθοδολογία υπηρεσιακών σχεδίων δράσης. Πρέπει παράλληλα να τεθεί τάξη στις πολυάριθμες αρμοδιότητες της διοίκησης με την αποτύπωσή τους σε αντίστοιχα πληροφοριακά συστήματα, να καταργηθούν περιττές αρμοδιότητες, συγχύσεις και επικαλύψεις αρμοδιοτήτων. 

Η ψήφιση των τελευταίων νόμων αποκέντρωσης, θα μπορούσε να ισχυριστεί κανείς ότι συμβάλλουν προς την κατεύθυνση αυτή. 

Πρέπει να κωδικοποιηθεί η διοικητική νομοθεσία, κάτι που δεν γίνεται με τον υπό ψήφιση Κώδικα. Πρέπει να εκλείψει ο γιγαντισμός της Δημόσιας Διοίκησης και η οργανωτική δομή να περιοριστεί στο ορθό μέγεθος. Να εισαχθούν νέες μορφές οργάνωσης που να συμπεριλαμβάνουν τη σύμπραξη και τη συνεργασία με τον ιδιωτικό τομέα, έτσι ώστε να προσδώσουν ευκαμψία και ικανότητα προσαρμογής στην ελληνική διοίκηση. Ο εκσυχρονισμός του δημοσιονομικού συστήματος για πολλούς και διάφορους λόγους ορθά επίσης επιχειρείται και με αρκετή καθυστέρηση η υλοποίησή του. 

Η ολοκλήρωση επίσης ενός συστήματος εκπαίδευσης και επιμόρφωσης των υπαλλήλων του κράτους, σε συνδυασμό με τη βελτίωση των αποδοχών τους και των συνθηκών εργασίας, θα πετύχει ακόμα καλύτερα τη συνεργασία κράτους πολιτών. 

Η πολιτεία είναι γεγονός ότι πολλές φορές επεδίωξε την αναβάθμιση της Δημόσιας Διοίκησης. 

Προσωπικά είχα την τύχη και στο παρελθόν επί κυβερνήσεως Νέας Δημοκρατίας να είμαι ειδικός εισηγητής όταν τότε η Βουλή αφιέρωνε ειδική συνεδρίαση για το έργο της Δημόσιας Διοίκησης με βάση μία άλλη έκθεση επιτροπής, της επιτροπής Δεκλερή με τίτλο "Ελληνική Διοίκηση 2000". 

'Ομως -και αυτό είναι που βαρύνει εσάς ειδικότερα την Πλειοψηφία- το προβλημα ότι επί τόσα χρόνια άσκησης της εξουσίας δεν μπορέσατε να καταλήξετε σε συγκεκριμένα μέτρα για τη Δημόσια Διοίκηση. 

Συνεπώς το ερώτημα που πλανάται σήμερα είναι αν με τον Κώδικα αυτό που έχουμε μπροστά μας εκσυγχρονίζεται η Δημόσια Διοίκηση με τους στόχους που επιδιώκετε εσείς. 

Ακόμη η δική σας άποψη είναι ότι αυτός ο Κώδικας, όπως περιορίζεται μόνο στους κανόνες διοικητικής διαδικασίας, χωρίς να συμπεριλαμβάνει και κανόνες ουσιαστικού Διοικητικού Δικαίου, δεν πρόκειται να επιλύσει το όλο πρόβλημα της Δημόσιας Διοίκησης. 

'Οταν σήμερα η διοικητική δικαιοσύνη ως ανεξάρτητη δικαστική αρχή δεν μπορεί ουσιαστικά και λειτουργικά να αποδώσει διοικητική δικαιοσύνη σύντομα, δίκαια και με λειτουργική άνεση, πώς ο πολίτης θα εξυπηρετηθεί ευκολότερα όταν νιώθει αδικημένος από αποφάσεις διοικητικών οργάνων του κρατους δεδομένου ότι η τελική διοικητική δικαστική κρίση πολλές φορές ξεχνιέται επί πολλά χρόνια στα ντουλάπια των ταλαιπωρημένων διοικητικών, κτιριακά και λειτουργικά, δικαστηρίων; 

Αποτελεί ορθή απονομή της διοικητικής δικαιοσύνης η οριστική και αμετάκλητη έκδοση αποφάσεων να γίνεται ύστερα από δύο-τρία χρόνια ή πέντε σε βάρος φυσικά των πολιτών, αλλά και του ίδιου του κράτους, όταν έχουν συμφέρον αμφότεροι να εκδικαστούν το συντομότερο οι διοικητικές τους διαφορές και δίκες; Και ακόμα όταν υπάρχουν αντιφατικές και αντίθετες πολλές φορές διατάξεις νόμων σε σχέση με τη δικονομική δυνατότητα επιλύσεως διαφορών, αφού δεν διευκρινίζεται επακριβώς η αρμοδιότητα μεταξύ των πολιτικών και διοικητικών δικαστηρίων, ορθά με το συζητούμενο Κώδικα τίθενται κάποιες διατάξεις σε βάρος των οργάνων της διοίκησης για την εξυπηρέτηση των πολιτών. 'Οταν όμως μ' αυτές τις διατάξεις του Κώδικα δεν τίθενται συνάμα και οι συγκεκριμένες κυρώσεις σε βάρος των οργάνων της διοίκησης, όταν αυτοί αγνοούν ή εσκεμμένα δεν επιτελούν το καθήκον τους, για κάθε συγκεκριμένη παράβαση, τότε πώς θα ευδοκιμήσει για να πετύχει αυτός ο Κώδικας; 

Ο συσχετισμός του προφανώς με τον Κώδικα των δημοσίων υπαλλήλων και όσο σ' αυτόν διαλαμβάνονται, δεν αναιρεί τις επιφυλάξεις μας ότι ο πολίτης με τον Κώδικα αυτό, που θα έχει εννοείται στα χέρια του και υπόψη του, δεν θα πρέπει να γνωρίζει και τις συνέπειες σε βάρος του οργάνου της διοίκησης που ουδέποτε θα δώσει πίστη στις διατάξεις του Κώδικα, όταν μάλιστα υπάρχουν διατάξεις που κυριαρχικά ο υπάλληλος μπορεί να κρίνει ότι δεν πρέπει να απαντήσει ή να ενεργήσει υπέρ της επίλυσης του αιτήματός του. 

Παρ' όλα αυτά, με βάση και τις τροποποιήσεις που έγιναν με την επανασύσταση της επιτροπής, ύστερα πράγματι από τις παρατηρήσεις μας που έγιναν στη Διαρκή Επιτροπή και από πολλούς άλλους συναδέλφους, πιστεύοντας ότι το όλο νομοσχέδιο, παρά τις σημερινές συγκυρίες που αποδεικνύουν τη διάλυση πάλι και του κράτους, επειδή όλο το νομοσχέδιο στοχεύει προς τη σωστή κατεύθυνση, η Νέα Δημοκρατία ψηφίζει το παρόν νομοσχέδιο. 

Σας ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Καραμάριο. 

'Εχω την τιμή να σας ανακοινώσω ότι τη συνεδρίασή μας παρακολουθούν από τα δυτικά θεωρεία εξήντα δύο μαθητές και τέσσερις συνοδοί - καθηγητές από το Γυμνάσιο Αρτέμιδος Αττικής, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ". 

Η Βουλή τους καλωσορίζει. 

(Χειροκροτήματα απ' όλες τις πτέρυγες) 

Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Κύριοι Βουλευτές, συχνά ακούμε και μάλιστα από εκπροσώπους του κυβερνητικού κόμματος, των κομμάτων τα οποία είχαν την ευθύνη για τη διακυβέρνηση αυτού του τόπου, να ζωγραφίζεται με τα πιο μελανά χρώματα η κατάσταση η οποία υπάρχει στη Δημόσια Διοίκηση. Και βεβαίως ένα ερώτημα απλό έρχεται στα χείλη κάθε ανθρώπου: Ποιος είχε την ευθύνη για την κατάσταση αυτή, η οποία έχει διαμορφωθεί στη Δημόσια διοίκηση; Δεν την είχαν αυτοί που διακυβέρνησαν τον τόπο όλα αυτά τα χρόνια; 

Δεύτερον, τι αποτελέσματα θα μπορούσαν να περιμένουν, όταν είναι γνωστό ότι οι δαπάνες, η γενικότερη πολιτική στη Δημόσια Διοίκηση, υποτάσσεται στον κεντρικό στόχο της λιτότητας; Για παράδειγμα θα μπορούσε να ήταν διαφορετική η κατάσταση στην υγεία, στην παιδεία, όταν είναι γνωστό ότι χιλιάδες είναι τα κενά τα οποία υπάρχουν σε νοσηλευτικό προσωπικό, σε ιατρικό προσωπικό, σε εκπαιδευτικό προσωπικό και κάθε χρόνο ζούμε τα φαινόμενα αυτά, τα σχολεία να αρχίζουν να λειτουργούν μετά την πάροδο αρκετού χρόνου από την επίσημη έναρξη της λειτουργίας τους; 

Τι διαφορετικό θα μπορούσε να περιμένει κανείς, όταν η Δημόσια Διοίκηση, ολόκληροι τομείς μάλλον των δημοσίων υπηρεσιών, βρίσκονται στο στόχαστρο της πολιτικής, των ιδιωτικοποιήσεων; 

Το πρόβλημα βεβαίως, κατά τη γνώμη μας, είναι τι είδους Δημόσια Διοίκηση και τι είδους δημόσιες υπηρεσίες θέλουμε. 

Θέλουμε Δημόσια Διοίκηση σαν αυτή που οικοδομήθηκε όλα τα προηγούμενα χρόνια στην εξυπηρέτηση των συμφερόντων της ολιγαρχίας ή μια Δημόσια Διοίκηση στην εξυπηρέτηση των συμφερόντων του λαού και του τόπου μας; 

'Ερχεται σήμερα για συζήτηση ο Κώδικας Διοικητικής Διαδικασίας και κριτήριο, κατά τη γνώμη μας, είναι, κατά πόσο οι ρυθμίσεις, που υπάρχουν σ' αυτόν, ανταποκρίνονται στην ανάγκη για την καθιέρωση κάποιων αρχών διαφάνειας, χωρίς διακρίσεις των πολιτών, με σεβασμό στα ανθρώπινα δικαιώματα, πόσο εν πάση περιπτώσει καθιερώνονται οι αρχές τις ισοτιμίας στις σχέσεις με τη Δημόσια Διοίκηση. Ευθύς εξ αρχής είναι φανερό ότι ο Κώδικας Διοικητικής Διαδικασίας δεν αλλάζει το σκηνικό, το οποίο υπάρχει. Δεν αλλάζει το σκηνικό το οποίο ρυθμίζεται μέσα από χιλιάδες νόμους. Η έκταση εφαρμογής του είναι περιορισμένη εκεί που δεν υπάρχουν αντίθετες ειδικές ρυθμίσεις. Το σημειώνω αυτό, γιατί και εκεί που μπορεί κανείς να διαπιστώσει ή ενδεχομένως να εκτιμήσει ότι γίνονται κάποια βήματα, όλα αυτά τελούν υπό την αίρεση ότι δεν έρχονται σε αντίθεση με τις ειδικές διατάξεις οι οποίες υπάρχουν. 'Αρα, κανείς δεν μπορεί να περιμένει αλλαγή της σημερινής κατάστασης, αλλαγή της κατάστασης στην οποία ζούμε, από μόνο το γεγονός της ψήφισης του Κώδικα Διοικητικής Διαδικασίας. 

Είναι γνωστό ότι ο Κώδικας συζητήθηκε δύο φορές στην επιτροπή, στην πρώτη συνεδρίαση της επιτροπής κάναμε τις παρατηρήσεις μας και η Κυβέρνηση τον παρέπεμψε ξανά στη Νομοπαρασκευαστική ή στην Ειδική Επιτροπή η οποία είχε συσταθεί. Ορισμένες από τις παρατηρήσεις μας έγιναν δεκτές. 

Κατά τη γνώμη μας, όμως, βασικά ζητήματα τα οποία είχαμε επισημάνει στις κριτικές παρατηρήσεις τότε στη συνεδρίαση της επιτροπής, παραμένουν. 

Πριν απ'όλα, υπάρχουν διατάξεις που σε ένα μεγάλο βαθμό είναι ένα ευχολόγιο ή που στην ουσία τους μπορούν να ακυρωθούν γιατί απλούστατα είτε χαρακτηρίζονται από μία γενικότητα και αοριστία, από μία ασάφεια, είτε χαρακτηρίζονται από έλλειψη κυρώσεων ώστε να καθίστανται πλέον ένα απλό ευχολόγιο. 

Σαν τέτοιες θα μπορούσα να αναφέρω τα εξής ζητήματα: 

Οι ειδικές προθεσμίες, οι οποίες προβλέπονται για να προβεί η Δημόσια Διοίκηση σε ορισμένες ενέργειες, πρέπει να γίνουν -λέει- μέσα στις ειδικές προθεσμίες που υπάρχουν, αλλιώς σε εύλογο χρόνο. Και έχουμε επανειλημμένα βάλει το ζήτημα: Με ποια κριτήρια καθορίζεται αυτός ο εύλογος χρόνος; Γιατί δεν μπαίνουν κάποια κριτήρια έτσι ώστε να κλείσουν το δρόμο σε υποκειμενικές ερμηνείες, να κλείσουν το δρόμο σε καταστρατήγηση της διάταξης. 

Λέει επίσης ότι οι προθεσμίες για τη Διοίκηση είναι ενδεικτικές, όπου δεν ρυθμίζεται αντίθετα από ειδικές διατάξεις. Και εδώ έχουμε, δηλαδή, ένα απλό ευχολόγιο, εφ' όσον η παραβίαση αυτών των προθεσμιών δεν συνοδεύεται από κυρώσεις σε βάρος της Διοίκησης. 

Υπάρχουν διατάξεις, που λένε ότι η Διοίκηση δεν υποχρεούται να απαντήσει, εάν το αίτημα υποβάλλεται κατά τρόπο παράνομο ή καταχρηστικό. Και πάλι εδώ μπαίνει ένα ερώτημα: Ποιος και με ποια κριτήρια κρίνει αν ένα αίτημα είναι παράνομο και καταχρηστικό. Καταλαβαίνετε ότι κι αυτή είναι μία διάταξη, η οποία μπορεί να οδηγήσει σε καταστρατήγηση. 

Στο ζήτημα της πρόσβασης των εγγράφων, της ενημέρωσης των εγγράφων, υπάρχουν μια σειρά περιορισμοί, που ουσιαστικά μπορούν να φαλκιδεύσουν το δικαίωμα αυτό. Είναι το απόρρητο -και το απόρρητο συνεχώς, όπως είναι γνωστό σε όλους, επεκτείνεται και διευρύνεται σε μια σειρά τομείς- ή ακόμα η επίκληση του λόγου ότι η πρόσβαση στα έγγραφα θα δυσχεράνει τη διερεύνηση δικαστικών ή άλλων υποθέσεων. Καταλαβαίνετε, λοιπόν, ότι και εδώ έχουμε ένα ακόμα παράθυρο για καταστρατήγηση βασικών δικαιωμάτων. 

Γίνεται αναφορά στην ακρόαση των ενδιαφερομένων. Υποτίθεται ότι κάθε ενδιαφερόμενος έχει δικαίωμα ακρόασης πριν από την έκδοση διοικητικής πράξης. Δεν αρκεί όμως, κατά τη γνώμη μας, να αναφέρεται απλά ότι λήφθηκαν υπόψη οι απόψεις του ενδιαφερομένου. Θα πρέπει, για να έχει μία ουσιαστική αξία στο βαθμό φυσικά που μπορεί να υπάρχει σ' αυτήν τη διάταξη, να υπάρχει και ειδική πρόβλεψη ότι στο έγγραφο της διοικητικής πράξης θα πρέπει να υπάρχει και η πλήρης αιτιολογία, για να είναι δυνατός και ο δικαστικός έλεγχος. 

Υπάρχει και ένα ακόμα ζήτημα στο σημείο αυτό. Επιτρέπεται η λήψη δυσμενούς μέτρου, χωρίς προηγούμενη ακρόαση του ενδιαφερομένου. Κατά τη γνώμη μας, και αυτή η διάταξη αφήνει ανοιχτές τις πόρτες για αυθαιρεσίες, για φαλκίδευση ατομικών δικαιωμάτων. 

Το ελάχιστο που θα μπορούσε κανείς να δεχθεί στην προκειμένη περίπτωση, είναι να υπάρχει πλήρης αιτιολογία, που να εξηγεί σε τι συνίσταται ο κίνδυνος και ποιο είναι το δημόσιο συμφέρον, που επέβαλε τη λήψη δυσμενούς μέτρου χωρίς ακρόαση, ώστε να είναι δυνατός και ο δικαστικός έλεγχος. 

Στον τρόπο συγκρότησης των οργάνων υπάρχουν επίσης αρκετά ζητήματα. Αναφέρεται ότι η κτήση της ιδιότητας μέλους του οργάνου κατά παράνομο τρόπο δεν επηρεάζει το κύρος των πράξεων, που εκδίδονται από τα όργανα. Αν θέλουμε, όμως, να υπάρχουν αδιάβλητοι κανόνες, πρώτη προϋπόθεση θα πρέπει να είναι η κτήση της ιδιότητας μέλους οργάνου, που εκδίδει αποφάσεις, κατά νόμιμο τρόπο. Διαφορετικά, μένουν και εδώ ανοιχτές οι πόρτες για σύνθεση κατά το δοκούν. Πρέπει η απόφαση των οργάνων να λαμβάνεται από μέλη που συμμετείχαν στη συζήτηση και μόνο όταν υπάρχει πιστοποιημένο κώλυμα να είναι δυνατή η αντικατάστασή τους για τους ίδιους λόγους, που ανέφερα και προηγουμένως, για να μη μένουν, δηλαδή, περιθώρια για σύνθεση κατά το δοκούν. 

Αναφέρεται ότι στις διοικητικές πράξεις θα πρέπει να μνημονεύονται οι εφαρμοζόμενες διατάξεις. H διάταξη όμως αυτή δεν συνοδεύεται με κυρώσεις, με την κύρωση, κατά τη γνώμη μας, της ακυρότητας, που θα απέτρεπε τέτοιου είδους παραλείψεις. Δεν μπορεί ατομικές δυσμενείς διοικητικές πράξεις να είναι προφορικές. Πού μπορεί να οδηγήσει μια τέτοια διάταξη, μπορεί ο καθένας να φαντασθεί. 

Δεν εξασφαλίζεται, κατά τη γνώμη μας, ικανοποιητικά η κοινοποίηση ατομικών διοικητικών πράξεων στον ενδιαφερόμενο, ώστε να μπορεί να ασκήσει και τα δικαιώματά του, τα οποία προβλέπονται από άλλες ουσιαστικές διατάξεις. 

Με τον κώδικα αφήνεται το περιθώριο, μέσα από ειδικούς νόμους, να υπάρχουν προφορικές διοικητικές συμβάσεις. Κατά τη γνώμη μας, δεν μπορεί να υπάρχουν προφορικές διοικητικές συμβάσεις, εάν θέλουμε να μιλάμε για διαφάνεια. Απαραίτητη προϋπόθεση θα πρέπει να είναι, οι διοικητικές συμβάσεις να υπόκεινται σε έγγραφο τύπο. 

Αυτές τις παρατηρήσεις και άλλες είχαμε υποβάλλει κατά τη συζήτηση στη Διαρκή Επιτροπή, που συζήτησε τον Κώδικα Διοικητικής Διαδικασίας. Οι παρατηρήσεις μας αυτές εξακολουθούν να παραμένουν και δεν καλύπτονται από τροποποιήσεις, οι οποίες έγιναν από την επιτροπή. 

'Εχοντας υπόψη όλες αυτές τις παρατηρήσεις τις οποίες αναφέραμε, είναι φανερό ότι οι ρυθμίσεις, που αναφέρονται στον Κώδικα Διοικητικής Διαδικασίας, αφήνουν κατά τη γνώμη μας σοβαρά κενά και δεν κατοχυρώνουν τα κριτήρια τα οποία αναφέραμε στην αρχή. 

Γι'αυτό και εάν η Κυβέρνηση επιμείνει στην ψήφιση του Κώδικα όπως έχει, εμείς θα δηλώσουμε "παρών". 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Κανταρτζή. 

'Εχω την τιμή να ανακοινώσω στο Σώμα ότι οι Υπουργοί Περιβάλλοντος, Χωροταξίας και Δημοσίων 'Εργων, Εθνικής Οικονομίας και Οικονομικών, Ανάπτυξης, Εργασίας και Κοινωνικών Ασφαλίσεων, Δικαιοσύνης, Πολιτισμού, Μακεδονίας-Θράκης και Μεταφορών και Επικοινωνιών κατέθεσαν σχέδιο νόμου: "Κύρωση Σύμβασης Παραχώρησης και Μελέτης, Κατασκευής Αυτοχρηματοδότησης και Εκμετάλλευσης του ΜΕΤΡΟ Θεσσαλονίκης και ρύθμιση συναφών θεμάτων." 

Παραπέμπεται στην αρμόδια Διαρκή Επιτροπή 

Ο κ. Κουβέλης έχει το λόγο εκ μέρους του Συνασπισμού της Αριστεράς και της Προόδου. 

ΦΩΤΗΣ ΚΟΥΒΕΛΗΣ: Κύριε Πρόεδρε, θα μιλήσω από τη θέση μου, γιατί ελάχιστα έχω να πω, με το δεδομένο ότι είχαμε τη δυνατότητα στη Διαρκή Επιτροπή να πούμε τις απόψεις μας, όπως είχαμε τη δυνατότητα και ενώπιον της Νομοπαρασκευαστικής Επιτροπής εμείς, οι εκπρόσωποι των κομμάτων, να διατυπώσουμε τις παρατηρήσεις μας. 

Πολλές από τις παρατηρήσεις μας τις έχουν υιοθετήσει ο κύριος Υφυπουργός και η Νομοπαρασκευαστική Επιτροπή. Kαι αυτό είναι πάρα πολύ θετικό, κύριε Υφυπουργέ, και αν θέλετε, αναδεικνύει και ένα συγκεκριμένο τρόπο, ένα μοντέλο που πρέπει να ακολουθούμε, προκειμένου τα νομοθετήματα να πείθουν όσο γίνεται περισσότερους. 

Είναι καλό, κύριε Πρόεδρε, το νομοθέτημα. Αποτελεί σημαντική βελτίωση του υπάρχοντος θεσμικού πλαισίου. Και εμείς θα ψηφίσουμε το νομοθέτημα. Και τούτο, ανεξάρτητα από επί μέρους παρατηρήσεις. Ο λόγος, για να είναι αποτελεσματικός, οφείλει να είναι και ειλικρινής. Και με αυτήν την ειλικρίνεια, πρέπει να ομολογήσω ότι θεωρώ πάρα πολύ σημαντικό το γεγονός ότι κατοχυρώνεται, με έναν εμφατικό τρόπο, κύριε Υφυπουργέ, η δυνατότητα πρόσβασης του πολίτη στα έγγραφα, όπως επίσης κατοχυρώνεται και το δικαίωμά του στην ίση μεταχείριση, αλλά και στη διαφανή διεκπεραίωση των υποθέσεών του. 

Κύριε Yφυπουργέ, πράγματι υπάρχει ένα ζήτημα αναφορικά με τη Δημόσια Διοίκηση και τη διεκπεραίωση των υποθέσεων των πολιτών. Και νομίζω ότι είναι κοινός τόπος ότι δεν αρκεί η θεσμοθέτηση συγκεκριμένων διατάξεων, για να επιταχύνει τη διεκπεραίωση και να την επιταχύνει και ουσιαστικά. Δεν θα επαναλάβω τον κοινό τόπο, ότι χρειαζόμαστε μία Δημόσια Διοίκηση αποτελεσματική, ανεξάρτητη από τα κόμματα, ανεξάρτητη από τον ασφυκτικό κυβερνητικό έλεγχο, που έχει επιβληθεί εδώ και χρόνια. Και νομίζω ότι είναι καιρός να συμφωνήσουμε όλοι ότι πρέπει να εξασφαλισθεί μία άλλη λειτουργία της Δημόσιας Διοίκησης μακριά από κυβερνητικούς και κομματικούς επηρεασμούς. 

Αυτό, επαναλαμβάνω, είναι κοινός τόπος, αλλά δεν αρκεί να διακηρύσσουμε την ύπαρξη του κοινού τόπου. Πρέπει να υπάρξει και η συγκεκριμένη πολιτική βούληση να απαλλαγεί η Δημόσια Διοίκηση από δυσκαμψίες και δυσλειτουργίες του παρελθόντος. 'Εχω τη γνώμη ότι όποιος το αποτολμήσει -εγώ σας προτείνω να το τολμήσετε- θα κάνει εκβραχισμό στην αρχή, μέχρις ότου επιτύχει το επιθυμητό αποτέλεσμα. 

Δεν θέλω να μακρηγορήσω, γι'αυτό θα αναφερθώ ευθύς αμέσως στους χάρτες υποχρεώσεων τους οποίους θέλετε να καθιερώσετε, κύριε Υφυπουργέ, όπως διαπιστώνω από την προσθήκη άρθρου στο σχέδιο νόμου, που συζητάμε σήμερα. Είναι επίσης ακριβές ότι δεν επικοινωνώ με το περιεχόμενο της προσθήκης σήμερα, διότι είχατε την ευγενή καλωσύνη να στείλετε στα κόμματα αυτήν τη διάταξη. 

Είναι πάρα πολύ σωστές οι ρυθμίσεις που επιχειρείτε με τους χάρτες υποχρεώσεων, διότι οι χάρτες υποχρεώσεων μπορεί να διαμορφώσουν ένα σαφές πλαίσιο συμπεριφοράς, υποχρεώσεων της Δημόσιας Διοίκησης και των δημοσίων υπαλλήλων έναντι των πολιτών. Γι'αυτό, ψηφίζουμε την εν λόγω προσθήκη, κύριε Υφυπουργέ, και την ενισχύουμε, όμως σας προτρέπουμε να μην καθιερώσετε τους χάρτες υποχρεώσεων ως δυνατότητα, αλλά να τους καθιερώσετε ως υποχρέωση. Αν τους καθιερώσετε ως υποχρέωση, θα αντιμετωπισθούν και ζητήματα ασαφειών, στα οποία ο αγαπητός συνάδελφος κ. Κανταρτζής αναφέρθηκε προηγουμένως. 

Η παρατήρησή μας για τους χάρτες υποχρεώσεων είναι να αποτελούν υποχρέωση της Δημόσιας Διοίκησης και όχι δυνατότητα, διότι φοβάμαι ότι εάν τους καθιερώσετε ως δυνατότητα και όχι ως υποχρέωση, αυτήν τη δυνατότητα θα την απεμπολήσουν οι υπηρεσίες, δεν θα καθιερώσουν τους χάρτες υποχρεώσεων, είτε γιατί θα επιλέγουν να μην τους καθιερώσουν είτε γιατί μέσα από τις δυσλειτουργίες που υπάρχουν στις υπηρεσίες δεν θα προωηθηθούν οι σχετικές διαδικασίες για την καθιέρωσή τους. 

Με αυτές τις παρατηρήσεις, τελειώνω, κύριε Πρόεδρε. Δεν έχω να πω τίποτε άλλο. 'Ο,τι είχα να πω, το είπα στην Διαρκή Επιτροπή της Βουλής, και στη Νομοπαρασκευαστική Επιτροπή. 

Θέλω όμως για άλλη μία φορά να επαναλάβω το εξής: Κύριε Υφυπουργέ, αυτό το εξαιρετικά θετικό μέτρο των χαρτών υποχρεώσεων κάντε το υποχρεωτικό όχι δυνητικό, διότι εάν το δώσετε ως δυνατότητα, αυτή η δυνατότητα δεν θα προκύψει ως αποτέλεσμα, με δεδομένες τις δομές και -λυπάμαι- τις νοοτροπίες που υπάρχουν στη Δημόσια Διοίκηση. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε, κύριε Κουβέλη. 

Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Καίτοι τελούμε υπό το κράτος των νεφών των πολιτικών εξελίξεων και των παραιτήσεων των Υπουργών, που έπρεπε να έχουν παραιτηθεί προτού παραδώσουν τον Οτσαλάν, έχουμε και την τυπικότητα ενός νομοσχεδίου. Βέβαια, αυτό δεν είναι τίποτα στη σημερινή ημέρα. 

Εν πάση περιπτώσει, αυτό που πρέπει να πούμε είναι ότι η καταπολέμηση της δυσλειτουργίας και της γραφειοκρατίας της Δημόσιας Διοίκησης δεν είναι δυνατόν να καταπολεμηθούν με τον Κώδικα Διοικητικής Διαδικασίας. Η ακαμψία, η δυσλειτουργία της Δημόσιας Διοίκησης, ο γραφειοκρατικός της χαρακτήρας και η παρεμπόδιση της λειτουργίας του κράτους από τη Δημόσια Διοίκηση δεν είναι περιεχόμενο του Κώδικα Διοικητικής Διαδικασίας. 

Ξεχωρίζοντας αυτά, μπορούμε να πούμε ότι ψηφίζουμε τον Κώδικα Διοικητικής Διαδικασίας, διότι οπωσδήποτε συντελεί στην καλύτερη εξυπηρέτηση των πολιτών, κατά κάποιο τρόπο, σε σχέση με το σύστημα που ίσχυε προηγουμένως, δηλαδή φέρνει κάτι το καλύτερο. Αρχικά, διατυπώσαμε τις αντιρρήσεις μας, οι οποίες περιελήφθησαν κατόπιν στις διορθώσεις, μας ενημερώσατε και ως εκ τούτου έχουμε σήμερα την πλήρη εικόνα. 

Βέβαια, παραμένουν οι αντιρρήσεις μας και οι επισημάνσεις μας για το άρθρο 5, που αφορά την πρόσβαση στα έγγραφα, για το άρθρο 6 που αφορά την προηγούμενη ακρόαση του ενδιαφερομένου και για το άρθρο 7 που αφορά την αμεροληψία των διοικητικών οργάνων. 

Η αμεροληψία των διοικητικών οργάνων δεν είναι δυνατόν να καταπολεμηθεί για το άρθρο 7. Η διαζευτική και διαπλαστική ευχέρεια του Διοικητικού Δικαίου που δημιουργεί στους δημόσιους λειτουργούς και στους δημόσιους υπαλλήλους την ευχέρεια να αντιμετωπίσουν ένα πρόβλημα, δεν αντιμετωπίζεται με το άρθρο 7. Το άρθρο 7 δεν λέει τίποτα. Αντιμετωπίζεται με άλλες διατάξεις που έπρεπε να υπάρχουν και στον Υπαλληλικό Κώδικα, που έχουμε διαφωνίσει και στους νόμους τους σχετικούς με την άσκηση της Δημόσιας Διοίκησης και με την αποκέντρωση και με την περιφερειακή ανάπτυξη, κάτι που δεν έγινε και από εκεί αντλείται πλέον το δικαίωμά μας να πούμε ότι δεν είναι δυνατόν. Γιατί όπως έχει συγκροτηθεί και η περιφερειακή αποκέντρωση και οι νόμοι περί Τοπικής Αυτοδιοίκησης και γενικότερα ο Δημοσιοϋπαλληλικός Κώδικας και άλλες ισχύουσες περί της διοίκησης διατάξεις, δεν μας πείθουν ότι πράγματι λειτουργεί η αμεροληψία των διοικητικών οργάνων. Στο Δημοσιοϋπαλληλικό Κώδικα φαίνεται ότι, η λειτουργία της πελατειακής σχέσης με τις διατάξεις περί βαθμολογίου και περί προαγωγής, καθώς και με τις διατάξεις περι εκλογής των κρινόντων τους δημοσίους υπαλλήλους, δεν είναι τέτοιο αντικειμενικό το σύστημα ώστε πράγματι να δημιουργείται αμεροληψία στους υπαλλήλους. Δεν έχει εμπεδωθεί η πίστη στους δημοσίους υπαλλήλους, να ασκούν το έργο τους για την ανάδειξη του έθνους, για να παραχθούν μεγαλύτερα αγαθά στα ελληνικά προϊόντα, για να γίνει καλύτερο το έθνος μας. Δεν υπάρχει άμιλλα στους δημοσίους υπαλλήλους, γιατί ο τρόπος με τον οποίο τα δύο μεγάλα κόμματα εκυβέρνησαν και εμπέδωσαν την πίστη στους δημοσίους υπαλλήλους, ότι πρέπει να είναι του ενός ή του άλλου κόμματος έχει δημιουργήσει αυτό το τεράστιο χάσμα στη σκέψη τους, αν πρέπει να ενδιαφέρονται για το δημόσιο ή για το μοναστήρι ή αν πρέπει να ενδιαφέρονται για τους εαυτούς τους. 

Και σήμερα οι δημόσιοι υπάλληλοι, βλέποντες την αχαριστία του κράτους και την έλλειψη διάθεσης αναγνώρισης των κόπων τους έχουν περιέλθει σε απόγνωση, σε αδιαφορία και σκέφτονται "δεν καίγεται το μοναστήρι". Δεν μας ενδιαφέρει, αφού εμείς καιγόμαστε οι ίδιοι, μισθολογικά, προαγωγικά, έχουμε κατά κάποιο τρόπο την επιρροή της εκτελεστικής εξουσίας, αφού είναι πάνω από τα κεφάλια μας, θα κάτσουμε να ενδιαφερθούμε για το σύνολο; 

Επομένως, αν υπήρχε δυνατότητα διατάξεων για να λειτουργήσει η συνείδηση των δημοσίων υπαλλήλων και ότι το καθήκον τους είναι για το σύνολο και η ευημερία του συνόλου είναι ευημερία εκείνων των δημοσίων υπαλλήλων που έχουν στα χέρια τους την ευχέρεια για να αντιμετωπίσουν τα προβλήματα των πολιτών, τότε οπωσδήποτε θα είμαστε σε καλύτερη θέση. 

Επομένως αυτά είναι τα βασικά προβλήματα και δεν μπορούν χίλια οδγόντα τέσσερα τμήματα σε έξι Υπουργεία ή σε δέκα Υπουργεία που να μην έχουν προϊσταμένους ή να μην έχουν υπαλλήλους και να υπάρχουν προϊστάμενοι ή να έχουν εγκαταλείψει τους πάντες και τα πάντα, όπως είπαμε στα παρελθόντα νομοσχέδια για τη Δημόσια Διοίκηση, όταν υπάρχει αυτός ο ακρωτηριασμός των τμημάτων στα διάφορα Υπουργεία και όταν είναι έξι συναρμόδια Υπουργεία για την περίπτωση των τροφίμων και της υγείας των ανθρώπων τι κάνουμε; 

Σήμερα έγινε επίκαιρη ερώτηση εδώ για τα τρόφιμα. Είναι έξι τα συναρμόδια Υπουργεία για τον έλεγχο της ποιότητας των τροφίμων, για την υγεία των πολιτών και εκεί εμπλέκονται τα πάντα. Εκεί εμπλέκονται οι δυσλειτουργίες στη διοίκηση που έχει καθαρά σχέση με τη διατήρηση της υγείας μας και της ζωής μας και εκεί δεν έχουμε δώσει αρμοδιότητες , δεν έχουμε ξεκαθαρίσει τον ορίζοντα ότι αναλάβατε ένα δόγμα εσείς ούτε Υπουργείο Περιβάλλοντος ούτε Υπουργείο Εμπορίου ούτε Υπουργείο Δημόσιας Διοίκησης. 

Γίνεται χάος, γίνεται αλληλοσύγκρουση των υφισταμένων διοικητικών διατάξεων ως προς το τεράστιο αυτό πρόβλημα που δεν το αντιμετωπίζουμε. Αν μπορούσαμε να αντιμετωπίσουμε τέτοια τεράστια προβλήματα με διοικητικές ρυθμίσεις, με διοικητικές παρεμβάσεις, με νόμους που θα είχαμε διοικητικές παρεμβάσεις ώστε πράγματι να προάγεται η αξία της έννοιας του συμφέροντος της υπηρετήσεως των πολιτών, τότε θα είχαμε οπωσδήποτε μια καλύτερη αντιμετώπιση του προβλήματος. 

Εν όψει όμως της τυπικότητας των διατάξεων και εν όψει όλων αυτών τα οποία προείπαμε ότι βελτιώνουν κατά κάποιο τρόπο τη λειτουργία στις σχέσεις των πολιτών και με τις εξαιρέσεις και με τις επισημάνσεις που κάναμε στα άρθρα 5,6,7 και 10, ψηφίζουμε τον Κώδικα Διοικητικής Διαδικασίας. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ.Τσαφούλια. 

Ο κ. Βεζδρεβάνης έχει το λόγο για πέντε λεπτά. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, κύριοι συνάδελφοι, βέβαια συζητάμε ένα σοβαρό νομοσχέδιο κάτω από βαρύ κλίμα, ένα κλίμα που πράγματι αυτήν την ώρα το νιώθει βαθιά ο ελληνικός λαός. Ακόμη όλοι γνωρίζουμε αυτήν την ώρα ότι βασικά κυβερνητικά στελέχη ήδη αποπέμπονται από την Κυβέρνηση. 

Δεν είναι, λοιπόν, το κλίμα ιδιαίτερα καλό για ένα τόσο σοβαρό νομοσχέδιο, αλλά εν πάση περιπτώσει ο Κώδικας που ψηφίζουμε σήμερα και τον ψηφίζουμε συναινετικά ή τουλάχιστον με ευρύτατη συναίνεση είναι απόδειξη του τι μπορεί να πετύχει ο πολιτικός κόσμος, όταν δείχνει κατανόηση ο ένας προς τον άλλο και σε κάποια σημεία νερώνουν τα κόμματα και λίγο το κρασί τους. 

Στην προκειμένη περίπτωση, προήλθε ένας κώδικας σωστός, που μπορεί βεβαίως να βελτιωθεί ακόμα περισσότερο, αλλά είναι προς μια πολύ καλή κατεύθυνση. Γι'αυτό, και η Νέα Δημοκρατία δήλωσε από την αρχή δια του εκλεκτού εισηγητή της κ. Καραμάριου, ότι ψηφίζει το σχέδιο νόμου για την κύρωση του Κώδικα της Διοικητικής Διαδικασίας. 

Οφείλω όμως, κύριε Υπουργέ, να πω διότι το έζησα στο πετσί μου μέσα σ'αυτήν την Αίθουσα από το 1981 ότι υπήρχε και προηγουμένως νόμος και προφήτες υπήρχαν αλλά δεν τους σεβάστηκε η κυβερνώσα παράταξη τη δεκαετία ιδιαίτερα του '80. 'Ετσι φθάσαμε σ'αυτήν την κακοδιοίκηση, φθάσαμε σ'αυτό το κατάντημα της Δημόσιας Διοίκησης, με την οποία δεν μπορεί να είναι κανένας υπερήφανος σ'αυτήν την Αίθουσα. 

Είδαμε, κύριε Υπουργέ, στα χρόνια εκείνα λοχαγούς να διατάζουν στρατηγούς και όταν παύει να υπάρχει ιεραρχία δεν μπορεί να υπάρξει κανένα αποτέλεσμα, σε κανένα σημείο της κοινωνικής ζωής, πολύ δε περισσότερο της πολιτικής ζωής του τόπου. 

Εμείς ψηφίζουμε τον Κώδικα τον θεωρούμε προς τη σωστή κατεύθυνση, συμβάλαμε με τις προτάσεις μας ώστε να είναι ό,τι καλύτερο και θέλουμε να σας επιστήσουμε την προσοχή, για όσο είσαστε ακόμη στην Κυβέρνηση, γιατί πιστεύουμε ότι πολύ σύντομα δεν θα είσθε στην Κυβέρνηση, να τον εφαρμόσετε όπως ακριβώς ψηφίζεται για να μην έχουμε τα παρατράγουδα της δεκαετίας του '80. Ευχαριστώ, κύριε Πρόεδρε. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Παναγιώτης Σγουρίδης): Κύριε Τσοβόλα, είναι να μιλήσει ο τελευταίος από τους Βουλευτές, ο κ. Σπυριούνης, για τρία λεπτά και να πάρετε μετά το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Εντάξει, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σπυριούνη, έχετε το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, έχω την τύχη να ακολουθώ κατά κανόνα τον κ. Βεζδρεβάνη γι'αυτό θα τον πικράνω και σήμερα λέγοντάς του ότι όλες οι προϋποθέσεις υπάρχουν ή θα δημιουργηθούν να μην έχουν τη λύπη να γίνουν εξουσία. 'Ετσι θα τους δώσουμε μια άνεση να προσαρμοστούν στην Αντιπολίτευση για πέντε-έξι χρόνια ακόμη και μετά, οι κύριοι συνάδελφοί, μας θα είναι ώριμοι για να ασκήσουν την εξουσία! 

ΗΛΙΑΣ ΒΕΖΔΡΕΒΑΝΗΣ: Είμαι σίγουρος ότι δεν το πιστεύετε αυτό, κύριε συνάδελφε, γιατί αν το πιστεύετε είσθε εκτός πραγματικότητας! 

ΚΥΡΙΑΚΟΣ ΣΠΥΡΙΟΥΝΗΣ: Κύριοι συνάδελφοι, μη με αναγκάσετε να πω ό,τι λέω στο Κ.Κ.Ε. Να αντέχετε λίγο στην κριτική. Είναι μέσα στο δημοκρατικό παιχνίδι. 

Το δεύτερο σημείο είναι ο Κώδικας, αυτό που συζητούμε σήμερα και είναι πράγματι μία προώθηση της συνειδητοποιημένης πλέον ανάγκης βαθέως στα στρώματα του ελληνικού λαού, γιατί είναι ακριβώς πρόβλημά του ενός άλλου επιπέδου σχέσεων του πολίτη με το κράτος, όπου μονίμως, αντί να είναι ισότιμες, έχουμε τη σχέση του θύματος και του θύτη. Είναι απλό το πρόβλημα. Προέρχομαι από το δημοσιοϋπαλληλικό κόσμο και σέβομαι βαθέως τους δημοσίους υπαλλήλους. Απεχθάνομαι το σύστημα που επεκράτησε. Και θα συμφωνήσω με το συνάδελφο της Νέας Δημοκρατίας. 

'Εχω τη γνώμη, κύριε Υπουργέ -και αυτό επιβάλλει, εντείνει την ανάγκη να θεραπεύσουμε από ένα σύμπλεγμα ενοχής τα κακώς κείμενα στη Δημόσια Διοίκηση- ότι η μεγαλύτερη ευθύνη για την εξέλιξη της Δημόσιας Διοίκησης πέφτει στους ώμους του κόμματός μου. Πιστεύω στη βαθιά και ειλικρινή έννοια του εκσυγχρονισμού. Και το λέω, κύριοι, με όλη την οφειλομένη σοβαρότητα στην Αίθουσα και στους συναδέλφους. Η πατρίδα έχει ανάγκη από ένα βαθύ εκσυγχρονισμό. Δεν επιβάλλεται αυτός ο εκσυγχρονισμός μόνο από το χρέος προς τον 'Ελληνα πολίτη, είναι και βιοτική ανάγκη, καθώς η πατρίδα καλείται να πλεύσει σε ένα πέλαγος όπου κυριαρχεί ο κυματισμός ενός πέτρινου και ανήθικου ανταγωνισμού, ενός πλαισίου οικουμενικής ζωής που δεν ακούει σε ηθικούς κανόνες. Αυτό είναι το μέγα... 

(Θόρυβος στην Αίθουσα)

ΠΡΟΕΔΡΕΥΩΝ (Παναγιώτης Σγουρίδης): Μα, αντί να υπάρχει κινητικότητα στο ΠΑΣΟΚ υπάρχει στη Νέα Δημοκρατία. Κάντε λίγο ησυχία, κύριοι συνάδελφοι. 

ΗΛΙΑΣ ΒΕΖΔΡΕΒΑΝΗΣ: Ετοιμαζόμαστε για την εξουσία! 

ΠΡΟΕΔΡΕΥΩΝ (Παναγιώτης Σγουρίδης): Μα, τώρα γίνονται οι διαβουλεύσεις για το Υπουργικό Συμβούλιο. 

ΚΥΡΙΑΚΟΣ ΣΠΥΡΙΟΥΝΗΣ: Και ένα κρίσιμο σημείο για την πατρίδα μας, κύριε Υπουργέ, είναι ότι θα πρέπει να αντιμετωπίζουμε πλέον τις διακρατικές μας σχέσεις με την ευλάβεια και τη συνείδηση ότι δεν υπάρχουν φίλοι ούτε εταίροι. Είναι ανήθικος ο οικουμενικός κόσμος. Και εκείνοι που παριστάνουν τους πλανητάρχες, στηριζόμενοι στην ωμή ισχύ, είναι εκείνοι που περισσότερο από κάθε άλλον δεν έχουν κανέναν ηθικό κανόνα. Η πατρίδα, λοιπόν, καλείται να συμβιώσει μέσα σ'αυτόν τον ανήθικο κόσμο. 

Επομένως, οι δύο αυτές ανάγκες, η βελτίωση των σχέσεων του πολίτη με το κράτος και η προετοιμασία της πατρίδας για το πέλαγος της ανήθικης οικουμενικότητας, επιβάλλουν να κατοχυρώσουμε τους θεσμούς που θα βελτιώσουν το γενικό κλίμα και θα καταστήσουν τη Δημόσια Διοίκηση αντάξια των εποχών και ικανή να αντιμετωπίσει τους χαλεπούς καιρούς. Σε εφαρμογή του ν. 2307 και των αντίστοιχων άρθρων 18 και 25, αν θυμάμαι καλά, συγκροτήθηκε μία επιτροπή, της οποίας το προϊόν είναι αυτό που κουβεντιάζουμε. Και μόνο να αναλογιστεί κανείς ότι η οφειλομένη διαφάνεια, όπως επικαλείται μέσα στις διατάξεις η εισηγητική έκθεση, η ίση μεταχείριση των πολιτών, μέγα αίτημα του δημοκρατικού πολίτη, και η υπέρτατη ανάγκη σεβασμού της ανθρώπινης προσωπικότητας, που καθίσταται υπέρτατο νόμισμα στο άρθρο 2 παρ. 1 του Συντάγματός μας η προστασία της ανθρώπινης αξίας με γενικότερη έννοια, επιβάλλουν τη βελτίωση του επιπέδου των σχέσεων και ο Κώδικας έρχεται να καλύψει ακριβώς αυτήν την τριαδική αρμόνιση στη σχέση του πολίτη με το κράτος και αντιστρόφως. 

Ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχουν ζητήσει το λόγο ο κ. Τσοβόλας, ο κ. Παυλόπουλος και ο κ. Τζανής. 

Επειδή ο κ. Παυλόπουλος ανέφερε στη Γραμματεία ότι θέλει να φύγει δέχεσθε να προηγηθεί; 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Οχι, κύριε Πρόεδρε, να τηρηθεί ο Κανονισμός της Βουλής. Και εγώ έχω δουλειά. Κατέβηκα στην Ολομέλεια για να μιλήσω, με παρακαλέσατε να δώσω τη θέση μου στον αγαπητό συνάδελφο κ. Σπυριούνη και το έκανα με χαρά, αλλά τώρα δεν το δέχομαι. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Τσοβόλα. 

Ορίστε, έχετε το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, πριν από μισή ώρα επίσημα ο Κυβερνητικός Εκπρόσωπος, ο Υπουργός Τύπου κ. Ρέππας ανακοίνωσε την υποβολή παραίτησης τριών Υπουργών και την αποδοχή των παραιτήσεών τους από τον κύριο Πρωθυπουργό. 

Υπέβαλαν παραίτηση και έγινε αποδεκτή ο Υπουργός Εσωτερικών, Δημόσιας Διοίκησης και Αποκέντρωσης, του οποίου το νομοσχέδιο συζητάει αυτήν τη στιγμή η Βουλή, ο Υπουργός Εξωτερικών και ο Υπουργός Δημόσιας Τάξης. 

'Αρα, υπάρχει τεράστιο, ουσιαστικό, πολιτικό θέμα. Δεν μπορεί η Βουλή να συζητάει ένα νομοσχέδιο αρμοδιότητος Υπουργού που έχει παραιτηθεί και δεν υπάρχει αυτήν τη στιγμή. 

Το ΔΗ.Κ.ΚΙ. δηλώνει ξεκάθαρα ότι σύμφωνα με το Σύνταγμα, αλλά και το νόμο περί Υπουργικού Συμβουλίου, εκείνος που είναι πρώτα και πάνω από όλους υπεύθυνος για την άσκηση της κυβερνητικής πολιτικής είναι ο Πρωθυπουργός της χώρας και ασφαλώς συνολικά η Κυβέρνηση και όλοι οι Υπουργοί. 

'Αρα, για το ΔΗ.Κ.ΚΙ. εκείνος που έπρεπε και πρέπει να παραιτηθεί είναι ο Πρωθυπουργός της χώρας και ολόκληρη η Κυβέρνηση, γιατί είναι επικίνδυνη για τα εθνικά μας συμφέροντα. 

'Αρα και το νομοσχέδιο δεν πρέπει να προχωρήσει και ζητάμε την παραίτηση του Πρωθυπουργού και της παραίτησής του. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, έχω την εντύπωση -το είπα από την αρχή της συνεδρίασης- ότι αδίκησε και την Κυβέρνησή του και βεβαίως το σχέδιο νόμου το οποίο συζητάμε, το Υπουργείο, όταν μία τέτοια μέρα, η οποία φαινόταν από την αρχή πού οδηγεί, βρισκόμαστε εδώ για να συζητήσουμε ένα σημαντικό νομοσχέδιο αλλά κάτω από αυτές τις συνθήκες. 

Σπεύδω από τώρα να πω ότι η συνεδρίαση πρέπει να διακοπεί. Δεν μπορεί να δημιουργείται προϋπόθεση συνέχισης και λειτουργίας του Κοινοβουλίου και υπ' αυτές τις συνθήκες να γίνεται μία πλασματική συζήτηση υπό τους όρους που γίνεται. Ξέρουμε όλοι ότι με τον τρόπο αυτό όχι μόνο δεν συμβάλλουμε στη συνέχεια της λειτουργίας του Κοινοβουλίου και στην αναβάθμισή του, αλλά στην κυριολεξία συμβάλλουμε στην υποβάθμισή του. 

Κατόπιν τούτου παρακαλώ πολύ να σταματήσει η συζήτηση, να αποσυρθεί το νομοσχέδιο και να επανέλθει για συζήτηση κάποια άλλη στιγμή. 

Είμαι όμως υποχρεωμένος αυτήν τη στιγμή να τονίσω τα εξής: Πρώτα πρώτα η εικόνα την οποία ζούμε τώρα, ο Πρωθυπουργός να ζητάει την παραίτηση τριών Υπουργών την ίδια στιγμή κατά την οποία χθες ο Κυβερνητικός Εκπρόσωπος κάλυπτε απολύτως όλους τους Υπουργούς και ιδίως τον Υπουργό Εξωτερικών, αποδεικνύει τη διάλυση της Κυβέρνησης. 

Δύο τινά συμβαίνουν. 'Η η ευθύνη ανήκει στους Υπουργούς αυτούς, αλλά έπρεπε να το πει ο κύριος Πρωθυπουργός ευθύς εξ αρχής και ο κύριος Κυβερνητικός Εκπρόσωπος να έχει πάρει τις αποστάσεις του ή ο κύριος Πρωθυπουργός ανακάλυψε εκ των υστέρων τις ευθύνως και τις αναζητεί τώρα. 

Στην περίπτωση όμως αυτή και υπό τη μία εκδοχή και υπό την άλλη, δεν μπορεί ο κ. Σημίτης να θεωρεί εαυτόν ικανό να κυβερνήσει αυτήν τη χώρα και να κυβερνήσει με αυτήν την Κυβέρνηση. Είναι σαφές ότι το σύνολο της ευθύνης και για τους χειρισμούς που έγιναν, αλλά και για τους χειρισμούς που γίνονται αυτήν τη στιγμή βαρύνει τον Πρωθυπουργό αποκλειστικώς και μόνο. 

Και μη νομίζετε, ότι ένας ανασχηματισμός και η αναζήτηση ευθυνών από τρεις και μόνο Υπουργούς, είναι δυνατόν να εκτονώσει την κατάσταση και να αποκαταστήσει το κύρος της χώρας. 

ΠΡΟΕΔΡΕΥΩΝ (Παναγιώτης Σγουρίδης): Κύριε Παυλόπουλε, θα έλεγα να συζητούμε και επί του νομοσχεδίου. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, επί του νομοσχεδίου συζητώ με την εξής έννοια, εκτός αν αυτό δεν είναι αντιληπτό. Συζητώ επί του νομοσχεδίου, διότι αυτήν την ώρα δεν μπορούμε να συζητάμε επί του νομοσχεδίου. 

ΙΩΑΝΝΗΣ ΚΕΦΑΛΟΓΙΑΝΝΗΣ: Ε, όχι! Λογοκρισία θα βάλουμε στη Βουλή. 

ΠΡΟΚΟΠΗΣ ΠΑΥΛΟΠΟΥΛΟΣ: Είναι υπεκφυγή. Το Κοινοβούλιο αποτελεί forum στο οποίο πρέπει να εκφέρεται πολιτικός λόγος. Και όταν συμβαίνουν αυτά που συμβαίνουν αυτήν τη στιγμή, δεν μπορεί ο πολιτικός λόγος να εντοπίζεται στον Κώδικα Διοικητικής Διαδικασίας. 

ΠΡΟΕΔΡΕΥΩΝ (Παναγιώτης Σγουρίδης): Πρέπει να σας πω ότι υπάρχει ένας Κανονισμός της Βουλής και αυτός ο Κανονισμός θα πρέπει να τηρείται. 

ΙΩΑΝΝΗΣ ΚΕΦΑΛΟΓΙΑΝΝΗΣ: Μα, αφού δεν υπάρχει Υπουργός. 

ΠΡΟΚΟΠΗΣ ΠΑΥΛΟΠΟΥΛΟΣ: Σέβομαι τον Κανονισμό απολύτως, κύριε Πρόεδρε, αλλά προσπαθώ να σας εξηγήσω ότι όχι από πλευράς τύπου, αλλά από πλευράς ουσίας. Διότι ο νόμος περί Υπουργικού Συμβουλίου και Υπουργείων, ορίζει μεν τον τρόπο με τον οποίο και σε περίπτωση παραίτησης Υπουργού υπάρχει αναπλήρωση του Υπουργού. 

Αλλά εδώ δεν είναι θέμα εφαρμογής ενός συγκεκριμένου νόμου με την έννοια ότι πρέπει να μείνουμε στο γράμμα του, είναι ένα θέμα ουσίας. Αισθάνεται ο κ. Μπένος παραδείγματος χάρη ουσιαστικά ότι συντελούμε στην αναβάθμιση του Κοινοβουλίου και στη στήριξη ενός σημαντικού νομοσχεδίου, μιλώντας την ίδια στιγμή κατά την οποία ο επικεφαλής Υπουργός του Υπουργείου του έχει ήδη παραιτηθεί; 

Συνοψίζω τα όσα είπα, κύριε Πρόεδρε, γιατί δεν θα ήθελα να μείνω σε ένα σχέδιο νόμου, για το οποίο έχουμε δηλώσει τη συμφωνία μας, τη δήλωσε και ο εισηγητής μας. 

Πρέπει όμως για λόγους σεβασμού του Κοινοβουλίου να σταματήσει η συζήτηση, να αποσυρθεί το νομοσχέδιο και να συζητηθεί υπό κοινοβουλευτικές συνθήκες που αρμόζουν για ένα νόμο. 

Τονίζουμε, όμως, από πλευράς Νέας Δημοκρατίας και επαναλαμβάνουμε ότι το σύνολο της ευθύνης για όσα διαδραματίστηκαν και διαδραματίζονται βαρύνει τον Πρωθυπουργό, αυτός οφείλει να παραιτηθεί. 

ΠΡΟΕΔΡΕΥΩΝ (Παναγιώτης Σγουρίδης): Αυτό είναι μέσα στο νομοσχέδιο; 

ΠΡΟΚΟΠΗΣ ΠΑΥΛΟΠΟΥΛΟΣ: Ο ανασχηματισμός σε καμία περίπτωση... 

ΠΡΟΕΔΡΕΥΩΝ (Παναγιώτης Σγουρίδης): Να καταλάβω και εγώ αν είναι μέσα στο νομοσχέδιο και στον Κανονισμό. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, με συγχωρείτε πολύ. 

ΠΡΟΕΔΡΕΥΩΝ (Παναγιώτης Σγουρίδης): Κάποια στιγμή δεν θα πρέπει να χρησιμοποιούμε το Κοινοβούλιο για εντυπώσεις. 

(Θόρυβος στην Αίθουσα) 

ΑΝΑΣΤΑΣΙΟΣ ΝΕΡΑΝΤΖΗΣ: Εσύ τι κάνεις τώρα; 

ΠΡΟΕΔΡΕΥΩΝ (Παναγιώτης Σγουρίδης): Είμαι υποχρεωμένος να επαναφέρω την τάξη σύμφωνα με τον Κανονισμό μέσα στην Αίθουσα και σας παρακαλώ να επανέλθετε στο θέμα. 

ΙΩΑΝΝΗΣ ΚΕΦΑΛΟΓΙΑΝΝΗΣ: Δεν θα κάνεις λογοκρισία στη Βουλή. 

ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει καμία λογοκρισία, υπάρχει ένας Κανονισμός και σύμφωνα με αυτόν θα πρέπει να λειτουργήσουμε. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, εντυπώσεις όταν μέλος του Κοινοβουλίου εκφράζει την άποψή του για τα όσα συμβαίνουν στη χώρα και αφορούν το κοινοβουλευτικό πολίτευμα; 

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 

Δεν στοχεύουν, λοιπόν, να δημιουργήσουν τέτοιες εντυπώσεις οι δικοί μου λόγοι. 

ΠΡΟΕΔΡΟΣ (Απόστολος Κακλαμάνης): Κύριε Παυλόπουλε, ο χρόνος σας τελείωσε και παρακαλώ να καθίσετε στη θέση σας. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, με συγχωρείτε, μου αφαιρείτε το λόγο; 

ΠΡΟΕΔΡΟΣ (Απόστολος Κακλαμάνης): 'Οχι, τελείωσε ο χρόνος σας. 

ΠΡΟΚΟΠΗΣ ΠΑΥΛΟΠΟΥΛΟΣ: 'Οχι, κύριε Πρόεδρε, ως Κοινοβουλευτικός Εκπρόσωπος έχω είκοσι λεπτά. 

ΠΡΟΕΔΡΟΣ (Απόστολος Κακλαμάνης): Μιλάτε πεντέμισι λεπτά. 

ΠΡΟΚΟΠΗΣ ΠΑΥΛΟΠΟΥΛΟΣ: Κάνετε λάθος. Το χρόνο αυθαιρέτως τον καθόρισε ο κύριος Πρόεδρος. 

ΠΡΟΕΔΡΟΣ (Απόστολος Κακλαμάνης): Παρακαλώ, μην αντιδικείτε με το Προεδρείο. 

ΠΡΟΚΟΠΗΣ ΠΑΥΛΟΠΟΥΛΟΣ: Δεν αντιδικώ. 

ΠΡΟΕΔΡΟΣ (Απόστολος Κακλαμάνης): Να μην αντιδικείτε, να σέβεστε την Αίθουσα και το Προεδρείο. 

ΠΡΟΚΟΠΗΣ ΠΑΥΛΟΠΟΥΛΟΣ: Μου επιτρέπετε, κύριε Πρόεδρε; 

ΠΡΟΕΔΡΟΣ (Απόστολος Κακλαμάνης): Παρακαλώ να ακούσετε εμένα. 

ΠΡΟΚΟΠΗΣ ΠΑΥΛΟΠΟΥΛΟΣ:'Οχι, κύριε Πρόεδρε, ο χρόνος δεν ήταν αυτός. 

ΠΡΟΕΔΡΟΣ (Απόστολος Κακλαμάνης):'Οχι, θα ακούσετε εμένα. Σας ομιλεί ο Πρόεδρος του Σώματος. Οφείλετε να τον ακούσετε. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, δεν ήταν αυτός ο χρόνος μου. 

ΠΡΟΕΔΡΟΣ (Απόστολος Κακλαμάνης): Το καταλαβαίνετε; Οφείλετε να ακούσετε τον Πρόεδρο του Σώματος. 

ΠΡΟΚΟΠΗΣ ΠΑΥΛΟΠΟΥΛΟΣ: Ο Πρόεδρος του Σώματος μου λέει ότι τελείωσε ο χρόνος μου. Αυτό δεν είναι ακριβές. 

ΠΡΟΕΔΡΟΣ (Απόστολος Κακλαμάνης): Το αντιλαμβάνεστε ή πρέπει να σηκωθώ όρθιος για να το αντιληφθείτε; 

ΠΡΟΚΟΠΗΣ ΠΑΥΛΟΠΟΥΛΟΣ: Το αντιλαμβάνομαι, αλλά μου αφαιρείτε το λόγο. 

ΠΡΟΕΔΡΟΣ (Απόστολος Κακλαμάνης): Να σεβαστείτε, λοιπόν, τον Κανονισμό. Δεν σας αφαιρώ το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Μου τον αφαιρείτε. 

ΠΡΟΕΔΡΟΣ (Απόστολος Κακλαμάνης): Παρακαλώ, καθίστε. 

ΠΡΟΚΟΠΗΣ ΠΑΥΛΟΠΟΥΛΟΣ: Μου τον αφαιρείτε. 

ΠΡΟΕΔΡΟΣ (Απόστολος Κακλαμάνης): Παρακαλώ, παρακαλώ! 

ΠΡΟΚΟΠΗΣ ΠΑΥΛΟΠΟΥΛΟΣ: Με αυτήν την έννοια κάθομαι, όμως μου αφαιρέσατε το λόγο. 

ΠΡΟΕΔΡΟΣ (Απόστολος Κακλαμάνης): Ο Προεδρεύων σας έδωσε χρόνο πέντε λεπτών για να μιλήσετε. 

ΠΡΟΚΟΠΗΣ ΠΑΥΛΟΠΟΥΛΟΣ: Με ποιο δικαίωμα μου έδωσε πέντε λεπτά; 

ΠΡΟΕΔΡΟΣ (Απόστολος Κακλαμάνης): Παρακαλώ, θα με ακούσετε. Να καθίσετε, λοιπόν, για να ακούσετε. 

ΠΡΟΚΟΠΗΣ ΠΑΥΛΟΠΟΥΛΟΣ: Βεβαίως, κύριε Πρόεδρε, αλλά είναι ανακρίβεια. 

ΠΡΟΕΔΡΟΣ (Απόστολος Κακλαμάνης): Να καθίσετε, λοιπόν, για να ακούσετε. 

(Θόρυβος στην Αίθουσα) 

Ο Προεδρεύων σας έδωσε χρόνο πέντε λεπτών. 

ΠΡΟΚΟΠΗΣ ΠΑΥΛΟΠΟΥΛΟΣ: Κακώς. 

ΠΡΟΕΔΡΟΣ (Απόστολος Κακλαμάνης): Θα με ακούσετε πρώτα και μετά θα απαντήσετε. Αυτό λέει η δημοκρατία, κύριε Παυλόπουλε. 

ΠΡΟΚΟΠΗΣ ΠΑΥΛΟΠΟΥΛΟΣ: Βεβαίως, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Σας ομιλεί ο Πρόεδρος της Βουλής. 

Ο Προεδρεύων σας έδωσε χρόνο πέντε λεπτών. Εάν ο χρόνος αυτός δεν είναι εκείνος, τον οποίο δικαιούσθε από τον Κανονισμό, οφείλατε να το πείτε να το διορθώσει. 

ΠΡΟΚΟΠΗΣ ΠΑΥΛΟΠΟΥΛΟΣ: Δεν κοιτάζω το ρολόι, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Οφείλατε να πείτε στον Προεδρεύοντα, "κύριε Πρόεδρε, μου βάλατε πέντε λεπτά χρόνο, εγώ δικαιούμαι δέκα". 

ΠΡΟΚΟΠΗΣ ΠΑΥΛΟΠΟΥΛΟΣ: Δεν το αντελήφθην. 

ΠΡΟΕΔΡΟΣ (Απόστολος Κακλαμάνης):'Οχι, να το αντιλαμβάνεστε διότι στέκεστε μπροστά στο χρονομέτρη και εσείς είστε ευφυέστατος και ασφαλώς πρέπει να το αντιλαμβάνεστε και αυτό. 

'Ηρθε, λοιπόν, ο Πρόεδρος του Σώματος στην 'Εδρα. Εσείς συνεχίζετε να μιλάτε, να μιλάτε εκτός θέματος και το γνωρίζετε αυτό. Εσείς περισσότερο από οποιονδήποτε άλλον γνωρίζετε ότι όποιος ομιλεί εκτός θέματος, καλείται από τον Προεδρεύοντα, και αν συνεχίζει να ομιλεί εκτός θέματος, όπως λέει ο Κανονισμός, του αφαιρείται και ο λόγος. Αλλά δεν παρέστη ανάγκη να σας αφαιρεθεί ο λόγος, διότι ήδη ο χρόνος που σας είχε δοθεί, είχε λήξει. 

Επανέρχομαι, αγαπητοί συνάδελφοι, στο θέμα της διαδικασίας. Το χώρο αυτό οφείλουμε όλοι και γνωρίζω ότι όλοι τον σεβόμαστε. Και να μην παρασυρόμαστε προσκαίρως είτε διότι έχουμε εκείνη τη διάθεση ή την άλλη άποψη και να δημιουργούμε μια αρνητική εικόνα για το Κοινοβούλιο. Το Κοινοβούλιο συζητά το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης. Ετέθη σε κάποιο σημείο της συνεδριάσεως το ερώτημα, εάν θα μπορεί να συνεχίσει η Βουλή να συζητά το νομοσχέδιο αυτό, δεδομένου ότι υπάρχει η πληροφορία ότι παραιτήθηκε ο Υπουργός. 

Γνωρίζετε όλοι -κοινοβουλευτικοί είσθε όλοι- και σεις ως καθηγητής του Διοικητικού Δικαίου άριστα ότι η παραίτηση του Υπουργού σε ό,τι αφορά τη νομοθετική λειτουργία... 

ΠΡΟΚΟΠΗΣ ΠΑΥΛΟΠΟΥΛΟΣ: Το τόνισα και στον κύριο Υπουργό. 

ΠΡΟΕΔΡΟΣ (Απόστολος Κακλαμάνης): Εάν το τονίσατε, λοιπόν, γιατί συνεχίζετε να δημιουργείτε αυτήν την εικόνα ότι τάχα υπάρχει μια εκκρεμότητα στη χώρα, ότι αυτήν τη στιγμή δεν μπορούμε ως Βουλή να συνεχίζουμε, όταν γνωρίζετε ότι καθήκον μας είναι να βουλευόμεθα και αν υπάρξει άλλο θέμα, εάν η Κυβέρνηση πει ότι εμείς ζητούμε τη διακοπή της συζητήσεως του νομοσχεδίου, ασφαλώς και θα διακοπεί. 

Κατά συνέπεια, το θέμα μας είναι το νομοσχέδιο. 

Ο κ. Λεωνίδας Τζανής έχει το λόγο. 

Δικαιούται δέκα λεπτά. 

ΛΕΩΝΙΔΑΣ ΤΖΑΝΗΣ: Κύριε Πρόεδρε, είναι συμπεφωνημένος ο χρόνος. Για να γίνει διευκρίνιση προς τα όσα είπε ο κ. Παυλόπουλος, ο χρόνος των πέντε λεπτών είναι συμπεφωνημένος. 

ΠΡΟΚΟΠΗΣ ΠΑΥΛΟΠΟΥΛΟΣ: (Δεν ακούστηκε) 

ΛΕΩΝΙΔΑΣ ΤΖΑΝΗΣ: Γνωρίζετε πολύ καλά ότι σε συνεννόηση με το Προεδρείο ζήτησαν οι Κοινοβουλευτικοί Εκπρόσωποι... 

ΠΡΟΕΔΡΟΣ (Απόστολος Κακλαμάνης): Κύριε Τζανή, σας παρακαλώ. 

Επειδή δεν θέλω να αδικηθείτε εάν πράγματι δεν έχει συμφωνηθεί αυτός ο χρόνος, θα σας δοθεί. Αλλά εσείς επιτρέψτε μου, οφείλατε να πείτε στον κύριο Σγουρίδη. 

ΠΡΟΚΟΠΗΣ ΠΑΥΛΟΠΟΥΛΟΣ: Δεν πρόσεξα το χρόνο μου. 

ΠΡΟΕΔΡΟΣ (Απόστολος Κακλαμάνης): Εντάξει, έληξε το θέμα. 

Ορίστε, κύριε Τζανή, έχετε το λόγο. 

Παρακαλώ όμως, κύριε Τζανή, επί του νομοσχεδίου. Αυτό είναι το θέμα μας. 

ΛΕΩΝΙΔΑΣ ΤΖΑΝΗΣ: Κύριε Πρόεδρε, με την ελπίδα ότι κάποια στιγμή, οι παλαιότεροι από μένα θα σεβαστούν τον Κανονισμό της Βουλής. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρακαλώ το λόγο. 

ΠΡΟΕΔΡΟΣ (Απόστολος Κακλαμάνης): Παράκλησή μου είναι η εξής και το ακούει και ο κ. Σγουρίδης. Επειδή εγώ θα δεχτώ μια αντιπροσωπεία Αμερικανών συναδέλφων και δεν μπορώ να είμαι στην 'Εδρα. 

ΔΗΜΗΤΡΙΟΣ ΣΙΟΥΦΑΣ: Ακριβώς αυτό θέλω, κύριε Πρόεδρε, να είσθε στην 'Εδρα. 

ΠΡΟΕΔΡΟΣ (Απόστολος Κακλαμάνης): Ο κ. Σγουρίδης, λοιπόν, που θα με διαδεχθεί αμέσως στην 'Εδρα, γνωρίζει τι λέει ο Κανονισμός, όπως και όταν συνάδελφος μιλάει εκτός Κανονισμου, τι λέει ο Κανονισμός. Αρκετά πλέον. 

Ορίστε, κύριε Τζανή. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, δεν πρέπει να φύγετε από την 'Εδρα. Το Κοινοβούλιο είναι για να ακούτε και τον πολιτικό αντίλογο. Αυτό πρέπει να κάνετε, κύριε Πρόεδρε. 

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 

ΠΡΟΕΔΡΟΣ (Απόστολος Κακλαμάνης): Λυπάμαι, γιατί δημιουργείτε εντυπώσεις. Σας είπα ότι δέχομαι μια ξένη αντιπροσωπεία αυτήν τη στιγμή. 'Ηρθα στην 'Εδρα, γιατί είδα αυτήν την απαράδεκτη κατάσταση για την οποία δεν ευθύνεται το Προεδρείο. 

Ορίστε, κύριε Τζανή, έχετε το λόγο. 

ΛΕΩΝΙΔΑΣ ΤΖΑΝΗΣ: Κύριε Πρόεδρε, προφανώς θέλω να ασκήσω το δικαίωμά μου και με εμποδίζουν. 

ΠΡΟΕΔΡΟΣ (Απόστολος Κακλαμάνης): Συνεχίστε. Εδώ δεν γίνεται ό,τι θέλει καθένας, αλλά ό,τι λέει ο Κανονισμός. Αρκετά. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

ΛΕΩΝΙΔΑΣ ΤΖΑΝΗΣ: Η πρώτη αναγκαία διευκρίνιση είναι ότι το πεντάλεπτο που έδωσε ο κ. Σγουρίδης ως χρόνο στους Κοινοβουλευτικούς Εκπροσώπους, οφείλεται σε μια συμφωνία κυρίων που αυτή τη στιγμή παραβιάζεται και λυπάμαι γι'αυτό. Λυπάμαι, κύριε Παυλόπουλε, γι'αυτό. 

ΠΡΟΚΟΠΗΣ ΠΑΥΛΟΠΟΥΛΟΣ: Δεν συμφωνήσαμε τέτοιο πράγμα. 

ΛΕΩΝΙΔΑΣ ΤΖΑΝΗΣ: Εάν τα κοινοβουλευτικά ήθη επιτρέπουν τέτοιες παρεκτροπές και τέτοιες παλινωδίες εντός δευτερολέπτων, εγώ καταθέτω τη λύπη μου. Τίποτε περισσότερο. 

Δεύτερον, δεν μπορώ να διανοηθώ και να αντιληφθώ ότι η ιδιαιτέρα νοημοσύνη που σας χαρακτηρίζει δεν σας επέτρεψε να αντιληφθείτε εξ αρχής ότι το χρονόμετρο έδειξε πέντε λεπτά. Και το χρονόμετρο έδειξε πέντε λεπτά, γιατί αυτό είχαμε συμφωνήσει. 

ΠΡΟΚΟΠΗΣ ΠΑΥΛΟΠΟΥΛΟΣ: Δεν συμφωνήθηκε τέτοιο πράγμα. 

ΛΕΩΝΙΔΑΣ ΤΖΑΝΗΣ: Δεύτερον, για μια ακόμη φορά σαν μέλος του ελληνικού Κοινοβουλίου εκφράζω τη θλίψη μου, γιατί σε μία περίοδο που ο ελληνικός λαός προσβλέπει στην πολιτική του ηγεσία συνολικά για να διαβλέψει σ'αυτήν ίχνη υπευθυνότητας, για να μπορεί να ελπίζει στο μέλλον, για μια ακόμα φορά η Νέα Δημοκρατία, δεν στέκεται στο ύψος των περιστάσεων. 

(Θόρυβος από την πτέρυγα της Νέας Δημοκρατίας) 

Εν χορώ και αποπειρώμενη να εκμεταλλευθεί ένα ύψιστης εθνικής σημασίας θέμα, από τη μια μεριά ζητούσε χθες παραιτήσεις Υπουργών και από την άλλη πλευρά σήμερα είναι δυσαρεστημένη γιατί αυτές οι παραιτήσεις συνετελέσθησαν. 

(Θόρυβος από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Επί του θέματός σας, σας παρακαλώ. 

ΛΕΩΝΙΔΑΣ ΤΖΑΝΗΣ: 'Οπως αντιλαμβάνεσθε, κύριε Πρόεδρε... 

ΠΡΟΕΔΡΕΥΩΝ (Παναγιώτης Σγουρίδης): Αν έχετε να πείτε κάτι για το νομοσχέδιο, να το πείτε. 

ΛΕΩΝΙΔΑΣ ΤΖΑΝΗΣ: Ναι, αλλά πρέπει να ακουσθεί και η φωνή της Κυβέρνησης. 

ΙΩΑΝΝΗΣ ΚΕΦΑΛΟΓΙΑΝΝΗΣ: Δεν υπάρχει Κυβέρνηση. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κεφαλογιάννη. 

ΛΕΩΝΙΔΑΣ ΤΖΑΝΗΣ: Δεν είναι δυνατόν να ορμά για να κατασπαράξει μία Κυβέρνηση, η οποία αυτήν τη στιγμή έχει σαν βασικό της μέλημα τη διαφύλαξη των ύψιστων εθνικών συμφερόντων... 

(Θόρυβος από την πτέρυγα της Νέας Δημοκρατίας) 

...μία παράταξη, η οποία βαρύνεται με βαρύτατα παραπτώματα στο πεδίο των εθνικών θεμάτων. 

(Θόρυβος από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Τζανή, επί του θέματος. Να μιλήσετε για το νομοσχέδιο, σας παρακαλώ. 

(Θόρυβος από την πτέρυγα της Νέας Δημοκρατίας) 

ΛΕΩΝΙΔΑΣ ΤΖΑΝΗΣ: Κύριε Φούσα, μη μου θυμίζετε την εποχή της ΕΚΟΦ. Απαλλαγείτε από αυτόν τον εαυτό σας. Φθάσαμε στο 2000 πλέον. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Τζανή, επί του θέματος. Θα σας αφαιρέσω το λόγο. 

ΓΕΩΡΓΙΟΣ ΒΟΥΛΓΑΡΑΚΗΣ: Κοιτάξτε να διορθώσετε αυτά που κάνατε. 

ΛΕΩΝΙΔΑΣ ΤΖΑΝΗΣ: Κύριε Πρόεδρε, αν θα μου αφαιρέσετε το λόγο, θα πρέπει να επιβάλλετε μία ευπρέπεια εκεί που πρέπει. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ ... 

ΛΕΩΝΙΔΑΣ ΤΖΑΝΗΣ: Η εποχή της τρομοκράτησης της δημοκρατικής παράταξης έχει περάσει ανεπιστρεπτί. 

ΓΕΩΡΓΙΟΣ ΒΟΥΛΓΑΡΑΚΗΣ: Είναι λογική αυτή, κύριε Πρόεδρε; 

ΠΡΟΕΔΡΕΥΩΝ (Παναγιώτης Σγουρίδης): Πρέπει να καταλάβετε ότι αυτά δεν βοηθούν τον κοινοβουλευτισμό. 

ΓΕΩΡΓΙΟΣ ΒΟΥΛΓΑΡΑΚΗΣ: Ας κοιτάξουν τι θα κάνουν με τον Οτσαλάν. 'Εχουν διασύρει την Ελλάδα. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Βουλγαράκη. Αυτές οι εκφράσεις μέσα στο Κοινοβούλιο δεν βοηθούν. 

Ορίστε, κύριε Τζανή. 

ΛΕΩΝΙΔΑΣ ΤΖΑΝΗΣ: Συνεχίζω, κύριε Πρόεδρε. 

Αν θέλουν οι αγαπητοί συνάδελφοι της Νέας Δημοκρατίας... 

(Θόρυβος από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Κύριε Τζανή, επί του θέματος, αλλιώς θα σας αφαιρέσω το λόγο. Αν δεν μιλήσετε επί του νομοσχεδίου, θα σας αφαιρέσω το λόγο. 

ΛΕΩΝΙΔΑΣ ΤΖΑΝΗΣ: Διευκρινίστε στους κραυγάζοντες συναδέλφους ότι προσωπικά δεν με φοβίζει η πρακτική τους, όπως δεν φόβισε τη δημοκρατική παράταξη η τακτική της Δεξιάς... 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Εμείς δεν παραδώσαμε αγωνιστές πατριώτες. 

ΠΡΟΕΔΡΕΥΩΝ (Παναγιώτης Σγουρίδης): Σας αφαιρώ το λόγο, κύριε Τζανή. 

ΛΕΩΝΙΔΑΣ ΤΖΑΝΗΣ: Συνεχίζω, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Σας αφαιρώ το λόγο, κύριε Τζανή. Σας παρακαλώ, δεν έχετε το λόγο. 

Ορίστε, κύριε Kουβέλη, έχετε το λόγο. 

ΔΗΜΗΤΡΙΟΣ ΣΙΟΥΦΑΣ: Ζητώ το λόγο ως Κοινοβουλευτικός Εκπρόσωπος της Νέας Δημοκρατίας. 

ΠΡΟΕΔΡΕΥΩΝ (Παναγιώτης Σγουρίδης): Πρέπει να βγει ο κ. Παυλόπουλος έξω για να ζητήσετε το λόγο. 

(Θόρυβος από την πτέρυγα της Νέας Δημοκρατίας) 

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής, κ. ΑΠΟΣΤΟΛΟΣ ΚΑΚΛΑΜΑΝΗΣ) 

ΠΡΟΕΔΡΟΣ (Απόστολος Κακλαμάνης): Κύριε Τζανή, λυπάμαι πάρα πολύ, γιατί τώρα μιλάτε για το νομοσχέδιο. Ο Κανονισμός της Βουλής ισχύει για όλους. 

ΛΕΩΝΙΔΑΣ ΤΖΑΝΗΣ: Μα, κύριε Πρόεδρε... 

ΠΡΟΕΔΡΟΣ (Απόστολος Κακλαμάνης): 'Οχι, κύριε Τζανή, ισχύει για όλους ο Κανονισμός της Βουλής. Λυπάμαι, αλλά το χρόνο που είχατε να μιλήσετε για το νομοσχέδιο, τον χρησιμοποιήσατε για να απαντήσετε στη Νέα Δημοκρατία. 

ΛΕΩΝΙΔΑΣ ΤΖΑΝΗΣ: Κύριε Πρόεδρε... 

ΠΡΟΕΔΡΟΣ (Απόστολος Κακλαμάνης): 'Οχι, κύριε Τζανή, σας παρακαλώ θερμά. 'Οποιος θα μιλήσει, θα μιλήσει επί του νομοσχεδίου. 

ΛΕΩΝΙΔΑΣ ΤΖΑΝΗΣ: Δεν μου επιτρέψατε... 

ΠΡΟΕΔΡΟΣ (Απόστολος Κακλαμάνης): Δεν σας επέτρεψα, διότι εσείς απαντούσατε σ'αυτά που επίσης, παρά τον Κανονισμό, είπαν οι άλλοι συνάδελφοι από εκεί. 'Εχετε δύο λεπτά να μιλήσετε για το νομοσχέδιο. 

ΛΕΩΝΙΔΑΣ ΤΖΑΝΗΣ: Είναι φανερό ... 

ΑΝΤΩΝΙΟΣ ΦΟΥΣΑΣ: Υπάρχει προσωπικό θέμα. 

(Θόρυβος από την πτέρυγα της Νέας Δημοκρατίας) 

ΠΡΟΕΔΡΟΣ (Απόστολος Κακλαμάνης): Σας κάνω έκκληση, κύριοι συνάδελφοι. Σας είπα ότι έχω μία ξένη αντιπροσωπεία συναδέλφων. Αναγκάζομαι να έρχομαι δύο φορές στην Αίθουσα, όχι διότι πρέπει να έρθω, αλλά διότι ορισμένοι από εσάς θορυβείτε. Δεν είναι σωστό αυτό. Σας παρακαλώ θερμά. Πρέπει να επιστρέψω στο έργο που έχω αυτήν τη στιγμή. Επιτέλους, οφείλετε να σεβαστείτε αυτές τις καταστάσεις. Είπατε ό,τι θέλατε να πείτε. 

ΑΝΑΣΤΑΣΙΟΣ ΚΑΡΑΜΑΡΙΟΣ: Να προεδρεύσει ο Αντιπρόεδρος. 

ΠΡΟΕΔΡΟΣ (Απόστολος Κακλαμάνης): Μα, τον Αντιπρόεδρο δυστυχώς τον μεταχειρισθήκατε, όπως τον μεταχειρισθήκατε. 

(Θόρυβος από την πτέρυγα της Νέας Δημοκρατίας) 

Κύριοι συνάδελφοι, σας παρακαλώ επιτέλους. Θέλετε να διακόψω τη συνεδρίαση; 

ΔΗΜΗΤΡΙΟΣ ΣΙΟΥΦΑΣ: 'Οχι, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Κύριε Τζανή, σας παρακαλώ να ολοκληρώσετε επί του νομοσχεδίου και ουδείς θα λάβει το λόγο, θερμώς παρακαλώ και απευθύνομαι σε όλους τους συναδέλφους, για να αναφερθεί σε άλλα θέματα εκτός του νομοσχεδίου. Είναι θερμοτάτη παράκλησή μου. 'Ηδη ο χρόνος μου έχει ξοδευτεί σε μια άχαρη συζήτηση. Σας παρακαλώ, δεν είναι δυνατόν αυτό να γίνει κατανοητό; 

Ο κύριος Σγουρίδης, σύμφωνα με τον Κανονισμό, είναι υποχρεωμένος να αφαιρέσει το λόγο, αφού τον προειδοποιήσει -όπως λέει ο Κανονισμός- από οποιονδήποτε συνάδελφο, όποιος και αν είναι αυτός, που δεν θα μιλήσει επί του θέματος για το οποίο γίνεται η συζήτηση. Αυτό προς γνώση όλων των πλευρών. 

Ευχαριστώ πάρα πολύ και σας κάνω έκκληση. Επιτρέψτε μου για μισή ώρα να δω αυτούς τους ξένους συναδέλφους. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, για μισό λεπτό μπορείτε να ακούσετε την Αξιωματική Αντιπολίτευση; 

ΠΡΟΕΔΡΟΣ (Απόστολος Κακλαμάνης): 'Οχι, κύριε συνάδελφε, αφού σας λέω ότι τους έχω και περιμένουν μέσα είκοσι λεπτά. 

Ορίστε, κύριε Τζανή, έχετε το λόγο. 

(Στο σημείο αυτό την Προεδρική 'Εδρα καταλαμβάνει ο Β'Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

ΛΕΩΝΙΔΑΣ ΤΖΑΝΗΣ: Ολοκληρώνοντας, κύριε Πρόεδρε και αφού εκφράσω τη λύπη μου για αυτήν την εξέλιξη... 

ΠΡΟΕΔΡΕΥΩΝ (Παναγιώτης Σγουρίδης): Σας αφαιρώ το λόγο. Δεν έχετε το λόγο. 

ΛΕΩΝΙΔΑΣ ΤΖΑΝΗΣ: Με συγχωρείτε, δεν θέλετε να μπω στο θέμα; 

ΠΡΟΕΔΡΕΥΩΝ (Παναγιώτης Σγουρίδης): Δεν έχετε το λόγο. 

ΛΕΩΝΙΔΑΣ ΤΖΑΝΗΣ: Μα, ο κύριος Πρόεδρος μου έδωσε το λόγο. 

ΠΡΟΕΔΡΕΥΩΝ (Παναγιώτης Σγουρίδης): Δεν έχετε το λόγο είπα. Σας παρακαλώ. 

ΛΕΩΝΙΔΑΣ ΤΖΑΝΗΣ: Να μιλήσω για το νομοσχέδιο μπορώ; 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, μου επιτρέπετε; 

ΠΡΟΕΔΡΕΥΩΝ (Παναγιώτης Σγουρίδης): Εσείς, κύριε Σιούφα, σαν τι μιλάτε; Σαν Κοινοβουλευτικός Εκπρόσωπος μιλάτε; Τότε ο κ. Παυλόπουλος τι είναι; 

ΔΗΜΗΤΡΙΟΣ ΣΙΟΥΦΑΣ: Η Αξιωματική Αντιπολίτευση... 

ΠΡΟΕΔΡΕΥΩΝ (Παναγιώτης Σγουρίδης): Δεν έχετε το λόγο, κύριε Σιούφα, εκτός αν θέλετε να πάρετε το λόγο επί του νομοσχεδίου. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε... 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κουβέλης έχει το λόγο. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε... 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κουβέλη, σας παρακαλώ έχετε το λόγο. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, θέλω το λόγο για ένα λεπτό. 

ΠΡΟΕΔΡΕΥΩΝ (Παναγιώτης Σγουρίδης): Δεν σας δίνω το λόγο. 

ΔΗΜΗΤΡΙΟΣ ΣΙΟΥΦΑΣ: Δεν μπορείτε να μην μου δώσετε το λόγο. 

ΠΡΟΕΔΡΕΥΩΝ (Παναγιώτης Σγουρίδης): Δεν σας δίνω το λόγο. Ο Κοινοβουλευτικός σας Εκπρόσωπος μίλησε. 

ΔΗΜΗΤΡΙΟΣ ΣΙΟΥΦΑΣ: Κάνετε λάθος, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Εσείς κάνετε λάθος. 

ΔΗΜΗΤΡΙΟΣ ΣΙΟΥΦΑΣ: Από τον Κανονισμό έχω το δικαίωμα να μιλήσω. 

ΠΡΟΕΔΡΕΥΩΝ (Παναγιώτης Σγουρίδης): Κύριε Κουβέλη, έχετε το λόγο για πέντε λεπτά. 

ΑΝΤΩΝΙΟΣ ΦΟΥΣΑΣ: Κύριε Πρόεδρε, υπάρχει προσωπικό θέμα. 

ΠΡΟΕΔΡΕΥΩΝ (Παναγιώτης Σγουρίδης): Να το υποβάλετε, σύμφωνα με τον Κανονισμό το προσωπικό σας θέμα. Δεν μπορείτε εσείς να εμπαίζετε το Προεδρείο ή τον Προεδρεύοντα, γιατί θέλετε να παίξετε τα προσωπικά σας παιχνίδια. Είναι ντροπή. 'Ανθρωποι οι οποίοι είμαστε σοβαροί, γινόμαστε στα Μέσα Μαζικής Ενημέρωσης... 

Ορίστε, κύριε Κουβέλη, έχετε το λόγο. 

ΔΗΜΗΤΡΙΟΣ ΣΙΟΥΦΑΣ: Δώστε μου το λόγο να σας διευκολύνω, κύριε Πρόεδρε. 

ΦΩΤΗΣ ΚΟΥΒΕΛΗΣ: Κύριε Πρόεδρε, με την ελπίδα ότι δεν θα μου αφαιρέσετε το λόγο, θέλω να σας πω ότι εγώ αναφέρθηκα διεξοδικά στο νομοσχέδιο, αλλά από την ώρα που ο κύριος Πρόεδρος του ΔΗ.Κ.ΚΙ., κ. Τσοβόλας, έθεσε ένα ζήτημα... 

ΠΡΟΕΔΡΕΥΩΝ (Παναγιώτης Σγουρίδης): Το Προεδρείο είπε ότι οι παραιτήσεις των Υπουργών, σύμφωνα με τον Κανονισμό, πρέπει να έχουν γίνει εγγράφως και να έχουν έρθει στη Βουλή να ανακοινωθούν. Μέχρι της στιγμής εκείνης, το Υπουργείο έχει επικεφαλής και επικεφαλής είναι ο Υπουργός, ο οποίος έχει παραιτηθεί, πρέπει όμως αυτό να έρθει εγγράφως και να ανακοινωθεί από τη Βουλή. 

ΦΩΤΗΣ ΚΟΥΒΕΛΗΣ: Θα σας παρακαλέσω να με ακούσετε, προτού πείτε οτιδήποτε, διότι δεν ξέρετε τι θα πω. Νομίζω ότι ως Κοινοβουλευτικός Εκπρόσωπος ενός κόμματος δικαιούμαι να διατυπώνω άποψη για ζητήματα τα οποία έχουν τεθεί στην Ολομέλεια. 

Ακούστε, λοιπόν, την άποψή μου. 'Εχω τις ίδιες πληροφορίες και εγώ με εσάς, αναφορικά με τον Κανονισμό και επιλέγω τη διατύπωση "πληροφορίες", για να μπορέσουμε να συνεννοηθούμε. 

Βεβαίως η Κυβέρνηση είναι παρούσα και μπορεί να συνεχιστεί το νομοσχέδιο. 'Εχω ταυτόχρονα όμως την πολιτική βεβαιότητα ότι μπροστά σε ένα τέτοιο πολιτικό γεγονός, με παραίτηση τριών Υπουργών και ειδικότερα με την παραίτηση του Υπουργού Δημόσιας Διοίκησης, νομοσχέδιο του οποίου συζητάμε, δεν είναι δυνατόν να συνεχίσουμε. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, παρακαλώ το υπόλοιπο του χρόνου μου για δύο λεπτά. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παυλόπουλε. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, οφείλω μία εξήγηση για όσα έγιναν προηγουμένως, μιλώντας πάντα επί του νομοσχεδίου ως Κοινοβουλευτικός Εκπρόσωπος. 

Θυμάστε ότι δεν συνέβαλα εγώ στη συμφωνία των πέντε λεπτών, αλλά και τελείωνα το λόγο μου, ο οποίος είχε διακοπεί στο μεταξύ δύο φορές και ήθελα ελάχιστο χρόνο ακόμα για να τελειώσω. 

Θα επαναλάβω αυτό που είπα, το οποίο ελέχθη προηγουμένως και από τον κ. Τσοβόλα και επανελήφθη τώρα και από τον κ. Κουβέλη. 

Δεν είναι θέμα γράμματος του νόμου, κύριε Πρόεδρε. Σύμφωνα με το νόμο περί Υπουργικού Συμβουλίου και Υπουργείων, τυπικά, πράγματι ο παριστάμενος Υφυπουργός αναπληροί τον Υπουργό, παραιτηθέντα εν τω μεταξύ. 

Αλλά το ζήτημα ειναι πολύ διαφορετικό. Υποβαθμίζουμε... 

ΠΡΟΕΔΡΕΥΩΝ (Παναγιώτης Σγουρίδης): Δεν είναι αυτό. Ο Υπουργός παραμένει μέχρι να ορκιστεί ο καινούριος. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, σε ό,τι αφορά την εδώ εκπροσώπηση του Υπουργείου ομιλώ. 'Αρα, λοιπόν, το ζήτημα είναι θέμα ουσίας. Νομίζω ότι, όταν συζητείται ένα νομοσχέδιο, για εμάς είναι σημαντικό. Γι'αυτό είπα στον κύριο Υπουργό ότι αδίκησε τον εαυτό του. Είναι σημαντικό, γιατί προήλθε μέσα από μία συμφωνία, τουλάχιστον της μεγάλης πλειοψηφίας των πολιτικών δυνάμεων. Αυτό το νομοσχέδιο αδικείται όταν συζητείται, υπό τους όρους υπό τους οποίους μιλάμε αυτήν τη στιγμή. 

Και κάτι άλλο, για να μην μένουν εντυπώσεις μέσα στο χώρο του Κοινοβουλίου. Δεν θεωρώ -γιατί εδώ υπήρξε μία μομφή από την πλευρά του Προέδρου- ότι είχα υπερβεί το χρόνο μου, αλλά και ότι βρισκόμουν εκτός θέματος. 

Για να συνεννοηθούμε, κύριε Πρόεδρε και κύριοι συνάδελφοι, στο Κοινοβούλιο. Δεν θεωρώ ότι ένας Βουλευτής, πολύ περισσότερο Κοινοβουλευτικός Εκπρόσωπος ενός κόμματος, βρίσκεται εκτός θέματος, μιλώντας επ' ευκαιρία ενός νομοσχεδίου, όταν θεωρεί ότι πρέπει να διακοπεί μια συζήτηση και εξηγεί του λόγους, για τους οποίους το κάνει. Και αλίμονο, αν σε ένα χώρο, που αποτελεί ναό του κοινοβουλευτισμού, φτάνουμε στο σημείο να κάνουμε τέτοιου είδους στεγανές διακρίσεις σε ό,τι αφορά τα πολιτικά θέματα, τα οποία θέτουμε. 

Νομίζω ότι χρειάζεται όχι απλώς μεγαλύτερη επιείκεια, χρειάζεται ένας πολύ διαφορετικός τρόπος ερμηνείας των διατάξεων του Κανονισμού και του Συντάγματος. 

Μου είπε προηγουμένως ο κύριος Πρόεδρος ότι, ως καθηγητής, όφειλα να έχω μεγαλύτερη ευαισθησία. Ακριβώς, επειδή τα όσα δίδασκα όλα αυτά τα χρόνια, μου έμαθαν ότι στο χώρο του Κοινοβουλίου δεν μετράει μόνο η ουσία της τυπικής, στεγνής εφαρμογής ορισμένων διατάξεων, αλλά η αντιμετώπιση της ουσίας των πραγμάτων, γι' αυτό ακριβώς κι εγώ είπα αυτά τα οποία είπα, για να μάθουμε, κατά την εκτίμησή μου, τουλάχιστον κατά την άποψή μου ότι σ' αυτόν το χώρο είμαστε υποχρεωμένοι να στηρίζουμε τις θέσεις μας και τις απόψεις μας, αλλά πάντα σύμφωνα με τις απαιτήσεις που η ίδια η πολιτική ζωή διαμορφώνει. 

Κύριε Πρόεδρε και κύριοι συνάδελφοι, τελειώνω λέγοντάς σας ότι τέτοιου είδους συζητήσεις, όπως αυτή που γίνεται, δημιουργούν θέματα αρχής για τον τρόπο λειτουργίας του Κοινοβουλίου. 

Εγώ θεωρώ ότι όταν συμβαίνουν τέτοιου είδους πράγματα, όταν συμβαίνουν τέτοιου είδους ζητήματα, που αφορούν τις σχέσεις Βουλής και Κυβέρνησης, είμαστε υποχρεωμένοι, σταθμίζοντας το ενδιαφέρον και σταθμίζοντας την ιεράρχηση αυτή που πρέπει να γίνεται σε ό,τι αφορά τις αξίες του Κοινοβουλίου, να δίνουμε προτεραιότητα εκεί που πρέπει. Και εκεί που πρέπει να δώσουμε αυτήν τη στιγμή προτεραιότητα, εκεί που υπάρχει αυτήν τη στιγμή για το Κοινοβούλιο -που είναι ο ελεγκτής της Κυβέρνησης και αυτός που τη στηρίζει- λόγος για να υπάρξει προτεραιότητα, είναι ότι αντιμετωπίζουμε μια μείζονα πολιτική κρίση και ένα θέμα τεράστιων πολιτικών ευθυνών, το οποίο πρέπει να συζητήσουμε πολύ περισσότερο απ' αυτό που κάνουμε αυτήν τη στιγμή. Αυτή την ιεράρχηση θέλω να κάνω. Γι' αυτό το λόγο είπα όσα είπα, γι' αυτό το λόγο θεωρώ ότι δεν είμαι εκτός θέματος και γι' αυτό δεν θεωρώ ότι υπήρξε καμία παραβίαση του Κανονισμού της Βουλής. Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Εσωτερικών, Δημόσιας Διοίκησης και Αποκέντρωσης, κ. Μπένος, έχει το λόγο. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, είναι φυσικό να είμαστε όλοι φορτισμένοι από τα γεγονότα των τελευταίων ημερών και θα ήθελα, πριν μπω στο νομοσχέδιο, να σχολιάσω τα ζητήματα που τέθηκαν από πολλούς συναδέλφους, σε ό,τι αφορά τη συζήτηση του συγκεκριμένου νομοσχεδίου. 

Τέθηκε ένα τυπικό θέμα, το οποίο νομίζω ότι έχει λυθεί, το αν δηλαδή μπορεί τυπικά να συνεχιστεί η συνεδρίαση. Και αυτό, επαναλαμβάνω, νομίζω ότι έχει λυθεί. 

Τέθηκε και ένα θέμα ουσίας τόσο από τον εκπρόσωπο της Νέας Δημοκρατίας τον κ. Παυλόπουλο όσο και από τον εκπρόσωπο του Συνασπισμού τον κ. Κουβέλη και από τον Πρόεδρο του ΔΗ.Κ.ΚΙ. τον κ. Τσοβόλα. 

'Ολοι δεχόμαστε, αγαπητοί συνάδελφοι, ότι η χώρα περνά μία κρίση και ανεξάρτητα από τις εκτιμήσεις του καθενός, το ερώτημα είναι: Η κρίση αυτή πρέπει να επηρεάσει το σύνολο των θεσμικών Σωμάτων της χώρας; Δηλαδή θα ήταν καλή εικόνα, για οποιοδήποτε λόγο, να διακοπεί η συνεδρίαση; Τι μήνυμα θα στέλναμε στον ελληνικό λαό; 

Εγώ αντιστρέφω αυτά που είπατε όλοι οι συνάδελφοι και αυτά που είπε ο κ. Παυλόπουλος. Δηλαδή να δείξουμε ότι η χώρα είναι σε κατάσταση πανικού, ότι οι θεσμοί δεν λειτουργούν; 

Εγώ πιστεύω, λοιπόν, ότι ίσα-ίσα πρέπει να δείξουμε ότι οι θεσμοί είναι δυνατοί, οι θεσμοί λειτουργούν και είναι ένα σοβαρό αντίβαρο στις δύσκολες στιγμές της χώρας. 

Γι' αυτό, λοιπόν, πιστεύω ότι πρέπει να συνεχιστεί και να ολοκληρωθεί η διαδικασία. Κατά τα άλλα, συμφωνώ μαζί σας ότι αδικείται το νομοσχέδιο, αγαπητοί συνάδελφοι. Αυτό όμως είναι άλλης τάξης πρόβλημα, που μπαίνει δηλαδή κάτω από τη σκιά ενός μείζονος πολιτικού γεγονότος και πολιτικών εξελίξεων, ένα νομοσχέδιο που δεν θα του άξιζε τέτοια τύχη. Θεωρώ όμως ότι θα ήταν σφάλμα να διακόψουμε τη συζήτηση στο Κοινοβούλιο, αγαπητοί συνάδελφοι. 

Τώρα, για το νομοσχέδιο. Νομίζω ότι είχαμε δύο σημαντικά μηνύματα από τη συζήτηση, που έγινε μέχρι τώρα. Το ένα μήνυμα είναι ότι για τη Δημόσια Διοίκηση πρέπει να αναλάβουμε μεγάλες πρωτοβουλίες στη χώρα, για να φύγει απ' αυτό το πλαίσιο της αναξιοπιστίας και της αναποτελεσματικότητας, που εκπέπμει απέναντι στους πολίτες. 

'Ολοι δεχόμαστε ότι η Δημόσια Διοίκηση είναι ο μεγάλος ασθενής. 'Ολοι επιτέλους απ'αυτό το Βήμα πρέπει να δεχόμαστε ότι έχουμε ευθύνες γι'αυτό. 'Εχει ευθύνες και η σημερινή Κυβέρνηση γι'αυτό. Και το άλλο μήνυμα που βγήκε απ' αυτή τη συζήτηση είναι ότι επιτέλους πρέπει να πάμε σε έναν άλλο τρόπο συνεννόησης μέσα σε αυτήν την Αίθουσα. 

Θα ήθελα να ευχαριστήσω τους συναδέλφους που επαίνεσαν τη διαδικασία με την οποία εξελίχθηκε το νομοθέτημα αυτό, το ότι δηλαδή μετά τη συζήτηση στην επιτροπή της Βουλής, το ξαναπήγαμε στην επιτροπή του Κώδικα και ξαναήλθε στο Κοινοβούλιο αλλαγμένο, αφού η επιτροπή του Κώδικα έλαβε σοβαρότατα υπόψη της τις προτάσεις που κατέθεσαν οι συνάδελφοι. Νομίζω και εγώ ότι είναι ένα δείγμα γραφής, που πρέπει να εξαπλωθεί όσο γίνεται περισσότερο στις εργασίες του Σώματος. Πρέπει να φύγουμε από τη λογική του παρελθόντος και τα αντανακλαστικά τουλάχιστον της γενιάς της δικής μου, τα αντανακλαστικά δηλαδή που μας οδηγούν κατ'ευθείαν στην αντίθεση και όχι στη σύνθεση. Και ύστερα απ'αυτά τα σχόλια, για την ουσία του νομοσχεδίου. 

Η προσπάθεια, κυρίες και κύριοι συνάδελφοι, που γίνεται αυτή τη στιγμή στο Υπουργείο Δημόσιας Διοίκησης και Αποκέντρωσης είναι σιγά-σιγά να υπάρξει μία αλλαγή της Δημόσιας Διοίκησης. Και αυτή η τραυματική σχέση που υπάρχει ανάμεσα στη Δημόσια Διοίκηση και στους πολίτες να αρχίζει να αλλάζει. Η αλλαγή αυτή έχει δύο μείζονες στόχους. Ο ένας στόχος είναι ότι η διοίκηση πρέπει να είναι προσανατολισμένη στους πολίτες, πρέπει να πιάνει τον παλμό τους, πρέπει να ικανοποιεί τις επιθυμίες τους. 

Ο δεύτερος στόχος είναι ότι σιγά σιγά πρέπει να πάμε σε μια διοίκηση αποτελεσμάτων, δηλαδή μέτρησης της αποδοτικότητας της Δημόσιας Διοίκησης. 

Πολύ σύντομα και στη χώρα μας, στην πορεία την καλή που έχει προς την ΟΝΕ, θα αρχίσουμε πια σοβαρά να συζητάμε και για δείκτες, πέρα από τους δείκτες οικονομικής σύγκλισης και για δείκτες διοικητικής σύγκλισης. Είναι κοινός τόπος για όλες τις αναπτυγμένες χώρες, για όλες τις χώρες της Ευρωπαϊκής 'Ενωσης. 

Προς αυτές τις δύο σοβαρές κατευθύνσεις, προς αυτούς τους δύο μείζονες στόχους, ένα σημαντικότατο βοήθημα είναι ο Κώδικας Διοικητικής Διαδικασίας που συζητάμε σήμερα, που είναι, θα μπορούσα να πω απλά, μια κωδικοποίηση των διατάξεων της διοίκησης, που θα διευκολύνουν και το εσωτερικό του συστήματος, δηλαδή τους δημοσίους υπαλλήλους, αλλά κυρίως τους 'Ελληνες πολίτες. Θα μπορούσα να αναφερθώ επιγραμματικά σε ορισμένα σημεία του Κώδικα, όπως είναι η αυτεπάγγελτη ενέργεια της διοίκησης, όταν αυτό δεν προβλέπεται ρητά, όπως είναι αυτό το απλό θέμα, που όμως τόσο πολύ ταλαιπωρεί τους πολίτες: Οι αιτήσεις τους και με ποιο τρόπο υποβάλλονται και πώς συμπληρώνονται τα έντυπα και πώς πρέπει να καθοδηγούνται για να συμπληρώνονται τα έντυπα και τι πρέπει τα έντυπα να φέρουν στο σώμα τους, πληροφορίες κατάλληλες για να διευκολύνουν τους πολίτες ή ποιος είναι ο χρόνος διεκπεραίωσης των υποθέσεων των πολιτών ή τα θέματα που έχουν σχέση με την πρόσβαση των πολιτών στη διοίκηση ή την ακρόαση των πολιτών, κυρίως όταν λαμβάνονται αποφάσεις που είναι σε βάρος τους ή τις προθεσμίες που έχουν οι πολίτες για να διεκπεραιώσουν μια διοικητική τους υπόθεση. 

Θα ήθελα να πω ότι το Υπουργείο Δημόσιας Διοίκησης κινεί παραλλήλως, για να μη μείνει γράμμα κενό αυτός ο Κώδικας Διοικητικής Διαδικασίας, μία σειρά δράσεων, προκειμένου να του δώσει σάρκα και οστά στην πράξη. 

Θα ήθελα να αναφερθώ επιγραμματικά σε αυτές τις δράσεις. Είναι κατ'αρχήν η δημιουργία κέντρων διοικητικών πληροφοριών σε όλην τη χώρα, έτσι ώστε ο πολίτης, πριν έλθει σε επαφή με τη διοίκηση, να μπορεί να παίρνει έγκυρες και υπεύθυνες πληροφορίες για τη διοικητική του υπόθεση. 

Είναι, ύστερα, η διάθεση στη χρήση των πολιτών όλων των σύγχρονων μέσων επικοινωνίας. 'Ηδη λειτουργεί η γραμμή "1502" όπου οι πολίτες από όλην τη χώρα με ένα απλό τηλεφώνημα μπορούν να παίρνουν πιστοποιητικό στο σπίτι τους, μια ολόκληρη γενιά πιστοποιητικών, η οποία συνεχώς θα διευρύνεται. 

Είναι η εφαρμογή, με ειδική νομοθετική ρύθμιση που έγινε πριν απο δύο μήνες περίπου στην Αίθουσα, από 1ης Μαρτίου της χρήσης του fax και του ηλεκτρονικού ταχυδρομείου στην υπηρεσία των πολιτών. Από την 1η Μαρτίου, δηλαδή, θα μπορούν να απευθύνονται οι πολίτες στη Διοίκηση μέσω fax και ηλεκτρονικού ταχυδρομείου. 

Είναι η δημιουργία υπηρεσιών μιας τάσης όπου, δηλαδή, σιγά-σιγά, προοδευτικά όλες οι οργανικές διοικητικές μονάδες της χώρας θα έχουν επιφορτισμένους υπαλλήλους με ονοματεπώνυμο που θα παραλαμβάνουν τις υποθέσεις των πολιτών. 'Ηδη πιλοτικά αυτό εφαρμόζεται στο ΙΚΑ, στις συντάξεις γήρατος. 'Ενας συνταξιούχος τώρα πια μπορεί να πάει σε ένα συγκεκριμένο υπάλληλο και να συμπληρώσουν μαζί την αίτησή του, να δει μαζί με τον υπάλληλο αυτόν τα δικαιολογητικά. Ο υπάλληλος αυτός θα αναλάβει να κινήσει στο εσωτερικό του συστήματος την υπόθεσή του και έτσι στο εσωτερικό του συστήματος θα κινείται ο φάκελος και όχι ο πολίτης. 

Είναι η δημιουργία ενιαίων εντύπων σε όλην τη χώρα. 

Είναι, επίσης, η δημιουργία και στην πατρίδα μας χαρτών για τα δικαιώματα των πολιτών, που είναι η τροπολογία που έχει κατατεθεί και έχει διανεμηθεί εδώ και μία εβδομάδα σε όλους τους συναδέλφους. 

Σπεύδω να πω στην παρατήρηση του συναδέλφου κ. Κουβέλη, ότι σε πρώτη φάση δεν μπορούσαμε να είμαστε υποχρεωτικοί στην καθιέρωση των χαρτών. Αυτό το αντλήσαμε και από τη διεθνή εμπειρία. Σίγουρα, όμως, σε μια επόμενη φάση, που ελπίζω να είναι πολύ σύντομα, πρέπει οι χάρτες να γίνουν υποχρεωτικοί για τη Διοίκηση. 

Θα ήθελα, επίσης, να αναφερθώ και σε ένα τυπικό θέμα. Ο τίτλος -επειδή θα μπεί και αυτή η διάταξη για τους χάρτες- θα πρέπει να συμπληρωθεί ως εξής: "Κώδικας Διοικητικής Διαδικασίας και άλλες διατάξεις". Να το συμπληρώσουμε για να είμαστε και τυπικά εντάξει. 

Αγαπητοί συνάδελφοι, θα κλείσω κάπου εδώ όπως περίπου ξεκίνησα. Πιστεύω ότι η χώρα μας βρίσκεται μπροστά σε πολύ μεγάλα προβλήματα. Πέρα από τη συναισθηματική φόρτιση, που έχουμε όλοι μας και ένα κράμα συναισθηματικής και πολιτικής προσέγγισης των γεγονότων, έχω την εντύπωση ότι η προσπάθεια προσέγγισης, αλληλοκατανόησης για την επίλυση μείζονων προβλημάτων για τη χώρα είναι ό,τι καλύτερο μπορούμε να προσφέρουμε στον ελληνικό λαό σε αυτήν τη δύσκολη συγκυρία. 

Σας ευχαριστώ. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υπουργό. 

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, μπορώ να έχω το λόγο; 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, μπορώ να κάνω μία διευκρίνιση για τους χάρτες στον κύριο Υπουργό; 

ΠΡΟΕΔΡΕΥΩΝ (Παναγιώτης Σγουρίδης): Ως Κοινοβουλευτικός Εκπρόσωπος έχετε το δικαίωμα να κάνετε... 

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, έχω ζητήσει και εγώ το λόγο. 

ΠΡΟΕΔΡΕΥΩΝ (Παναγιώτης Σγουρίδης): Μισό λεπτό. Εσείς είστε ειδικός αγορητής. Εσείς θα πάρετε το λόγο εφόσον μπούμε στις δευτερολογίες. 

Ορίστε, κύριε Παυλόπουλε, έχετε το λόγο να κάνετε μία παρέμβαση. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, σε ό,τι αφορά τους χάρτες θα ήθελα να πω ότι ως προς την υποχρεωτικότητα των χαρτών, που τόνισε προηγουμένως ο κ. Κουβέλης, υποχρεωτικότητα, με την έννοια ότι υπάρχει δέσμια αρμοδιότητα της έκδοσής τους, νομικά είναι λίγο δύσκολο να καταρτισθεί. 

Θα ήθελα, όμως, προς το Υπουργείο, μολονότι εμείς υπερψηφίζουμε την σχετική διάταξη, να πω το εξής απλό: Εάν οι χάρτες καταρτισθούν χωρίς να υπάρχει ενότητα των σχετικών διατάξεων τουλάχιστον σε κάποια έκταση μεταξύ των Οργανισμών Τοπικής Αυτοδιοίκησης, φοβούμαι, κύριε Υπουργέ, ότι θα βρεθούμε μπροστά στο φαινόμενο Οργανισμοί Τοπικής Αυτοδιοίκησης να διαφοροποιούνται μεταξύ τους με αποτέλεσμα να διαφοροποιείται και η συμπεριφορά υποχρεώσεων και δικαιωμάτων έναντι των διοικουμένων, έτσι ώστε να καταλήγουμε σε μία ανισότητα ενδεχομένως αντίθετη και με τις ίδιες τις διατάξεις του Συντάγματος. 

Μολονότι είμαι υπέρμαχος της αυτοτέλειας των Οργανισμών Τοπικής Αυτοδιοίκησης, έχω την εντύπωση ότι δεν θα ήταν άστοχο -θα ήταν βεβαίως ενδεικτικό για τους Οργανισμούς Tοπικής Aυτοδιοίκησης, που κάνουν τη σχετική πρόταση- να υπάρχει έστω και ένα δείγμα γραφής του τρόπου με τον οποίο ενδεχομένως θα υπάρχουν ενιαίες ρυθμίσεις. 'Οχι ότι αυτό θα δεσμεύει, γιατί θα ήταν αντισυνταγματικό με το άρθρο 102 του Συντάγματος να υπάρχει μια τέτοια δέσμευση. Παρ'όλα αυτά, όμως, θα έπρεπε να υπάρχει ένας τέτοιος δείκτης και οι εγκρίσεις των περιφερειαρχών να γίνονται και με γνώμονα το εάν και κατά πόσο οι επιμέρους διατάξεις των χαρτών αυτών συμβιβάζονται και συνδυάζονται μεταξύ τους για να εξασφαλίζεται μία στοιχειώδης ενότητα. 

Και μία τελευταία παρατήρηση, κύριε Υφυπουργέ. Κάνουμε μεγάλη παραχώρηση, δεχόμενοι την τροπολογία, γιατί δεν έχουμε εμπιστοσύνη στους περιφερειάρχες όπως λειτουργούν σήμερα. Εάν οι περιφερειάρχες ήταν παράγοντες, οι οποίοι είχαν θητεία, οι οποίοι θα είχαν επιλεγεί αξιοκρατικά, ουδείς θα είχε το φόβο, οι όποιες εγκρίσεις να γίνονται και με κομματικά κριτήρια ή άλλους λόγους. Να ένας λόγος για τον οποίο όσο είσθε Κυβέρνηση, πρέπει να σκεφθείτε σοβαρά μήπως είναι καιρός -εμείς θα το κάνουμε ως κυβέρνηση και έχουμε δεσμευθεί- να θεσπίσουμε το θεσμό του περιφερειάρχη διακομματικά, υπερκομματικά αν θέλετε, με άλλα κριτήρια, με άλλους τρόπους επιλογής, με άλλους τρόπους αξιολόγησης, για να μην αποτελούν μακρείς βραχίονες της εκάστοτε κομματικής ηγεσίας των Υπουργείων επί των Οργανισμών Τοπικής Αυτοδιοίκησης. Θα είχαμε αποφύγει πολλούς φόβους και θα είμαστε πολύ πιο ελεύθεροι να κρίνουμε εάν και κατά πόσο, τέτοιου είδους πρωτοβουλίες σαν και αυτήν που ψηφίζουμε σήμερα, θα έπρεπε να έρχονται συχνότερα και να μη δημιουργούνται οι προϋποθέσεις και ενδεχομένως, οι ανησυχίες ως προς το αν οι πρωτοβουλίες αυτές θα μπορούσαν να καταλήξουν σε βάρος των ίδιων των Οργανισμών Τοπικής Αυτοδιοίκησης. 

Σκεφθείτε, όμως, το αν θα πρέπει νομοθετικά να το φέρετε, ώστε να υπάρχει ένα είδος πλαισίου, το οποίο θα αποτελούσε τη βάση πάνω στην οποία θα μπορούσαν να κινηθούν οι Οργανισμοί Τοπικής Αυτοδιοίκησης, χωρίς αυτό να σημαίνει, κατ'ουδένα τρόπο, ότι δεσμεύονται από αυτό ή ενδεχομένως και πολύ περισσότερο, ότι εξ αυτού δημιουργείται δέσμια αρμοδιότητα για τους Οργανισμούς Τοπικής Αυτοδιοίκησης. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, υπάρχει μία αίτηση από τον κ. Φούσα, για προσωπικό θέμα. 

Ορίστε, κύριε Φούσα, πείτε μας σε τι συνίσταται το προσωπικό σας θέμα. 

ΑΝΤΩΝΙΟΣ ΦΟΥΣΑΣ: Ο Κοινοβουλευτικός Εκπρόσωπος του ΠΑ.ΣΟ.Κ., ο οποίος δυστυχώς δεν είναι παρών, σε μια περίεργη αντίδρασή του, με συνέδεσε, παντελώς αβάσιμα, με μία αντίδραση που έγινε από κάποιους άλλους συναδέλφους. Πάντως δεν ήμουν εγώ αυτός. Και αυτό ασφαλώς συνιστά προσβολή της προσωπικότητας... 

ΠΡΟΕΔΡΕΥΩΝ (Παναγιώτης Σγουρίδης): Δεν είπε για σας. Μίλησε για τον κ. Σιούφα. 

ΑΝΤΩΝΙΟΣ ΦΟΥΣΑΣ: 'Οχι, κύριε Πρόεδρε. Δεν ακούσατε καλά. Μακάρι να ήταν έτσι. Και θα σας πω γιατί. Με μπέρδεψε με άλλο όνομα. Κάντε μου τη χάρη σας παρακαλώ. 

ΠΡΟΕΔΡΕΥΩΝ (Παναγιώτης Σγουρίδης): Τι εννοείτε, να σας κάνω τη χάρη; Με ποιον τρόπο το βάζετε αυτό; 

ΑΝΤΩΝΙΟΣ ΦΟΥΣΑΣ: Δεύτερον και δεν καταλαβαίνω γιατί, με κατηγόρησε ότι δήθεν χρησιμοποιώ συμπεριφορά -και επαναλαμβάνω, δεν ήμουν εγώ- ΕΚΟΦ ή ότι εγώ ήμουν τάχα μέλος αυτής της οργάνωσης. 

Αυτή είναι μία κατηγορία, που ασφαλώς προσβάλλει την προσωπικότητά μου και θέλω το λόγο. 

ΠΡΟΕΔΡΕΥΩΝ (Παναγιώτης Σγουρίδης): Θεωρώ ότι δεν ήθελε να σας προσβάλει. 

ΑΝΤΩΝΙΟΣ ΦΟΥΣΑΣ: Να έρθει... 

ΠΡΟΕΔΡΕΥΩΝ (Παναγιώτης Σγουρίδης): Και πιστεύω ότι, εάν θα ήταν παρών, θα ανακαλούσε. 

ΑΝΤΩΝΙΟΣ ΦΟΥΣΑΣ: Δώστε μου σας παρακαλώ δύο λεπτά για να αναπτύξω πώς εγώ αντιλαμβάνομαι αυτό το θέμα. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ. Δεν νομίζω ότι... 

ΑΝΤΩΝΙΟΣ ΦΟΥΣΑΣ: Τι δεν νομίζετε, κύριε Πρόεδρε; 

ΠΡΟΕΔΡΕΥΩΝ (Παναγιώτης Σγουρίδης): Από τη στιγμή που ο κύριος συνάδελφος δεν είναι παρών, για να σας... 

ΑΝΤΩΝΙΟΣ ΦΟΥΣΑΣ: Και αν θέλετε να μάθετε, κύριε Πρόεδρε, έχετε και εσείς ευθύνη. Γιατί και εσείς, ενώ το ακούσατε, δεν κάνατε παρέμβαση, δεν του είπατε ότι είναι απαράδεκτα αυτά τα οποία λέει. 

Είναι και εκείνος απαράδεκτος! 

ΠΡΟΕΔΡΕΥΩΝ (Παναγιώτης Σγουρίδης): 'Ημασταν παρόντες όλοι μέσα στην Αίθουσα. Και ξέρουμε τι προσπάθεια κατεβλήθη από το Προεδρείο, για να μπορέσει να υπάρξει τάξη. 

ΑΝΤΩΝΙΟΣ ΦΟΥΣΑΣ: Εσείς, κύριε Πρόεδρε, έχετε πρώτος την ευθύνη, αλλά και εκείνου, επιτρέψτε μου, είναι απαράδεκτη η συμπεριφορά του. 

Εάν δεν ανακαλέσει και γιατί η κατηγορία είναι αβάσιμη και γιατί δεν έχω καμία σχέση, θα είμαι υποχρεωμένος να πω ότι είναι λασπολόγος στην Αίθουσα αυτήν. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καραμάριος έχει το λόγο. 

ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, απαντώντας στα όσα είπε ο αξιότιμος κύριος Υφυπουργός Εσωτερικών, Δημόσιας Διοίκησης και Αποκέντρωσης, θα ήθελα, προκειμένου να γίνει κατανοητό το νομοσχέδιο το οποίο σήμερα ψηφίζουμε, να αναφερθώ σε έναν απλό πολίτη από μία οποιαδήποτε επαρχία της Ελλάδος, ο οποίος πηγαίνει σε μία υπηρεσία, για να εξυπηρετηθεί. Εκεί είναι το πρόβλημα. 'Οταν κάποιος φτωχός πολίτης, πηγαίνει σε κάποια υπηρεσία, ζητώντας να λυθεί κάποιο πρόβλημά του, ποια θα είναι η συμπεριφορά της διοίκησης. Και εδώ είναι το πρόβλημα, αγαπητέ κύριε Υφυπουργέ: 'Οτι οι υποχρεώσεις της υπηρεσίας στο πρόβλημα αυτό είναι διφυείς. 

Η μία είναι η οργανωτική δομή του κράτους. Εκείνη, δηλαδή, που πρέπει να υπάρχει, ούτως ώστε προσερχόμενος ο πολίτης στην οποιαδήποτε υπηρεσία, να μπορεί να πραγματοποιηθεί το αίτημά του, αφού ο υπάλληλος από μέρους της διοίκησης θα έχει την ευχέρεια να ανταποκριθεί. 

Σε αυτό το σημείο κρίναμε την Κυβέρνηση και κρίνουμε και τους εαυτούς μας, όπως θέλετε. Τα συναισθήματα όμως, μπορεί να υπάρχουν από τη Ναυμαχία της Σαλαμίνας, ή από τη Μάχη του Μαραθώνα μέχρι και σήμερα, αλλά η ζωή προχωράει και είμαστε υποχρεωμένοι να λύνουμε τα προβλήματα στη σύγχρονη εποχή που ζει η κάθε κοινωνία. 

Η οργανωτική δομή του κράτους που υπήρχε επί τόσα χρόνια είχε ως αποτέλεσμα να φθάσουμε σήμερα να κωδικοποιούμε διατάξεις των υποχρεώσεων των πολιτών, των δικαιωμάτων των πολιτών και των υποχρεώσεων της πολιτείας. Αυτό και μόνο μαρτυράει την αδυναμία όποιων κυβερνήσεων πέρασαν -πολύ περισσότερο των δικών σας, που κυβερνούν επί τόσα χρόνια- να κρίνουν αυτό το αποτέλεσμα με βάση τα πραγματικά δεδομένα. 

Η άλλη πλευρά είναι η εξυπηρέτηση του πολίτη, ο οποίος προσέρχεται σ'αυτήν την οργανωτική δομή που υπάρχει και ζητάει την εξυπηρέτηση του δικαιώματός του και του αιτήματός του. Εδώ είναι το πρόβλημα που με τις οποιεσδήποτε διατάξεις βάζουμε σήμερα με τον Κώδικα αυτό -παρά τη σωστή κατεύθυνση- δεν πιστεύω να υλοποιηθεί, διότι θα πέσουμε πάλι στο πρόβλημα της οργανωτικής δομής, που δεν υπάρχει δυστυχώς με τρόπο, ώστε να μπορεί να εξυπηρετηθεί ο πολίτης. Δεν υπάρχει το συναίσθημα του υπαλλήλου που διοικεί, προς τον πολίτη, το οποίο θα έπρεπε να υπάρχει, διότι αυτός που διοικεί δεν αισθάνεται άνετα στο χώρο τον οποίο εξυπηρετεί. Σήμερα δεν συζητάμε έναν κώδικα ρύθμισης θεμάτων των εν λόγω Υπουργείων, αλλά συζητάμε γενικά τη συμπεριφορά των δημοσίων υπαλλήλων -όχι του ευρύτερου δημόσιου τομέα- και των υπαλλήλων των Oργανισμών Tοπικής Aυτοδιοίκησης προς τον πολίτη, τον οποίο έχουν την υποχρέωση να εξυπηρετούν. 

Αν δεν αισθάνεται άνετα αυτός που διοικεί και αν δεν έχει δεδομένα στοιχεία για να μπορεί να ανταποκριθεί στο έργο του, δεν θα φθάσουμε ποτέ στο επιθυμητό σημείο. Η υποχρέωσή μας ως πολιτεία είναι να οργανώσουμε το συντομότερο τη δομή τεχνικά και από την άλλη πλευρά, να εμφυσήσουμε το νόημα στους ανθρώπους που υπηρετούν εκεί -υπάλληλος σημαίνει υπηρέτης του λαού- ότι έχουν υποχρέωση να εξυπηρετούν τον κόσμο και όχι για μια περίπτωση του Ι.Κ.Α., του Τ.Ε.Β.Ε., ή οποιασδήποτε υπηρεσίας, να πρέπει να προσέρχεται στον οποιοδήποτε έχει μια άλλη ιδιότητα, για να τον βοηθήσει να ξεπεράσει ένα πρόβλημά του. Και δυστυχώς, υπάρχουν πάρα πολλά τέτοια προβλήματα. 

Είναι αδύνατον να εξυπηρετηθεί ένας πολίτης σε ένα υποθηκοφυλάκειο, σε ένα κτηματολόγιο. Ευτυχώς υπάρχουν κάποιες δικαστικές υπηρεσίες -ελάχιστες όμως- που μπορεί κανείς να πάρει πιστοποιητικό ποινικού μητρώου τύπου "Α" ή (μηδέν) "0". 'Οπως ξέρετε, το "0" αξίζει πολλά σήμερα, γιατί όταν έχεις "0" σημαίνει ότι είσαι καλός πολίτης. Κωδικοποιούμε λοιπόν, εμείς τις υποχρεώσεις, χωρίς να υπάρχει η δυνατότητα. 

Κύριε Υπουργέ, για να αναγκαστούμε να κάνουμε αυτόν τον Κώδικα φθάσαμε στο σημείο, δυστυχώς, να μην μπορούμε να ανταποκριθούμε. Το αποτέλεσμα σήμερα -το είπατε και εσείς και στενοχωρηθήκαμε όλοι- είναι ότι μια υπηρεσία που έπρεπε να λειτουργεί άψογα, όπως είναι η Υπηρεσία Προστασίας Υψηλών Προσώπων, της περίφημης Ε.Υ.Π., ξέφυγε από τη σωστή οργάνωση, ενεπλάκησαν άλλες υπηρεσίες απέξω -ανεύθυνοι- και φτάσαμε εδώ που φτάσαμε. 

Καταλήγω, κύριε Πρόεδρε. Από τη Δημόσια Διοίκηση, για την οποία έχουμε συζητήσει πολλές φορές, λείπει η παροχή προς τους υπαλλήλους των κινήτρων εκείνων που πρέπει να υπάρχουν, ώστε να θεωρούν τους εαυτούς τους ικανούς και έτοιμους να εξυπηρετήσουν τον πολίτη. 

Από την άλλη πλευρά, ο πολίτης που ζητάει την εξυπηρέτηση διεκπεραίωσης και ικανοποίησης του αιτήματός του. Η εξυπηρέτηση διεκπεραίωσης περνάει μέσα από την καλή οργανωτική δομή. Η εξυπηρέτηση ικανοποίησης του αιτήματός του είναι ουσιαστικό θέμα, το οποίο ξεφεύγει από τον Κώδικα και εμπίπτει στις θεσμικές διατάξεις που υπάρχουν, από απόψεως διοικητικών δικαστηρίων, ποινικών δικαστηρίων, πολιτικών δικαστηρίων και άλλων υπηρεσιών. 

'Οση προσπάθεια και αν κάνουμε σήμερα, δεν πρόκειται ποτέ να ευοδωθεί, αν, κύριε Υφυπουργέ, δεν σκεφθείτε σοβαρά να περάσουμε προς τα έξω αυτήν την υποχρέωση που συνταγματικά έχει ότι το κράτος και η πολιτεία είναι υπεύθυνοι προς την εξυπηρέτηση του πολίτη και όχι να φθάνουμε σήμερα σαν την Ανατολική Αττική να ζητούμε την κεφαλή επί πίνακι ενός νομάρχη εκλεγμένου, ο οποίος δεν έκανε τίποτε άλλο παρά να προσπαθεί να επουλώσει τις αδυναμίες μίας διοίκησης, που δεν μπορούσε να κάνει χωροταξικό σχέδιο σε μία μεγάλη περιοχή της Αττικής. Εκεί φύτρωναν τα οικοδόμημα ένθεν και ένθεν, πανταχού, χωρίς κανένα χωροταξικό σχεδιασμό, και ενώ αυτά δεν τα βλέπαμε, σήμερα ζητούμε την κεφαλή του επί πίνακι γιατί υπέβαλε τα δικαιολογητικά του για να παρασχεθεί η ηλεκτροδότηση στη φτωχή του οικογένεια, και αντί αυτού να τον συλλαμβάνουμε λέγοντας του ότι παρανομεί. 

Αυτές είναι οι αδυναμίες της διοίκησης, τις οποίες υποθάλπει η ίδια η πολιτεία, που είναι η φυσική και η ηθική αυτουργός. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Πριν κάνω ένα σχόλιο σε αυτά που ανέφερε ο κύριος Υπουργός, όσον αφορά τη Δημόσια Διοίκηση, θα ήθελα να πω μία φράση για το διαδικαστικό θέμα, που προέκυψε, σχετικά με τις παραιτήσεις των Υπουργών. Βεβαίως οι παραιτηθέντες Υπουργοί έχουν ιδιαίτερες ευθύνες, οι ευθύνες όμως βαρύνουν συνολικά την Κυβέρνηση για την όλη τακτική και τους χειρισμούς και τον προσανατολισμό που ακολούθησε. 

Αναφέρθηκε ο κύριος Υπουργός στη Δημόσια Διοίκηση, για το μέλλον που έρχεται. Μας μίλησε για τη σύγκλιση, η οποία πρόκειται να γίνει στα πλαίσια της Ευρωπαϊκής 'Ενωσης. Εμείς για μία ακόμη φορά θα πρέπει να πούμε ότι τίποτε θετικό δεν έχει να περιμένει ο λαός μας από μία τέτοια σύγκλιση, από μία σύγκλιση της Δημόσιας Διοίκησης, όταν είναι γνωστό στα πλαίσια της Ευρωπαϊκής 'Ενωσης το αυταρχικό, αντιδημοκρατικό οικοδομήμα που χτίζεται μέσα από διάφορες αποφάσεις, από διάφορες συμβάσεις και μέτρα, μέσα σε ένα πλαίσιο που επιτρέπει το ηλεκτρονικό φακέλωμα, επιτρέπει μία σειρά αντιδημοκρατικές μεθοδεύσεις. Αυτές φάνηκαν και με την υπόθεση Οτσαλάν. 

Το δεύτερο ζήτημα έχει σχέση με την περίφημη διοικητική σύγκλιση. Τίποτε το θετικό δεν έχει να περιμένει ο λαός μας από τη λεγόμενη διοικητική σύγκλιση, όταν είναι γνωστό ότι στα πλαίσια των πολιτικών επιλογών και των αποφάσεων της Ευρωπαϊκής 'Ενωσης προωθείται η ιδιωτικοποίηση των πάντων, προωθείται η συρρίκνωση των δημοσίων υπηρεσιών, αφού μπαίνει στη βάση της σχέσης κόστους προς όφελος. Επομένως, θα έχουμε ακόμη μεγαλύτερη επιδείνωση των προβλημάτων. Βέβαια, δεν αναφέρθηκε ο κύριος Υπουργός στις συγκεκριμένες παρατηρήσεις που κάναμε και στις οποίες εμμένουμε. Και γι'αυτό το λόγο δηλώνουμε "παρών" κατά την ψήφιση του σχεδίου νόμου. Για την τροπολογία θα αναφερθώ αργότερα. 

ΠΡΟΕΔΡΕΥΩΝ (Παναγιώτης Σγουρίδης): Δεν μπορείτε να αναφερθείτε, γιατί ψηφίζεται ως άρθρο αυτοτελώς. Αν θέλετε να πείτε κάτι για την τροπολογία, πείτε το τώρα. 

ΑΧΙΛΛΕΥΣ ΚΑΝΤΑΡΤΖΗΣ: Θέλω να μιλήσω για την τροπολογία. Δεν θα μου δοθεί ο λόγος; 

ΠΡΟΕΔΡΕΥΩΝ (Παναγιώτης Σγουρίδης): 'Οχι, τώρα. 

ΑΧΙΛΛΕΥΣ ΚΑΝΤΑΡΤΖΗΣ: Μα, έρχεται ως δεύτερο άρθρο. 

ΠΡΟΕΔΡΕΥΩΝ (Παναγιώτης Σγουρίδης): Τα άρθρα, όμως, δεν συζητώνται, είναι Κώδικας και ψηφίζονται αυτοτελώς. 

ΑΧΙΛΛΕΥΣ ΚΑΝΤΑΡΤΖΗΣ: Τότε θα τοποθετηθώ τώρα. 

Στην τροπολογία υπάρχουν δύο παράγραφοι. 

Η πρώτη παράγραφος μιλάει για το χάρτη υποχρεώσεων των δημοσίων υπηρεσιών και των οργανισμών. Θα έλεγε κανείς εκ πρώτης όψεως πως δεν είναι κακό να γίνει ένας τέτοιος χάρτης υποχρεώσεων. Αλλά μπαίνει ένα απλό ερώτημα. Γιατί δεν έμπαιναν στον Κώδικα Διοικητικής Διαδικασίας κάποιες συγκεκριμένες δεσμεύσεις στα πλαίσια που θα μπορούσε να ρυθμιστούν; 

Βάζω αυτό το ερώτημα γιατί όπως φαίνεται, οι χάρτες αυτοί θα συνταγούν από την Κυβέρνηση είτε με απόφαση του οικείου Υπουργού είτε με απόφαση του Γενικού Γραμματέα της περιφέρειας. Εν πάση περιπτώσει, και για τις δημόσιες υπηρεσίες και για τα άλλα νομικά πρόσωπα, εκείνος που θα καθορίσει τον χάρτη υποχρεώσεων, που θα τον καταρτίσει, θα είναι η Κυβέρνηση. 

'Ενα ζήτημα είναι αυτό. 

Το δεύτερο ζήτημα είναι πού θα τοποθετηθεί και ο πήχυς. Είναι γνωστό ότι εφόσον μονομερώς με κυβερνητική απόφαση δημιουργείται αυτός ο χάρτης υποχρεώσεων, μονομερώς και κατά τον ίδιο τρόπο θα μπορεί στο μέλλον να τροποποιηθεί, ανάλογα με τα συμφέροντα και τις επιδιώξεις και τις σκοπιμότητες που θα ήθελε η Κυβέρνηση να εξυπηρετήσει. 

Υπάρχει ένα ζήτημα αναφορικά με την αλλαγή στη σύνθεση της επιτροπής που προβλέπεται από το ν. 1943/91 δηλαδή για την επιβολή προστίμου στην περίπτωση που υπάρχει καθυστέρηση. 

Πρέπει να σημειώσουμε ότι η αλλαγή που γίνεται είναι σε ακόμα χειρότερη κατεύθυνση γιατί ενώ στην προηγούμενη επιτροπή βάσει του νόμου συμμετείχε ανώτατος δικαστικός του Αρείου Πάγου, συμμετείχε σύμβουλος Επικρατείας και εκπρόσωποι της ΓΣΕΕ και της ΑΔΕΔΥ στην επιτροπή αυτή τώρα με τη διάταξη όπως εισάγεται φεύγουν αυτοί από την επιτροπή και η επιτροπή μένει απόλυτα ελεγχόμενη από την Κυβέρνηση. Μάλιστα δεν είναι εξασφαλισμένη ούτε και αυτή η συμμετοχή του παρέδρου του Ελεγκτικού Συνεδρίου, αφού μπαίνει διαζευκτικά ή πάρεδρος του Ελεγκτικού Συνεδρίου ή του Νομικού Συμβουλίου του Κράτους. 

Για τους λόγους αυτούς εμείς δεν μπορούμε να ψηφίσουμε αυτήν την τροπολογία. 

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: "Κύρωση του Κώδικα Διοικητικής Διαδικασίας και άλλες διατάξεις". Ερωτάται το Σώμα, αν γίνεται δεκτό το σχέδιο νόμου επί της αρχής. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Παρών. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: "Κύρωση του Κώδικα Διοικητικής Διαδικασίας και άλλες διατάξεις" έγινε δεκτό κατά πλειοψηφία επί της αρχής. 

Εισερχόμαστε στην ψήφιση των άρθρων. 

Ερωτάται το Σώμα: Γίνεται δεκτό το άρθρο πρώτο; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Παρών. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο πρώτο έγινε δεκτό κατά πλειοψηφία. 

Εισερχόμαστε στην ψήφιση της τροπολογίας με γενικό αριθμό 2452 και ειδικό 213 και ερωτάται το Σώμα: Γίνεται δεκτή η τροπολογία αυτή; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 2452 και ειδικό 213 έγινε δεκτή κατά πλειοψηφία και εντάσσεται στο νομοσχέδιο ως ίδιο άρθρο με τον αριθμό δεύτερο. 

Εισερχόμαστε στην ψήφιση του ακροτελευτίου άρθρου. 

Ερωτάται το Σώμα: Γίνεται δεκτό το ακροτελεύτιο άρθρο; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το ακροτελεύτιο άρθρο έγινε δεκτό κατά πλειοψηφία. 

Ερωτάται το Σώμα: Γίνεται δεκτό το νομοσχέδιο και στο σύνολο; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Το νομοσχέδιο έγινε δεκτό κατά πλειοψηφία και στο σύνολο. 

Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: "Κύρωση του Κώδικα Διοικητικής Διαδικασίας και άλλες διατάξεις" έγινε δεκτό κατά πλειοψηφία σε μόνη συζήτηση επί της αρχής των άρθρων και του συνόλου και έχει ως εξής: 

" Κύρωση του Κώδικα Διοικητικής Διαδικασίας και άλλες διατάξεις 

'Aρθρο πρώτο

Κυρώνεται ο Κώδικας Διοικητικής Διαδικασίας, ο οποίος έχει συνταχθεί σύμφωνα με τις διατάξεις της παραγράφου 6 του άρθρου 76 του Συντάγματος από την Επιτροπή που συγκροτήθηκε κατ' εξουσιοδότηση των διατάξεων του άρθρου 18 (παρ. 18 και 24) του ν. 2503/1997, με την αριθμ. ΔΙΔΚ/Φ.38/4/2085/15.9.1997 απόφαση του Γενικού Γραμματέα του Υπουργείου Εσωτερικών, Δημόσιας Διοίκησης και Αποκέντρωσης, όπως τροποποιήθηκε από τη ΔΙΔΚ/Φ.38/4/27737/ 16.12.1997 όμοια του ιδίου Γενικού Γραμματέα και επανασυστήθηκε με την αριθμ. ΔΙΔΚ/Φ.38/4/23951/ 30.11.1998 όμοια προκειμένου να εξετάσει τις παρατηρήσεις των Βουλευτών που διατυπώθηκαν στη Διαρκή Επιτροπή Δημόσιας Διοίκησης της Βουλής. 

ΠΡΩΤΟ ΚΕΦΑΛΑΙΟ

ΓΕΝΙΚΕΣ ΔΙΑΤΑΞΕΙΣ

'Aρθρο 1

Πεδίο εφαρμογής των διατάξεων του Κώδικα

Οι διατάξεις του Κώδικα αυτού εφαρμόζονται στο Δημόσιο, στους οργανισμούς τοπικής αυτοδιοίκησης και στα άλλα νομικά πρόσωπα δημόσιου δικαίου. 

'Aρθρο 2

Αυτεπάγγελτη ενέργεια της Διοίκησης

Τα διοικητικά όργανα οφείλουν να προβαίνουν αυτεπαγγέλτως στις προβλεπόμενες από τις ισχύουσες διατάξεις ενέργειες μέσα στις τυχόν ειδικώς οριζόμενες προθεσμίες, αλλιώς μέσα σε εύλογο χρόνο. 

'Aρθρο 3

Αιτήσεις προς τη Διοίκηση

1. Αίτηση του ενδιαφερομένου, για την έκδοση διοικητικής πράξης, απαιτείται όταν το προβλέπουν οι σχετικές διατάξεις. 

2. Ο ενδιαφερόμενος μπορεί, πριν από την έκδοση της διοικητικής πράξης, να παραιτηθεί από την αίτησή του χωρίς συνέπειες, εκτός αν υπάρχει ειδική αντίθετη ρύθμιση. Ανάκληση της παραίτησης δεν μπορεί να γίνει. 

3. Για τη διευκόλυνση των ενδιαφερομένων, χρησιμοποιούνται έντυπα αιτήσεων, τα οποία χορηγούν υποχρεωτικώς οι δημόσιες αρχές, για όλα τα θέματα που εμπίπτουν στην αρμοδιότητά τους. Στα έντυπα αναφέρονται οι προβλεπόμενες από τη νομοθεσία προϋποθέσεις για την ικανοποίηση του αιτήματος, οι εφαρμοστέες διατάξεις, τα δικαιολογητικά που πρέπει να προσκομίσει ο ενδιαφερόμενος, καθώς και ο χρόνος μέσα στον οποίο θα δοθεί η απάντηση. Αν ο ενδιαφερόμενος δηλώσει ότι δεν μπορεί να γράψει, ο αρμόδιος υπάλληλος, ύστερα από προφορική έκθεση του αιτήματος του ενδιαφερομένου, οφείλει να συντάξει ο ίδιος την αίτηση. 

4. Τα στοιχεία της ταυτότητας που αναφέρονται στην αίτηση, όταν πρόκειται για 'Ελληνες πολίτες, αποδεικνύονται από το δελτίο ταυτότητας ή τη σχετική προσωρινή βεβαίωση της αρμόδιας αρχής ή το διαβατήριο. Η ταυτότητα των αλλοδαπών αποδεικνύεται, στην περίπτωση πολιτών Κράτους - Μέλους της Ευρωπαϊκής 'Eνωσης, από το δελτίο ταυτότητας ή το διαβατήριο, ενώ, στις άλλες περιπτώσεις, από το διαβατήριο, ή άλλο έγγραφο βάσει του οποίου επιτρέπεται η είσοδός τους στη Χώρα, ή τα έγγραφα που έχουν εκδώσει οι αρμόδιες ελληνικές αρχές. Η ταυτότητα των νομικών προσώπων αποδεικνύεται σύμφωνα με τα οριζόμενα από τις διατάξεις που ισχύουν στην έδρα τους. 'Oταν η αίτηση δεν υποβάλλεται αυτοπροσώπως, πρέπει να συνοδεύεται από επικυρωμένο φωτοαντίγραφο του δελτίου ταυτότητας ή των αντίστοιχων εγγράφων. 

5. Γεγονότα ή στοιχεία που δεν αποδεικνύονται από το δελτίο ταυτότητας ή από τα αντίστοιχα έγγραφα, αν ειδικές διατάξεις δεν ορίζουν διαφορετικά, γίνονται δεκτά βάσει υπεύθυνης δήλωσης του ενδιαφερομένου, η οποία και διατυπώνεται σε προβλεπόμενο από τις σχετικές διατάξεις έντυπο. 'Iδια δήλωση υποβάλλεται και όταν τα στοιχεία του δελτίου ταυτότητας για την οικογενειακή κατάσταση, τη διεύθυνση της κατοικίας και το επάγγελμα έχουν μεταβληθεί. 

'Aρθρο 4

Διεκπεραίωση υποθέσεων από τη Διοίκηση

1. Οι διοικητικές αρχές, όταν υποβάλλονται αιτήσεις, οφείλουν να διεκπεραιώνουν τις υποθέσεις των ενδιαφερομένων και να αποφαίνονται για τα αιτήματά τους μέσα στην προθεσμία που τυχόν καθορίζεται από τις σχετικές ειδικές διατάξεις, αλλιώς μέσα σε προθεσμία εξήντα (60) ημερών. Η προθεσμία αρχίζει από την υποβολή της αίτησης στην αρμόδια υπηρεσία. Αν η αίτηση υποβληθεί σε αναρμόδια υπηρεσία, η υπηρεσία αυτή οφείλει, μέσα σε πέντε (5) ημέρες, να τη διαβιβάσει στην αρμόδια υπηρεσία και να γνωστοποιήσει τούτο στον ενδιαφερόμενο. Στην περίπτωση αυτή η προθεσμία αρχίζει από τότε που περιήλθε η αίτηση στην αρμόδια υπηρεσία. 

2. Αν κάποια υπόθεση δεν μπορεί να διεκπεραιωθεί μέσα στην προθεσμία της προηγούμενης παραγράφου, η αρμόδια υπηρεσία οφείλει να γνωστοποιήσει εγγράφως στον ενδιαφερόμενο: α) τους λόγους της καθυστέρησης, β) τον υπάλληλο που έχει αναλάβει την υπόθεση και τον αριθμό τηλεφώνου του, για την παροχή πληροφοριών, γ) τα δικαιολογητικά που τυχόν λείπουν, καθώς και δ) κάθε άλλη χρήσιμη πληροφορία. 

3. Οι υπηρεσίες απαλλάσσονται από τις κατά την παρ.1 υποχρεώσεις αν το αίτημα είναι προδήλως παράνομο ή επαναλαμβάνεται κατά τρόπο καταχρηστικό. 

4. Οι διοικητικές αρχές οφείλουν, ύστερα από αίτηση του ενδιαφερομένου, να χορηγούν αμέσως πιστοποιητικά και βεβαιώσεις. Αν η άμεση χορήγηση τούτων δεν είναι δυνατή, αυτά αποστέλλονται ταχυδρομικώς, μέσα σε προθεσμία δέκα (10) ημερών, στη διεύθυνση που έχει δηλωθεί. Η υποχρέωση αυτή δεν υφίσταται αν ο ενδιαφερόμενος, με την αίτησή του, δηλώσει ότι δεν επιθυμεί την ταχυδρομική αποστολή και ότι θα παραλάβει τα έγγραφα αυτά αυτοπροσώπως ή με εξουσιοδοτημένον εκπρόσωπό του. 

'Aρθρο 5

Πρόσβαση σε έγγραφα

1. Κάθε ενδιαφερόμενος έχει το δικαίωμα, ύστερα από γραπτή αίτησή του, να λαμβάνει γνώση των διοικητικών εγγράφων. Ως διοικητικά έγγραφα νοούνται όσα συντάσσονται από τις δημόσιες υπηρεσίες, όπως εκθέσεις, μελέτες, πρακτικά, στατιστικά στοιχεία, εγκύκλιες οδηγίες, απαντήσεις της Διοίκησης, γνωμοδοτήσεις και αποφάσεις. 

2. 'Oποιος έχει ειδικό έννομο συμφέρον δικαιούται, ύστερα από γραπτή αίτησή του, να λαμβάνει γνώση των ιδιωτικών εγγράφων που φυλάσσονται στις δημόσιες υπηρεσίες και είναι σχετικά με υπόθεσή του η οποία εκκρεμεί σε αυτές ή έχει διεκπεραιωθεί από αυτές. 

3. Το κατά τις προηγούμενες παραγράφους δικαίωμα δεν υφίσταται στις περιπτώσεις που το έγγραφο αφορά την ιδιωτική ή οικογενειακή ζωή τρίτου, ή αν παραβλάπτεται απόρρητο το οποίο προβλέπεται από ειδικές διατάξεις. Η αρμόδια διοικητική αρχή μπορεί να αρνηθεί την ικανοποίηση του δικαιώματος τούτου αν το έγγραφο αναφέρεται στις συζητήσεις του Υπουργικού Συμβουλίου, ή αν η ικανοποίηση του δικαιώματος αυτού είναι δυνατόν να δυσχεράνει ουσιωδώς την έρευνα δικαστικών, αστυνομικών ή στρατιωτικών αρχών σχετικώς με την τέλεση εγκλήματος ή διοικητικής παράβασης. 

4. Το δικαίωμα των παρ. 1 και 2 ασκείται: α) με μελέτη του εγγράφου στο κατάστημα της υπηρεσίας, ή β) με χορήγηση αντιγράφου, εκτός αν η αναπαραγωγή τούτου μπορεί να βλάψει το πρωτότυπο. Η σχετική δαπάνη αναπαραγωγής βαρύνει τον αιτούντα, εκτός αν ο νόμος ορίζει διαφορετικά. Αν πρόκειται για πληροφορίες ιατρικού χαρακτήρα, αυτές γνωστοποιούνται στον αιτούντα με τη βοήθεια γιατρού, ο οποίος ορίζεται για το σκοπό αυτόν. 

5. Η άσκηση του κατά τις παρ. 1 και 2 δικαιώματος γίνεται με την επιφύλαξη της ύπαρξης τυχόν δικαιωμάτων πνευματικής ή βιομηχανικής ιδιοκτησίας. 

6. Η απόρριψη του κατά τις παρ. 1 και 2 αιτήματος πρέπει να είναι αιτιολογημένη και να γνωστοποιείται εγγράφως στον αιτούντα το αργότερο μέσα σε έναν (1) μήνα από την υποβολή της αίτησης. 

'Aρθρο 6

Προηγούμενη ακρόαση του ενδιαφερομένου

1. Οι διοικητικές αρχές, πριν από κάθε ενέργεια ή μέτρο σε βάρος των δικαιωμάτων ή συμφερόντων συγκεκριμένου προσώπου, οφείλουν να καλούν τον ενδιαφερόμενο να εκφράσει τις απόψεις του, εγγράφως ή προφορικώς, ως προς τα σχετικά ζητήματα. 

2. Η κλήση προς ακρόαση είναι έγγραφη, αναφέρει τον τόπο, την ημέρα και την ώρα της ακρόασης, προσδιορίζει δε το αντικείμενο του μέτρου ή της ενέργειας. Η κλήση κοινοποιείται στον ενδιαφερόμενο τουλάχιστον πέντε (5) πλήρεις ημέρες πριν από την ημέρα της ακρόασης. Ο ενδιαφερόμενος έχει το δικαίωμα να λάβει γνώση των σχετικών αποδεικτικών στοιχείων και να προβεί σε ανταπόδειξη. Η τήρηση της προαναφερόμενης διαδικασίας, καθώς και η λήψη υπόψη των απόψεων του ενδιαφερομένου, πρέπει να προκύπτουν από την αιτιολογία της διοικητικής πράξης. Το υιοθετούμενο μέτρο πρέπει να λαμβάνεται μέσα σε εύλογο χρονικό διάστημα από την ακρόαση του ενδιαφερομένου. 

3. Αν η άμεση λήψη του δυσμενούς μέτρου είναι αναγκαία για την αποτροπή κινδύνου ή λόγω επιτακτικού δημόσιου συμφέροντος, είναι, κατ' εξαίρεση, δυνατή η, χωρίς προηγούμενη κλήση του ενδιαφερομένου, ρύθμιση. Αν η κατάσταση που ρυθμίστηκε είναι δυνατόν να μεταβληθεί, η διοικητική αρχή, μέσα σε χρονικό διάστημα δεκαπέντε (15) ημερών, καλεί τον ενδιαφερόμενο να εκφράσει τις απόψεις του σύμφωνα με τις προηγούμενες παραγράφους, οπότε και προβαίνει σε τυχόν νέα ρύθμιση. Αν η πιο πάνω προθεσμία παρέλθει άπρακτη, το μέτρο παύει αυτοδικαίως, και χωρίς άλλη ενέργεια, να ισχύει. 

4. Οι διατάξεις των παρ. 1 και 2 εφαρμόζονται και όταν οι σχετικές με τη δυσμενή διοικητική πράξη διατάξεις προβλέπουν δυνατότητα άσκησης διοικητικής προσφυγής. 

'Aρθρο 7

Αμεροληψία των διοικητικών οργάνων

1. Τα διοικητικά όργανα, μονομελή ή συλλογικά, πρέπει να παρέχουν εγγυήσεις αμερόληπτης κρίσης κατά την άσκηση των αρμοδιοτήτων τους. 

2. Τα μονομελή όργανα, καθώς και τα μέλη των συλλογικών οργάνων, οφείλουν να απέχουν από κάθε ενέργεια ή διαδικασία που συνιστά συμμετοχή σε λήψη απόφασης ή διατύπωση γνώμης ή πρότασης εφόσον: α) η ικανοποίηση προσωπικού συμφέροντός τους συνδέεται με την έκβαση της υπόθεσης, ή β) είναι σύζυγοι ή συγγενείς εξ αίματος ή εξ αγχιστείας, κατ' ευθεία μεν γραμμή απεριορίστως, εκ πλαγίου δε έως και τέταρτου βαθμού, με κάποιον από τους ενδιαφερομένους, ή γ) έχουν ιδιαίτερο δεσμό ή ιδιάζουσα σχέση ή εχ- θρότητα με τους ενδιαφερομένους. 

3. Το όργανο ή το μέλος του συλλογικού οργάνου, εφόσον κρίνει ότι συντρέχει στο πρόσωπό του λόγος που επιβάλλει την αποχή του, οφείλει να το δηλώσει αμέσως στην προϊστάμενη αρχή ή στον προεδρεύοντα του συλλογικού οργάνου, αντιστοίχως, και να απέχει από οποιαδήποτε ενέργεια. Στις περιπτώσεις αυτές, η προϊστάμενη αρχή, ή το συλλογικό όργανο, αποφαίνεται το ταχύτερο δυνατόν. 

4. Αίτηση εξαίρεσης μονομελούς οργάνου, ή μέλους συλλογικού οργάνου, μπορούν να υποβάλουν οι ενδιαφερόμενοι σε όλα τα στάδια της διαδικασίας. Η αίτηση υποβάλλεται στην προϊστάμενη αρχή, ή στον προεδρεύοντα του συλλογικού οργάνου, ή στο αποφασίζον όργανο, κατά περίπτωση. Κατά τα λοιπά, εφαρμόζονται και στην περίπτωση αυτή τα οριζόμενα στην τελευταία περίοδο της προηγούμενης παραγράφου. 

5. Η εξαίρεση μπορεί να διατάσσεται και αυτεπαγγέλτως από την προϊστάμενη αρχή ή το συλλογικό όργανο. 

6. Τα οριζόμενα στις προηγούμενες παραγράφους δεν εφαρμόζονται σε περίπτωση που δηλώνεται αποχή, ή ζητείται η εξαίρεση, τόσων μελών συλλογικού οργάνου ώστε τα απομένοντα να μη σχηματίζουν την κατά την παρ. 1 του άρθρου 14 απαρτία. 

'Aρθρο 8

Αναπλήρωση των διοικητικών οργάνων

Σε περίπτωση απουσίας ή κωλύματος, τον προϊστάμενο οργανικής μονάδας δημόσιας αρχής αναπληρώνει ο ανώτερος κατά βαθμό προϊστάμενος των υποκείμενων σε αυτόν οργανικών μονάδων. Αν δεν υπάρχουν υποκείμενες οργανικές μονάδες, τον προϊστάμενο αναπληρώνει ο κατά βαθμό ανώτερος υπάλληλος της μονάδας. Σε περίπτωση ομοιοβάθμων, αναπληρωτής είναι ο προϊστάμενος ή ο υπάλληλος που έχει τον περισσότερο χρόνο υπηρεσίας στο βαθμό. Πάντως, ο οριζόμενος αναπληρωτής πρέπει να ανήκει σε κλάδο του οποίου οι υπάλληλοι, κατά τις σχετικές διατάξεις, μπορούν να προΐστανται. 

'Aρθρο 9

Μεταβίβαση αρμοδιότητας των διοικητικών

οργάνων - Εξουσιοδότηση των διοικητικών

οργάνων προς υπογραφή

1. Η αρμοδιότητα των διοικητικών οργάνων καθορίζεται από τις σχετικές διατάξεις. 

2. Το αρμόδιο διοικητικό όργανο, αν τούτο προβλέπεται από τις σχετικές διατάξεις, μπορεί, με κανονιστική πράξη του, να μεταβιβάσει την αρμοδιότητά του. Στην περίπτωση αυτή, η αρμοδιότητα ασκείται αποκλειστικά από το όργανο στο οποίο μεταβιβάστηκε, εκτός αν οι σχετικές διατάξεις ορίζουν ότι, παράλληλα, μπορεί να ασκείται και από το όργανο που τη μεταβίβασε. 

3. Το αρμόδιο διοικητικό όργανο, αν τούτο προβλέπεται από τις σχετικές διατάξεις, μπορεί επίσης, με κανονιστική πράξη του, να εξουσιοδοτεί ιεραρχικά υφιστάμενό του όργανο να υπογράφει, με εντολή του, πράξεις ή άλλα έγγραφα της αρμοδιότητάς του. 

4. Στο προοίμιο των διοικητικών πράξεων, για την πληροφόρηση των ενδιαφερομένων, αναφέρονται οι διατάξεις που καθορίζουν την αρμοδιότητα για την έκδοση της πράξης, αν συντρέχει δε περίπτωση και η πράξη της μεταβίβασής της στο όργανο που εκδίδει την πράξη ή η πράξη της εξουσιοδότησης προς υπογραφή. 

'Aρθρο 10

Προθεσμίες προς ενέργεια

1. Οι προθεσμίες για την υποβολή αίτησης, αναφοράς, δήλωσης ή άλλου εγγράφου του ενδιαφερομένου, καθώς και για οποιαδήποτε άλλη ενέργειά του είναι αποκλειστικές, εκτός αν χαρακτηρίζονται ενδεικτικές από τις διατάξεις που τις προβλέπουν. 

2. Ο ενδιαφερόμενος μπορεί, μέσα στην προβλεπόμενη προθεσμία, να υποβάλει την αίτησή του ή άλλο έγγραφο με μηχανικό μέσο εφόσον το μέσο τούτο αφήνει αποτύπωμα που καθιστά αναμφίβολη την αναγνώριση του μηχανήματος αποστολής και παραλαβής, καθώς και της ημερομηνίας και ώρας αποστολής και παραλαβής. Στη συνέχεια όμως οφείλει να υποβάλει, σύμφωνα με τα οριζόμενα στα άρθρα 3 και 11, το αργότερο μέσα σε πέντε (5) ημέρες από τη λήξη της προθεσμίας, έγγραφο, που φέρει την ιδιόχειρη υπογραφή του και έχει όμοιο περιεχόμενο με αυτό το οποίο παρέλαβε, με το μηχανικό μέσο, η υπηρεσία. 

3. Ο ενδιαφερόμενος μπορεί να υποβάλει το έγγραφό του με αποστολή συστημένης επιστολής εφόσον δεν το αποκλείουν οι σχετικές ειδικές διατάξεις. Στις περιπτώσεις αυτές, ως ημερομηνία υποβολής θεωρείται εκείνη της κατάθεσης της επιστολής στην ταχυδρομική υπηρεσία. 

4. Αν οι διατάξεις επιβάλλουν τη συνυποβολή πιστοποιητικών, δικαιολογητικών ή άλλων δημόσιων εγγράφων και αυτά δεν συνυποβάλλονται για λόγους που αφορούν την αρμόδια για την έκδοσή τους διοικητική αρχή, αρκεί η εμπρόθεσμη υποβολή του εγγράφου του ενδιαφερομένου. Στην περίπτωση αυτή, πρέπει στο υποβαλλόμενο από τον ενδιαφερόμενο έγγραφο να γίνεται μνεία του λόγου της μη συνυποβολής των δημόσιων εγγράφων, τα οποία, πάντως, ο ενδιαφερόμενος οφείλει να προσκομίσει όταν εκλείψει η αιτία που κατέστησε αδύνατη τη συνυποβολή τους. 

5. Οι προθεσμίες για τη Διοίκηση είναι ενδεικτικές, εκτός αν από τις διατάξεις που τις προβλέπουν προκύπτει ότι είναι αποκλειστικές. Οι προθεσμίες για την έκδοση ατομικών διοικητικών πράξεων, δυσμενών για το πρόσωπο το οποίο αφορούν αμέσως, είναι αποκλειστικές. 

6. Υπέρβαση των προθεσμιών συγχωρείται σε περίπτωση ανώτερης βίας. 

7. Για τον υπολογισμό των προθεσμιών, αν ειδικές διατάξεις δεν ορίζουν διαφορετικά, εφαρμόζονται οι διατάξεις των άρθρων 241 - 246 του Αστικού Κώδικα. 

'Aρθρο 11

Βεβαίωση του γνησίου της υπογραφής -

Επικύρωση των αντιγράφων

1. Η βεβαίωση του γνησίου της υπογραφής του ενδιαφερομένου γίνεται, από οποιαδήποτε διοικητική αρχή, βάσει του δελτίου ταυτότητας ή των αντίστοιχων εγγράφων που προβλέπονται στο άρθρο 3. 

2. Την επικύρωση αντιγράφου από το πρωτότυπο, ή από το ακριβές αντίγραφο της αρχής που εξέδωσε το πρωτότυπο, μπορεί να ζητήσει ο ενδιαφερόμενος από οποιαδήποτε διοικητική αρχή, δικηγόρο ή συμβολαιογράφο. Δεν απαιτείται επικύρωση αντιγράφου ή φωτοαντιγράφου αν τούτο συνοδεύεται από την, κατά την παρ. 5 του άρθρου 3, υπεύθυνη δήλωση, στην οποία ο ενδιαφερόμενος βεβαιώνει την ακρίβεια των στοιχείων. 

3. Οι διοικητικές αρχές οφείλουν να δέχονται επικυρωμένα αντίγραφα πιστοποιητικών, βεβαιώσεων ή άλλων δικαιολογητικών στοιχείων. Τα αντίγραφα αυτά, όπως και εκείνα που συνοδεύονται από την, κατά την παρ. 5 του άρθρου 3, υπεύθυνη δήλωση, γίνονται δεκτά, όπως το πρωτότυπο. 

'Aρθρο 12

Τήρηση πρωτοκόλλου υπηρεσίας -

Χορήγηση βεβαίωσης για την καταχώριση εγγράφου

Κάθε έγγραφο που περιέρχεται στην υπηρεσία με οποιονδήποτε τρόπο, καταχωρίζεται αυθημερόν στο βιβλίο εισερχομένων, κατ' αύξοντα αριθμό, με χαρακτηρισμό και μνεία του θέματος στο οποίο αναφέρεται και του αριθμού των στοιχείων που το συνοδεύουν. Στο ίδιο βιβλίο αναγράφονται επίσης το όργανο προς το οποίο το έγγραφο απευθύνεται, καθώς και η ημερομηνία εισόδου του. Η υπηρεσία οφείλει να χορηγεί βεβαίωση καταχώρισης του εγγράφου με όλα τα παραπάνω στοιχεία. 

ΔΕΥΤΕΡΟ ΚΕΦΑΛΑΙΟ

ΣΥΛΛΟΓΙΚΑ ΟΡΓΑΝΑ ΤΗΣ ΔΙΟΙΚΗΣΗΣ

'Aρθρο 13

Συγκρότηση

1. Για τη νόμιμη συγκρότηση συλλογικού οργάνου απαιτείται ο ορισμός, με πράξη, όλων των μελών (τακτικών και αναπληρωματικών) που προβλέπει ο νόμος. Ο ορισμός του ίδιου προσώπου με περισσότερες από μία ιδιότητες δεν επιτρέπεται. Αν ορισμένα μέλη εκλέγονται ή υποδεικνύονται από τρίτους και τα μέλη αυτά δεν έχουν ακόμη εκλεγεί ή υποδειχθεί από τα αρμόδια όργανα, η συγκρότηση είναι νόμιμη αν έχει εγκαίρως ζητηθεί εγγράφως η εκλογή ή η υπόδειξή τους και τα υπόλοιπα μέλη επαρκούν ώστε να υπάρχει απαρτία. 

2. Τα συλλογικά όργανα, αν στο νόμο δεν ορίζεται διαφορετικά, συγκροτούνται από τρία (3) τουλάχιστον μέλη. 

3. Ο πρόεδρος και ο γραμματέας του συλλογικού οργάνου ορίζονται, μαζί με τους αναπληρωματικούς τους, με την πράξη συγκρότησής του. Αν το συλλογικό όργανο συγκροτείται αποκλειστικώς από αιρετά μέλη, ο πρόεδρος, ο γραμματέας και τα λοιπά μέλη στα οποία ανατίθεται συγκεκριμένο αξίωμα, μαζί με τους αναπληρωματικούς τους, εκλέγονται, με μυστική ψηφοφορία, από τα μέλη του συλλογικού οργάνου. 

4. Η τυχόν κατά παράνομο τρόπο κτήση της ιδιότητας υπό την οποία κάποιος ορίζεται μέλος συλλογικού οργάνου δεν επηρεάζει τη νομιμότητα της συγκρότησης του οργάνου. 

5. Το συλλογικό όργανο μπορεί να λειτουργήσει, όχι όμως πέρα από ένα τρίμηνο, αν κάποια από τα μέλη του εκλείψουν ή αποχωρήσουν για οποιονδήποτε λόγο ή απολέσουν την ιδιότητα βάσει της οποίας ορίστηκαν, εφόσον, κατά τις συνεδριάσεις του, τα λοιπά μέλη επαρκούν ώστε να υπάρχει απαρτία. 

6. 'Oταν ο νόμος προβλέπει θητεία για τα μέλη του συλλογικού οργάνου, η αντικατάσταση μέλους πριν από τη λήξη της θητείας του είναι δυνατή μόνο για λόγον αναγόμενο στην άσκηση των καθηκόντων του, ο οποίος και πρέπει να βεβαιώνεται στη σχετική πράξη. 

'Aρθρο 14

Σύνθεση - Συνεδριάσεις - Λειτουργία

1. Το συλλογικό όργανο συνεδριάζει νομίμως όταν στη σύνθεσή του μετέχουν, ως τακτικά ή αναπληρωματικά μέλη, περισσότερα από τα μισά των διορισμένων τακτικών μελών (απαρτία). Η απαρτία πρέπει να υπάρχει σε όλη τη διάρκεια της συνεδρίασης. Αν, κατά την πρώτη συνεδρίαση, διαπιστωθεί έλλειψη απαρτίας, το όργανο καλείται εκ νέου σε συνεδρίαση, η οποία πραγματοποιείται το νωρίτερο σε είκοσι τέσσερις (24) ώρες, στον ίδιο τόπο και με την ίδια ημερήσια διάταξη. Κατά τη συνεδρίαση αυτή, υπάρχει απαρτία αν μετέχουν στη σύνθεση τακτικά ή αναπληρωματικά μέλη που παριστούν τουλάχιστον το ένα τρίτο (1/3) του συνόλου των διορισμένων τακτικών μελών του και εν πάση περιπτώσει όχι λιγότερα των τριών (3) τακτικών ή αναπληρωματικών μελών. Στα τριμελή συλλογικά όργανα, για την ύπαρξη απαρτίας, απαιτείται η παρουσία και των τριών (3) τακτικών ή αναπληρωματικών μελών. 

2. Ο πρόεδρος καθορίζει την ημέρα, την ώρα και τον τόπο των συνεδριάσεων και καλεί τα τακτικά και τα αναπληρωματικά μέλη να συμμετάσχουν. Η πρόσκληση, η οποία περιλαμβάνει την ημερήσια διάταξη, γνωστοποιείται, από το γραμματέα, στα μέλη του συλλογικού οργάνου τουλάχιστον σαράντα οκτώ (48) ώρες πριν από τη συνεδρίαση, μπορεί δε να γίνει και με τηλεφώνημα, τηλεγράφημα, τηλεομοιοτυπία ή άλλο πρόσφορο μέσο, εφόσον το γεγονός τούτο αποδεικνύεται από σχετική σημείωση σε ειδικό βιβλίο, η οποία πρέπει να φέρει χρονολογία και την υπογραφή του προσώπου που έκανε την πρόσκληση. Η προθεσμία αυτή μπορεί, σε περίπτωση κατεπείγοντος, να συντμηθεί, η πρόσκληση όμως, τότε, πρέπει να είναι έγγραφη και να βεβαιώνονται σε αυτήν οι λόγοι που κατέστησαν τη σύντμηση αναγκαία. Πρόσκληση των μελών του συλλογικού οργάνου δεν απαιτείται όταν οι συνεδριάσεις γίνονται σε ημερομηνίες τακτές, που ορίζονται με απόφασή του, η οποία και γνωστοποιείται στα μέλη του. Πρόσκληση δεν απαιτείται, επίσης, όταν μέλος έχει δηλώσει, πριν από τη συνεδρίαση, κώλυμα συμμετοχής του σε αυτήν, ή όταν το κώλυμα τούτο είναι γνωστό στον πρόεδρο του συλλογικού οργάνου. 

3. Τα αναπληρωματικά μέλη καλούνται προς αναπλήρωση απόντων ή κωλυόμενων μελών της ίδιας κατηγορίας, εκτός αν ο ορισμός τους δεν έχει γίνει κατά τέτοια αντιστοιχία. 

4. Αν κατά τη συνεδρίαση απουσιάσει τακτικό μέλος το οποίο δεν είχε προσκληθεί, η συνεδρίαση είναι παράνομη. Το ίδιο ισχύει ακόμη και αν, αντ' αυτού, είχε μετάσχει το αντίστοιχο αναπληρωματικό μέλος. Αν υπήρξαν πλημμέλειες ως προς την κλήτευση μέλους, το συλλογικό όργανο συνεδριάζει νομίμως αν αυτό είναι παρόν και δεν αντιλέγει για την πραγματοποίηση της συνεδρίασης. 

5. Η νομιμότητα της σύνθεσης του συλλογικού οργάνου δεν επηρεάζεται από την τυχόν εναλλαγή των μετεχόντων μελών σε διαδοχικές συνεδριάσεις. 

6. Μέλη συλλογικού οργάνου, τα οποία είναι σύζυγοι ή συνδέονται μεταξύ τους με συγγένεια έως και τέταρτου βαθμού εξ αίματος ή αγχιστείας, δεν επιτρέπεται να μετάσχουν στην ίδια συνεδρίαση. 

7. Η σύγκληση του συλλογικού οργάνου προς συνεδρίαση είναι υποχρεωτική αν το ένα τρίτο (1/3) τουλάχιστον του συνόλου των τακτικών μελών του το ζητήσει εγγράφως από τον πρόεδρο, προσδιορίζοντας και το προς συζήτηση θέμα. 

8. Η ημερήσια διάταξη συντάσσεται από τον πρόεδρο, ο οποίος λαμβάνει προς τούτο υπόψη του και απόψεις που τυχόν διατυπώνονται από μέλη του συλλογικού οργάνου. 

9. Αντικείμενο της συνεδρίασης είναι μόνο τα θέματα που περιλαμβάνονται στην ημερήσια διάταξη. Κατ' εξαίρεση, μπορούν να συζητηθούν και θέματα που δεν περιλαμβάνονται στην ημερήσια διάταξη αν είναι παρόντα όλα τα τακτικά μέλη και συμφωνούν για τη συζήτησή τους. 

10. Οι συνεδριάσεις, αν στο νόμο δεν ορίζεται διαφορετικά, είναι μυστικές. Η κατά τη συζήτηση παρουσία άλλων προσώπων, πλην των μελών και του γραμματέα ή των τυχόν ειδικώς οριζόμενων στο νόμο προσώπων, δεν επιτρέπεται. Το συλλογικό όργανο, όμως, μπορεί να καλέσει, προς παροχή πληροφοριών ή προσαγωγή στοιχείων, υπηρεσιακά ή άλλα πρόσωπα, τα οποία και αποχωρούν πριν από την έναρξη της συζήτησης. 

11. 'Oταν ο νόμος προβλέπει δημόσια συνεδρίαση του συλλογικού οργάνου, ανακοινώνονται εγκαίρως, και πάντως τουλάχιστον σαράντα οκτώ (48) ώρες πριν από τη συνεδρίαση, ο τόπος και ο χρόνος της συνεδρίασης, με πρόσφορο τρόπο, ώστε να καθίσταται δυνατή η προσέλευση και η παρουσία των ενδιαφερομένων. Η τήρηση της δημοσιότητας πρέπει να βεβαιώνεται στο οικείο πρακτικό. 

12. Ο πρόεδρος κηρύσσει την έναρξη και τη λήξη των συνεδριάσεων, διευθύνει τις εργασίες και φροντίζει για την εφαρμογή του νόμου και την εύρυθμη λειτουργία του συλλογικού οργάνου. 

'Aρθρο 15

Αποφάσεις

1. Οι αποφάσεις των συλλογικών οργάνων, αν ο νόμος δεν ορίζει διαφορετικά, λαμβάνονται με την απόλυτη πλειοψηφία των παρόντων μελών. Αν δεν καθίσταται δυνατός ο σχηματισμός της πλειοψηφίας αυτής, η ψηφοφορία επαναλαμβάνεται ωσότου σχηματιστεί απόλυτη πλειοψηφία με την υποχρεωτική προσχώρηση, κάθε φορά, εκείνου ή εκείνων που διατυπώνουν την ασθενέστερη γνώμη, σε μία από τις επικρατέστερες. Σε κάθε περίπτωση, αν υπάρξει ισοψηφία, υπερισχύει η ψήφος του προέδρου, εκτός αν η ψηφοφορία είναι μυστική, οπότε αυτή επαναλαμβάνεται για μία ακόμη φορά, η τυχόν δε νέα ισοψηφία ισοδυναμεί με απόρριψη. Το μέλος που απέχει από την ψηφοφορία ή δίδει λευκή ψήφο θεωρείται απόν. 

2. Αν η συζήτηση της υπόθεσης διαρκεί περισσότερες από μία συνεδριάσεις, η απόφαση λαμβάνεται από τα μέλη που μετέχουν στην τελευταία συνεδρίαση, αφού προηγουμένως, τα μέλη που δεν μετείχαν στις προηγούμενες συνεδριάσεις, ενημερωθούν πλήρως ως προς τα ουσιώδη σημεία των κατ' αυτές συζητήσεων. Η ενημέρωση πρέπει να προκύπτει από δήλωση των μελών αυτών, η οποία και καταχωρίζεται στα πρακτικά. 

3. Η ψηφοφορία είναι φανερή, εκτός αν ορίζεται διαφορετικά από το νόμο. 

4. Για τις συνεδριάσεις του συλλογικού οργάνου συντάσσεται πρακτικό, στο οποίο μνημονεύονται, ιδίως, τα ονόματα και η ιδιότητα των παριστάμενων μελών, ο τόπος και ο χρόνος της συνεδρίασης, τα θέματα που συζητήθηκαν με συνοπτική αλλά περιεκτική αναφορά στο περιεχόμενό τους, η μορφή και τα αποτελέσματα της ψηφοφορίας και οι αποφάσεις που λήφθηκαν. 

5. Στο πρακτικό καταχωρίζονται οι γνώμες των μελών που μειοψήφησαν, σε περίπτωση δε φανερής ψηφοφορίας και τα ονόματα τούτων. 

6. Αν πρόκειται για συνεδρίαση οργάνου προς διατύπωση απλής γνώμης, στο οικείο πρακτικό καταχωρίζονται υποχρεωτικώς όλες οι επί μέρους γνώμες που διατυπώθηκαν και τέθηκαν σε ψηφοφορία. 

7. Το πρακτικό συντάσσεται από το γραμματέα και επικυρώνεται από τον πρόεδρο. 

8. Η υπογραφή του προέδρου ή του αναπληρωτή του αρκεί για τη νόμιμη υπόσταση κάθε πράξης του συλλογικού οργάνου. 

ΤΡΙΤΟ ΚΕΦΑΛΑΙΟ

ΔΙΟΙΚΗΤΙΚΗ ΠΡΑΞΗ

'Aρθρο 16

Περιεχόμενο και τύπος

1. Η διοικητική πράξη είναι έγγραφη, αναφέρει την εκδούσα αρχή και τις εφαρμοζόμενες διατάξεις, φέρει δε χρονολογία, καθώς και υπογραφή του αρμόδιου οργάνου. Στην ατομική διοικητική πράξη αναφέρεται, επίσης, η τυχόν δυνατότητα άσκησης της, κατ' άρθρο 25, ειδικής διοικητικής, ή ενδικοφανούς, προσφυγής, γίνεται δε μνεία του αρμόδιου για την εξέτασή της οργάνου, της προθεσμίας, καθώς και των συνεπειών παράλειψης της άσκησής της. Προσφυγή που ασκείται σύμφωνα με τις προαναφερόμενες πληροφορίες της υπηρεσίας δεν μπορεί να παραγάγει συνέπειες σε βάρος του προσφεύγοντος. Η παράλειψη αναφοράς των εφαρμοζόμενων διατάξεων, καθώς και των κατά τη δεύτερη περίοδο στοιχείων, δεν επάγεται ακυρότητα της πράξης. 

2. Η ατομική διοικητική πράξη μπορεί, κατ' εξαίρεση, να είναι προφορική εφόσον αυτό είναι αναγκαίο προς επίτευξη του επιδιωκόμενου με αυτήν σκοπού. Προς τούτο, επιτρέπεται, επίσης, η χρήση συμβόλων εφόσον οι αποδέκτες της πράξης έχουν τη δυνατότητα να κατανοήσουν το περιεχόμενό της. 

'Aρθρο 17

Αιτιολογία

1. Η ατομική διοικητική πράξη πρέπει να περιέχει αιτιολογία, η οποία να περιλαμβάνει τη διαπίστωση της συνδρομής των κατά νόμο προϋποθέσεων για την έκδοσή της. 

2. Η αιτιολογία πρέπει να είναι σαφής, ειδική, επαρκής και να προκύπτει από τα στοιχεία του φακέλου, εκτός αν προβλέπεται ρητώς στο νόμο ότι πρέπει να περιέχεται στο σώμα της πράξης. 

3. 'Oταν η διοικητική πράξη εκδίδεται αυτεπαγγέλτως, τα αποδεικτικά στοιχεία συγκεντρώνονται με πρωτοβουλία του αρμόδιου για την έκδοσή της οργάνου. 'Oταν την έκδοση της διοικητικής πράξης ζητά ο ενδιαφερόμενος, αυτός οφείλει να υποβάλει τα δικαιολογητικά που καθορίζουν οι σχετικές διατάξεις, εκτός αν τα στοιχεία αυτά υπάρχουν στην αρμόδια για την έκδοση της πράξης διοικητική αρχή. 

'Aρθρο 18

Δημοσίευση

1. Η ατομική διοικητική πράξη τελειούται με την υπογραφή και τη χρονολόγησή της, ή τη δημοσίευσή της αν είναι δημοσιευτέα κατά νόμο. Η κανονιστική διοικητική πράξη τελειούται με τη δημοσίευσή της στην Εφημερίδα της Κυβερνήσεως, εκτός αν προβλέπεται ειδικός τρόπος δημοσιότητας. 

2. Στην περίπτωση της δημοσίευσης στην Εφημερίδα της Κυβερνήσεως, ως ημερομηνία δημοσίευσης λαμβάνεται εκείνη την οποία φέρει το σχετικό φύλλο της Εφημερίδας, υπό την προϋπόθεση ότι, κατά την ημερομηνία αυτή, είναι δυνατή η χορήγηση, σε κάθε ενδιαφερόμενο, αντιτύπου του φύλλου ή θεωρημένου φωτοαντιγράφου του οικείου δοκιμίου. 

3. Οι αρμόδιες υπηρεσίες υποχρεούνται να χορηγούν βεβαίωση για τη συνδρομή της προϋπόθεσης της προηγούμενης παραγράφου ή για την πραγματοποίηση της δημοσίευσης με άλλο νόμιμον τρόπο. 

4. Αν το κείμενο που δημοσιεύτηκε έχει γραφικά ή λογιστικά σφάλματα επιτρέπεται η δημοσίευση διόρθωσής του, η οποία και περιορίζεται αποκλειστικώς στα σφάλματα αυτά. 

'Aρθρο 19

Κοινοποίηση

1. Η ατομική διοικητική πράξη κοινοποιείται στο πρόσωπο το οποίο αφορά. 

2. Με την επιφύλαξη των τυχόν οριζομένων σε ειδικές διατάξεις, η κοινοποίηση γίνεται με κάθε πρόσφορον τρόπο. 

'Aρθρο 20

Γνώμη - Πρόταση

1. 'Oπου ο νόμος, για την έκδοση διοικητικής πράξης, προβλέπει προηγούμενη γνώμη (απλή ή σύμφωνη) ή πρόταση άλλου οργάνου, η μεν γνώμη διατυπώνεται ύστερα από ερώτημα του οργάνου που έχει την αποφασιστική αρμοδιότητα, η δε πρόταση υποβάλλεται με πρωτοβουλία του προτείνοντος οργάνου. Η γνώμη ή η πρόταση, πρέπει να είναι έγγραφη, αιτιολογημένη και επίκαιρη κατά το περιεχόμενό της. 

2. Το όργανο που έχει την αποφασιστική αρμοδιότητα δεν μπορεί να εκδώσει πράξη με περιεχόμενο διαφορετικό από αυτό της σύμφωνης γνώμης ή της πρότασης. Η μη αποδοχή της θετικής σύμφωνης γνώμης ή της πρότασης, καθώς και η απόκλιση από την απλή γνώμη, πρέπει να αιτιολογούνται ειδικώς. 

3. Το αρμόδιο για την έκδοση διοικητικής πράξης όργανο μπορεί να ζητήσει τη γνώμη άλλου οργάνου οικειοθελώς. Στην περίπτωση αυτή, εφαρμόζονται όσα ισχύουν για την απλή γνώμη. 

4. Αν η απλή γνώμη δεν υποβληθεί μέσα στην προθεσμία που έχει τυχόν ταχθεί προς τούτο από το νόμο ή από το αποφασίζον όργανο ή, σε κάθε περίπτωση, μέσα σε εύλογο χρόνο, η διοικητική πράξη μπορεί να εκδοθεί και χωρίς αυτήν. 

'Aρθρο 21

Ανάκληση

1. Αρμόδιο για την ανάκληση ατομικής διοικητικής πράξης όργανο είναι εκείνο που την εξέδωσε ή που είναι αρμόδιο για την έκδοσή της. 

2. Για την ανάκληση δεν είναι απαραίτητο να τηρείται η διαδικασία που προβλέπεται για την έκδοση της πράξης, εκτός αν ανακαλείται πράξη νόμιμη ή πράξη παράνομη ύστερα από εκτίμηση πραγματικών περιστατικών. 

ΤΕΤΑΡΤΟ ΚΕΦΑΛΑΙΟ

ΔΙΟΙΚΗΤΙΚΗ ΣΥΜΒΑΣΗ

'Aρθρο 22

Τύπος

Η διοικητική σύμβαση υποβάλλεται στον έγγραφο τύπο, εκτός αν ο νόμος ορίζει διαφορετικά. Για την κατάρτισή της, η πρόταση και αποδοχή είναι δυνατόν να γίνονται με χωριστά έγγραφα. 

'Aρθρο 23

Κατάρτιση

Η διοικητική σύμβαση, που συνάπτεται ύστερα από διαγωνισμό ή με απευθείας ανάθεση, καταρτίζεται από και με την επίδοση στον ενδιαφερόμενο της πράξης με την οποία τελειούται ο διαγωνισμός ή της πράξης ανάθεσης, αντιστοίχως, εκτός αν στο νόμο ορίζεται διαφορετικά. 

ΠΕΜΠΤΟ ΚΕΦΑΛΑΙΟ

ΔΙΟΙΚΗΤΙΚΕΣ ΠΡΟΣΦΥΓΕΣ - ΑΝΑΦΟΡΕΣ

'Aρθρο 24

Αίτηση θεραπείας - Ιεραρχική προσφυγή

1. Αν από τις σχετικές διατάξεις δεν προβλέπεται η δυνατότητα άσκησης της, κατά το επόμενο άρθρο, ειδικής διοικητικής, ή ενδικοφανούς, προσφυγής, ο ενδιαφερόμενος, για την αποκατάσταση υλικής ή ηθικής βλάβης των έννομων συμφερόντων του που προκαλείται από ατομική διοικητική πράξη μπορεί, για οποιονδήποτε λόγο, με αίτησή του, να ζητήσει, είτε από τη διοικητική αρχή η οποία εξέδωσε την πράξη, την ανάκληση ή την τροποποίησή της (αίτηση θεραπείας), είτε, από την αρχή η οποία προΐσταται εκείνης που εξέδωσε την πράξη, την ακύρωσή της (ιεραρχική προσφυγή). 

2. Η διοικητική αρχή στην οποία υποβάλλεται η, κατά την προηγούμενη παράγραφο, αίτηση οφείλει να γνωστοποιήσει στον ενδιαφερόμενο την απόφασή της για την αίτηση αυτή το αργότερο μέσα σε τριάντα (30) ημέρες, εκτός αν από ειδικές διατάξεις προβλέπεται διαφορετική προθεσμία. 

3. Αν αρμόδια για την ανάκληση ή τροποποίηση ή την ακύρωση είναι άλλη διοικητική αρχή, εκείνη στην οποία κατατέθηκε η αίτηση θεραπείας ή η ιεραρχική προσφυγή οφείλει να τη διαβιβάσει στην αρμόδια αρχή το αργότερο μέσα σε πέντε (5) ημέρες. Και στην περίπτωση αυτή, η γνωστοποίηση της απόφασης της αρμόδιας αρχής, στον ενδιαφερόμενο, πρέπει να γίνεται μέσα στην κατά την προηγούμενη παράγραφο προθεσμία. 

4. Αν η πράξη ακυρωθεί, η υπόθεση επανέρχεται στην αρχή που εξέδωσε την πράξη, εκτός αν οι σχετικές διατάξεις προβλέπουν αρμοδιότητα της προϊστάμενης αρχής για την έκδοσή της. 

'Aρθρο 25

Ειδική διοικητική προσφυγή - Ενδικοφανής προσφυγή

1. 'Oπου προβλέπεται από ειδικές διατάξεις, ο ενδιαφερόμενος, για την αποκατάσταση υλικής ή ηθικής βλάβης των έννομων συμφερόντων του που προκαλείται από διοικητική πράξη, μπορεί, με προσφυγή του, η οποία ασκείται ενώπιον του προβλεπόμενου από τις διατάξεις αυτές διοικητικού οργάνου και μέσα στην οριζόμενη από τις ίδιες προθεσμία, να ζητήσει, κατά περίπτωση, την ακύρωση ή την τροποποίηση της πράξης. 

2. Το διοικητικό όργανο, ανάλογα με την πρόβλεψη των σχετικών διατάξεων, είτε εξετάζει μόνο τη νομιμότητα της πράξης, οπότε και μπορεί να την ακυρώσει εν όλω ή εν μέρει ή να απορρίψει την προσφυγή (ειδική διοικητική προσφυγή), είτε εξετάζει τόσο τη νομιμότητα της πράξης όσο και την ουσία της υπόθεσης, οπότε και μπορεί να ακυρώσει εν όλω ή εν μέρει ή να τροποποιήσει την πράξη ή να απορρίψει την προσφυγή (ενδικοφανής προσφυγή). Το αρμόδιο όργανο οφείλει να γνωστοποιήσει στον προσφεύγοντα την απόφασή του μέσα στην προθεσμία που τυχόν τάσσουν οι σχετικές διατάξεις, αλλιώς, στην περίπτωση μεν της ειδικής προσφυγής, το αργότερο μέσα σε τριάντα (30) ημέρες, στην περίπτωση δε της ενδικοφανούς προσφυγής, το αργότερο μέσα σε τρεις (3) μήνες. 

3. Αν αρμόδιο να αποφανθεί για την ειδική διοικητική, ή την ενδικοφανή, προσφυγή είναι άλλο διοικητικό όργανο, εκείνο στο οποίο αυτή κατατέθηκε οφείλει να τη διαβιβάσει στο αρμόδιο όργανο το αργότερο μέσα σε πέντε (5) ημέρες. Και στην περίπτωση αυτή, η γνωστοποίηση της απόφασης του αρμόδιου διοικητικού οργάνου, στον ενδιαφερόμενο, πρέπει να γίνεται μέσα στις κατά την παρ. 2 προθεσμίες. 

'Aρθρο 26

Κοινές διατάξεις

'Oταν ασκηθεί διοικητική προσφυγή, η αρμόδια για την εξέτασή της διοικητική αρχή μπορεί, ύστερα από αίτηση του ενδιαφερομένου ή και αυτεπαγγέλτως, να αναστείλει την εκτέλεση της διοικητικής πράξης ωσότου αποφανθεί για την προσφυγή και, πάντως, όχι πέρα από την προθεσμία που ορίζεται για την έκδοση της απόφασής της. 

'Aρθρο 27

Αναφορά

Αν δεν είναι δυνατή η άσκηση, σύμφωνα με τα άρθρα 24 - 26, διοικητικής προσφυγής, ο ενδιαφερόμενος, για την αποκατάσταση υλικής ή ηθικής βλάβης των έννομων συμφερόντων του που προκαλείται από ενέργεια ή παράλειψη ενέργειας διοικητικής αρχής, μπορεί, με αίτησή του προς την αρχή αυτή, να ζητήσει την επανόρθωση ή την ανατροπή της βλάβης. Κατά τα λοιπά εφαρμόζονται, και στην περίπτωση αυτή, όσα ορίζονται στις παρ. 1-3 του άρθρου 4. 

ΕΚΤΟ ΚΕΦΑΛΑΙΟ

ΤΕΛΙΚΕΣ ΚΑΙ ΜΕΤΑΒΑΤΙΚΕΣ ΔΙΑΤΑΞΕΙΣ

'Aρθρο 28

Διάρκεια προθεσμιών

Η διάρκεια των προθεσμιών που είχαν αρχίσει πριν από την έναρξη της ισχύος του Κώδικα υπολογίζεται σύμφωνα με τις διατάξεις του μόνο αν η προβλεπόμενη από αυτές διάρκειά τους είναι μεγαλύτερη από εκείνη που προβλεπόταν από τις προϊσχύουσες διατάξεις. 

'Aρθρο 29

Παράταση και αναστολή προθεσμιών

Ως προς την παράταση και την αναστολή των προθεσμιών, η οποία οφείλεται σε γεγονός που επήλθε μετά την έναρξη της ισχύος του Κώδικα, εφαρμόζονται οι διατάξεις τούτου. 

'Aρθρο 30

Επεξήγηση όρων

'Oπου στον Κώδικα αναφέρεται ο όρος "διοικητική πράξη", νοείται η εκτελεστή διοικητική πράξη. 

'Aρθρο 31

Αναφορά σε διατάξεις

'Oπου στον Κώδικα αναφέρεται άρθρο χωρίς μνεία του σχετικού νομοθετήματος, νοείται ότι το άρθρο ανήκει στον Κώδικα αυτόν. 

'Aρθρο 32

Παραπομπές

'Oπου στον Κώδικα αυτόν γίνεται παραπομπή σε διατάξεις άλλων νομοθετημάτων, οι παραπομπές γίνονται στις διατάξεις αυτές όπως εκάστοτε ισχύουν. 

'Aρθρο 33

Καταργούμενες διατάξεις

1. Από την έναρξη της ισχύος του Κώδικα, αν σε αυτόν δεν ορίζεται διαφορετικά, καταργείται κάθε γενική διάταξη η οποία αναφέρεται σε θέμα ρυθμιζόμενο από αυτόν. 

2. 'Oπου από την κείμενη νομοθεσία γίνεται παραπομπή σε διατάξεις που καταργούνται σύμφωνα με την προηγούμενη παράγραφο, η παραπομπή θεωρείται ότι γίνεται στις αντίστοιχες διατάξεις του Κώδικα. 

'Aρθρο δεύτερο

1. Τα Υπουργεία, οι Περιφέρειες, τα νομικά πρόσωπα δημοσίου ή ιδιωτικού δικαίου του δημόσιου τομέα, όπως αυτός οριοθετείται σύμφωνα με τις διατάξεις της παρ. 1 του άρθρου 14 του ν. 2190/1994, όπως ισχύει, οι Ο.Τ.Α. α' και β' βαθμίδας, καθώς και οι Δημοτικές Επιχειρήσεις 'Υδρευσης και Αποχέτευσης, μπορούν, να καταρτίζουν Χάρτες Υποχρεώσεων προς τους πολίτες, με τους οποίους συναλλάσσονται. Για όλα τα Υπουργεία και τα νομικά πρόσωπα που εδρεύουν στο Νομό Αττικής οι Χάρτες καταρτίζονται με απόφαση του οικείου Υπουργού ή από το Γενικό Γραμματέα Περιφέρειας Αττικής προκειμένου για τα Ν.Π.Δ.Δ που εποπτεύονται από αυτόν, ύστερα από πρόταση των οργάνων διοίκησης. Για τις Περιφέρειες και τα νομικά πρόσωπα που εδρεύουν εκτός Νομού Αττικής και για τους Ο.Τ.Α. α' και β' βαθμίδας, τα νομικά τους πρόσωπα δημοσίου δικαίου, καθώς και τις Δημοτικές Επιχειρήσεις 'Υδρευσης και Αποχέτευσης οι Χάρτες καταρτίζονται με απόφαση του οικείου Γενικού Γραμματέα Περιφέρειας ύστερα από πρόταση του Δημοτικού ή Κοινοτικού ή Νομαρχιακού Συμβουλίου ή του Διοικητικού Συμβουλίου της επιχείρησης. 

Οι Χάρτες Υποχρεώσεων μπορούν να προσδιορίζουν οποιεσδήποτε δεσμεύσεις, χρονικές ή άλλες, της υπηρεσίας ή του φορέα, που τον κατάρτισε, προς τους πολίτες, σε σχέση με την ποιότητα των παρεχόμενων, σε αυτούς, αγαθών ή υπηρεσιών. Οι εν λόγω δεσμεύσεις αποτελούν υποχρεώσεις πέραν εκείνων, που προβλέπονται από τις οικείες κανονιστικές ρυθμίσεις, που διέπουν τις κατά περίπτωση ασκούμενες αρμοδιότητες. Με τους Χάρτες μπορούν επίσης να προσδιορίζονται διαδικασίες ελέγχου της τήρησης του περιεχομένου του Χάρτη και των δεσμεύσεων που έχουν αναληφθεί. 

Με τους Χάρτες Υποχρεώσεων μπορούν να προβλεφθούν επίσης και συγκεκριμένες διοικητικές συνέπειες, που θα υποκινούν την υπηρεσία ή το φορέα να ανταποκριθεί στις υποχρεώσεις που έχει αναλάβει, προς τους συναλλασσόμενους πολίτες. Μπορεί ακόμη να προβλεφθεί η υποχρέωση άμεσης ή εντός ρητής ή αποκλειστικής προθεσμίας, καταβολής, συγκεκριμένου κατά περίπτωση, χρηματικού ποσού ή άλλου είδους αποζημίωσης - αποκατάστασης του πολίτη για την πλημμελή εκπλήρωση των υποχρεώσεων, που έχουν αναληφθεί με τον οικείο Χάρτη. Οι διατάξεις αυτές έχουν ανάλογη εφαρμογή και στις περιπτώσεις που από ειδικές διατάξεις προβλέπονται υποχρεώσεις των υπηρεσιών απέναντι στους πολίτες. Στις περιπτώσεις που προβλέπονται συγκεκριμένες συνέπειες - υποχρεώσεις της υπηρεσίας προς τους πολίτες, θα πρέπει οπωσδήποτε να προβλέπονται και οι διαδικασίες διεκδίκησης των απαιτήσεων των πολιτών, που προκύπτουν από παραβιάσεις του περιεχομένου του Χάρτη. Αποζημίωση σε πολίτη μπορεί να καταβληθεί μόνο μία φορά για την ίδια αιτία. Η μη καταβολή αποζημίωσης για την ίδια αιτία βεβαιώνεται με την υποβολή από τον αιτούντα πολίτη σχετικής υπεύθυνης δήλωσης προς την αρμόδια υπηρεσία. 

Οποιεσδήποτε υποχρεώσεις της υπηρεσίας ή του φορέα, που προβλέπονται από τις οικείες κατά περίπτωση κανονιστικές ρυθμίσεις σε σχέση με τις ασκούμενες αρμοδιότητες συνεχίζουν να ισχύουν ως έχουν και μπορούν να τροποποιηθούν με τους Χάρτες Υποχρεώσεων μόνο στην περίπτωση που εισάγουν ευνοϊκότερες ρυθμίσεις για τους πολίτες. Οι δεσμεύσεις που αναλαμβάνουν οι οικείες υπηρεσίες ή φορείς με τους Χάρτες, ισχύουν αποκλειστικά και μόνο για την υπηρεσία ή φορέα που τον εξέδωσε, η οποία μπορεί να τον συμπληρώνει ή να τον τροποποιεί. 

2. α. Το πρώτο εδάφιο της παρ. 8 του άρθρου 5 του ν.1943/1991 (ΦΕΚ 50 Α') αντικαθίσταται ως εξής: 

"Το ύψος του καταβλητέου χρηματικού ποσού που προβλέπεται στην προηγούμενη παράγραφο 7, καθορίζεται από τις Επιτροπές της παραγράφου 13 του παρόντος άρθρου μετά από εισήγηση της Γενικής Γραμματείας Δημόσιας Διοίκησης του Υπουργείου Εσωτερικών, Δημόσιας Διοίκησης και Αποκέντρωσης ή της Περιφέρειας, που επιλαμβάνονται μετά από αίτηση του πολίτη." 

β. Η παρ. 13 του άρθρου 5 του ν. 1943/1991 αντικαθίσταται ως εξής: 

"13. Συνιστάται στο Υπουργείο Εσωτερικών, Δημόσιας Διοίκησης και Αποκέντρωσης Ειδική Επιτροπή Εφαρμογής των ανωτέρω διατάξεων, για θέματα αρμοδιότητας των Υπουργείων, αποτελούμενη από συμβούλους ή παρέδρους του Ελεγκτικού Συνεδρίου ή του Νομικού Συμβουλίου και υπαλλήλους του Υπουργείου Εσωτερικών, Δημόσιας Διοίκησης και Αποκέντρωσης. 

Με απόφαση του Υπουργού Εσωτερικών, Δημόσιας Διοίκησης και Αποκέντρωσης καθορίζεται ο αριθμός και η ιδιότητα των μελών της Επιτροπής, τακτικών και αναπληρωματικών. Με την απόφαση ορισμού των μελών ορίζεται και ο γραμματέας της Επιτροπής με τον αναπληρωτή του, από υπαλλήλους του Υπουργείου. 

Τα σχετικά θέματα εισηγούνται στην Επιτροπή υπάλληλοι του αυτού ως άνω Υπουργείου που ορίζονται κάθε φορά από το Γενικό Γραμματέα. 

Συνιστάται στην έδρα κάθε Περιφέρειας Ειδική Επιτροπή εφαρμογής των ανωτέρω διατάξεων, για θέματα υπηρεσιών του δημόσιου τομέα, όπως αυτός οριοθετείται από τις διατάξεις του άρθρου 14 του ν.2190/1994, όπως ισχύει κάθε φορά, που λειτουργούν στη συγκεκριμένη Περιφέρεια, αποτελούμενη από συμβούλους ή παρέδρους του Ελεγκτικού Συνεδρίου ή του Νομικού Συμβουλίου του Κράτους ή εφέτες διοικητικών δικαστηρίων και υπαλλήλους της Περιφέρειας αυτής. 

Με απόφαση του Γενικού Γραμματέα της Περιφέρειας καθορίζεται ο αριθμός και η ιδιότητα των μελών της Επιτροπής, τακτικών και αναπληρωματικών. Με την απόφαση ορισμού των μελών ορίζεται και ο γραμματέας της Επιτροπής με τον αναπληρωτή του από υπαλλήλους της Περιφέρειας. 

Τα σχετικά θέματα εισηγούνται στην Επιτροπή υπάλληλοι της ίδιας Περιφέρειας, που ορίζονται κάθε φορά από το Γενικό Διευθυντή της Περιφέρειας. 

Η αποζημίωση των μελών, των εισηγητών και των γραμματέων των Επιτροπών, ορίζεται με απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών. 

Η διαδικασία εξέτασης των υποβαλλόμενων αιτημάτων και καταβολής της αποζημίωσης, όπου αυτή απαιτείται, ολοκληρώνεται σε διάστημα εξήντα (60) ημερών, από την ημερομηνία υποβολής της σχετικής αίτησης του πολίτη. 

Για όσες περιπτώσεις η Ειδική Επιτροπή της Περιφέρειας κρίνει ότι είναι αναρμόδια παραπέμπει το ζήτημα στην επιτροπή του Υπουργείου Εσωτερικών, Δημόσιας Διοίκησης και Αποκέντρωσης." 

γ. Το άρθρο 9 του ν. 2477/1997 (ΦΕΚ 59 Α'), καταργείται. 

'Αρθρο τρίτο

'Eναρξη ισχύος

Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως." 

ΠΡΟΕΔΡΕΥΩΝ (Παναγιώτης Σγουρίδης): Παρακαλείται το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση αυτού του νομοσχεδίου. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Το Σώμα παρέσχε τη ζητηθείσα εξουσιοδότηση. 

Στο σημείο αυτό δέχεσθε να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 13.55', λύεται η συνεδρίαση για την προσεχή Τετάρτη 24 Φεβρουαρίου 1999 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που θα διανεμηθεί. 

Ο ΠΡΟΕΔΡΟΣ                                                                                   ΟΙ ΓΡΑΜΜΑΤΕΙΣ



























  





























