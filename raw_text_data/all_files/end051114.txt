      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ’
      ΣΥΝΟΔΟΣ  Β’
      ΣΥΝΕΔΡΙΑΣΗ ΚΗ’
      Δευτέρα  14 Νοεμβρίου 2005
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Ανακοινώνεται ότι τη συνεδρίαση παρακολουθούν μαθητές από το Εσπερινό Γυμνάσιο Μάνδρας Αττικής  σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της  Τρίτης  15 Νοεμβρίου 2005, σελ.
      4. Συζήτηση επικαίρων ερωτήσεων σελ.
      α) Προς τον Υπουργό Υγείας και Κοινωνικής Αλληλεγγύης
      ι) σχετικά με τις προσλήψεις μονίμων ιατρών στο ΕΚΑΒ κλπ. σελ. 
      ιι) σχετικά με τη δημοπράτηση κατασκευής του νέου Νοσοκομείου Χαλκίδας σελ.
      β) Προς τον Υπουργό Εμπορικής Ναυτιλίας σχετικά με το κλείσιμο 
      της ναυτιλιακής εταιρείας «Σαρλή» στον Πειραιά κλπ.
      γ) Προς τους Υπουργούς Επικρατείας και Εθνικής Παιδείας και 
      Θρησκευμάτων σχετικά με την μετεγκατάσταση τμημάτων του
      Υπουργείου Τύπου στο κτήριο «Σαρίδη» που γειτνιάζει με το
      Πάντειο Πανεπιστήμιο κ.λπ. σελ.
      
      δ) Προς τον Υπουργό Εθνικής Παιδείας και Θρησκευμάτων, σχετικά με την επίλυση του στεγαστικού προβλήματος των δημοτικών σχολείων και των γυμνασίων της Λούτσας κ.λπ. σελ.
      4) Συζήτηση επερώτησης  Βουλευτών του Πανελλήνιου Σοσιαλιστικού Κινήματος αρμοδιότητας του Υπουργείου Εθνικής Παιδείας και Θρησκευμάτων σχετικά με τη λειτουργία των σχολείων πρωτοβάθμιας και δευτεροβάθμιας εκπαίδευσης σελ.
      Α. ΟΜΙΛΗΤΕΣ
      Επί των επικαίρων ερωτήσεων
      ΓΙΑΝΝΟΠΟΥΛΟΣ Α. σελ.
      ΚΑΛΟΣ Γ. σελ.
      ΚΕΦΑΛΟΓΙΑΝΝΗΣ Ε. σελ.
      ΛΕΒΕΝΤΗΣ Α. σελ.
      ΝΑΣΙΩΚΑΣ Ε. σελ.
      ΠΑΝΤΕΛΑΚΗ Ε. σελ.
      ΠΕΡΛΕΠΕ- ΣΗΦΟΥΝΑΚΗ Α. σελ.
      ΡΟΥΣΟΠΟΥΛΟΣ Θ. σελ.
      ΤΑΛΙΑΔΟΥΡΟΣ Σ. σελ.
      ΤΣΙΟΓΚΑΣ Δ. σελ.
      Β. Επί της επερώτησης
      ΚΑΛΟΣ Γ. σελ.
      ΚΑΤΣΙΦΑΡΑΣ Α. σελ.
      ΛΕΒΕΝΤΗΣ Α. σελ.
      ΛΙΝΤΖΕΡΗΣ Δ. σελ.
      ΜΑΝΩΛΙΑ Χ. σελ.
      ΠΑΝΤΟΥΛΑΣ Μ. σελ.
      ΠΟΛΥΔΩΡΑΣ Β. σελ.
      ΣΧΟΙΝΑΡΑΚΗ-ΗΛΙΑΚΗ  Ε. σελ.
      ΤΖΑΚΡΗ Θ. σελ. 
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΚΗ΄
      Δευτέρα 14 Νοεμβρίου 2005
      
      Αθήνα, σήμερα στις 14 Νοεμβρίου 2005, ημέρα Δευτέρα και ώρα 18.14΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β’ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Έκτορα Νασιώκα, Βουλευτή Λαρίσης τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ 
      1) Ο Βουλευτής Ηρακλείου κ. ΜΑΝΟΣ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Επιτροπή Εξυγίανσης Ναυπηγοεπισκευαστικών Επιχειρήσεων ζητεί τη λήψη μέτρων για τη στήριξη των επιχειρήσεων της Ν/ζώνης Περάματος.
      2) Ο Βουλευτής Ηρακλείου κ. ΜΑΝΟΣ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία οι απολυμένες του Κέντρου Ερευνών για Θέματα Ισότητας διαμαρτύρονται για την απόλυσή τους.
      3) Ο Βουλευτής Ηρακλείου κ. ΜΑΝΟΣ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται η συνέχιση της λειτουργίας των λαϊκών αγορών βιολογικών προϊόντων.
      4) Ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία ο Δήμος Αμπελακίων Αττικής ζητεί την έκτακτη οικονομική του ενίσχυση για την κάλυψη λειτουργικών δαπανών του.
      5) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε αναφορά με την οποία το Σωματείο Ατόμων με Αναπηρία Νομαρχιακής Αυτοδιοίκησης Αχαΐας ζητεί την επιχορήγησή του από τα έσοδα του κρατικού λαχείου.
      6) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία οι Αγροτικοί Σύλλογοι του Δήμου Ζαγοράς Μαγνησίας ζητούν την αποζημίωση των μηλοπαραγωγών της περιοχής τους που οι καλλιέργειές  τους επλήγησαν από το φαινόμενο της μικροκαρπίας.
      7) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ κατέθεσε αναφορά με την οποία ο Σύλλογος Εκπαιδευτικών Πρωτοβάθμιας Εκπαίδευσης Λήμνου «ΑΡΓΥΡΗΣ ΜΟΣΧΙΔΗΣ» ζητεί τη δημιουργία στη Λήμνο Σχολής Επαγγελματικής Κατάρτισης για άτομα με ειδικές ανάγκες κ.λπ.
      8) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ κατέθεσε αναφορά με την οποία ο Σύλλογος Εκπαιδευτικών Πρωτοβάθμιας Εκπαίδευσης Λήμνου «ΑΡΓΥΡΗΣ ΜΟΣΧΙΔΗΣ» ζητεί να τοποθετηθούν δύο αναπληρωτές δάσκαλοι στο 3ο Δημοτικό Σχολείο Μύρινας.
      9) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ κατέθεσε αναφορά με την οποία ο Σύλλογος Εκπαιδευτικών Πρωτοβάθμιας Εκπαίδευσης Λήμνου «ΑΡΓΥΡΗΣ ΜΟΣΧΙΔΗΣ» ζητεί να καλυφθούν οι ελλείψεις διδακτικού προσωπικού στα σχολεία της πρωτοβάθμιας εκπαίδευσης στη Λήμνο.
      10) Ο Βουλευτής Ροδόπης κ. ΙΛΧΑΝ ΑΧΜΕΤ κατέθεσε αναφορά με την οποία ο Πρόεδρος της Κοινότητας Οργάνης του Νομού Ροδόπης ζητεί τη στελέχωση του Πολυδύναμου Αγροτικού Ιατρείου Οργάνης.
      11) Ο Βουλευτής Ροδόπης κ. ΙΛΧΑΝ ΑΧΜΕΤ κατέθεσε αναφορά με την οποία ο Πρόεδρος της Κοινότητας Οργάνης του Νομού Ροδόπης ζητεί τη χρηματοδότηση έργων ύδρευσης και οδοποιίας στην περιοχή του.
      12) Ο Βουλευτής Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο Σύνδεσμος Κοινωνικών Λειτουργών Ελλάδος ζητεί για τη στελέχωση των 15 Συμβουλευτικών Σταθμών Νέων να τοποθετηθούν στις κενές θέσεις Κοινωνικών Λειτουργών αποκλειστικά και μόνο Κοινωνικοί Λειτουργοί.
      13) Ο Βουλευτής Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο Σύλλογος εργαζομένων στο ΕΚΕΦΕ «ΔΗΜΟΚΡΙΤΟΣ» αναφέρει πως οι Προϊστάμενοι της Διεύθυνσης Διοικητικού στο Ίδρυμα κρίθηκαν για τελευταία φορά στις 16/11/1996 και έκτοτε καμία κρίση δεν έχει ξαναγίνει.
      14) Ο Βουλευτής Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία το Συνδικάτο Πωλητών – Οδηγών και Βοηθών Εμφιαλωμένων Ποτών Βορείου Ελλάδας ζητεί να σταματήσουν οι δικαστικές διώξεις για συνδικαλιστικούς λόγους εναντίον συνδικαλιστών του Συνδικάτου και της Ομοσπονδίας ΠΟΕΕΠ.
      15) Ο Βουλευτής Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία το Κοινοτικό Συμβούλιο της Κοινότητας Διονύσου Αττικής ζητεί να διασωθεί και διατηρηθεί ως δάσος, έκταση 247 στρεμμάτων, νοτίως της Λεωφόρου Διονύσου που εντάχθηκε στο σχέδιο με το Διάταγμα από 30/10/1928 ΦΕΚ 232Α/1928.
      16) Ο Βουλευτής Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία το Δημοτικό Συμβούλιο του Δήμου Αγίου Νικολάου Λασιθίου ζητεί να ιδρυθεί στο Νομό Λασιθίου νέα σχολή ΑΕΙ ή ΤΕΙ.
      17) Ο Βουλευτής Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο Δήμος Ελευσίνας Αττικής ζητεί να συμπεριληφθούν στο επικαιροποιημένο επιχειρησιακό πρόγραμμα του Οργανισμού Λιμένος Ελευσίνας οι προτάσεις του για αναβάθμιση της παραλίας και γενικά της περιοχής του.
      18) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η ΚΕΔΚΕ ζητεί να προβλεφθεί  η ελάχιστη ποσοστιαία συμμετοχή και των δύο φύλων στα Τοπικό Συμβούλια των Δήμων.
      19) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία η Εκτελεστική Επιτροπή της ΑΔΕΔΥ διαμαρτύρεται για την πολιτική της κυβέρνησης και προβάλλει το διεκδικητικό πλαίσιο για το 2006.
      20) Ο Βουλευτής Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία η Ομοσπονδία Συλλόγων Πόρτο Ράφτη Αττικής ζητεί την παρέμβαση του Συμβουλίου της Επικρατείας, των Υπουργών ΠΕΧΩΔΕ και Αγροτικής Ανάπτυξης και των Φορέων της Ανατολικής Αττικής, ώστε να αποτραπεί οποιαδήποτε νέα ενδεχόμενη μελλοντική ακύρωση της επανένταξης στο σχέδιο πόλεως της Πολεοδομικής Ενότητας 1+2 της περιοχής Πόρτο Ράφτη Μαρκοπούλου Μεσογαίας.
      21) Ο Βουλευτής Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης – Διάσωσης ζητεί την εργασιακή αποκατάσταση των μελών της.
      22) Ο Βουλευτής Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία η Ιερά Κοινότητα Αγίου Όρους Άθω ζητεί την εξαίρεση αγιορειτών από την κατάργηση της απαλλαγής από την υποχρέωση στράτευσης.
      23) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο Σύλλογος Γονέων και Κηδεμόνων Μαθητών Β΄ Νηπιαγωγείου Ιτέας ζητεί την επαναλειτουργία του ολοήμερου τμήματος στο 2ο Νηπιαγωγείο Ιτέας.
      24) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο Σύλλογος Αγιοευθυμιωτών Αθηνών, Πειραιώς και Περιχώρων ζητεί την ολοκλήρωση της κατασκευής του δρόμου Άμφισσας – Αγίας Ευθυμίας.
      25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην κατάργηση του ΙΕΚ Αγίου Νικολάου Κρήτης.
      26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η ΕΛΜΕ Λασιθίου διαμαρτύρεται για τη διαδικασία πρόσληψης ωρομισθίων καθηγητών στην Πρόσθετη Διδακτική Στήριξη των Σχολείων του Νομού Λασιθίου.
      27) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Εργαζομένων ΕΚΕΦΕ «ΔΗΜΟΚΡΙΤΟΣ» ζητεί να γίνουν  κρίσεις των προϊσταμένων του Κέντρου «ΔΗΜΟΚΡΙΤΟΣ».
      28) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην αποχή των εργοληπτών από τις δημοπρατήσεις Δημοσίων Έργων. 
      29) Η Βουλευτής Μαγνησίας κ. ΖΕΤΤΑ ΜΑΚΡΗ με αναφορά της ζητεί την επάνδρωση του Αστυνομικού Τμήματος Καναλίων Μαγνησίας.
      30) Οι Βουλευτές Β΄ Αθηνών και Α΄ Αθηνών κύριος ΑΝΤΩΝΗΣ ΣΚΥΛΛΑΚΟΣ και κυρία ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά με την οποία ο κ. Γιώργος Σδρένιας, δικηγόρος, ζητεί να αντιμετωπιστεί το ζήτημα της συμμετοχής του στις εξετάσεις για το Δικαστικό Σώμα, επειδή αυτή αποκλείεται από το πρόβλημα κινητικής αναπηρίας που αντιμετωπίζει.
      31) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Σύλλογος Γονέων και Κηδεμόνων 2/θέσιου Δημοτικού Σχολείου και Νηπιαγωγείου Διστράτου ζητεί να καλυφθούν οι ελλείψεις εκπαιδευτικού προσωπικού στο Δημοτικό Σχολείο και Νηπιαγωγείο Διστράτου.
      32) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία η Κοινότητα Πωγωνιανής ζητεί την επαναλειτουργία του ταχυδρομικού της γραφείου.
      33) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Πολιτιστικός Σύλλογος Μηλιάς Μετσόβου Ιωαννίνων ζητεί την ανέγερση αίθουσας για τις δραστηριότητές του.
      34) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε δημοσίευμα εφημερίδας το οποίο αναφέρεται στο στεγαστικό πρόγραμμα του ΟΕΚ.
      35) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία το Τμήμα Ηπείρου του Τεχνικού Επιμελητηρίου Ελλάδος εκφράζει τις παρατηρήσεις του επί των άρθρων του σχεδίου νόμου για την έκδοση οικοδομικών αδειών και την τροποποίηση διατάξεων του κτηματολογίου.
      36) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης ζητεί την εργασιακή αποκατάσταση των μελών της.
      37) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία η Ιστορική και Λαογραφική Εταιρεία Τζουμέρκων ζητεί να μην κατασκευαστεί το Υδροηλεκτρικό Έργο «Αγίου Νικολάου» στον Άραχθο.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 2737/29-9-05 ερώτηση του Βουλευτή κ. Παναγιώτη Ρήγα δόθηκε με το υπ’ αριθμ. 6243/24-10-05 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ερώτησης με αρ. προ 2737/29-09-2005 του Βουλευτή κ. Παναγιώτη Ρήγα, σχετικά με τη δράση 2.11.2 και τον αποκλεισμό των αυτοαπασχολούμενων επιχειρηματιών, σας αναφέρουμε τα ακόλουθα:
      Πριν την ένταξη της δράσης στο ΕΠΑΝ εκπονήθηκε μελέτη για την εξειδίκευσή της. Από την μελέτη προέκυψε ότι ο αριθμός των επιχειρήσεων που δεν απασχολούν προσωπικό ανέρχονται σε 188.000 περίπου ενώ αυτές που απασχολούν από 1 έως 9 άτομα ανέρχονται σε 125.000 περίπου. Με δεδομένο ότι το μέγεθος των διαθέσιμων πόρων δεν ήταν απεριόριστο αλλά επαρκούσε για την χρηματοδότηση 2.500 - 3.000 επιχειρήσεων παροχής υπηρεσιών πανελλαδικά τέθηκαν ορισμένοι περιορισμοί.
      Ο στόχος των περιορισμών ήταν αφενός να αποτραπεί για έναν μεγάλο αριθμό πολύ μικρών επιχειρήσεων η σπατάλη πόρων για την προετοιμασία προτάσεων οι οποίες, με τον διαθέσιμο προϋπολογισμό, θα ήταν αδύνατο να χρηματοδοτηθούν και αφετέρου να εστιαστούν οι προσπάθειες σε ένα συγκεκριμένο μέγεθος επιχειρήσεων ώστε να υπάρξουν ορατά αποτελέσματα. 
      Η εξαίρεση από τον κανόνα αυτόν των νησιωτικών περιοχών δεν ήταν δυνατή δεδομένου ότι και άλλες περιοχές αντιμετωπίζουν αντίστοιχα με τις νησιωτικές περιοχές προβλήματα.
      Η ΕΥΔ-ΕΠΑΝ συνεχίζει να αναζητεί τρόπους ενίσχυσης και των επιχειρήσεων παροχής υπηρεσιών που δεν απασχολούν εργαζόμενους από πόρους που ενδεχόμενα δεν θα απορροφηθούν από το Γ' ΚΠΣ.
      Υπενθυμίζουμε ότι η ενίσχυση πολύ μικρών επιχειρήσεων παροχής υπηρεσιών εντάχθηκε για πρώτη φορά στο από τετραετίας ισχύον Επιχειρησιακό Πρόγραμμα «Ανταγωνιστικότητα».
      Ο Υπουργός
      ΔΗΜΗΤΡΗΣ ΣΙΟΥΦΑΣ»
      2. Στις με αριθμό 2378/21-9-05 και 2700/28-9-05 ερωτήσεις των Βουλευτών κ.κ. Αθανασίας Μερεντίτη, Δημητρίου Τσιόγκα και Νικολάου Γκατζή, δόθηκε με το υπ’ αριθμ. 3440Β/14-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση των ανωτέρω σχετικών ερωτήσεων, σας γνωρίζουμε τα εξής:
      Ο σχεδιασμός και η εφαρμογή μιας ενιαίας πολιτικής προστασίας και διαχείρισης των υδατικών πόρων στο πλαίσιο της Οδηγίας 2000/60/ΕΚ και η βελτίωση του ισχύοντος θεσμικού πλαισίου αποτελούν θέματα υψίστης προτεραιότητας για το ΥΠΕΧΩΔΕ.
      Σύμφωνα με το Νόμο 3199/2003 "Προστασία και Διαχείριση των Υδάτων - Εναρμόνιση με την Οδηγία 2000/60/ΕΚ του Ευρωπαϊκού Κοινοβουλίου και του Συμβουλίου της 23ης Οκτωβρίου 2000" προωθείται η αποκέντρωση των αρμοδιοτήτων και η ενίσχυση των περιφερειακών δομών με στόχο την ορθολογική διαχείριση των υδατικών πόρων της χώρας και την προστασία και διατήρηση του υδάτινου περιβάλλοντός της (υδάτινα οικοσυστήματα, υγρότοποι, χερσαία οικοσυστήματα που εξαρτώνται από το νερό). Για την υλοποίηση αυτών έχουν προωθηθεί τα ακόλουθα:
      - Το σχέδιο του Προεδρικού Διατάγματος «Καθορισμός μέτρων και διαδικασιών για την ολοκληρωμένη προστασία και διαχείριση των υδάτων σε συμμόρφωση με τις διατάξεις της Οδηγίας 2000/60/ΕΚ» σε εφαρμογή του Άρθρου 15, Παράγραφος 1 του Νόμου.
      - Το σχέδιο της Κοινής Υπουργικής Απόφασης που προβλέπεται στο άρθρο 4, παρ. 2 του Νόμου, για την οργάνωση και τις αρμοδιότητες της Κεντρικής Υπηρεσίας Υδάτων.
      - Το σχέδιο Κοινής Υπουργικής Απόφασης που προβλέπεται στο άρθρο 5, παράγραφος 4 του Νόμου, για την οργάνωση και τις αρμοδιότητες των Διευθύνσεων Υδάτων των Περιφερειών.
      - Το σχέδιο της Κοινής Υπουργικής Απόφασης που προβλέπεται στο άρθρο 11, παράγραφος 2 του Νόμου και αφορά στα θέματα αδειοδότησης χρήσεως νερού και εκτέλεσης έργων αξιοποίησης του.
      Επίσης έχει υπογραφεί η Υπουργική Απόφαση περί λειτουργίας του Εθνικού Συμβουλίου Υδάτων σύμφωνα με το άρθρο 3 παράγραφος 5 του Νόμου 3199/2003.
      Με την υλοποίηση πιλοτικής μελέτης στη λεκάνη απορροής του ποταμού Πηνειού η χώρα μας συμμετέχει στο δίκτυο πιλοτικών λεκανών απορροής ποταμού από διάφορες περιοχές/οικοσυστήματα της Ευρώπης για την αξιολόγηση των Κειμένων Κατευθυντήριων Γραμμών (Guidance Documents) που έχουν συνταχθεί για καθοριστικά θέματα (όπως ανάλυση πιέσεων και επιπτώσεων, δημιουργία συνθηκών αναφοράς, εκπόνηση σχεδίων διαχείρισης, κ.λ.π.) σχετικά με την εφαρμογή της Οδηγίας 2000/60/ΕΚ για τα νερά.
      Στην ευρύτερη περιοχή εκβολών του Πηνειού ποταμού η Κτηματική Εταιρεία του Δημοσίου (ΚΕΔ) έχει εκπονήσει Ειδική Περιβαλλοντική Μελέτη (ΕΠΜ) με τίτλο «Μελέτη βελτίωσης και αξιοποίησης εκβολών Πηνειού ποταμού ν. Λάρισας» στο πλαίσιο των διατάξεων του άρθρου 21, παρ. 1 & 2 του ν. 1650/1986 για τον χαρακτηρισμό της περιοχής ως προστατευόμενης σύμφωνα ειδικότερα με τις διατάξεις των άρθρων 18 & 19 του ανωτέρω νόμου.
      Η μελέτη και το συνοδεύον αυτή σχέδιο π.δ/γματος, ευρίσκονται στη διαδικασία αξιολόγησης από τις αρμόδιες Υπηρεσίες του ΥΠΕΧΩΔΕ.
      Το ΥΠΕΧΩΔΕ σε εφαρμογή της Οδηγίας 91/271/ΕΟΚ «Περί επεξεργασίας αστικών λυμάτων» έχει εκπονήσει Επιχειρησιακό Σχέδιο, στο οποίο κατατάσσονται οι ανάγκες της χώρας σε προτεραιότητες σύμφωνα με τα κριτήρια της Οδηγίας.
      Στη λεκάνη απορροής του ποταμού Πηνειού έχουν ολοκληρωθεί και λειτουργούν οι εξής Εγκαταστάσεις Επεξεργασίας Λυμάτων (ΕΕΛ) :
      - Στην κατηγορία προτεραιότητας Β, με χρονικό ορίζοντα 31-12-2000, οι ΕΕΛ της Λάρισας, της Καρδίτσας και των Τρικάλων.
      - Στην κατηγορία προτεραιότητας Γ, με χρονικό ορίζοντα 31-12-2005, οι ΕΕΛ Τυρνάβου, Ελασσόνας, Γιαννούλη και Καλαμπάκας.
      Όσον αφορά στον τομέα του ελέγχου των επικίνδυνων ουσιών στα νερά, μεταξύ των οποίων περιλαμβάνονται φυτοφάρμακα, σας γνωρίζουμε ότι σε εφαρμογή της οδηγίας 76/464/ΕΟΚ εκδόθηκαν ειδικά νομοθετήματα με τα οποία θεσπίστηκαν:
      - Οι ποιοτικοί στόχοι του υδατικού περιβάλλοντος (ΠΥΣ αρ.2/1.2.01 "καθορισμός των κατευθυντήριων και οριακών τιμών ποιότητας των νερών από απορρίψεις ορισμένων επικίνδυνων ουσιών" ΦΕΚ15/Α/2.2.01).
      - Τα όρια εκπομπής στα υγρά απόβλητα (ΚΥΑ 4859/726 "μέτρα και περιορισμοί για την προστασία του υδατικού περιβάλλοντος και ειδικότερα καθορισμός οριακών τιμών ορισμένων επικίνδυνων ουσιών" ΦΕΚ 253/Β/9.3.01).
      Με την ΚΥΑ υπ'αρ. 50388/2704/Ε103 (ΦΕΚ 1866/Β'/12-12-2003) τροποποιήθηκε - συμπληρώθηκε η προαναφερόμενη Π.Υ.Σ. 2/1.2.2001 και έγινε αναθεώρηση του Εθνικού Προγράμματος μείωσης της ρύπανσης από επικίνδυνες ουσίες, που είχε συνταχθεί το 2000, με στόχο την πλήρη και ολοκληρωμένη συμμόρφωση με τις διατάξεις της ανωτέρω οδηγίας.
      Το Υ.ΠΕ.ΧΩ.Δ.Ε. έχει εντάξει στο πλαίσιο του Επιχειρησιακού Προγράμματος«ΠΕΡΙΒΑΛΛΟΝ» του Γ΄ ΚΠΣ, στον άξονα Υδατικό Περιβάλλον - Μέτρο 1.1, την πράξη "Πρόγραμμα παρακολούθησης των τοξικών ουσιών στα επιφανειακά νερά της χώρας", στο πλαίσιο του οποίου θα παρακολουθείται η ποιότητα των ποταμών και των λιμνών σε 50 θέσεις δειγματοληψίας, κατανεμημένες σε όλη τη χώρα.
      Το έργο βρίσκεται στο στάδιο της εξέτασης από τις αρμόδιες Υπηρεσίες του Υπουργείου και σύντομα αναμένεται να ξεκινήσει η χρηματοδότησή του.
      Όσον αφορά στη διάθεση των βιομηχανικών αποβλήτων, ελλείψει άλλου αποδέκτη στην εν λόγω περιοχή, η προσπάθεια εντοπίζεται στην αποφυγή ρύπανσης του ποταμού μέσω της επιβολής των ενδεδειγμένων μέτρων επεξεργασίας των υγρών αποβλήτων κατά τη διαδικασία της έγκρισης των περιβαλλοντικών όρων των βιομηχανικών δραστηριοτήτων.
      Τα μέτρα περιορισμού της ρύπανσης επιβάλλονται κατά περίπτωση κατά το στάδιο έγκρισης περιβαλλοντικών όρων σε κάθε βιομηχανική - βιοτεχνική δραστηριότητα όπως καθορίζεται από την ισχύουσα νομοθεσία (Ν. 1650/86, Ν. 3010/02 (ΦΕΚ 91/Α/25-4-02), ΚΥΑ ΗΠ 11014/703/Φ104/03 (ΦΕΚ 332/Β/20-3-03), ΚΥΑ ΗΠ 15393/2332/02 (ΦΕΚ 1022/Β/5-8-02) κλπ.).
      Η τήρηση ή μη των περιβαλλοντικών όρων που έχουν τεθεί ελέγχεται στο στάδιο ανανέωσης ή τροποποίησης αυτών ή και κατόπιν καταγγελιών από τις αρμόδιες Νομαρχιακές Υπηρεσίες. Σε περίπτωση μη τήρησης των τεθέντων περιβαλλοντικών όρων επιβάλλονται κυρώσεις, όπως προβλέπεται από το άρθρο 30 του Ν. 1650/86, όπως τροποποιήθηκε με το άρθρο 4 του Ν. 3010/02. Οι κυρώσεις αυτές μπορεί να περιλαμβάνουν από απλά χρηματικά πρόστιμα μέχρι και παύση λειτουργίας της εγκατάστασης που δημιουργεί το εκάστοτε πρόβλημα ρύπανσης.
      Το ΥΠΕΧΩΔΕ προκειμένου να ελέγχει πιο συστηματικά την τήρηση των τεθέντων περιβαλλοντικών όρων έχει δημιουργήσει την Ειδική Υπηρεσία Επιθεωρητών Περιβάλλοντος (ΕΥΕΠ) η οποία σε συνεργασία με τις αρμόδιες Νομαρχιακές Υπηρεσίες έχει αναλάβει να πραγματοποιήσει προγράμματα ελέγχων τήρησης περιβαλλοντικών όρων διαφόρων δραστηριοτήτων προκειμένου να διαπιστώνονται τυχόν παραβάσεις ακόμα και όταν δεν έχουν λήξει οι τεθέντες περιβαλλοντικοί όροι ή δεν έχουν γίνει σχετικές καταγγελίες.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      3. Στις με αριθμό 2795/30-9-05 και 3427/13-10-05 ερωτήσεις των Βουλευτών κυρίων Δημητρίου Πιπεργιά και Γεωργίου Παπαγεωργίου, δόθηκε με το υπ’ αριθμ. 3539Β/24-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση των ως άνω ερωτήσεων, σας γνωρίζουμε τα εξής:
      Τα προς υλοποίηση έργα Διαχείρισης Στερεών Αποβλήτων του Νομού Εύβοιας προβλέπονται από τον Νομαρχιακό Σχεδιασμό Διαχείρισης Στερεών Αποβλήτων, ο οποίος έχει εγκριθεί από το 1998.
      Ήδη λειτουργεί ο ΧΥΤΑ Χαλκίδας ο οποίος εξυπηρετεί σήμερα 9 ΟΤΑ και συγκεκριμένα τους Δήμους Χαλκιδαίων, Μεσσαπίων, Ν. Αρτάκης, Ληλαντίων, Αυλίδας, Ανθηδώνος, Ερέτριας, Διρφύων και Αμαρυνθίων.
      Βρίσκεται σε φάση υλοποίησης (κατασκευάζεται) ο ΧΥΤΑ Βορ. Εύβοιας ο οποίος προβλέπεται να εξυπηρετήσει 8 ΟΤΑ και συγκεκριμένα τους Δήμους Αιδηψού, Αρτεμισίου, Ωρεών, Ιστιαίας, Ελυμνίων, Νηλέως, Κηρέως και Κ. Λιχάδας. Το έργο συγχρηματοδοτείται από το Ταμείο Συνοχής ΙΙ.
      Ο ΧΥΤΑ Νότιας Εύβοιας έχει χωροθετηθεί και έχει εγκεκριμένους περιβαλλοντικούς όρους. Δεν έχει γίνει όμως πρόταση ένταξης του για χρηματοδότηση στο ΕΠΠΕΡ Επιχειρησιακό Πρόγραμμα Περιβάλλον του ΥΠΕΧΩΔΕ ή σε άλλο χρηματοδοτικό πρόγραμμα.
      Για την νήσο Σκύρο δεν έχει κινηθεί διαδικασία περιβαλλοντικής αδειοδότησης ΧΥΤΑ και άρα, δεν έχει υποβληθεί πρόταση ένταξης σε χρηματοδοτικό πρόγραμμα.
      Τέλος όσον αφορά τα έργα αποκατάστασης (ΧΑΔΑ) σας γνωρίζουμε ότι έχουν δημοσιευθεί 5 προσκλήσεις του ΕΠΠΕΡ (ΥΠΕΧΩΔΕ) στο πλαίσιο των Μέτρων 2.1 και 6.2 για υποβολή προτάσεων από ενδιαφερόμενους φορείς. Η τελευταία πρόσκληση έχει καταληκτική ημερομηνία 5/12-05.
      Στο πλαίσιο των εν λόγω προσκλήσεων από τον Ν. Εύβοιας δεν έχει κατατεθεί καμία αίτηση ένταξης στο ΕΠΠΕΡ.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      4. Στην με αριθμό 1463/25.8.05 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 3238 Β/19.9.05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε τα εξής:
      Η Λίμνη Τριχωνίδα περιλαμβάνεται στις περιοχές που προτείνονται για ένταξη στο Ευρωπαϊκό Οικολογικό Δίκτυο Natura 2000 με Κωδ. «GR 2310009: Λίμνες Τριχωνίδα και Λυσιμαχεία» .
      Για τον χαρακτηρισμό της προστατευόμενης περιοχής σύμφωνα με τα άρθρα 18 και 19 του Ν.1650/86 και τον καθορισμό των ορίων της και των ζωνών προστασίας, απαιτείται η έκδοση Προεδρικού Διατάγματος μετά από εκπόνηση και έγκριση Ειδικής Περιβαλλοντικής Μελέτης, σύμφωνα με την ΚΥΑ 69269/5387/90.
      Όσον δε αφορά τη σύσταση, αρμοδιότητες, κλπ. του Φορέα Διαχείρισης ισχύουν τα αναφερόμενα στο άρθρο 15 του Ν.2742/99.
      Η περιοχή εμφανίζει λιγότερα περιβαλλοντικά προβλήματα από άλλες προστατευτέες περιοχές, παρουσιάζεται όμως μεγαλύτερη από αλλού ευαισθητοποίηση της τοπικής κοινωνίας και Αυτοδιοίκησης και προθυμία για ανάληψη πρωτοβουλιών.
      Το Υ.ΠΕ.ΧΩ.Δ.Ε. θα εξετάσει και ενισχύσει στα πλαίσια των δυνατοτήτων που υπάρχουν, προσπάθειες για την καλύτερη περιβαλλοντική προστασία και ανάδειξη της περιοχής.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      5. Στις με αριθμό 462/15.7.05 και 1321/19.8.05 ερώτησεις των Βουλευτών κυρίων Γεωργίου Ανωμερίτη και Θεοδώρας Τζάκρη δόθηκε με το υπ’ αριθμ. 1241/1303/6.10.05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής ερώτησης, σας ενημερώνουμε τα εξής:
      Το ερώτημα στηρίζεται κατ 'αρχήν στην γνωστή Πράξη του VI Τμήματος του Ελ.Συν με αριθμό 52/2005 (και όχι 55/2002) που έκρινε ότι προσφορές μεγαλύτερες του ορίου μέχρι του οποίου εξαντλείται η αύξηση των εγγυήσεων καλής εκτέλεσης κατά το άρθρο 4 του ν. 3263/2004 απαιτούν αιτιολόγηση. Η Πράξη αυτή δεν ήταν σύννομη και γι' αυτό ανακλήθηκε με τη νεώτερη Πράξη 68/2005 του Ελεγκτικού Συνεδρίου, συνεπώς δεν υφίσταται εκ του λόγου αυτού αποτυχία του ν. 3263/04.
      Κατά το τελευταίο 17μηνο κανένα συγχρηματοδοτούμενο από Κοινοτικά Προγράμματα έργο του ΥΠΕΧΩΔΕ και ιδιαίτερα τμήμα αυτοκινητοδρόμου δεν καθυστέρησε.
      Οι καθυστερήσεις των δημοπρατήσεων και της εκτέλεσης των έργων που παρατηρήθηκαν στα Δημόσια έργα τα προηγούμενα χρόνια του Γ΄ΚΠΣ και επηρέασαν και το προηγούμενο έτος 2004, οφείλοντο εκτός από τις ελλιπείς μελέτες κυρίως στις χρονοβόρες δικαστικές εμπλοκές, που οδήγησε ο σαθρός νόμος του «μαθηματικού τύπου». Μάλιστα όλα τα έργα που είχαν δημοπρατηθεί με τον «μαθηματικό τύπο» από τον Απρίλιο του 2003 και είχαν μπλοκαρισθεί στα δικαστήρια. Η απεμπλοκή τους έγινε με το νέο Νόμο 3263/2004.
      Από την έναρξη ισχύος του αδιάβλητου νόμου 3263/2004 οι δημοπρασίες προωθούνται με ταχύτατες διαδικασίες και ασφαλιστικές δικλείδες προς όφελος του Δημοσίου και με ελάχιστες δικαστικές εμπλοκές και μάλιστα μέσα σε 4 μήνες από τη δημοσίευση της διακήρυξης.
      Σε τραγικές συνέπειες για το Δημόσιο θα κατέληγε το Γ΄ ΚΠΣ εάν συνεχιζόταν η εφαρμογή του «μαθηματικού τύπου» με τις πολύ μεγάλες καθυστερήσεις στην ανάθεση με τις ελάχιστες απορροφήσεις πιστώσεων και με τις πολύ χαμηλές εκπτώσεις των εργολάβων.
      Στο τέλος του Γ΄ ΚΠΣ προβλέπουμε ότι δεν θα υπάρξουν αναπορρόφητες πιστώσεις.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      6. Στην με αριθμό 2149/15.9.05 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 49557/5.10.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης και στο πλαίσιο των αρμοδιοτήτων μας, σας γνωρίζουμε ότι το ΥΠ.ΕΣ.Δ.Δ.Α. δεν έχει τη δυνατότητα χρηματοδότησης των Ο.Τ.Α. Α΄ και Β΄ βαθμού σε περίπτωση εκτεταμένων ζημιών από θεομηνίες. Τα ποσά που διατίθενται είτε από τη Σ.Α.Τ.Α., είτε από τη Σ.Α.Ε. 055 είναι περιορισμένα και ικανά να καλύψουν μικρής έκτασης ζημιές ή έκτακτες πάσης φύσεως ανάγκες των Δήμων, καθώς και τμήμα των δαπανών για την καθαριότητα των χώρων σε περιαστικά δάση ή δίπλα σε χωματερές για την εφαρμογή των ενδεικνυόμενων μέτρων πυροπροστασίας, εν όψει του θέρους. Στο πλαίσιο αυτών των δυνατοτήτων, για την αντιμετώπιση καταστροφών από θεομηνίες, το ΥΠ.ΕΣ.Δ.Δ.Α. χρηματοδότησε το Δ. Αγίου Νικολάου κατά το έτος 2004 με το ποσό των 150.000€ και κατά το έτος 2005 με το ποσό των 85.000€.
      Περαιτέρω, σύμφωνα με την κατανομή των K.A.Π. στις Νομαρχιακές Αυτοδιοικήσεις της Χώρας, και ειδικότερα για το Β΄ εξάμηνο του 2005 (38291/28-07-05 Απόφαση του Υπουργού ΕΣ.Δ.Δ.Α), στη Ν.Α. Λασιθίου κατανέμεται το ποσό των 540.000€, αποκλειστικά για την κάλυψη δαπανών βελτίωσης, συντήρησης και αποκατάστασης του οδικού δικτύου, καθώς και ποσό 740.000€ για την κάλυψη επενδυτικών δαπανών. Επίσης, η Ν.Α. Λασιθίου επιχορηγήθηκε από τους ΚΑ.Π. με το ποσό του 1.363.800€ για το Α' εξάμηνο του 2005 και με το ποσό των 2.853.000€ για το έτος 2004.
      Η Περιφέρεια Κρήτης, σε συνεργασία με το Υ.ΠΕ.ΧΩ.Δ.Ε., μελετά τρόπους αντιμετώπισης του προβλήματος.
      Κατά τα λοιπά, αρμόδια να απαντήσουν είναι το συνερωτώμενο Υπουργείο Περιβάλλοντος Χωροταξίας και Δημοσίων Έργων, καθώς και το Υπουργείο Οικονομίας & Οικονομικών, προς το οποίο κοινοποιείται αντίγραφο της ανωτέρω ερώτησης.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      7. Στην με αριθμό 2094/14.9.05 ερώτηση του Βουλευτή κ. Αθανασίου Νάκου δόθηκε με το υπ’ αριθμ. 49561/5.10.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης και στο πλαίσιο των αρμοδιοτήτων μας, σας πληροφορούμε ότι το ΥΠ.ΕΣ.Δ.Δ.Α. δεν έχει τη δυνατότητα χρηματοδότησης των ΟΤΑ α΄ και β΄ βαθμού σε περίπτωση εκτεταμένων ζημιών από θεομηνίες.
      Τα ποσά που διατίθενται είτε από τα προγράμματα είτε από τον ειδικό λογαριασμό που διαχειρίζεται το Υπουργείο είναι περιορισμένα και ικανά να καλύψουν μικρής έκτασης ζημιές από έκτακτες ανάγκες στους Δήμους.
      Στο πλαίσιο αυτών των δυνατοτήτων, το Υπουργείο χρηματοδότησε το Δήμο Παλλήνης με το ποσό των 15.000 € κατά το έτος 2004 και με το ποσό των 50.000 € κατά το έτος 2005 και μέχρι σήμερα. Η επιπρόσθετη χρηματοδότηση του εν λόγω Δήμου, θα εξεταστεί από το Υπουργείο, σε συνάρτηση με τις ανάγκες των υπόλοιπων Δήμων.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      8. Στην με αριθμό 2019/13.9.05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 49567/5.10.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, αναφορικά με το αντικείμενο του θέματος και μετά από σχετικό έγγραφο της Περιφέρειας Στερεάς Ελλάδας, σας πληροφορούμε τα εξής:
      Το. έργο «Αποχετευτικό δίκτυο Δήμου Αιδηψού» εντάχθηκε οριστικά στο Π.Ε.Π. Στερεάς Ελλάδας την 22-2-2005 με εγκεκριμένη χρηματοδότηση ύψους 2.943.702,86 €.
      Για την ολοκλήρωση της Α΄ Φάσης εκκρεμεί η σύνδεση με το ηλεκτροφόρο δίκτυο της Δ.Ε.Η. και οι συνδέσεις με τον καταθλιπτικό αγωγό.
      Οι εργασίες της Β΄ Φάσης, που αφορούν τις συνδέσεις του δικτύου με τις αστικές κατοικίες, αναμένεται να συνεχισθούν μετά το πέρας της τουριστικής περιόδου.
      Ο Υφυπουργός
      ΑΘΑΝΑΣΙΟΣ ΝΑΚΟΣ»)
      ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 15 Νοεμβρίου 2005. 
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 3244/10-10-2005 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Πολιτισμού, σχετικά με την κατασκευή πίστας μηχανοκίνητου αθλητισμού στην περιοχή Γουβών Νομού Ηρακλείου. 
      2. Η με αριθμό 431/4-8-2005 αναφορά του Βουλευτή του Κομμουνιστικού Κόμματος Ελλάδας, κ. Σταύρου Σκοπελίτη προς την Υπουργό Εθνικής Παιδείας και Θρησκευμάτων, σχετικά με την κατασκευή νέων κτιριακών εγκαταστάσεων για τη στέγαση του Ειδικού Δημοτικού Σχολείου και Νηπιαγωγείου Χίου. 
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής).
      1. Η με αριθμό 3435/820/13-10-2005 ερώτηση και Αίτηση Κατάθεσης Εγγράφων της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ολοκλήρωση των κάθετων οδικών αξόνων του Νομού Ηρακλείου. 
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η υπ’ αριθμό 175/7-11-2005 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Έκτορα Νασιώκα προς τον Υπουργό Υγείας και Κοινωνικής Αλληλεγγύης, σχετικά με τις προσλήψεις μονίμων ιατρών στο Ε.Κ.Α.Β..
      Αναλυτικότερα η επίκαιρη ερώτηση του κ. Νασιώκα έχει ως εξής: 
      «Η κυβέρνηση της Νέας Δημοκρατίας, δεν προχώρησε το πρόγραμμα ανάπτυξης και επέκτασης του Ε.Κ.Α.Β. σε όλη την Ελλάδα, όπως προεβλέπετο και με την αδράνειά της και τις μεθοδεύσεις της, το οδήγησε σε μαρασμό. Τρανταχτή απόδειξη αποτελεί το γεγονός ότι μετά από δύο σχεδόν χρόνια δεν προχώρησε ούτε μία πρόσληψη ιατρού του Ε.Κ.Α.Β. σε μόνιμη θέση από τους συνολικά 75 γιατρούς (Διευθυντές, Επιμελητές Α΄ και Β΄) που βρίσκονται σε προκήρυξη για θέσεις στην Αθήνα και στην Περιφέρεια (Θεσσαλονίκη, Πάτρα, Γιάννενα, Λάρισα, Ηράκλειο, Βόλος, Τρίπολη, Λαμία, Αλεξανδρούπολη, Καβάλα, Κοζάνη, Μυτιλήνη, Άρτα, Σέρρες, Ρόδος, Καλαμάτα, Τρίκαλα). 
      Παρ’ ότι οι προσλήψεις θεωρούνται απολύτως απαραίτητες για την ανάπτυξη του Ε.Κ.Α.Β. στο κέντρο και στην περιφέρεια, η Κυβέρνηση με τους χειρισμούς της, κρατά σε ομηρία τους υποψηφίους γιατρούς των διαγωνισμών του Ε.Κ.Α.Β., καθυστερώντας αδικαιολόγητα τις κρίσεις-προσλήψεις. Την ίδια στιγμή βέβαια, συνεχίζει να προσλαμβάνει επιλεκτικά επικουρικούς ιατρού χωρίς αξιοκρατικές διαδικασίες, προφανώς για εξυπηρέτηση των «ημετέρων». 
      Για όλους αυτούς τους λόγους ερωτάται ο κύριος Υπουργός:
      1. Γιατί δεν προχώρησαν οι κρίσεις-προσλήψεις των γιατρών του Ε.Κ.Α.Β. που βρίσκονται σε προκήρυξη και πότε επιτέλους θα προσληφθούν οι πιο πάνω γιατροί; 
      2. Ποιος είναι ο προγραμματισμός ανάπτυξης-επέκτασης του Ε.Κ.Α.Β. και ποιο το χρονοδιάγραμμα υλοποίησής του;». 
      Στην ερώτηση του κ. Νασιώκα θα απαντήσει ο Υφυπουργός Υγείας και Κοινωνικής Αλληλεγγύης κ. Γιαννόπουλος. 
      Ορίστε, κύριε Υπουργέ έχετε το λόγο. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης):  Κύριε Πρόεδρε, κύριοι συνάδελφοι, είναι γεγονός ότι πέρυσι το Νοέμβριο, ίδια ημερομηνία το Ε.Κ.Α.Β. προκήρυξε είκοσι τρεις θέσεις γιατρών για την Αθήνα και είκοσι επτά θέσεις για την Περιφέρεια, κάτι που πραγματικά αναδεικνύει ότι η διοίκηση του Ε.Κ.Α.Β. δεν έχει πρόθεση να καλύπτει τις θέσεις με τους επικουρικούς γιατρούς. 
      Θα μου επιτρέψετε να σας πω, κύριε συνάδελφε, επειδή εσείς ήσασταν προκάτοχος, όλο αυτό το προηγούμενο διάστημα, πόσες θέσεις  γιατρών είχατε προκηρύξει; Εμείς βρήκαμε οκτώ θέσεις γιατρών, οι οποίες είχαν προκηρυχθεί και οι οποίες είναι ακόμα –κακώς- σε εκκρεμότητα. Και το λέω αυτό για το θέμα των επικουρικών γιατρών, διότι εάν δεν είχαμε τη δυνατότητα να διορίσουμε στο Ε.Κ.Α.Β. επικουρικούς γιατρούς, μοιραίως δεν θα μπορούσαμε να κάνουμε τους Ολυμπιακούς Αγώνες. Και θα πρέπει να ενθυμείστε ότι είχε προκηρυχθεί η θέση του διευθυντού ιατρικής υπηρεσίας του Ε.Κ.Α.Β.. Ενώ ήσαν αρκετές οι υποψηφιότητες, εντούτοις ποτέ το διοικητικό συμβούλιο δεν κατέληγε στην πλήρωση της θέσης του διευθυντού της ιατρικής υπηρεσίας, που για μας είναι λιγάκι περίεργο, ενώ υπήρχαν και καλά βιογραφικά σημειώματα. 
      Σήμερα, λοιπόν, και αυτή η θέση του διευθυντού έχει προκηρυχθεί. Είναι μία πραγματικότητα ότι οι συνάδελφοι εισηγητές λόγω του φόρτου εργασίας τον οποίο έχουν, έχουν καθυστερήσει να δώσουν τις εισηγήσεις με αποτέλεσμα να υπάρχει αυτή η καθυστέρηση, κάτι που έχουμε τη διαβεβαίωση και από τον κ. Καραμπίνη, που είναι εντατικολόγος και εισηγητής για τις θέσεις αυτές, ότι μέσα σε ένα τρίμηνο θα έχει ολοκληρωθεί η διαδικασία των εισηγήσεων. Και θα ξέρετε πολύ καλά ότι, όχι μόνο οι εισηγήσεις στο επίπεδο των γιατρών του Ε.Κ.Α.Β., αλλά και οι εισηγήσεις στη στελέχωση και στην πλήρωση των θέσεων όλων των άλλων ειδικοτήτων του Εθνικού Συστήματος Υγείας, επιμελητές Α΄,  Β΄, διευθυντές, έχουν καθυστέρηση. Κακώς οι συνάδελφοι δεν το βλέπουν ως έργο, το να κάνουν την εισήγηση, εφόσον η πολιτεία τους τιμά σε αυτήν ακριβώς τη θέση, αλλά πιθανόν κάποιοι το θεωρούν και πάρεργο. Με ρωτήσατε γιατί τους διατηρούμε ως εισηγητές, τη στιγμή που θα πρέπει να τους αλλάξουμε, εφόσον δεν ανταποκρίνονται στις στοιχειώδεις τους αυτές υποχρεώσεις. Το δέχομαι. 
      Αυτός, λοιπόν, ακριβώς είναι ο σχεδιασμός των θέσεων της στελέχωσης όλων των υπηρεσιών του Ε.Κ.Α.Β., όλων των ανεπτυγμένων τμημάτων του Ε.Κ.Α.Β. που πιστεύουμε ότι μέσα σε ένα βραχύτατο χρονικό διάστημα, όπως είπα με τη διαβεβαίωση του κυρίου εισηγητού, θα έχουμε τη δυνατότητα να διορίσουμε αυτούς τους συναδέλφους στα τμήματα του Ε.Κ.Α.Β.. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο ερωτών συνάδελφος κ. Νασιώκας. 
      ΕΚΤΟΡΑΣ ΝΑΣΙΩΚΑΣ: Κύριε Υπουργέ, έχει γίνει προκήρυξη για εβδομήντα πέντε γιατρούς. Και βεβαίως πριν από ένα χρόνο, κυρίως για αναισθησιολόγους προκηρύξατε και εσείς τον αριθμό θέσεων, που είπατε. Αλλά εγώ θα σας καταθέσω και για τις εβδομήντα πέντε θέσεις που είναι προκηρυγμένες, πότε ακριβώς έγιναν, πόσες έγιναν πριν από τις εκλογές, πόσες έγιναν μετά από τις εκλογές αλλά από κατανομή του 2003 και πόσες είναι από κατανομή του 2004. 
      Η απάντησή σας όμως ότι καθυστερούν οι κρίσεις είναι μία εύκολη δικαιολογία, όχι  δική σας, αλλά γενικότερα της υπηρεσίας. Γιατί, για φανταστείτε ούτε ένας γιατρός να μην έχει προσληφθεί σε μόνιμη θέση μετά από είκοσι μήνες; Ούτε ένας; Δεν λειτουργήσατε ούτε ένα κρεβάτι εντατικής θεραπείας, δεν προσλάβατε ούτε ένα γιατρό στο Ε.Κ.Α.Β.; Φυσικά προσλάβατε επικουρικούς και δεν προσλάβατε μόνο για τις ανάγκες των Ολυμπιακών Αγώνων, προσλάβατε και μετά. Και θα έλεγα ότι πολλές φορές καλώς προσλάβατε, αφού δεν κάνετε κρίσεις. 
      Θα ήθελα όμως να κάνω δυο παρατηρήσεις. Βρήκατε ένα νόμο, κύριε Υπουργέ, σύμφωνα με τον οποίο εντός τριμήνου πλέον θα γίνονταν όλες οι κρίσεις. Και σ’ αυτό το νόμο και εμείς αργήσαμε να καταλήξουμε γιατί και εμείς είχαμε τις ίδιες δυσκολίες με τις εισηγήσεις. Μιλάω γενικότερα για τις κρίσεις των γιατρών. Όχι μόνο τον αλλάξατε, και κάνατε δικό σας νόμο. Αλλάξατε και το δικό σας νόμο και έτσι φθάσατε σε μία αναποτελεσματική κατάσταση και στις κρίσεις όλων των γιατρών του συστήματος όχι μόνο του Ε.Κ.Α.Β.. Αλλά εάν ήταν μόνο οι κρίσεις προσλήψεις του ΕΚΑΒ αυτό θα είχε μία αξία.
      Κύριε Υπουργέ, βρήκατε το Ε.Κ.Α.Β. να είναι ανεπτυγμένο σε δώδεκα παραρτήματα. Είναι δώδεκα παρατήματα στην Αθήνα και σ’ όλη την Ελλάδα, στις Θεσσαλονίκη, στην Πάτρα, στο Ηράκλειο, στη Λάρισα, στην Καβάλα, στα Ιωάννινα, στη Λαμία, στην Αλεξανδρούπολη, στην Κοζάνη και στη Μυτιλήνη. Και τα τελευταία χρόνια αναπτύξαμε και τριάντα δύο νέους τομείς. 
      Πέρασαν λοιπόν είκοσι μήνες. Μπαίνει το ερώτημα: Κανένα νέο τμήμα, κανένας νέος τομέας ανάπτυξης; Δεν είναι λοιπόν μόνο οι κρίσεις των γιατρών. Αυτό είναι το δείγμα. Είναι ότι δεν έχετε πρόγραμμα ή δεν μας δώσατε πρόγραμμα ανάπτυξης του Ε.Κ.Α.Β. και κάλυψης όλης της Ελλάδας. Και ξέρετε πόσο σημαντικό θέμα είναι το Ε.Κ.Α.Β.. 
      Αυτή η λίμναση, κύριε Υπουργέ, έχει παρενέργειες. Οι παρενέργειες φαίνονται. Υπάρχουν δυσλειτουργίες που τις ζούμε. Εγώ δεν θέλω να τις επικαλεστώ στη Βουλή, αλλά είναι δυσλειτουργίες εξυπηρέτησης επειγόντων περιστατικών προνοσοκομειακής περίθαλψης. Και οι προϋποθέσεις ανάπτυξης του Ε.Κ.Α.Β. μετά τους Ολυμπιακούς Αγώνες ήταν πολύ καλύτερες, αλλά δεν τις εκμεταλλευτήκατε. Περιμένω στη δευτερολογία σας να μας δώσετε και το χρονοδιάγραμμα ανάπτυξης και επέκτασης του Ε.Κ.Α.Β. σ’ όλη την Ελλάδα.
      (Στο σημείο αυτό ο Βουλευτής κ.  Έκτορας Νασιώκας καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Χαίρομαι, κύριε συνάδελφε, γιατί κάνατε την αναφορά στο θέμα της ανάπτυξης των μονάδων Ε.Κ.Α.Β.. Θα ήθελα να σας πω ότι τέτοια τμήματα Ε.Κ.Α.Β. που εσείς αναπτύξατε, εμείς δεν μπαίνουμε στον πειρασμό να κάνουμε, διότι τμήματα με δύο άτομα, όπως είχατε κάνει εσείς, δεν μπορούν να λειτουργήσουν. Γνωρίζετε ότι ένα ασθενοφόρο για να λειτουργήσει επί εικοσιτετραώρου βάσεως χρειάζεται υποστήριξη από δέκα άτομα. Εμείς βρήκαμε τα τμήματα που φτιάξατε. Πολύ καλά κάνατε, ασχέτως αν δεν τα υποστηρίξατε όπως θα έπρεπε. Γι’ αυτό μην έχετε την ψευδαίσθηση ότι αυτά τα τμήματα απέδιδαν όσο θα έπρεπε να αποδίδουν διότι αντιλαμβάνεστε ότι η στελέχωσή τους ήταν αναιμική.
      Όσον αφορά το θέμα της διατάξεως του νόμου που δίνει την δυνατότητα στο διοικητικό συμβούλιο μετά την παρέλευση τριμήνου να μπορεί να κάνει εισηγήσεις και να τοποθετεί, εμείς θέλουμε να εξαντλήσουμε όλα τα περιθώρια για να έχουμε αμερόληπτες εισηγήσεις για να μπορέσουν οι καλοί συνάδελφοι να στελεχώσουν αυτές τις θέσεις. Δεν υπήρχε καμία σκοπιμότητα όσον αφορά την πλήρωση των θέσεων με επικουρικό προσωπικό. Το λέω αυτό γιατί δίνετε μία διάσταση ότι οι γιατροί της Νέας Δημοκρατίας στελεχώνουν αυτές τις θέσεις. Αντιλαμβάνεστε ότι δεν υπάρχει κανένα τέτοιο θέμα. Αυτό μπαίνει μέσα στη δική σας λογική για την πληροφόρηση που θέλετε να δώσετε προς τα έξω.
      Εμείς έχουμε προβλέψει πανελλαδικά να αναπτύξουμε δεκατέσσερις νέους τομείς. Όμως, θα τους αναπτύξουμε με τέτοιες προϋποθέσεις ώστε η προνοσοκομειακή περίθαλψη να λειτουργεί σωστά. Στον προγραμματισμό του 2006 το Ε.Κ.Α.Β. ζήτησε πεντακόσιες νέες θέσεις. Από τις πεντακόσιες νέες θέσεις –και εμένα δεν με βρίσκει σύμφωνο- έχουμε μόνο εκατόν εξήντα θέσεις. Κοιτάμε τι θα καλύψουμε στο 2007 για να μπορέσουμε και να φτιάξουμε τις νέες μονάδες και παράλληλα να στελεχώσουμε και τις υπάρχουσες που ξέρετε πολύ καλά ότι υπολειτουργούν σε κάποια τμήματα που προαναφέρατε, ιδιαίτερα δε στις Κυκλάδες στο νησιωτικό όγκο που έχουμε ανεπτυγμένο Ε.Κ.Α.Β. με δύο άτομα προσωπικό. Να λοιπόν, το πρόβλημα το οποίο υπάρχει. 
      Όπως και εσείς λοιπόν είχατε το όνειρο η προνοσοκομειακή περίθαλψη να αποτελέσει ένα βασικό κορμό μέσα στο Ε.Σ.Υ., έτσι και εμείς ενδιαφερόμαστε αλλά κάτω από σωστές προϋποθέσεις για να μπορούν οι μονάδες αυτές να λειτουργήσουν σωστά.
      Όσον αφορά το θέμα των γιατρών -και πάλι επανέρχομαι για να το ολοκληρώσω- είναι θέμα κάποιων μηνών αφού, δεν κρύβω να πω, ότι έχουμε πιέσει τους εισηγητές να μας δώσουν τις εισηγήσεις, διότι και οι πιστώσεις υπάρχουν για να προχωρήσει πλέον και να τελειώσει αυτή η εκκρεμότητα που υπάρχει.
      ΕΚΤΟΡΑΣ ΝΑΣΙΩΚΑΣ: Πότε; Στο τέλος της τετραετίας;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Το πότε ξεκινάει από την επταετία την δικιά σας.
      ΠΡΟΕΔΡΕΥΩΝ (Γεώργιος Σούρλας): Θα συζητηθεί η πρώτη με αριθμό 176/7.11.2005 επίκαιρη ερώτηση δεύτερου κύκλου της Βουλευτού του Πανελλήνιου Σοσιαλιστικού Κινήματος κας Αικατερίνης Περλεπέ-Σηφουνάκη προς τον Υπουργό Υγείας και Κοινωνικής Αλληλεγγύης, σχετικά με τη δημοπράτηση κατασκευής του νέου Νοσοκομείου Χαλκίδας.
      Η επίκαιρη ερώτηση της κυρίας συναδέλφου αναλυτικότερα έχει ως εξής:
      «Η κατασκευή και λειτουργία νέου Νοσοκομείου στη Χαλκίδα αποτελεί επιτακτική ανάγκη για τους κατοίκους της πόλης, του Νομού Ευβοίας και της ευρύτερης περιοχής.
      Οι διαδικασίες για τη δημιουργία του νέου αυτού Νοσοκομείου άρχισαν το 1998 και οι ενέργειες που απαιτούνταν για την προώθηση του έργου έως τη φάση έκδοσης της οικοδομικής άδειας και της δημοπράτησης, προχώρησαν και ολοκληρώθηκαν το προηγούμενο διάστημα.
      Εκείνο που απέμενε ήταν η ολοκλήρωση των τομών από την Αρχαιολογική Υπηρεσία στο χώρο που έχει επιλεγεί για την ανέγερση του Νοσοκομείου που και αυτές οι εργασίες έχουν τελειώσει εδώ και καιρό χωρίς όμως να προχωρά η έκδοση της οικοδομικής άδειας.
      Επειδή, κύριε Υπουργέ, υπάρχει μεγάλη καθυστέρηση στην εκτέλεση του έργου και επειδή οι πολίτες της Εύβοιας ανησυχούν εύλογα λόγω ακριβώς των χρονοβόρων διαδικασιών και των εμπλοκών που παρατηρήθηκαν το τελευταίο διάστημα σε σχέση  με την κατασκευή του νέου Νοσοκομείου.
      Ερωτάσθε κύριε Υπουργέ: 
      Πότε επιτέλους θα εγκριθεί η δημοπράτηση του νέου Νοσοκομείου Χαλκίδας;
      Πότε θα ολοκληρωθεί η κατασκευή του και πότε θα αρχίσει η λειτουργία του ώστε να καλυφθούν οι υγειονομικές ανάγκες των πολιτών της περιοχής;
      Ποιος είναι ο ακριβής προϋπολογισμός του έργου και πως αυτός αναλύεται έως την πλήρη ολοκλήρωση του νέου Νοσοκομείου;»
      Την ερώτηση της κ. Σηφουνάκη θα απαντήσει ο Υφυπουργός Υγείας και Κοινωνικής Αλληλεγγύης.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, είναι γεγονός ότι ήταν διακαής ο πόθος, διαχρονικός, θα έλεγα, όλων των Ευβοέων, ιδιαίτερα δε των θεσμικών και των Βουλευτών, να αποκτήσει η Εύβοια, η Χαλκίδα, ένα σύγχρονο νοσοκομείο. Και θα έλεγα ότι είναι από τις λίγες πόλεις που δεν έχουν ένα σύγχρονο νοσοκομείο.
      Το 2002 ξεκινάει με δύο αποφάσεις, μελέτη – κατασκευή και εξοπλισμός για το Γενικό Νοσοκομείο Λαμίας και ανετέθη στη Δ.ΕΠ.Α.ΝΟ.Μ. με ένα συνολικό προϋπολογισμό 47.000.000 ευρώ. Το έργο χρηματοδοτείται από τις πιστώσεις, που είναι εγγεγραμμένες στη Σ.Α.Ε. του 091 του Προγράμματος Δημοσίων Επενδύσεων.
      Στις 3.11.2002 γίνεται όλη η διαδικασία της χωροθέτησης του νοσοκομείου στο πρώην Στρατόπεδο του Παπαναγνώστου και έκτοτε, έως τους τελευταίους τώρα μήνες, η υπηρεσία του Στρατού που έχει την επιμέλεια του ελέγχου όλων των στρατοπέδων, η Δ.Ε.Ν.Ξ., έχει δώσει το αποτέλεσμα της έρευνας αυτής ότι είναι ελεύθερο και μπορούμε πράγματι να χτίσουμε το νοσοκομείο σ’ αυτή την περιοχή.
      Παράλληλα θα πρέπει να γνωρίζετε ότι υπήρχε ένα δημοσιευμένο αρχαιολογικό έργο από το 1986 στο οικόπεδο. Υπήρξε σε εξέλιξη η ανασκαφή αυτής της περιοχής και πράγματι βρέθηκαν ορισμένα ευρήματα.
      Η μελέτη δημοπράτησης, λοιπόν, του Νοσοκομείου Χαλκίδας έχει κατατεθεί στη Δ.ΕΠ.Α.ΝΟ.Μ., έχει ελεγχθεί και η έγκρισή της θα γίνει μόλις κοινοποιηθεί στη Δ.ΕΠ.Α.ΝΟ.Μ. η τελική απόφαση της ΙΑ΄ Εφορείας Προϊστορικών και Κλασικών Αρχαιοτήτων.
      Θα πρέπει επίσης να γνωρίζετε ότι το Δασαρχείο Χαλκίδας έχει τελεσίδικη  απόφαση ότι δεν πρόκειται περί δασικής εκτάσεως και άρα δεν υπάρχει κανένα πρόβλημα και από τη Διεύθυνση Δασών. Επίσης, το Τμήμα Χ.Ο.Π. της Νομαρχιακής Αυτοδιοίκησης Ευβοίας έχει δώσει τους περιβαλλοντικούς όρους και κατ’ αυτό τον τρόπο δεν υπάρχει πρόβλημα από τη Νομαρχιακή Αυτοδιοίκηση.
      Όλη αυτή η ανασκαφική έρευνα έχει τελειώσει κατά το ένα σκέλος –στη δευτερολογία μου θα σας πω τι πρόκειται να συμβεί- και βεβαίως έχει διατεθεί ένα χρηματικό ποσό της τάξης των 33.000 ευρώ για την ολοκλήρωση όλων αυτών των ανασκαφικών εργασιών που τα ευρήματα είναι χαρακτηριστικά και θα υπάγονταν ακριβώς στην αξιολόγηση της αρμόδιας εφορίας. 
      ΠΡΟΕΔΡΕΥΩΝ (Γεώργιος Σούρλας):  Το λόγο έχει η συνάδελφος κ. Περλεπέ – Σηφουνάκη.
      ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ: Κύριε Υπουργέ, θα πρέπει να ξέρετε ότι το υπάρχον Νοσοκομείο της Χαλκίδας ήταν ξεπερασμένο από την πρώτη μέρα της λειτουργίας του. Είχε αρχίσει να κατασκευάζεται επί χούντας και όταν ολοκληρώθηκαν πλέον οι εργασίες και άρχισε να λειτουργεί κάπου στα τέλη της δεκαετίας του ΄70 –νομίζω το ΄79- ήταν ήδη ξεπερασμένο. 
      Αυτήν τη στιγμή έχει εκατόν εβδομήντα κλίνες, πάρα πολύ καλό επιστημονικό, νοσηλευτικό –το οποίο βέβαια είναι πολύ λίγο- και παραϊατρικό προσωπικό  και δεν μπορεί να λειτουργήσει. Ασφυκτιούν και οι εργαζόμενοι και οι άρρωστοι.
      Όμως, κύριε Υπουργέ, δεν μου απαντήσατε στην ερώτηση που σας έκανα. Από το καλοκαίρι του 2003, η μελέτη της Δ.ΕΠ.Α.ΝΟ.Μ. ήταν έτοιμη και είχε παρουσιαστεί στους φορείς του νομού. 
      Αυτό που απέμενε από το Γενάρη του 2004, ήταν μόνο οι τομές που έπρεπε να κάνει η Αρχαιολογική Υπηρεσία και ο στρατός για να δει μήπως υπήρχαν εκεί βλήματα, δεδομένου ότι εκεί ήταν πεδίο βολής. 
      Αυτό καθυστέρησε πάρα πολύ και λυπάμαι πολύ που το λέω. Καθυστερήσαμε περίπου ενάμισι χρόνο για 15.000 ευρώ που χρειάζονταν για να γίνουν οι τομές. 
      Εδώ και δύο μήνες περίπου, έχει ολοκληρώσει τις εργασίες της η Αρχαιολογική Υπηρεσία της Χαλκίδας και η κ. Καραπασχαλίδου, που είναι η υπεύθυνη Έφορος, είπε ότι δεν υπάρχει κάτι που να εμποδίζει να ανεγερθεί εκεί καινούργιο νοσοκομείο.
      Σήμερα το μεσημέρι -στις 12.00’ η ώρα απ’ ό,τι ξέρω- στη Λαμία θα λαμβάνονταν και η τελική απόφαση, γιατί τέλος πάντων ένας δικαστής που έλειπε γι’ αυτό το περίφημο συμβούλιο, δεν είχε αντικατασταθεί εδώ και τρεις μήνες προκειμένου να μπορέσει να ληφθεί η τελική απόφαση. 
      Έτσι, ερχόμαστε σήμερα να μην μου απαντάτε στο πότε θα δημοπρατηθεί. Εγώ όμως θεωρώ ότι αύριο θα μπορούσε να ξεκινήσει η διαδικασία και να βγει η άδεια της οικοδομής, που όπως είπε ο κ. Σουφλιάς, η οικοδομική άδεια θα πρέπει να εκδίδεται πλέον μέσα σε δεκαπέντε έως είκοσι ημέρες το αργότερο. Και βέβαια, θα μπορούσε να δημοπρατηθεί, γιατί σ’ αυτό το διάστημα των δύο μηνών που χρειάζονται για τη δημοπράτηση, θα μπορούσαν να είχαν γίνει και όλες οι άλλες διαδικασίες. 
      Μου είπατε, λοιπόν, αόριστα για τον προϋπολογισμό, αλλά δεν μου είπατε το πότε θα δημοπρατηθεί και το χρονοδιάγραμμα της ανέγερσης του νοσοκομείου. Αυτό το νοσοκομείο που θα ανεγερθεί, θα είναι ίδιο με αυτό των Σερρών, το οποίο εμείς φτιάξαμε σε δυόμισι χρόνια.
      Εμείς όταν ήμασταν Κυβέρνηση, είχαμε ένα χρονοδιάγραμμα για το Νοσοκομείο στη Χαλκίδα, βάσει του οποίου θα ολοκληρωνόταν σε δυόμισι χρόνια από τη στιγμή που θα δημοπρατούνταν.
      Εγώ θα ήθελα, λοιπόν, σαφείς απαντήσεις και βέβαια, θέλω να κάνω και ένα σχόλιο. Το τελευταίο διάστημα, ο κ. Κακλαμάνης αποφεύγει να έρχεται στη Βουλή να απαντάει στις ερωτήσεις μας. Ίσως, να θέλει να αποφύγει το πολιτικό κόστος, γιατί δεν μπορεί να αναλάβει καμία δέσμευση. 
      Περιμένω, όμως, επειδή είστε και εσείς Υφυπουργός του Υπουργείου Υγείας, να μου δώσετε μία σαφή απάντηση για το πότε θα δημοπρατηθεί και το χρονοδιάγραμμα του καινούριου νοσοκομείου. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Υφυπουργός.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όσον αφορά την τελευταία σας αιτίαση που αφορούσε το γιατί δεν έρχεται ο κ. Κακλαμάνης, θα σας απαντούσα ότι αν επιτρέψει ο κ. Πρόεδρος να μην σας απαντήσει ο Υφυπουργός, δεν θα σας απαντήσει ο Υφυπουργός. Αν βέβαια το γράφει πουθενά ο Κανονισμός, πράγμα που δεν νομίζω. 
      ΠΡΟΕΔΡΕΥΩΝ (Γεώργιος Σούρλας): Πιστεύω ότι ο κύριος Γιαννόπουλος είναι επαρκής για να δώσει απάντηση και λύση. 
      ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ: Επαρκέστατος! 
      ΕΚΤΟΡΑΣ ΝΑΣΙΩΚΑΣ: Αλλού είναι το  πρόβλημα! 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μου κάνει εντύπωση, γιατί λέτε ότι τελειώσατε το Νοσοκομείο Σερρών μέσα σε δυόμισι χρόνια. Μπράβο σας! 
      Μπορείτε όμως να μας πείτε υπό ποιο καθεστώς χρηματοδότησης έγινε το Νοσοκομείο Σερρών και κάποια άλλα νοσοκομεία; Με το ίδιο καθεστώς, κάποια άλλα νοσοκομεία έτυχαν της μεγάλης περιπέτειας που άγγιξαν την ιστορία του Γεφυριού της Άρτας. Για παράδειγμα, το Νοσοκομείο της Λαμίας –ευτυχώς το τελειώνουμε εντός των ημερών- της Κέρκυρας και της Κατερίνης, όπου σας περιμένουν να απαντήσετε για τον κ. Μπατατούδη. 
      Το 2002 παίρνουν απόφαση, όπως σας είπα, για να ανεγερθεί αυτό το Νοσοκομείο στη Χαλκίδα. Συμφωνούμε ότι το Νοσοκομείο δεν έχει τις κτιριολογικές και τις καλές εγκαταστάσεις ενός σύγχρονου νοσοκομείου και πηγαίνουμε να φτιάξουμε ένα καινούριο νοσοκομείο με μία χρηματοδότηση από τις δημόσιες επενδύσεις και με το πρόβλημα που είχαμε και ξεπεράστηκε από τη Δ.Ε.Ν.Ξ., δεδομένου ότι πλέον είναι ελεύθερο βλημάτων και οποιωνδήποτε άλλων εκρηκτικών υλών.
      Και παράλληλα έχουμε την Αρχαιολογική Υπηρεσία. Σήμερα ήταν η συνεδρίαση όπως είπατε. Θα σας πω και το αποτέλεσμα της σύσκεψης που έγινε. Κατέληξαν ότι θα κρατήσουν δυο ευρήματα τα οποία έχουν ένα προς το βόρειο τμήμα,  ένα ταφικό εύρημα και κάποιο άλλο οπότε αυτό σημαίνει ότι αλλάζει ο προσανατολισμός του νοσοκομείου και αντί να είναι στο βορειοανατολικό άξονα τοποθετείται σε άλλο άξονα με αποτέλεσμα να έχουμε μια απόκλιση της μελέτης στα στατικά και τα ηλεκτρομηχανολογικά. Αυτό αποτελεί μια καθυστέρηση κάποιων μηνών. Δεν είναι όμως εκεί το θέμα. Θα ολοκληρωθεί η μελέτη με τα νέα δεδομένα της απόφασης αυτής της ΙΑ΄ Εφορείας των αρχαιολογικών ευρημάτων και θα προχωρήσει ακριβώς η δημοπράτηση του έργου. 
      Αν θα με ρωτήσετε πότε θα τελειώσει το έργο και επειδή έχω μεγάλη εμπειρία όχι μόνο του σήμερα αλλά και των νοσοκομείων τα οποία χρηματοδοτούνται από τις δημόσιες επενδύσεις, ναι μεν η διακήρυξη θα λέει σαράντα δύο μήνες από τότε που θα βάλει το σφυρί και το καλέμι ο εργολάβος αλλά θα έχω εγώ τις επιφυλάξεις μου αν θα είναι σαράντα δύο μήνες. Υπάρχουν και απρόβλεπτα, υπάρχουν και πάρα πολλά άλλα θέματα. 
      Το νοσοκομείο του  Βόλου το οποίο το είχε τότε ξεκινήσει ο Πρόεδρος κ. Σούρλας επί Υπουργίας του έτυχε μιας μεγάλης περιπέτειας, απετάχθη από το Β΄ Κοινοτικό Πλαίσιο Στήριξης και ακόμη υπολείπεται το 10%. Είμαστε δώδεκα συναπτά έτη και ακόμη το νοσοκομείο ταλαιπωρείται και ταλαιπωρήθηκε απ’ όλες αυτές τις διαδικασίες. 
      Εμείς λοιπόν, θα προσπαθήσουμε να έχει την επαρκή χρηματοδότηση που για τα στατικά είναι στα 19.000.000 ευρώ, στα 13.000.000 ευρώ είναι τα ηλεκτρομηχανολογικά και οκτακόσιες χιλιάδες είναι του ξενοδοχειακού εξοπλισμού. Και το λοιπό ποσόν για να φθάσουμε στα 49.000.000 ευρώ είναι ο ιατροτεχνολογικός εξοπλισμός. 
      Συνεπώς το νοσοκομείο δρομολογείται, μπαίνει σε μια καλή ρότα και πιστεύουμε ότι όλα θα πάνε καλά για να αποκτήσει πλέον και η Χαλκίδα το νοσοκομείο που τόσο καιρό το έχει στερηθεί. 
      Θα πρέπει να ξέρετε όμως ότι σε αυτά που λέγατε για νοσοκομεία που τα φτιάχνατε πολύ γρήγορα, δυστυχώς έχετε διαψευστεί. 
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ναι, αλλά δεν μου απαντήσατε πότε θα ξεκινήσει, κύριε Υπουργέ. 
      ΠΡΟΕΔΡΕΥΩΝ (Γεώργιος Σούρλας): Τα υπόλοιπα, κυρία Σηφουνάκη, με άνεση στο Υπουργείο θα τα συζητήσετε με τον κύριο Υπουργό ο οποίος έχει και τη διάθεση και την υποχρέωση να προωθήσει και το δικό σας νοσοκομείο. 
      Εισερχόμαστε τώρα στην τρίτη με αριθμό 187/8.11.2005 επίκαιρη ερώτηση πρώτου κύκλου, του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Απασχόλησης και Κοινωνικής Προστασίας και Εμπορικής Ναυτιλίας σχετικά με το κλείσιμο της ναυτιλιακής εταιρείας «Σαρλής» στον Πειραιά. 
      Η επίκαιρη ερώτηση του κυρίου συναδέλφου έχει ως εξής:
      «Στο χώρο της ναυτιλίας τα τελευταία χρόνια ο ανταγωνισμός των εταιρειών έχει οξυνθεί με αποτέλεσμα ο όγκος μεταφοράς των κοντέϊνερς να έχει συγκεντρωθεί σε ελάχιστες εταιρείες. Αυτό έχει σαν αποτέλεσμα το κλείσιμο εταιρειών και την ταυτόχρονη μείωση του εργατικού δυναμικού, παρά την κερδοφορία του κλάδου. 
      Μετά τη «ROC», τη «ΔΑΝΕ», τη «SEA LINK», τη «FESTIVAL» που έκλεισαν και οδήγησαν το προσωπικό τους στο δρόμο, μετά τις απολύσεις που γίνονται καθημερινά σε ναυτιλιακές εταιρείες, ναυτιλιακά πρακτορεία και πρακτορεία τουρισμού, «λουκέτο» με αιχμές για διαπλοκή και αθέμιτο ανταγωνισμό, έβαλε η εταιρεία «Σαρλής», καταθέτοντας αίτηση πτώχευσης στο Πολυμελές Πρωτοδικείο Πειραιά. Η αίτηση αφορά τόσο τη ναυτιλιακή εταιρεία «SARLIS CONTAINER SERVICES» όσο και το ναυτιλιακό πρακτορείο «Σαρλής» «Αγγελόπουλος Ε.Π.Ε.» με συνέπεια 65 εργαζόμενοι να οδηγούνται στην ανεργία. 
      Όπως ισχυρίζεται η εταιρεία, περιήλθε σε δυσχερή θέση «λόγω της λεόντιας σύμβασης μεταξύ του Ο.Λ.Π. Α.Ε. και της «M.S.C.» (ιταλικών συμφερόντων) και των ανταγωνιστικών προνομίων χρόνου και κόστους εξυπηρέτησης (τα οποία έχει παραχωρήσει ο Ο.Λ.Π. στην εταιρεία) και τα οποία έχουν θέσει εκτός αγοράς τις εταιρείες μας».  Με ανακοίνωση του ο σύνδεσμος εργαζομένων στη ναυτιλία και τον τουρισμό (ΠΑ.Σ.Ε.Ν.Τ.) αμφισβητεί τη γνησιότητα πτώχευσης των εταιρειών «Σαρλή».
      Κατόπιν των ανωτέρων, ερωτώνται οι κ.κ. Υπουργοί:
      Ποια μέτρα σκοπεύει να πάρει η Κυβέρνηση ώστε, να σταματήσει το κλείσιμο επιχειρήσεων στο χώρο της ναυτιλίας και να διασφαλισθούν οι θέσεις εργασίας και όλα τα εργασιακά δικαιώματα των εργαζομένων;
      Η αίτηση κατάθεσης πτώχευσης που κατέθεσε η εταιρεία βασίζεται σε πραγματικά οικονομικά στοιχεία ή προσπαθεί δι’ αυτού του τρόπου να αποφύγει να δώσει τις ανάλογες αποζημιώσεις στους εργαζόμενους; Ευσταθούν οι ισχυρισμοί της εταιρείας για ευνοϊκή σύμβαση μεταξύ Ο.Λ.Π. και M.S.C.;»
      Ο Υπουργός Εμπορικής Ναυτιλίας, κ. Κεφαλογιάννης, έχει τον λόγο. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριοι συνάδελφοι, η ερώτηση έχει δύο σκέλη. 
      Το πρώτο θέμα στο οποίο αναφέρεται στην ερώτησή του ο αγαπητός κύριος συνάδελφος, αφορά στα μέτρα που λαμβάνει η Κυβέρνηση για την ανεργία κυρίως των ναυτικών. Το δεύτερο θέμα, που διαπραγματεύεται η ερώτηση, είναι για το κλείσιμο μίας συγκεκριμένης εταιρείας και τον αθέμιτο ανταγωνισμό που υπάρχει στο λιμάνι του Πειραιά. 
      Όσον αφορά στο πρώτο θέμα θα ήθελα να ενημερώσω τον κύριο συνάδελφο ότι η Κυβέρνηση έχει λάβει σημαντικά μέτρα για τη μείωση της ανεργίας. Πρόσφατα μάλιστα ψηφίσαμε στο νομοσχέδιο για τις καταδύσεις, διάταξη νόμου που επιδοτεί τις ασφαλιστικές εισφορές στην κρουαζιέρα, μια δραστηριότητα εντάσεως εργασίας και με βάση αυτή τη διάταξη, την επιδότηση δηλαδή των ασφαλιστικών εισφορών, μειώθηκε η ανεργία των ναυτικών κατά 13% και μειώθηκαν οι επιδοτούμενοι ναυτικοί κατά 33%. Και όταν λέμε επιδοτούμενους ναυτικούς, μιλάμε για ανθρώπους οι οποίοι πληρώνονται 295 ευρώ, ενώ αυτοί που βρήκαν εργασία έχουν συλλογικές συμβάσεις οι οποίες ξεκινούν από 1.900 ευρώ και φτάνουν μέχρι και 7.000 ευρώ για τους καπεταναίους και οι περισσότεροι από αυτούς έχουν και εγγυημένα φιλοδωρήματα που προσεγγίζουν τα 2.500 ευρώ. Αυτός δηλαδή που πληρώνεται με 295 ευρώ, επιδοτώντας την εργασία του πληρώνεται με 5.000 ευρώ. Και βεβαίως πέρασε διάταξη για να μπορούν κατά προνομιακό τρόπο οι Έλληνες ναυτικοί να βρίσκουν δουλειά στα ελληνικά λιμάνια.
      Φιλοδοξούμε λοιπόν, μ’ αυτήν τη διάταξη ένα μεγάλο κομμάτι της ανεργίας των ναυτικών να απορροφηθεί στα λιμάνια, μια δραστηριότητα την οποία γνωρίζουν καλύτερα από οποιονδήποτε άλλον. 
      Αποτέλεσμα αυτής της πολιτικής που σας ανέλυσα, αλλά και άλλων πρωτοβουλιών που έχει αναλάβει η Κυβέρνηση, είναι ότι από τον Απρίλιο του 2004 μέχρι τον Οκτώβριο του 2005 μειώθηκε η ανεργία σύμφωνα με τελευταία στοιχεία που έχω, από δύο χιλιάδες οκτακόσιους άνεργους ναυτικούς τον Απρίλιο του 2004 σε χίλιους επτακόσιους που είναι σήμερα.
      Όσον αφορά τώρα την εταιρεία «Σαρλής», αυτή πτώχευσε, παρά τις προσπάθειες που έκανε το νέο διοικητικό συμβούλιο του Ο.Λ.Π. να την κρατήσει εν ζωή. Από τον Ιούνιο του 2003 έως τον Σεπτέμβριο του 2005 δεν ανταποκρίθηκε στις οικονομικές υποχρεώσεις που είχε απέναντι στον Οργανισμό Λιμένος Πειραιώς. Στις 31 Αυγούστου 2005 χρωστούσε 2,2 εκατομμύρια ευρώ. Ο Ο.Λ.Π. προσπάθησε να δώσει τη δυνατότητα στη συγκεκριμένη εταιρεία να ανταποκριθεί στις υποχρεώσεις της. Έδωσε τετράμηνη αναστολή τον Απρίλιο του 2005, χωρίς να απαιτεί την είσπραξη των τόκων και των προσαυξήσεων και ρύθμισε τα χρέη για τριάντα έξι άτοκες δόσεις. Παρ’ ότι παρήλθε αυτό το διάστημα χωρίς να πληρωθεί ούτε μία δόση, δόθηκε πρόσθετα και ένας ακόμα μήνας για να καλυφθούν και οι τελευταίες δυνατότητες αν υπήρχαν για να ανταποκριθεί η συγκεκριμένη εταιρεία τις υποχρεώσεις της. Είναι μία εταιρεία που όντως λειτουργούσε στον Πειραιά για περισσότερα από πενήντα χρόνια. Το αν η πτώχευση είναι εικονική ή όχι, αυτό ανήκει στη δικαιοδοσία των αρμόδιων δικαστικών αρχών. Όμως για μια εταιρεία η οποία λειτούργησε χωρίς προβλήματα για πενήντα χρόνια, είναι ερώτημα το εάν θα προσπαθήσει μια εικονική πτώχευση για να «γλιτώσει» τις υποχρεώσεις που έχει απέναντι στους εργαζομένους.
      Θέτετε και ένα άλλο θέμα πολύ σημαντικό για το πώς λειτουργεί ο ανταγωνισμός στον Πειραιά και αν η σύμβαση, η οποία κυριαρχεί στο λιμάνι του Πειραιά –μια σύμβαση που υπογράφηκε το 2002 από την προηγούμενη κυβέρνηση- είναι λεόντειος και αν οδηγεί στην απαξίωση και ενδεχομένως στην πτώχευση, όπως τη συγκεκριμένη εταιρεία, και άλλες εταιρείες.
      Εγώ θα ήθελα να γνωρίζω τη θέση του Συνασπισμού και την προσωπική θέση του αγαπητού συναδέλφου, αν όντως από την έρευνα που έχει κάνει τη θεωρεί λεόντειο σύμβαση, και επ’ αυτού θα απαντήσω στη δευτερολογία μου.
      Σας ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ.
      Το λόγο έχει ο κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, ο Πειραιάς είναι το λιμάνι της αγωνίας και της αμαρτίας. Αυτός είναι ο χαρακτηρισμός του, δυστυχώς. Και αν ανατρέξει κανείς σε όσα έχουν δημοσιευθεί μόνο τους τελευταίους μήνες, με μια σειρά από περιστατικά, δικαιώνεται αυτός ο τίτλος. Δεν θα έπρεπε να είναι έτσι.
      Έχουμε εδώ ένα συγκεκριμένο γεγονός: Μια εταιρεία, που, όπως είπε και ο κύριος Υπουργός, την είχαμε να λειτουργεί για πάνω από πενήντα χρόνια, κλείνει. Οδηγείται σε πτώχευση. Ογδόντα επτά άνθρωποι, έμπειρα και ικανά στελέχη, μένουν στο δρόμο. Καταγγέλλει η συγκεκριμένη εταιρεία ότι έχουν γίνει λεόντειες συμβάσεις και ότι με βάση τα στοιχεία που υπάρχουν ορισμένα πρακτορεία ευνοούνται. 
      Γι’ αυτό, κύριε Υπουργέ, εγώ θα ήθελα να έχω συγκεκριμένα στοιχεία, δηλαδή γιατί κάποια από τα πρακτορεία αυτά ευνοούνται και κάποια άλλα όχι. Γιατί αυτές οι συμβάσεις έχουν χαρακτήρα τέτοιο που κάποιους ευνοούν; 
      Από την άλλη, έχουμε τους εργαζoμένους οι οποίοι αμφισβητούν, βέβαια, τα οικονομικά στοιχεία που δίνει η εταιρεία και οι οποίοι καταγγέλλουν ότι αυτά έχουν και μία σειρά «υποσημαινόμενα», που δεν είναι ξεκάθαρα και τους κάνουν να πιστεύουν ότι η πτώχευση της εταιρείας είναι εικονική. Ό,τι και να είναι όμως, αυτήν τη στιγμή έχουμε ογδόντα επτά ανθρώπους που οδηγούνται στην ανεργία και στο δρόμο. 
      Εσείς είπατε, κύριε Υπουργέ, ότι ελαττώθηκε ο αριθμός των ανέργων ναυτικών. Δεν μπορώ να σας απαντήσω με τα ίδια στοιχεία που έχετε εσείς, γιατί δεν τα διαθέτω, πλην όμως ξέρουμε ότι η ανεργία είναι γενικά αυξημένη συνολικά στην ελληνική κοινωνία και στον κλάδο των ναυτικών. 
      Επίσης, έχουμε ένα υψηλό ποσοστό ανεργίας.  Σημασία θα έχει όχι μόνο πόσοι άνεργοι ναυτικοί είναι καταγεγραμμένοι -γιατί ξέρουμε, κύριε Υπουργέ, ότι στις καταγραφές μερικές φορές περιλαμβάνουν ένα μικρό ποσοστό από τους ανέργους- αλλά πόσοι είναι οι εργαζόμενοι Έλληνες ναυτικοί. Πόσοι ήσαν και πόσοι είναι. Αυτό θα έχει σημασία, για να ξέρουμε αν όντως ελαττώθηκε η ανεργία. 
      Συγκεκριμένα, για τους ναυτικούς του Ομίλου «Σαρλής» τι γίνεται; Ποια θα είναι η μοίρα τους από εδώ και πέρα; Βρίσκονται στο δρόμο. Με το να παίρνουν ένα επίδομα 280 ευρώ το μήνα, όπως είπατε και εσείς, είναι αδύνατο να επιβιώσει οποιαδήποτε οικογένεια. Είναι αστείο ποσό. Το ξέρετε εσείς πολύ καλύτερα από μένα. Επομένως, ποια μέτρα θα ληφθούν γι’ αυτούς, για τους άλλους άνεργους ναυτικούς και συνολικά για όλους τους άνεργους της χώρας μας; 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κύριος Υπουργός.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Όσον αφορά την ανεργία, αγαπητέ κύριε συνάδελφε, με παρακλήσεις και θρήνους δυστυχώς δεν μπορούμε να καλύψουμε το πρόβλημα αυτό που υπάρχει σε μεγάλο κομμάτι της ελληνικής κοινωνίας. Μία από τις συγκεκριμένες πολιτικές που προχωρούμε είναι το χρηματοδοτικό πρωτόκολλο των 3.000.000.000 ευρώ από την Ευρωπαϊκή Τράπεζα Επενδύσεων για έργα στα λιμάνια 6.000.000.000 ευρώ, ένα πρόγραμμα που ήδη αποδίδει καρπούς.
      Μέσα σε τρεις μήνες από την υπογραφή του πρωτοκόλλου υπογράψαμε στον Οργανισμό Λιμένος Πειραιώς το πρώτο έργο, ένα έργο 80.000.000 ευρώ, και όπως γνωρίζει και η αγαπητή συνάδελφος κ. Σχοιναράκη που βλέπω ότι παρίσταται στη Βουλή, πολυμελής κινεζική αντιπροσωπεία επισκέφθηκε την Κρήτη, είδε μια συγκεκριμένη περιοχή στα νότια της Κρήτης, για να γίνει μια μεγάλη επένδυση πολλών εκατοντάδων εκατομμυρίων ευρώ. 
      Αυτές οι πολιτικές θα έχουν ως αποτέλεσμα τη δημιουργία θέσεων εργασίας και, βεβαίως, όπως πολύ σωστά είπατε και εσείς, σημαντικά στελέχη με σημαντική εμπειρία, όπως αυτά των εταιρειών «Σαρλή», αλλά και άλλα με την παράδοση που έχουμε στη ναυτιλία θα μπορούν να βρουν δουλειά.
      Είπατε ότι ο Πειραιάς είναι λιμάνι της αγωνίας και της αμαρτίας. Θα προσυπογράψω και τις δυο σας παρατηρήσεις. Η μία παρατήρηση αφορά αυτά που υπάρχουν εδώ και πολλά χρόνια στο λιμάνι του Πειραιά, και όχι μόνο, πολιτικές τις οποίες εμείς προσπαθούμε με διάλογο, συζήτηση, συναίνεση ει δυνατόν, αλλά πάντα με αποφάσεις, παρακάμπτοντας οποιοδήποτε πολιτικό κόστος, να δημιουργήσουμε εκείνες τις προϋποθέσεις που θα λύσουν αυτά τα προβλήματα. Και σας λέω ότι ήδη προχώρησε μία διένεξη που είχαμε στο λιμάνι του Πειραιά με μία συγκεκριμένη τάξη εργαζομένων, τους λιμενεργάτες, οι οποίοι έπαιρναν 150.000 ευρώ το χρόνο, ποσό διπλάσιο απ’ αυτό που πληρώνεται ο Πρόεδρος της Δημοκρατίας και τριπλάσιο απ’ αυτό που πληρώνονται οι Βουλευτές. Και στη διαιτησία που πήγε προχθές το θέμα συμφώνησε να μειωθεί στο μισό περίπου η πόστα των εργαζομένων, αλλά αυτό είναι ένα άλλο θέμα.
      Θα σας πω τις παθογένειες του συστήματος όλα αυτά τα χρόνια. 
      Στο λιμάνι βέβαια του Πειραιά το προηγούμενο διάστημα, η προηγούμενη κυβέρνηση έσπευσε πριν από τις εκλογές να δώσει παράταση σ’ αυτήν τη σύμβαση, στην οποία εσείς αναφέρεστε, για δώδεκα χρόνια μέχρι μετά το 2011, να δεσμεύσει, δηλαδή, και τη δική μας Κυβέρνηση, με προνόμια τα οποία εξετάζονται από τη σημερινή διοίκηση του Ο.Λ.Π. και την πολιτική ηγεσία του Υπουργείου Εμπορικής Ναυτιλίας και θα επαναδιαπραγματευτούν. Κι έχετε δίκιο όταν λέτε και εσείς ότι κάποιοι περιμένουν έξω από το λιμάνι για τρεις και τέσσερις ημέρες, πληρώνοντας 25.000 ευρώ την ημέρα και κάποιοι άλλοι, με βάση τη σύμβαση αυτή –δεν θα τη χαρακτηρίσω μέχρι να τελειώσουν οι συζητήσεις που ξεκίνησαν- έχουν τη δυνατότητα πρώτοι απ’ όλους και με μειωμένο τιμολόγιο που πολλές φορές φτάνει στα 2/3 του τιμολογίου που πληρώνουν άλλες εταιρείες να έχουν συγκεκριμένα προνόμια. Αυτή είναι κατάσταση που παραλάβαμε και αυτήν την κατάσταση στο λιμάνι της αγωνίας και της αμαρτίας προσπαθούμε να διορθώσουμε. 
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Επόμενη είναι η δεύτερη με αριθμό 189/8.11.2005 επίκαιρη ερώτηση δευτέρου κύκλου του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Εθνικής Παιδείας και Θρησκευμάτων και Επικρατείας, σχετικά με τη μετεγκατάσταση τμημάτων του Υπουργείου Τύπου στο κτήριο «Σαρίδη» που γειτνιάζει με το Πάντειο Πανεπιστήμιο κλ.π.
      Η επίκαιρη ερώτηση του κυρίου Τσιόγκα έχει ως εξής:
      «Η απόφαση της Κυβέρνησης να προχωρήσει στη μετεγκατάσταση τμημάτων του πρώην Υπουργείου Τύπου στο κτήριο «ΣΑΡΙΔΗ», που γειτνιάζει άμεσα με το Πάντειο Πανεπιστήμιο έχει προκαλέσει την έντονη αντίδραση όλης της ακαδημαϊκής κοινότητας του Πανεπιστημίου η οποία έχει και την πλήρη στήριξη των εργαζομένων στις Γενικές Γραμματείες του Υπουργείου.
      Το Πάντειο Πανεπιστήμιο από τις αρχές της δεκαετίας διεκδικούσε από το Υπουργείο Παιδείας το απαιτούμενο κονδύλι για την αγορά του συγκεκριμένου κτηρίου. Το κονδύλι δεν δόθηκε ποτέ και το κτήριο αγοράστηκε τελικά από το 2001 από την Κτηματική Εταιρεία του Δημοσίου για λογαριασμό του Υπουργείου Τύπου. Μετά τις έντονες αντιδράσεις της ακαδημαϊκής κοινότητας του Παντείου, οι κυβερνήσεις τόσο του ΠΑ.ΣΟ.Κ. όσο και της Νέας Δημοκρατίας, υπόσχονταν ότι θα επανεξετάσουν το θέμα.
      Η πρόσφατη κυβερνητική απόφαση απομακρύνει την πιθανότητα να βρεθεί ουσιαστική λύση στο οξύτατο στεγαστικό πρόβλημα που αντιμετωπίζει το Πάντειο Πανεπιστήμιο (ελλείψεις αιθουσών, αμφιθεάτρων, φοιτητικής εστίας κ.α.). Επιπλέον, απειλείται διαρκώς το ακαδημαϊκό άσυλο, αφού η περιοχή αστυνομοκρατείται και παρακολουθείται με κάμερες.
      Ερωτώνται οι κ.κ. Υπουργοί εάν έστω και τώρα η Κυβέρνηση θα αναθεωρήσει την απόφαση εγκατάστασης στο κτήριο «ΣΑΡΙΔΗ» των τμημάτων του Υπουργείου και εάν προτίθεται να δώσει το κτήριο για τις ανάγκες του Πανεπιστημίου.
      Τι μέτρα προτίθεται να πάρει για να σταματήσει η αστυνομοκρατία και η καταπάτηση του πανεπιστημιακού ασύλου που καταγγέλλουν η Σύγκλητος του Πανεπιστημίου, οι φοιτητές, οι εργαζόμενοι, καθώς και οι εργαζόμενοι του Υπουργείου και τα συνδικαλιστικά τους όργανα».
      Θα απαντήσουν και οι δυο Υπουργοί: ο Υπουργός Επικρατείας κ. Ρουσόπουλος και ο Υφυπουργός Εθνικής Παιδείας και Θρησκευμάτων κ. Ταλιαδούρος. 
      Ο Υπουργός Επικρατείας κ. Ρουσόπουλος έχει το λόγο.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ, κύριε Πρόεδρε.
      Επιτρέψτε μου να ξεκινήσω επισημαίνοντας, κύριοι συνάδελφοι, ότι η καταπάτηση του πανεπιστημιακού ασύλου, στην οποία αναφέρεστε στην ερώτησή σας, δεν ανταποκρίνεται στην πραγματικότητα. Ουδείς δικαιούται και ουδείς διανοήθηκε να καταπατήσει το πανεπιστημιακό άσυλο. Σε καμία περίπτωση δεν καταπατάται και το λέω για δεύτερη φορά.
      Τον τελευταίο καιρό με αφορμή την εγκατάσταση των Γενικών Γραμματειών Επικοινωνίας και Ενημέρωσης έγινε πολύς λόγος ότι δήθεν η γειτνίαση πανεπιστημίου και δημόσιας υπηρεσίας αποτελούν συγκρουόμενες χρήσεις γης. Ειλικρινώς δεν αντιλαμβάνομαι αυτό το επιχείρημα. Η γειτνίαση μιας κρατικής υπηρεσίας με οποιοδήποτε πανεπιστημιακό ίδρυμα σε μία ευνομούμενη πολιτεία δεν είναι, σε καμία περίπτωση, ασύμβατη, όπως υπαινίσεται και η δική σας ερώτηση, ιδιαίτερα όταν η συγκεκριμένη υπηρεσία σχετίζεται με την ενημέρωση των πολιτών –σ’ αυτήν εργάζονται πάνω από εκατόν πενήντα δημοσιογράφοι- η οποία αποτελεί, όπως ξέρετε, προϋπόθεση και αρχή του πανεπιστημιακού θεσμού, όσο και ευρύτερα της ποιότητας της δημοκρατίας.
      Θέλω επιπλέον να σας ενημερώσω ότι το Πάντειο Πανεπιστήμιο συνεργάζεται εδώ και πολλά χρόνια με το πρώην Υπουργείο Τύπου και νυν Γραμματεία Επικοινωνίας και Ενημέρωσης σε κοινά προγράμματα για ζητήματα που αφορούν το Τμήμα Επικοινωνίας Μέσων και Πολιτισμού του Παντείου Πανεπιστημίου.
      Θα ήθελα να αναφερθώ λίγο στο ιστορικό του πράγματος. Η υπόθεση ξεκίνησε το 1999. Το 2003 οριστικοποιήθηκε ο διαγωνισμός και κτίστηκε το κτήριο το οποίο προοριζόταν για τις δύο Γραμματείες Επικοινωνίας και Ενημέρωσης, δηλαδή για το πρώην Υπουργείο Τύπου. Η μετεγκατάσταση έχει κοστίσει ένα σοβαρό ποσό, όπως και ένα σοβαρό ποσό -πολύ σοβαρότερο βεβαίως, περίπου 32.000.000 ευρώ- κόστισε το κτήριο αυτό καθεαυτό.
      Τώρα, οι κάμερες στις οποίες αναφέρεστε και αναφέρθηκαν και δημοσίως ορισμένοι –ευτυχώς- εκ των καθηγητών, είναι κάμερες οι οποίες είναι σταθερές, βιδωμένες, για να το πω σε μια γλώσσα που θα την καταλάβουμε όλοι και βλέπουν στο προαύλιο χώρο των Γραμματειών Επικοινωνίας και Ενημέρωσης. Σε καμία περίπτωση δεν ελέγχουν το χώρο εκτός του Υπουργείου, αλλά την είσοδο και την έξοδο του Υπουργείου. 
      Μάλιστα σε επιστολή μου προς τον Αντιπρύτανη, τον εκάλεσα αυτόν ή και όποιον άλλο καθηγητή θέλει να έρθει στο Υπουργείο και να διαπιστώσει ιδίοις όμμασι αυτό το οποίο αναφέρω και τώρα και ανέφερα και στην επιστολή που σας είπα προηγουμένως.
      Θέλω να πιστεύω ότι ήμασταν ηθικά, πολιτικά και νομικά υποχρεωμένοι να προχωρήσουμε στην μετεγκατάσταση για το κτήριο των Γραμματειών Επικοινωνίας και Ενημέρωσης. Η μετεγκατάσταση έγινε ήδη και το κτήριο λειτουργεί. Σε ό,τι αφορά τα υπόλοιπα ζητήματα, αυτά δηλαδή που αφορούν το κτηριακό πρόβλημα -εφόσον υπάρχει- του Παντείου Πανεπιστημίου, θα παρακαλέσω με την άδειά σας, κύριε Πρόεδρε, τον Υφυπουργό κ. Ταλιαδούρο να δώσει απάντηση. 
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός Εθνικής Παιδείας και Θρησκευμάτων κ. Ταλιαδούρος έχει το λόγο. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
      Θα ήθελα να αναφερθώ δι’ ολίγων και να ενημερώσω το Σώμα για τα κτηριακά θέματα του Παντείου Πανεπιστημίου. Να πω ότι στη συνάντηση των Πρυτανικών Αρχών του Παντείου Πανεπιστημίου με το Υπουργείο Παιδείας για το σχεδιασμό της υλοποίησης της υλικοτεχνικής υποδομής, για τα έτη 2005-2008, συμφωνήθηκε να δοθεί στο Πάντειο Πανεπιστήμιο το ποσό των 16.243.000 ευρώ για μελέτες, συντηρήσεις κτηρίων, ανακαινίσεις κτηρίων, αποπληρωμή δαπανών και για την αγορά ακινήτου για τη στέγαση τμημάτων του Παντείου Πανεπιστημίου.
      Μάλιστα, το πιθανό κόστος για αυτήν την αγορά είχε προβλεφθεί στο ποσό των 13.500.000 ευρώ. Το Ίδρυμα, το Πάντειο Πανεπιστήμιο, είχε ζητήσει από το Υπουργείο Παιδείας, πράγμα που έγινε αποδεκτό, να εγγραφεί στον Προϋπολογισμό του 2005 πίστωση 6.000.000 ευρώ, που αφορούσαν την πρώτη δόση αγοράς κάποιου νέου κτηρίου. 
      Δυστυχώς, η αγορά του κτηρίου δεν έχει προχωρήσει με ευθύνη του Ιδρύματος, και τούτο διότι ένα κτήριο που υπήρχε, κρίθηκε ότι δεν είναι κατάλληλο. Από εκεί και πέρα άλλη προσπάθεια δεν έγινε. Ανατρέχοντας στα αρχεία της αρμόδιας υπηρεσίας διαπιστώθηκε ότι ούτε στο σχεδιασμό για την ανάπτυξη των υποδομών του Παντείου Πανεπιστημίου κατά τα έτη 2001-2004 έγινε ποτέ πρόταση για την αγορά του κτηρίου αυτού. 
      Σε κάθε περίπτωση θα ήθελα να διαβεβαιώσω το Σώμα ότι το Υπουργείο Παιδείας διέθεσε και διαθέτει και σήμερα στο Πάντειο Πανεπιστήμιο τα αναγκαία κονδύλια για την αγορά κτηρίου, για τη στέγαση των τμημάτων του, αρκεί βεβαίως το ίδιο το Ίδρυμα να κινηθεί προς αυτήν την κατεύθυνση. 
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Τσιόγκας έχει το λόγο. 
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Υπάρχει μια πολύ άσχημη κατάσταση στο Πάντειο Πανεπιστήμιο. Οι φοιτητές, οι καθηγητές, αλλά και οι εργαζόμενοι στη Γενική Γραμματεία Τύπου συμπαραστέκονται στις κινητοποιήσεις των φοιτητών. Θέλουν το κτήριο Σαρίδη να περάσει στο Πάντειο Πανεπιστήμιο. Εσείς δεν θέλετε να το δώσετε. Ενώ αρχικά ήταν να πάει στο Πάντειο Πανεπιστήμιο, παρενέβη η Κυβέρνηση και το κτήριο Σαρίδη πέρασε στη Γενική Γραμματεία Τύπου. 
      Εδώ και χρόνια το Πάντειο Πανεπιστήμιο διεκδικεί την προέκτασή του στο κτήριο «Σαρίδη», το οποίο είναι δίπλα από το Πάντειο Πανεπιστήμιο. Ένας δρόμος τους χωρίζει. Όχι μόνο οι φοιτητές, αλλά και η πανεπιστημιακή κοινότητα, κυριολεκτικά στο Πάντειο Πανεπιστήμιο στενάζουν από την ελλιπέστατη υλικοτεχνική υποδομή, αφού στα τμήματα είναι διακόσιοι πενήντα φοιτητές.
      Πείτε μου εσείς τι μάθημα γίνεται εκεί μέσα, με διακόσιους πενήντα φοιτητές οι οποίοι στριμώχνονται σε αίθουσες των πενήντα και εβδομήντα θέσεων. Αν θεωρείτε εσείς ότι μπορεί να γίνει μάθημα, ότι μπορούν εκεί πέρα να σπουδάσουν φοιτητές, εμείς δεν μπορούμε να το δεχθούμε, ούτε να συμφωνήσουμε. 
      Και βέβαια δεν υπάρχουν ούτε φοιτητικές  εστίες. Υπάρχουν εβδομήντα δωμάτια σε ξενοδοχεία στην πλατεία Βάθης. Εκεί τους έχετε τους φοιτητές.
      Αυτή είναι η κατάσταση και σ’ αυτά πρέπει να απαντήσετε. Και βεβαίως γίνονται μαθήματα –και πρέπει να απαντήσετε- μέχρι τις δέκα το βράδυ, ενώ όταν υπάρχει εξεταστική γίνονται και το Σάββατο μαθήματα. Σ’ αυτά πρέπει να απαντήσετε. Γιατί δεν δίνετε το κτήριο «Σαρίδη», ώστε να αραιώσουν οι φοιτητές, να υπάρχουν τμήματα με λιγότερους φοιτητές και να γίνονται τα μαθήματα σωστά; Το κτήριο είναι δίπλα, κολλητά. Ένας δρόμος τα χωρίζει.
      Και βέβαια την ίδια στιγμή που δεν δίνονταν χρήματα στο Πανεπιστήμιο για να αγοράσει το κτήριο, η Κυβέρνηση, με αντίτιμο 33.000.000 ευρώ, αγόρασε το κτήριο «Σαρίδη», η Κτηματική Εταιρεία του Δημοσίου στην αρχή και μετά πέρασε στη Γενική Γραμματεία Τύπου. Υπάρχουν πληροφορίες και θέλουμε να απαντήσετε, κύριε Υπουργέ, σ’ αυτό, εάν από το συγκρότημα του κτηρίου «Σαρίδη» θα δοθούν τμήματα, το μπροστινό κτήριο, -κάνατε και τα εγκαίνια τέλος του Οκτώβρη- σε τράπεζες, για να λειτουργήσουν τράπεζες και εάν θα ενοικιαστούν. 
      Και βέβαια θέλουμε να τονίσουμε και το εξής, ότι κάθε μέρα υπάρχει αστυνομική δύναμη εκεί, κάθε μέρα υπάρχουν κλούβες. Τι φοβάστε; Τους φοιτητές; Και όσο γι’ αυτά που λέτε ότι κάποιες μεμονωμένες φωνές διαμαρτύρονται, εγώ ήμουν εκεί κάποιες μέρες. Ήταν εκεί και ο Πρύτανης και η Σύγκλητος και οι καθηγητές, με τους οποίους συναντηθήκαμε, κι οι εργαζόμενοι στη Γενική Γραμματεία Τύπου και οι φοιτητές οι οποίοι κάνανε μαθήματα έξω στο δρόμο -δικαιολογημένα- για να τονίσουν αυτό το πράγμα, ότι δεν χωράνε μέσα. Τα μαθήματα γίνονται έξω στο δρόμο. Αυτήν την εικόνα θέλετε να δώσουμε; Να γίνονται τα μαθήματα στο δρόμο, όταν στα τμήματα είναι διακόσιοι πενήντα και διακόσιοι εβδομήντα φοιτητές; 
      Και βεβαίως και υπάρχει ζήτημα για το πανεπιστημιακό άσυλο. Βεβαίως και υπάρχει ζήτημα όταν είναι κάθε μέρα εκεί έντονη η παρουσία της Αστυνομίας, όταν υπάρχουν μεγάλες αστυνομικές δυνάμεις, κι όχι μόνο Αστυνομία αλλά και ειδικές δυνάμεις, κύριε Υπουργέ. Οι ειδικές δυνάμεις τι θέλουν εκεί; Ποιον να προστατεύσουν;
      ΠΡΟΕΔΡΕΥΩΝ (Γεώργιος Σούρλας): Κύριε Τσιόγκα, ολοκληρώστε. Πήρατε διπλάσιο χρόνο, όπως και οι Υπουργοί.
      ΔΗΜΗΤΡΙΟΣ ΤΣΙΟΓΚΑΣ: Και βέβαια θέλουμε να μας πείτε το εξής. Τόσα ολυμπιακά ακίνητα έχετε. Δεν μπορούσε η Γενική Γραμματεία να πάει να στεγαστεί κάπου αλλού; Και οι ίδιοι οι εργαζόμενοι το ήθελαν να πάνε αλλού κι όχι εκεί. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας):Ολοκληρώστε, παρακαλώ. 
      ΔΗΜΗΤΡΙΟΣ ΤΣΙΟΓΚΑΣ: Ολοκληρώνω, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Πήρατε διπλάσιο χρόνο.
      ΔΗΜΗΤΡΙΟΣ ΤΣΙΟΓΚΑΣ: Θα μπορούσε λοιπόν να βρει ένα κτήριο από τα ολυμπιακά ακίνητα και να δοθεί το κτήριο «Σαρίδη» στο Πανεπιστήμιο, να έχουμε πανεπιστήμιο, να έχουμε σχολές, και όχι να υπάρχει αυτή η κατάσταση, να κάνουν μαθήματα στους δρόμους.
      ΠΡΟΕΔΡΕΥΩΝ (Γεώργιος Σούρλας): Ο Υπουργός Επικρατείας κ. Ρουσόπουλος έχει το λόγο.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ, κύριε Πρόεδρε. 
      Κύριε συνάδελφε, θα μου επιτρέψετε να πω ότι είχατε μια σειρά ανακριβειών στο λόγο σας. Είπατε: «Αρχικά ήταν να πάει εκεί και παρενέβη η Κυβέρνηση».
      ΔΗΜΗΤΡΙΟΣ ΤΣΙΟΓΚΑΣ: Όχι. Είπα ότι αρχικά το πήρε η Κτηματική Εταιρεία του Δημοσίου και μετά η Γενική  Γραμματεία Τύπου...
      ΠΡΟΕΔΡΕΥΩΝ (Γεώργιος Σούρλας): Κύριε Τσιόγκα, ακούστε τώρα. Μη διακόπτετε. Ο Υπουργός σας άκουσε προσεκτικά.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Θα σας παρακαλέσω, κύριε Τσιόγκα να διαβάσετε τα Πρακτικά. Σημείωσα ακριβώς τι είπατε. «Αρχικά ήταν να πάει εκεί και παρενέβη η Κυβέρνηση». Το σημείωσα και φημίζομαι ότι κρατάω καλές σημειώσεις.
      ΔΗΜΗΤΡΙΟΣ ΤΣΙΟΓΚΑΣ: Αυτό είναι το πρόβλημα, κύριε Υπουργέ; Ένα παραπάνω «και» εν τη ρύμη του λόγου;
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Το πρόβλημα είναι τα όσα είπατε, κύριε συνάδελφε,...
      ΔΗΜΗΤΡΙΟΣ ΤΣΙΟΓΚΑΣ: Μα, κύριε Υπουργέ…
      ΠΡΟΕΔΡΕΥΩΝ (Γεώργιος Σούρλας): Κύριε Τσιόγκα, μη διακόπτετε.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας):…και όχι ένα «και» παραπάνω. Είπατε πολλές ανακρίβειες. Αν θέλετε να ακούσετε, αφήστε να απαντήσω και μη διακόπτετε.
      ΔΗΜΗΤΡΙΟΣ ΤΣΙΟΓΚΑΣ: Αυτή είναι η ουσία, κύριε Υπουργέ;
      ΠΡΟΕΔΡΕΥΩΝ (Γεώργιος Σούρλας): Κύριε Τσιόγκα, υπάρχει Προεδρείο εδώ. Δεν σας διέκοψε ο Υπουργός. Σας άκουσε. Ακούστε τον και εσείς. 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Είπατε: «Αρχικά ήταν να πάει εκεί και παρενέβη η Κυβέρνηση». Ουδέποτε συνέβη κάτι τέτοιο. Είναι παντελώς ψευδές αυτό που λέτε. Αυτό είναι το πρώτο.
      Δεύτερον.
      ΔΗΜΗΤΡΙΟΣ ΤΣΙΟΓΚΑΣ: Πήγε ή δεν πήγε στην Κτηματική Εταιρεία του δημοσίου;
      ΠΡΟΕΔΡΕΥΩΝ (Γεώργιος Σούρλας): Έτσι θα συνεχίσουμε τώρα, κύριε Τσιόγκα;
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Προφανώς έχετε άγνοια του χώρου. Εάν δεν δοθούν, λέτε, και το μπροστινό κτήριο θα πάει σε τράπεζες. Μα, το μπροστινό κτήριο δεν ανήκει, κύριε συνάδελφε, στη Γραμματεία Επικοινωνίας και Ενημέρωσης. Το μπροστινό κτήριο…
      ΔΗΜΗΤΡΙΟΣ ΤΣΙΟΓΚΑΣ: Ρωτάω.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Δεν ρωτήσατε. Είπατε.
      Το μπροστινό κτήριο ανήκει σε ιδιώτη. Άρα λοιπόν δεν μπορεί να ισχύει ούτε το δεύτερο από αυτά που είπατε.
      Τρίτον, αστυνομική δύναμη και άσυλο. Για το άσυλο σας απάντησα. Είναι βιδωμένες οι κάμερες. Ελέγχουν τον προαύλιο χώρο. Και σας καλώ να μου πείτε, σας παρακαλώ πολύ, στη  Βουλή των Ελλήνων: Οφείλει η Ελληνική Πολιτεία να προστατεύσει τα χρήματα του Έλληνα πολίτη, τη δημόσια περιουσία ή δεν οφείλει, όταν κάποιοι αναρχικοί ή κάποιοι άγνωστοι πέταξαν πέτρες, έσπασαν τζάμια, έβαψαν τα κτήρια; Αυτούς υποστηρίζουμε; Οφείλουμε ή δεν οφείλουμε να προστατεύσουμε το κτήριο; Οφείλουμε. Αυτό είναι το πρώτο.
      Δεύτερον, οι φοιτητές έκαναν ανακοινώσεις. Καλώς έκαναν ανακοινώσεις. Έχουν τα δικά τους ζητήματα. Σας απάντησε ο Υφυπουργός Παιδείας κ. Ταλιαδούρος ότι έχουν ήδη εγκριθεί κονδύλια, έχουν μπει στον Προϋπολογισμό. Δεν τα έχει αντλήσει το Πάντειο Πανεπιστήμιο. Δεν ξέρω για ποιους λόγους. Ας απαντήσει το Πάντειο Πανεπιστήμιο. Σε κάθε περίπτωση, κύριε συνάδελφε, επιτρέψτε μου να πω το εξής. Είναι πραγματικά επικίνδυνη για τη Δημοκρατία η άποψη, αυτή που εξεπέμφθη ευτυχώς από μικρή μερίδα καθηγητών, και που λέει: «Η δημόσια υπηρεσία δεν μπορεί να γειτνιάζει με πανεπιστήμιο», ωσάν το πανεπιστήμιο να μην είναι δημόσια υπηρεσία, αλλά να είναι παρακρατική ή αντικρατική υπηρεσία.
      Είναι εν τέλει επικίνδυνη η άποψη αυτών των καθηγητών -των ολίγων ευτυχώς- που λένε ουσιαστικά στους φοιτητές των δεκαοκτώ, είκοσι, είκοσι δύο,ετών ότι το κράτος, η δημόσια υπηρεσία, είναι εχθρός. Αυτήν την επικίνδυνη άποψη εγώ την καταδικάζω! 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός Εθνικής Παιδείας και Θρησκευμάτων κ. Ταλιαδούρος έχει το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, τρεις παρατηρήσεις θα ήθελα να κάνω. 
      Πρώτον, ουδέποτε στο σχεδιασμό για την ανάπτυξη των υποδομών του Παντείου Πανεπιστημίου από το έτος 2001 και ύστερα υπεβλήθη αίτημα αγοράς του κτηρίου στο Υπουργείο Παιδείας και στην αρμόδια διεύθυνσή του.
      Δεύτερον, υπήρξαν –αναφέρθηκε προηγουμένως και είναι στη διάθεση του Παντείου Πανεπιστημίου- τα αναγκαία χρήματα για την αγορά κτηρίου που το ίδιο το Πανεπιστήμιο, το Πάντειο, στο πλαίσιο της αυτοτέλειας και της αυτοδυναμίας του μπορεί να επιλέξει.
      Και, τρίτον, το άσυλο του Πανεπιστημίου είναι προστατευμένο. Το Υπουργείο Παιδείας είναι διατεθειμένο να διασφαλίσει την ομαλή λειτουργία του ιδρύματος και σε καμία περίπτωση μέσα στο χώρο του ιδρύματος δεν θα ανεχθεί παρεμβάσεις ή οποιαδήποτε άλλη ενέργεια, που θα θέτουν σε κίνδυνο την ακαδημαϊκή ελευθερία και το ακαδημαϊκό άσυλο του Πανεπιστημίου. Γι’ αυτό να είστε βέβαιος, κύριε συνάδελφε. 
      ΠΡΟΕΔΡΕΥΩΝ (Γεώργιος Σούρλας): Επόμενη είναι η δεύτερη υπ’ αριθμ. 188/8.11.2005 επίκαιρη ερώτηση πρώτου κύκλου της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς την Υπουργό Εθνικής Παιδείας και Θρησκευμάτων, σχετικά με την επίλυση του στεγαστικού προβλήματος των Δημοτικών Σχολείων και των Γυμνασίων της Λούτσας κ.λπ.. 
      Αναλυτικότερα η επίκαιρη ερώτηση της κ. Παντελάκη έχει ως εξής: 
      «Στην περιοχή της Λούτσας λειτουργούν πέντε δημοτικά σχολεία, από τα οποία τα τρία στεγάζονται σε ενοικιαζόμενα κτήρια. Για όλο αυτό το μαθητικό δυναμικό, υπάρχει ένα γυμνάσιο, που αυτήν τη στιγμή έχει περίπου πεντακόσιους πενήντα μαθητές. Στο συγκεκριμένο γυμνάσιο, για να καλυφθούν οι ανάγκες του σε αίθουσες προστέθηκαν τρία κοντέινερ στον προαύλιο χώρο του σχολείου.
      Οι ευκαιριακές λύσεις που δίνονται θα καταστήσουν το γυμνάσιο σε σχολείο-μαμούθ και τα παιδιά θα στοιβάζονται το ένα πάνω στο άλλο.
      Με δεδομένο τον αντιεκπαιδευτικό χαρακτήρα της λειτουργίας του σχολείου με τόσους πολλούς μαθητές και τη συνεχιζόμενη αύξηση του πληθυσμού στην περιοχή, είναι φανερό ότι δημιουργούνται τεράστια προβλήματα στη φοίτηση των υπαρχόντων και μελλοντικών μαθητών.
      Ερωτάται η κυρία Υπουργός:
      Πότε θα αποκτήσουν δικά τους κτήρια τα τρία δημοτικά σχολεία, που σήμερα στεγάζονται σε ενοικιαζόμενα.
      Πώς σκέπτεται το Υπουργείο να λύσει το πρόβλημα του συνωστισμού των μαθητών στο υπάρχον Γυμνάσιο Λούτσας. Υπάρχει σχεδιασμός για τη λειτουργία 2ου Γυμνασίου Λούτσας και αν υπάρχει, σε ποιο σημείο βρίσκεται η διαδικασία».
      Ο Υφυπουργός Εθνικής Παιδείας και Θρησκευμάτων κ. Καλός έχει το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, έφθασε επιτέλους στην ακροαματική διαδικασία, στο Κοινοβούλιο, η ερώτηση της εκλεκτής συναδέλφου, διότι τη μία η κίνηση, την άλλη οι κακές καιρικές συνθήκες μάς τα είχαν κάνει μούσκεμα και έτσι δεν μπορούσαμε να δούμε την όλη κατάσταση από κοντά!
      Σας διαβεβαιώ λοιπόν ότι με χαρά μου σήμερα δίνω στην εκλεκτή συνάδελφο ένα χρονοδιάγραμμα και τις απαραίτητες όσο και αναγκαίες καταγεγραμμένες λύσεις για το πρόβλημα, γιατί όντως η περιοχή, αγαπητή κυρία Παντελάκη, έχει πρόβλημα, όπως και εσείς το αναφέρετε. Έχει πρόβλημα κτηριακών υποδομών, μεγάλο, οξύτατο. 
      Ο Δήμος Αρτέμιδας, κύριε Πρόεδρε, έχει πέντε δημοτικά σχολεία, από τα οποία το 3ο και το 4ο Δημοτικό Σχολείο όντως, όπως αναφέρει η επερωτώσα συνάδελφος, λειτουργούν σε μισθωμένα κτήρια. Για το 3ο Δημοτικό Σχολείο, αφού υπολογίστηκε και εγκρίθηκε η αύξηση του συντελεστή δόμησης, συντάσσεται μελέτη για το δωδεκατάξιο ολοήμερο σχολείο. Εκτιμάται ότι εντός ολίγων ημερών θα δημοπρατηθεί το έργο, δηλαδή στα πλαίσια του μήνα που μπαίνει, του Δεκεμβρίου του 2005, θα έχουμε δημοπράτηση του έργου του δωδεκαταξίου ολοημέρου σχολείου για το 3ο Δημοτικό που έχει και το οξύτερο πρόβλημα. 
      Τώρα, για το 4ο Δημοτικό Σχολείο έχει επιλεγεί χώρος χαρακτηρισμένος ως σχολικός. Πρέπει να ολοκληρωθεί η πράξη εφαρμογής, προκειμένου να προχωρήσει η απόκτηση του χώρου. Ελπίζουμε ότι και η δημοτική αρχή θα βοηθήσει και θα προχωρήσει γρήγορα η όλη διαδικασία, γιατί είναι καθαρά γραφειοκρατική.
      Όσον αφορά στο 1ο Γυμνάσιο, έχει επιλεγεί χώρος για την επέκταση του υπάρχοντος σχολικού κτηρίου, απαιτείται όμως –και εδώ θα πρέπει πάλι να κινηθούν γρήγορα οι γραφειοκρατικές διαδικασίες- χαρακτηρισμός του χώρου αυτού ως σχολικού, μετά -όπως ξέρετε- από τη γνωστή απόφαση του Συμβουλίου της Επικρατείας που άλλαξε τα δεδομένα στο χώρο απόκτησης γηπέδων και ως έχει οικοπέδων για την ανέγερση σχολικών κτηρίων. Έτσι, λοιπόν, προκειμένου να προχωρήσει η απόκτησή του πρέπει να υπερπηδηθούν αυτά τα εμπόδια και να γίνει γρήγορα χαρακτηρισμός του χώρου ως σχολικού. 
      Το 2ο Γυμνάσιο ιδρύθηκε το 2005, κυρία συνάδελφε, και έχει επιλεγεί χώρος χαρακτηρισμένος ως σχολικός. Μιλώ για τη διοικητική πράξη και την αντίστοιχη από πλευράς Ο.Σ.Κ. και δήμου διαδικασία οι οποίες προχώρησαν –δόξα τω Θεώ- μαζί, έργο για το οποίο τώρα απαιτείται απλώς τοπική πράξη εφαρμογής του δήμου, προκειμένου να προχωρήσει η απόκτηση του χώρου και να ξεκινήσει η προμελέτη και η οριστική μελέτη. Πιστεύω ότι και αυτά δεν θα χρειαστούν πάνω από ένα δίμηνο, το πολύ-πολύ ένα τρίμηνο για να τελειώσουν, ώστε να μπούμε στο επίπεδο της μελέτης. 
      Τώρα, για την προσωρινή κάλυψη των αυξημένων στεγαστικών αναγκών των μαθητών, όπως σημειώνετε στην ερώτησή σας, όντως εγκαταστάθηκαν πρόσφατα τρεις προκατασκευασμένες αίθουσες ελαφρού τύπου, οι οποίες έχουν συμφωνηθεί ότι θα απομακρυνθούν μετά την κατασκευή του νέου διδακτηρίου. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Για τα νηπιαγωγεία, εφόσον τελείωσε ο χρόνος μου, εάν θέλετε, θα σας απαντήσω στη δευτερολογία μου. 
      ΠΡΟΕΔΡΕΥΩΝ (Γεώργιος Σούρλας): Ναι, κύριε Υπουργέ, να απαντήσετε στη δευτερολογία.
      Ορίστε, κυρία Παντελάκη, έχετε το λόγο. 
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε. 
      Κύριε Υπουργέ, καταλαβαίνετε ότι εδώ έχουμε να κάνουμε με μια κατάσταση –βέβαια έχει μείνει έτσι, ως περιοχή της Λούτσας, αλλά είναι ο Δήμος της Αρτέμιδας που έχει αυτά τα σχολεία- η οποία είναι εξαιρετικά κρίσιμη και φοβάμαι ότι και με αυτές τις ανακοινώσεις που κάνατε τώρα –αντικειμενικά να το δούμε, οι μελέτες που πρέπει να γίνουν κ.λπ.- ούτε του χρόνου θα μπουν σε αίθουσες όλα τα παιδιά.
      Σχετικά με τα δημοτικά και το ένα από αυτά που είπατε, το 3ο Δημοτικό, έχει τριακόσια ογδόντα παιδιά, τα οποία είναι σε πέντε αίθουσες προκάτ σε διπλανό οικόπεδο. Ακούω μόλις τώρα ότι έχουμε αύξηση του συντελεστή δόμησης. Δεν ξέρω –εγώ σας το λέω ευθέως αλλά κρατώ και τις επιφυλάξεις μου- αν αυτή είναι η καλύτερη λύση για να αντιμετωπιστεί το θέμα. Δηλαδή, εκεί φθάσαμε; Δηλαδή πρέπει σε όροφο να ανεβαίνουν τα σχολεία; Εάν είναι δυνατόν! Δεν μπορούμε να βρούμε χώρο; Δεν μπορεί να απαλλοτριωθεί ο χώρος; Τι θα γίνει; Θα αυξάνεται ο συντελεστής δόμησης για να κάνουμε ορόφους στα σχολεία; Και μιλάμε για τέτοια περίπτωση, ότι είναι στο διπλανό οικόπεδο.
      Τώρα θέλω να σκεφθείτε το εξής. Από τα Δημοτικά Σχολεία του Δήμου Αρτέμιδας η ΣΤ' τάξη όλων των σχολείων έχει διακόσια παιδιά σήμερα που φοιτούν. Άρα τα διακόσια παιδιά, που λογικά θα πάνε στο γυμνάσιο του χρόνου, στο ένα που υπάρχει, προστίθενται στα πεντακόσια πενήντα, οπότε θα έχουμε εφιαλτική κατάσταση. Εκφράζω μια μεγάλη ανησυχία ότι του χρόνου θα έχουμε διπλοβάρδια 100%, εάν είναι έτσι τα πράγματα. Δεν γίνεται να μπουν στο γυμνάσιο όλα αυτά τα παιδιά, από τη στιγμή που ήδη έχουμε τα τρία προκατασκευασμένα, που είναι σε κοντέινερ, στο προαύλιο χώρο. Εδώ δηλαδή υπάρχει πρόβλημα, υπάρχει αδιέξοδο. Δείτε το. 
      Πέρα από τα ζητήματα που υπάρχουν ανάμεσα στον Ο.Σ.Κ. και στο δήμο, ο δήμος δεν έχει προχωρήσει σε μεμονωμένη πράξη εφαρμογής. Πήγαμε στην Πολεοδομία Αττικής, ψάξαμε το ζήτημα, είναι ανοικτό το θέμα και ο κόσμος είναι μπαλάκι ανάμεσα στον Ο.Σ.Κ. και στην Πολεοδομία με όλα αυτά τα προβλήματα.
      Υπάρχει ήδη μεγάλη αγανάκτηση. Απ’ ό,τι γνωρίζω, σήμερα έχουν μια πλατιά σύσκεψη όλων των φορέων για να δουν πώς θα προχωρήσουν. Υπάρχει θέμα. Είναι ζήτημα πολιτικής βούλησης της Κυβέρνησης. Δεν ξέρω, είναι οικονομικό το  θέμα. Εάν έχεις χρήματα, απαλλοτριώνεις χώρο, κάνεις σχολεία. Προχωράς, βρίσκεις κόσμο. Δεν γίνεται! Και του χρόνου δεν θα έχει αντιμετωπιστεί το θέμα. 
      Σας λέω όμως ότι υπάρχει και ένα σοβαρότατο πρόβλημα στο 4ο Δημοτικό, που δεν το συζητάμε καθόλου αυτήν τη στιγμή, το οποίο έχει εκατόν εξήντα επτά μαθητές. Αρκεί να περάσετε από εκεί, κύριε Υπουργέ, και νομίζω ότι θα ντραπείτε να μπείτε μέσα, ειλικρινά. Είναι ένα άθλιο κτήριο, το οποίο όταν βρέχει μπάζει νερά. Αυτό δεν είναι καθόλου στη σκέψη. Θέλω να το σημειώσετε και να δείξετε την ευαισθησία σας άμεσα. Είναι δραματική η κατάσταση που υπάρχει. 
      Επιμένουμε όμως ότι παρά τα όσα μας είπατε αυτήν τη στιγμή, το χρονοδιάγραμμα πάει σε μάκρος. Αυτό είναι το μεγάλο πρόβλημα. Είναι ένα πρόβλημα το οποίο θα έπρεπε να είχε λυθεί χθες, ιδιαίτερα όταν συζητάμε για  παιδιά. Να έχουν λύσει το αυτονόητο, να είναι σε μια αίθουσα διδασκαλίας και να κάνουν μάθημα. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, αγαπητοί συνάδελφοι, κατανοώ απολύτως το άγχος και την αγωνία που εκφράζει η ερωτώσα συνάδελφος. 
      Όμως δεν είναι δυνατόν να μην ακολουθήσουμε τη νόμιμη διαδικασία για κάθε σχολείο. Εδώ μιλάμε για ουσιαστική επένδυση σε υποδομές, η οποία έχει ξεκινήσει. 
      Λέμε ότι δεν αλλάζουμε τους όρους δόμησης, κυρία Παντελάκη, για να πάμε από την αρχή σε νέο οικόπεδο να το χαρακτηρίσουμε με τη χρονοβόρο διαδικασία που προβλέπει ο νόμος, γιατί και εμείς και ο Οργανισμός Σχολικών Κτηρίων είμαστε υποχρεωμένοι να ακολουθήσουμε αυτήν τη μέθοδο. Ξέρετε ότι τα δύο τελευταία χρόνια μας προέκυψε αυτό το πρόβλημα. Δεν είναι δυνατόν να παρακάμψουμε, λοιπόν, τα γραφειοκρατικά εμπόδια και δεν μπορούμε να αλλάξουμε τις αποφάσεις των ανωτάτων δικαστηρίων που μας δεσμεύουν ως μεθοδολογία. Γι’ αυτό, λοιπόν, επέλεξε ο Οργανισμός Σχολικών Κτηρίων τη δεύτερη λύση, ώστε στο ήδη υπάρχον χαρακτηρισμένο και αναγνωρισμένο σχολικό χώρο, με ειδική πράξη εφαρμογής, να δώσει την ευκαιρία να αποκτηθεί μεγαλύτερη επιφάνεια και περισσότερος χώρος εκμεταλλεύσιμος υπέρ των μαθητών.
      Μη νομίζετε, λοιπόν, ότι είναι τόσο κακή η λύση να έχουμε έναν δεύτερο όροφο. Αυτό συμβαίνει σε πάρα πολλά σχολεία, όταν η κατασκευή είναι καλή και εφόσον ήδη έχουν προβλεφθεί όλα τα απαραίτητα τεχνικά χαρακτηριστικά …
      ΕΛΠΙΔΑ ΠΑΝΤΕΛΑΚΗ: Δεν το αποκλείω. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): …που πρέπει να δώσει κανείς στις αίθουσες, οι οποίες λειτουργούν μαζί με τον αύλειο χώρο και τις αίθουσες πολλαπλών χρήσεων ως σχολικός χώρος για τα παιδιά μας. 
      Από την έρευνα που έκανα με τη βοήθεια του Οργανισμού Σχολικών Κτηρίων είδα ότι το πρόβλημα όντως υπάρχει. Δεν λύνεται από τη μια μέρα στην άλλη. Αν νομίζετε ότι υπάρχουν λύσεις οι οποίες μπορούν να ακολουθηθούν για να συντομευτεί η διαδικασία και για τα δύο δημοτικά όπου το πρόβλημα, όπως λέτε, κυρίως για τα παιδιά της τελευταίας τάξης είναι πάρα πολύ οξύ, ευχαρίστως, να πάρω το Διευθύνοντα Σύμβουλο του Οργανισμού Σχολικών Κτηρίων και μαζί σας ή με οποιονδήποτε άλλο συνάδελφο θα ήθελε από την περιοχή, να επισκεφθούμε σχολεία από κοντά. Θα προσπαθήσω, μιλώντας με τη δημοτική αρχή και με τους υπεύθυνους στα γραφεία της διοικήσεως εκπαιδεύσεως, που αναλογούν σ’ αυτήν την περιοχή, να δώσουμε λύσεις και εκ του σύνεγγυς. 
      Θα το κάνω πολύ σύντομα και παρακαλώ να έρθετε σε επαφή μαζί μου, εκτός διαδικασίας Βουλής, για να το ορίσουμε. Αυτό μπορώ να κάνω, δείχνοντας, όπως λέτε, αυτό που έχω υποχρέωση να κάνω ως πολιτεία, εκπροσωπώντας το Υπουργείο Παιδείας: να δώσουμε το μέγιστο ενδιαφέρον που αναλογεί σε αυτό το οξύτατο πρόβλημα για να το λύσουμε.
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμ. 10/7/29.9.2005 επερώτηση των είκοσι οκτώ Βουλευτών του ΠΑ.ΣΟ.Κ., των κυρίων Ευαγγελίας Σχοιναράκη – Ηλιάκη, Ανδρέα Λοβέρδου, Μαρίας Δαμανάκη, Ασπασίας-.Συλβάνας Ράπτη, Μιχαήλ Παντούλα, Θεοδώρας Τζάκρη, Μάρκου Μπόλαρη, Χρήστου Αηδόνη, Βασιλείου Έξαρχου, Χρύσας Μανωλιά, Δημητρίου Λιντζέρη, Δημήτρη Ανδρουλάκη, Μιλτιάδη Βέρρα, Αγγελικής Γκερέκου, Ιωάννη Δημαρά, Λάζαρου Λωτίδη, Γεωργίου Λιάνη, Βασιλείου Τόγια, Ανδρέα Φούρα, Τηλέμαχου Χυτήρη, Αθανασίου Αλευρά, Ιωάννη Διαμαντίδη, Χαράλαμπου Καστανίδη, Πέτρου Κατσιλιέρη, Απόστολου Κατσιφάρα, Βασιλείου Οικονόμου, Φίλιππου Πετσάλνικου και Εμμανουήλ Φραγκιαδουλάκη, προς την Υπουργό Εθνικής Παιδείας και Θρησκευμάτων, σχετικά με τη λειτουργία των σχολείων πρωτοβάθμιας και δευτεροβάθμιας εκπαίδευσης.
      Ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Ρέππας ορίζει ως Κοινοβουλευτική Εκπρόσωπο την κ. Σχοιναράκη – Ηλιάκη. 
      Ο Πρόεδρος του Συνασπισμού Ριζοσπαστικής Αριστεράς κ. Αλαβάνος ορίζει ως Κοινοβουλευτικό Εκπρόσωπο τον κ. Αθανάσιο Λεβέντη.
      Το λόγο έχει ο πρώτος επερωτών κ. Μιχαήλ Παντούλας.
      ΜΙΧΑΗΛ ΠΑΝΤΟΥΛΑΣ: Κυρίες και κύριοι Βουλευτές, δύο και πλέον μήνες από την έναρξη της νέας σχολικής χρονιάς και τα προβλήματα στη λειτουργία των σχολείων της πρωτοβάθμιας και δευτεροβάθμιας εκπαίδευσης δεν έχουν ακόμη επιλυθεί. Εκπαιδευτικοί, μαθητές και γονείς εξακολουθούν σε πολλές περιπτώσεις να ταλαιπωρούνται αφάνταστα. Όπως όλα δείχνουν η πλήρης ομαλοποίηση του συνόλου των σχολικών μονάδων θα αργήσει αρκετά ακόμη.
      Όσοι είχαν αντιληφθεί την πλήρη ανικανότητα της Κυβέρνησης στη σύλληψη και άσκηση εκπαιδευτικής πολιτικής, δεν μπορούσαν να διανοηθούν ότι και στα απλά ζητήματα που αφορούν τα εξωτερικά χαρακτηριστικά της εκπαίδευσης θα παρατηρείτο τέτοιας έκτασης ερασιτεχνισμός. Όποιος γνωρίζει τη συνήθη πραγματικότητα αλλά και το χρόνο και τη λειτουργία του συστήματος, μπορούσε να προσδοκά το αυτονόητο: ότι, δηλαδή, η έναρξη κάθε νέας σχολικής χρονιάς θα γινόταν με ευνοϊκότερους όρους σε σχέση με την προηγούμενη. 
      Η Κυβέρνηση της Νέας Δημοκρατίας και πέρσι και φέτος κατάφερε να ανατρέψει αυτόν τον κανόνα. Ένα πραγματικά απίστευτο αλαλούμ -με όλη τη σημασία της λέξης- εξελίσσεται εδώ και δύο μήνες. Και έπεται συνέχεια. Σχεδόν κάθε μέρα υπάρχει και κάτι που να αφορά τους διορισμούς των εκπαιδευτικών σήμερα αποτελέσματα μέσω του ΑΣΕΠ, αύριο προσλήψεις αναπληρωτών, μεθαύριο προσλήψεις ωρομισθίων και άντε πάλι από την αρχή. Και έπεται συνέχεια.
      Τη στιγμή που επρόκειτο να γίνουν οι διορισμοί των μονίμων εκπαιδευτικών, η Υπουργός Παιδείας κ. Γιαννάκου ανακοίνωνε ότι τα σχολεία λειτουργούν με πλήρες προσωπικό, ωσάν οι κανονικοί διορισμοί των εκπαιδευτικών να αφορούσαν το διορισμό πλεονάζοντος προσωπικού. 
      Η μία εγκύκλιος αναιρεί την άλλη. Παιδαριώδη λάθη, αλλά και λάθη που υποκρύπτουν ανομολόγητες σκοπιμότητες, δημιουργούν πρακτικά προβλήματα σε χιλιάδες ανθρώπους, οι οποίοι απαιτούν το αυτονόητο, δηλαδή στοιχειώδη σοβαρότητα.
      Κυρίες και κύριοι Βουλευτές, οι πολίτες ανέμεναν από την Κυβέρνηση που εμπιστεύθηκαν με την ψήφο τους να ασχοληθεί με τα μείζονα ή ελάσσονα προβλήματα που τους αφορούν με όρους μέλλοντος και όχι με όρους παρελθόντος.
      Σε ό,τι αφορά την εκπαίδευση, απαιτούν τη συνεχή αναβάθμισή της, ώστε αυτή να ανταποκρίνεται κάθε φορά με επάρκεια στα δεδομένα του σύγχρονου ευρωπαϊκού και διεθνούς περιβάλλοντος.
      Η εκπαίδευση αφορά το εκπαιδευτικό, το ανθρώπινο δυναμικό, δηλαδή ό,τι το πολυτιμότερο διαθέτει μία χώρα. Από την εκπαίδευση εξαρτάται κυριολεκτικά το μέλλον ενός τόπου. Γι’ αυτό και οι μεγάλες προτεραιότητες αυτού του χώρου, όπως είναι η χρηματοδότηση, η ποιότητα του προσωπικού και των υποδομών και η σύγχρονη λειτουργία του, θα μπορούσαν να αποτελέσουν τα βασικά θέματα στην ημερήσια διάταξη των κυβερνητικών προτεραιοτήτων.
      Αντί αυτών, δυστυχώς, διαπιστώνουμε καθημερινά την εφαρμογή μιας μίζερης, ανερμάτιστης, ευκαιριακής και αδιέξοδης εκπαιδευτικής πολιτικής, χωρίς να γνωρίζει κανείς τους επιστημονικούς και παιδαγωγικούς λόγους που την επιβάλλουν.
      Ό,τι εξαγγέλλεται υπακούει στους κανόνες του λαϊκισμού ή εξυπηρετεί την επικοινωνιακή τακτική της Κυβέρνησης, σε μία προσπάθεια να εμφανίσει έργο. Χαρακτηριστικά παραδείγματα αποτελούν η παρέμβαση στο εξεταστικό σύστημα, η βάση για την εισαγωγή στα Α.Ε.Ι. και Τ.Ε.Ι., η αυξομείωση των ωρών διδασκαλίας μαθημάτων, οι μεταθέσεις εκπαιδευτικών σε αριθμό πολύ μεγαλύτερο των διοριστέων, κ.ο.κ..
      Τις παρενέργειες όλων αυτών των επιλογών βιώνουν ήδη μαθητές και εκπαιδευτικοί σε όλο το φάσμα της εκπαίδευσης.
      Η παραπαιδεία, παρά τα εξαγγελθέντα, δεν μειώθηκε. Ίσα-ίσα, αυξήθηκε. Οι δυνατότητες επιλογής σχολών Α.Ε.Ι., Τ.Ε.Ι. μειώθηκαν για τους μαθητές. Θα παρατηρηθεί δε το παράδοξο φαινόμενο να εισάγονται σε σχολές υποψήφιοι με λιγότερα μόρια και να αποκλείονται άλλοι με περισσότερα.
      Η Νεοελληνική Γλώσσα, που ανήκει στα μαθήματα επιλογής, μετατρέπεται αναγκαστικά σε υποχρεωτικό μάθημα για όλες τις κατευθύνσεις, γιατί μόνο έτσι θα μπορούσε να βρεθεί το δεύτερο μάθημα αυξημένης βαρύτητας, ύστερα από τον περιορισμό των μαθημάτων σε έξι.
      Οι χωρίς σχεδιασμό και προγραμματισμό αθρόες μεταθέσεις δημιούργησαν τεράστια κενά σ’ όλη την περιφέρεια και πλεονάσματα σε πολλά αστικά κέντρα. Η αυξομείωση, τέλος, των ωρών διδασκαλίας μαθημάτων σε άλλες περιπτώσεις δημιούργησε ελλείμματα και σε άλλες πλεονάσματα εκπαιδευτικών, χωρίς δυνατότητα διαχείρισης του φαινομένου από το Υπουργείο Παιδείας.
      Κυρίες και κύριοι Βουλευτές, το περιεχόμενο της επερώτησης που συζητάμε σήμερα επιβεβαιώνεται, δυστυχώς, από την καθημερινή εκπαιδευτική πραγματικότητα. Οι χαμένες ώρες διδασκαλίας στην πρωτοβάθμια και δευτεροβάθμια εκπαίδευση είναι ακόμα χιλιάδες, με οδυνηρές συνέπειες για το εκπαιδευτικό έργο.
      Το ολοήμερο σχολείο απαξιώνεται λόγω έλλειψης προσωπικού και κονδυλίων, τη στιγμή που γονείς και εκπαιδευτικοί υπογραμμίζουν την αναγκαιότητά του. Σημαντικοί εκπαιδευτικοί θεσμοί, όπως η ενισχυτική διδασκαλία και τα φροντιστηριακά τμήματα για αδύνατους και αλλοδαπούς μαθητές, υποβαθμίζονται, ενώ η καταβολή των δεδουλευμένων στους εκπαιδευτικούς που δίδαξαν την περυσινή χρονιά, καθυστερεί αδικαιολόγητα.
      Η μείωση της ωριαίας αποζημίωσης των ωρομισθίων εκπαιδευτικών από 9 σε 7 ευρώ, προκαλεί δικαιολογημένη αγανάκτηση. Καινοτόμες πρωτοβουλίες, όπως η ευέλικτη ζώνη, συνοδεύονται για πρώτη φορά από ένα πρωτοφανές κύμα αυταρχισμού μερίδας στελεχών της διοίκησης και σχολικούς συμβούλους, που επιθυμούν έτσι να φανούν «βασιλικότεροι του βασιλέως».
      Οι διορισμοί ειδικοτήτων στη δευτεροβάθμια εκπαίδευση συνεχίζονται. Μόνο στην τεχνική εκπαίδευση εξακολουθούν να υπάρχουν οκτακόσια περίπου κενά, κατά τις δηλώσεις του στελέχους της Δ.Α.Κ.Ε. και Προέδρου της Ο.Λ.Μ.Ε..
      Υπάρχουν τεχνικές ειδικότητες από τις οποίες δεν έχει προσληφθεί ακόμα κανένας, με αποτέλεσμα οι διευθυντές των σχολείων να βρίσκονται σε πλήρες αδιέξοδο. Τα Τ.Ε.Ε. σε ορισμένες περιοχές είναι σαν να ξεκίνησαν τα μαθήματα σήμερα. 
      Η κυρία Υπουργός δηλώνει δημοσίως ότι αυτά τα κενά είναι ελάχιστα και την ίδια στιγμή –την προηγούμενη εβδομάδα- ζητά από τους Διευθυντές Εκπαίδευσης να αποσταλούν στο Υπουργείο τα κενά που υπάρχουν στις περιοχές ευθύνης τους.
      Πριν από ελάχιστο χρονικό διάστημα, με εγκύκλιό του το Υπουργείο Παιδείας ζητούσε, επίσης, από τις Διευθύνσεις Εκπαίδευσης να γνωστοποιηθεί ο αριθμός των πλεοναζόντων εκπαιδευτικών, προκειμένου να αποσπασθούν σε περιοχές που είχαν κενά, σύμφωνα με έναν συνοδευτικό πίνακα. 
      Σ’ αυτόν τον πίνακα εμφανιζόταν όλη η επικράτεια με κενά. 
      Κυρίες και κύριοι Βουλευτές, θεωρείται αυτό σοβαρή και υπεύθυνη εκπαιδευτική πολιτική; 
      Οι καθηγητές των μουσικών ειδικοτήτων προσλήφθηκαν στα μουσικά σχολεία με καθυστέρηση ενάμιση και πλέον μήνα και αφού μαθητές, γονείς και εκπαιδευτικοί περικύκλωσαν το Υπουργείο Παιδείας, διαμαρτυρόμενοι για την απαράδεκτη αυτή κατάσταση. Το Υπουργείο Παιδείας ελέγχεται για τους διορισμούς και τις προσλήψεις αυτών των εκπαιδευτικών και για τη νομιμότητά τους.
      Το πρόβλημα των καθηγητών της Ολυμπιακής Παιδείας αντιμετωπίστηκε προσωρινά, επίσης κάτω από την απειλή κινητοποιήσεων, ενώ οι ηλεκτρονικοί υπολογιστές, που σύμφωνα με την πρωθυπουργική εξαγγελία θα χορηγούνταν στους μαθητές, γνωρίζει στα αλήθεια η πολιτική ηγεσία του Υπουργείου Παιδείας πού βρίσκονται;
      Ο κρίσιμος τομέας της επιμόρφωσης των εκπαιδευτικών βρίσκεται κυριολεκτικά σε ένα τέλμα, τη στιγμή που το σχολείο στην εποχή της ταχύτατης εξέλιξης της γνώσης και της διάδοσης της πληροφορίας θέλει έναν εκπαιδευτικό με βαθιά γνώση του αντικειμένου του, με παιδαγωγική κατάρτιση και ευαισθησία, αλλά κυρίως έναν εκπαιδευτικό με κριτική στάση και πρωτοβουλία απέναντι στη γνώση, στο σχολείο και στις πολιτικοκοινωνικές εξελίξεις. 
      Είναι χαρακτηριστικό ότι στην τεχνική εκπαίδευση προσλήφθηκαν εκπαιδευτικοί χωρίς να είναι κάτοχοι παιδαγωγικού τίτλου, τη στιγμή που ο Υφυπουργός κ. Καλός, απαντούσε σε ερώτηση «προηγούνται όσοι είναι κάτοχοι του ανωτέρω τίτλου». Αυτοί, όμως, δεν προσλήφθηκαν. Προσλήφθηκαν οι προηγούμενοι.
      Παρά τις διαβεβαιώσεις της Κυβέρνησης προεκλογικά και μετεκλογικά, οι εκπαιδευτικοί των τεχνικών ειδικοτήτων και οι αντίστοιχοι των μουσικών ειδικοτήτων που είχαν συμπληρώσει τριάντα μήνες προϋπηρεσίας εξαιρέθηκαν από τις διαδικασίες διορισμού τους. Πολιτική εξαπάτηση με σεμνότητα και ταπεινότητα. 
      Μέσα σ’ αυτό το κλίμα το να εγκαλεί κανείς την Κυβέρνηση για τη ματαίωση ουσιαστικά του προγράμματος για δημιουργία σχολικών βιβλιοθηκών και την επίδειξη ενδιαφέροντος για τα παιδιά με αναπηρίες, από τα οποία μόνο ένα 10% περίπου έχει σήμερα πρόσβαση στη γνώση, είναι μάλλον μάταιος κόπος.
       Για να γίνει κατορθωτό κάτι τέτοιο, απαιτείται η υλοποίηση του βασικού αιτήματος για δραστική αύξηση της δημόσιας δαπάνης για την εκπαίδευση, ώστε αυτή να φθάσει στο 5% του Α.Ε.Π.. Ομόλογος στόχος πρέπει να είναι η μείωση της αντίστοιχης δαπάνης των ελληνικών οικογενειών για τις εκπαιδευτικές ανάγκες των παιδιών τους, με ιδιαίτερη βεβαίως αναφορά στις περιπτώσεις των παιδιών με αναπηρίες. 
      Το ΠΑ.ΣΟ.Κ. κατέθεσε δημοσίως την πρότασή του για άμεση υλοποίηση του στόχου 5% του Α.Ε.Π.. Η Νέα Δημοκρατία, παρά τις παρά του αντιθέτου προεκλογικές της δεσμεύσεις αλλά και τις μετέπειτα κυβερνητικές της εξαγγελίες  για αύξηση των δαπανών στην εκπαίδευση στο 5%, κατάφερε στον προϋπολογισμό του 2005 να το πάει στο 3,58% από 3,61% του 2004, ενώ με βάση το προσχέδιο του 2006, το ποσοστό αυτό θα κατολισθήσει στο 3,5% του Α.Ε.Π., το χαμηλότερο της τελευταίας εικοσαετίας.
      Γι’ αυτό και δεν αποτελεί πλέον πρόκληση το γεγονός ότι η Κυβέρνηση, όχι μόνο δεν υλοποίησε την προεκλογική της εξαγγελία για ενίσχυση των αμοιβών των εκπαιδευτικών, αλλά «ξέχασε» και τη ρητή προεκλογική της δέσμευση για τη χορήγηση των 176 ευρώ στους εκπαιδευτικούς.
      Ακόμη, δεν έχει νόημα να υπενθυμίσει κανείς στην πολιτική ηγεσία του Υπουργείου Παιδείας τις ρητές δεσμεύσεις της μέσα σ’ αυτήν την Αίθουσα για προσωρινότητα της θητείας των διοικητικών στελεχών της εκπαίδευσης. Δεν πέρασε ένας χρόνος και η προσωρινότητα επιχειρείται να μετατραπεί σε μονιμότητα, με ανομολόγητο στόχο τη διατήρηση του κομματικού ελέγχου και της χειραγώγησης των εκπαιδευτικών.
      Η Νέα Δημοκρατία δεν αντιλήφθηκε ότι οι πολίτες απεχθάνονται τις λογικές αντιμετώπισης της εκπαίδευσης εν είδει «εκλογικού λαφύρου», γιατί όσο και αν είναι ελκτική η κατοχή του κράτους από το νικητή των εκλογών, καταλήγει πάντοτε στο ίδιο αποτέλεσμα, στην αποδυνάμωση και περιθωριοποίηση των θεσμών, σε ανυπόληπτες και επικίνδυνες καταστάσεις, σε δυσλειτουργίες και παραλείψεις, στην αδιαφάνεια και την αναξιοκρατία. 
      Η εκπαίδευση χρειάζεται ένα θεσμικό πλαίσιο που να υπηρετεί αποκλειστικά και μόνον τις δικές της ανάγκες. Το κείμενο του σχεδίου νόμου που πρόσφατα παρουσίασε το Υπουργείο Παιδείας  για τις επιλογές των στελεχών της εκπαίδευσης υπολείπεται αισθητά του ήδη ισχύοντος. Για τους εκπαιδευτικούς, τους ειδικούς σε θέματα εκπαίδευσης και την ελληνική κοινωνία στο σύνολό της, προφανώς και για τη Βουλή, δεν μπορεί να αποτελέσει βάση για συζήτηση.
      Κυρίες και κύριοι Βουλευτές, στο χώρο της εκπαίδευσης είχαν κατοχυρωθεί προ πολλού αμερόληπτες, αντικειμενικές και αδιάβλητες διαδικασίες, ιδιαιτέρως στον τομέα των υπηρεσιακών μεταβολών. Η Κυβέρνηση τις διαδικασίες αυτές τις θεώρησε θεσμικά επικίνδυνες για την εφαρμογή της πολιτικής της. Γι’ αυτό και με συγκεκριμένες έκνομες ενέργειες επιχείρησε την κατεδάφισή τους. Παρανόμησε πρώτα η ίδια με μια σειρά ενεργειών, γεγονός που συνετέλεσε ώστε το μήνυμα αυτό να περάσει ταχέως στο σύνολο των στελεχών της σε όλη την Ελλάδα.
      Ιδού, κύριε Υφυπουργέ, μερικά τρανταχτά παραδείγματα σεμνών και ταπεινών παρανομιών. 
      Πρώτον, ωρομίσθιος εκπαιδευτικός προσλαμβάνεται στην Καρδίτσα, ενώ ταυτόχρονα υπηρετούσε και υπηρετεί ακόμη τη στρατιωτική του θητεία. 
      Δεύτερον, διευθυντές απαλλάσσονται από τα καθήκοντά τους και ταυτοχρόνως επιλέγονται σε νέες θέσεις στην Α΄ Αθήνας, στην Αχαΐα και αλλού, πράξη προφανώς παράνομη. 
      Τρίτον, αναστέλλεται η λειτουργία δυσπρόσιτων σχολείων για άγνωστους λόγους και οι εκπαιδευτικοί ρουσφετολογικά αποσπώνται σε σχολεία πόλεων και όχι σε άλλα δυσπρόσιτα σχολεία. Αυτά συμβαίνουν στο Κιλκίς. 
      Τέταρτον, εκπαιδευτικός βρίσκεται σε εκπαιδευτική άδεια και επιλέγεται παρανόμως ως διευθυντής σχολικής μονάδας.
      Πέμπτον, εκπαιδευτικός εντάσσεται σε ειδική κατηγορία μετάθεσης –σύμφωνα με το π.δ. 5056- με ιατρική γνωμάτευση, χωρίς υπογραφές των μελών της Δευτεροβάθμιας Υγειονομικής Επιτροπής και αυτό συμβαίνει στη Λάρισα. 
      Έκτον, εκπαιδευτικός επιλέγεται ως υποδιευθυντής σε σχολείο της Αμαλιάδας, χωρίς να έχει οργανική θέση στο σχολείο αυτό. Αυτό είναι κομματική μετεγγραφή. 
      Έβδομον, εκπαιδευτικός επιλέγεται ως υποδιευθυντής σε σχολείο της Β΄ Αθήνας με Β’ βαθμό, ενώ στο ίδιο σχολείο υπηρετούν άλλοι με βαθμό Α’. Προφανώς είναι πράξη απολύτως παράνομη. 
      Όγδοον, αποσπώνται αναπληρωτές εκπαιδευτικοί, ενώ κάτι τέτοιο δεν προβλέπεται πουθενά από την κείμενη νομοθεσία. 
      Ένατον, εκπαιδευτικός αποσπάται από το Κ.Υ.Σ.Π.Ε. στη Μητρόπολη Ρόδου για γραμματειακή υποστήριξη, κάτι που ο νόμος το απαγορεύει. 
      Δέκατον, διορίζονται εκπαιδευτικοί σε σχολεία και σε περιοχές, χωρίς να υπάρχει ούτε μία ώρα για την ειδικότητά τους και τελικώς αναλαμβάνουν γραμματειακή υποστήριξη. 
      Ενδέκατον, ο διευθυντής Δευτεροβάθμιας Εκπαίδευσης Μαγνησίας καταγγέλλεται ότι με λαθροχειρία αλλοίωσε έγγραφο του Υπουργείου Παιδείας που αναφερόταν στις «διαδικασίες και στα προσόντα των ενδιαφερομένων», προφανώς για να «τακτοποιήσει» άτομο ή άτομα της επιλογής του. 
      Δωδέκατον, ο διευθυντής της Δευτεροβάθμιας Εκπαίδευσης Ιωαννίνων πραγματοποιεί παρανόμως τετρακόσιες περίπου μετεγγραφές μαθητών στα γυμνάσια και λύκεια του Δήμου Ιωαννιτών, πράξη που έρχεται σε ευθεία αντίθεση με το π.δ. 104/79. Στόχος, η δημιουργία κομματικής πελατείας. Έχει, όμως, ιδιαίτερη σημασία να αναφερθεί κανείς σε δύο εξαιρετικές περιπτώσεις. Η πρώτη αφορά το διευθυντή Δευτεροβάθμιας Εκπαίδευσης Πειραιά, ο οποίος ζητά από το Σύλλογο του Εσπερινού Ενιαίου Λυκείου Πειραιά να παρανομήσει. Είναι τραγικό, αλλά σας λέω ότι αυτό συμβαίνει στ’ αλήθεια. Θα καταθέσω στα Πρακτικά το πρακτικό του Συλλόγου, με θέμα: «Καταγγελία για παρότρυνση σε παρανομία». Λένε οι εκπαιδευτικοί: «Αρνηθήκαμε να καταστρατηγήσουμε την ισχύουσα νομοθεσία και αδυνατούμε να ερμηνεύσουμε τις προφορικές εντολές του διευθυντή μας για εκπρόθεσμη αναβαθμολόγηση των γραπτών, για μαθητή που απορρίφθηκε στις εξετάσεις του Σεπτεμβρίου του 2005». 
      Η δεύτερη περίπτωση έχει να κάνει με συμπεριφορές του προϊσταμένου της Διεύθυνσης Δευτεροβάθμιας Εκπαίδευσης Ιωαννίνων, που μας γυρίζει πολύ πίσω. Τότε που η ιστορική εκδοχή της Νέας Δημοκρατίας, ως Λαϊκό Κόμμα και ως Ε.Ρ.Ε. φακέλωνε τους πολίτες. Ο διευθυντής εκπαίδευσης απευθυνόμενος στο Υπουργείο Παιδείας φακελώνει τους υφισταμένους του για τα πολιτικά τους φρονήματα. Θα καταθέσω στα Πρακτικά της Βουλής το κείμενο, που έχω στα χέρια μου, όπου συγκεκριμένους εκπαιδευτικούς, τους προσδιορίζει με βάση τα πολιτικά τους φρονήματα. Αυτό νομίζω ότι αποτελεί ντροπή. Και ο πρώτος και ο δεύτερος διευθυντής, τους οποίους εσείς θέλετε να μονιμοποιήσετε, είναι ανάξιοι, προφανώς, να φέρουν τον τίτλο του προϊσταμένου. Να τους χαίρεστε και τους δυο, εάν τους κρατήσετε. 
      Κυρίες και κύριοι Βουλευτές, θα ήθελα να κλείσω την εισήγησή μου με μία αναφορά στις κτηριακές υποδομές των σχολείων. Ο Ο.Σ.Κ. ουσιαστικά έπαυσε να...
      ΠΡΟΕΔΡΕΥΩΝ (Γεώργιος Σούρλας): Κύριε Παντούλα, παρακαλώ πολύ ή ολοκληρώστε ή πάρτε εάν θέλετε χρόνο από τη δευτερολογία σας. 
      ΜΙΧΑΗΛ ΠΑΝΤΟΥΛΑΣ: Ευχαριστώ, κύριε Πρόεδρε, θα πάρω δύο λεπτά από τη δευτερολογία μου. 
      Ο Ο.Σ.Κ. ουσιαστικά έπαψε, λοιπόν, να δημοπρατεί έργα. Η παρουσία της Υπουργού και των Υφυπουργών σε εγκαίνια αφορά έργα που ανήκουν στο παρελθόν. Η αποθέωση βρίσκεται στη δήλωση της κυρίας Υπουργού ότι «για πρώτη φορά κτίζονται τόσο γρήγορα όλα τα σχολεία». Αυτό είναι μια απίστευτη επίδοση στο σφετερισμό του έργου άλλων. 
      Θα καταθέσω τέλος για τα Πρακτικά της Βουλής, αντίγραφο ρεπορτάζ εφημερίδας την τελευταία επίσκεψη του Υφυπουργού κ. Καλού στα Γιάννενα, όπου ο Νομάρχης Ιωαννίνων αρνήθηκε να παραστεί στα εγκαίνια των σχολείων, γιατί αυτά ήταν έργα, που είχαν ξεκινήσει και είχαν υλοποιηθεί από τη Νομαρχιακή Αυτοδιοίκηση. Και ξέρετε τι απάντηση έδωσε στον κ. Καλό ο κύριος Νομάρχης, που είναι στέλεχος της Νέας Δημοκρατίας; «Δεν πάμε μουσαφίρηδες». 
      (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα την πάρετε την απάντηση.
      ΜΙΧΑΗΛ ΠΑΝΤΟΥΛΑΣ: Στα θέματα του εξοπλισμού των σχολείων η κατάσταση είναι διαλυτική, ενώ, τέλος, στο θέμα της απομάκρυνσης του αμιάντου από τα σχολεία οι εξελίξεις φαίνεται να μην είναι και τόσο ευχάριστες. Ίδωμεν.
      Πάντως, επειδή χθες, το πρόβλημα της αντισεισμικής προστασίας των σχολικών κτηρίων, πήρε μεγάλες διαστάσεις, θα ήθελα πριν τοποθετηθώ, να υπάρξει ενημέρωση από τον παριστάμενο κύριο Υφυπουργό. Νομίζω ότι το επιβάλλουν λόγοι σοβαρότητας.
      Κυρίες και κύριοι Βουλευτές, ο εθνικός διάλογος για την παιδεία, δυστυχώς, απέτυχε παταγωδώς με αποκλειστική ευθύνη της Κυβέρνησης. Το Υπουργείο Παιδείας θα μπορούσε να αξιοποιήσει την παραμονή του ΠΑ.ΣΟ.Κ. σε αυτόν το διάλογο για μεγάλο χρονικό διάστημα. Δεν το έκανε, γιατί ο διάλογος που επεδίωκε ήταν προσχηματικός και κατευθυνόμενος. Δεν αφορούσε τα πραγματικά προβλήματα της εκπαίδευσης, αλλά ήθελε να νομιμοποιήσει προειλημμένες  κυβερνητικές αποφάσεις. 
      Η Αξιωματική Αντιπολίτευση, κύριε Υφυπουργέ, είναι εδώ για να καταθέσει τον κριτικό κοινοβουλευτικό της λόγο και στα πλαίσια της κοινωνικής διαβούλευσης, με όλους τους φορείς της εκπαίδευσης, τον προγραμματικό της λόγο με στοιχεία σοβαρότητας και υπευθυνότητας και πάντοτε με διάθεση να εφαρμοστούν εκείνες οι πολιτικές, που θα υπηρετούν, μ΄ έναν εντελώς σύγχρονο και καινοτόμο τρόπο, τις ανάγκες της εκπαίδευσης για συνεχή αναβάθμισή της, έτσι ώστε κάθε φορά να ανταποκρίνεται με επάρκεια στα δεδομένα του σύγχρονου ευρωπαϊκού και διεθνούς περιβάλλοντος. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, στη δευτερολογία σας θα έχετε στη διάθεσή σας πέντε λεπτά. 
      Η κ. Χρύσα Μανωλιά έχει το λόγο.
      ΧΡΥΣΑ ΜΑΝΩΛΙΑ: Ευχαριστώ, κύριε Πρόεδρε.
      Αγαπητέ κύριε Υπουργέ και αγαπητοί συνάδελφοι, ο χώρος της εκπαίδευσης είναι ένας χώρος ιδιαίτερα ευαίσθητος και σίγουρα δεν είναι στην πρόθεσή μας να κάνουμε αντιπαράθεση για την αντιπαράθεση. Η κατάσταση, όμως είναι ιδιαίτερα ζοφερή και ο προβληματισμός, εξαιτίας αυτού, μεγάλος.
      Η Νέα Δημοκρατία έχει ήδη την ευθύνη της έναρξης δύο σχολικών περιόδων και το πιο αποθαρρυντικό, κύριε Υπουργέ, είναι ότι η δεύτερη αυτή χρονιά είναι χειρότερη από την προηγούμενη. Είναι ήδη Νοέμβριος και ακόμη γίνονται διορισμοί και αποσπάσεις. Επικρατεί αναστάτωση στα σχολεία. Υπάρχουν πάρα πολλές χαμένες ώρες. Υπάρχουν ακόμη πολύ μεγάλες ελλείψεις σε βιβλία, παλιά και νέα και στις δύο βαθμίδες. Υπάρχουν ελλείψεις στο προσωπικό. Η επίκληση και η δικαιολογία ότι φταίει ο Α.Σ.Ε.Π., γιατί είναι χρονοβόρες οι διαδικασίες, δεν νομίζω ότι μπορεί να αποτελεί απάντηση, γιατί ακριβώς, αφού ξέρετε ότι οι διαδικασίες είναι χρονοβόρες, θα έπρεπε να είχε ληφθεί υπόψη και να είχατε αρχίσει νωρίτερα τη διαδικασία των προσλήψεων. 
      Η προχειρότητα, οι κινήσεις τελευταίας στιγμής, ο μη έγκαιρος σχεδιασμός είναι τα χαρακτηριστικά, που μέσα από συγκεκριμένα παραδείγματα μπορούν να αποδειχθούν.
      Θα κάνω μία αναφορά για την ευέλικτη ζώνη. Η απουσία χρηματοδότησης ταυτόχρονα με την υποχρεωτικότητα, που αποφασίσατε, έχει οδηγήσει αυτόν το θεσμό σε ναυάγιο. Ξέρετε πολύ καλά ότι υπήρξε άρνηση των συλλόγων να λειτουργήσουν το πρόγραμμα ακριβώς γιατί υπήρξε μία υπαναχώρηση στα συμφωνηθέντα και βλέπουμε ότι, ενώ αποφασίστηκε η υποχρεωτικότητα, να ανακαλείται, να αναφέρετε «αν θέλετε μπορείτε να εφαρμόσετε το πρόγραμμα, αν δεν θέλετε να περάσετε σε επιμόρφωση, σε σεμινάρια». Δηλαδή ένα αλαλούμ παλινωδιών και προχειρότητας. 
      Κάτι άλλο. Με καθυστέρηση δύο μηνών έγινε η ανακοίνωση, κύριε Υπουργέ, των μαθημάτων, που θα εξετασθούν στις πανελλαδικές εξετάσεις και η καθιέρωση της βάσης. Επομένως οι μαθητές δεν ήξεραν πώς θα είναι το σύστημα. Χάθηκε πολύτιμος χρόνος. Αυτό τι σημαίνει; Ότι δεν ήσασταν έγκαιρα έτοιμοι; Ότι ψάχνατε ακόμα, όταν ήδη είχε ξεκινήσει το σχολείο;
      Απαξιώνετε επίσης, κύριε Υφυπουργέ, με τους χειρισμούς σας, πάρα πολλούς θεσμούς. Θα κάνω μία αναφορά στο ολοήμερο σχολείο. Είναι ένας θεσμός με ιδιαίτερες προοπτικές. Το καταντήσατε πραγματικά για φύλαξη των παιδιών. Παρουσιάζονται ελλείψεις και σήμερα ακόμα ειδικοτήτων και προσωπικού και δεν βλέπουμε να υπάρχει μία μέριμνα για αναβάθμιση του προγράμματος. Είναι σαν να έχει αφεθεί στην τύχη του και υποβαθμίζεται συνεχώς. Τα ίδια και χειρότερα βλέπουμε να επικρατεί στα τεχνολογικά επαγγελματικά εκπαιδευτήρια. Εσείς μεγαλόστομα διακηρύξατε ότι θα αναβαθμιστούν, θα μετατραπούν σε τεχνικά επαγγελματικά λύκεια και, όμως, είκοσι μήνες μετά όλα αυτά φαίνεται να αναβλήθηκαν. Πρόταση δεν υπάρχει και, δυστυχώς, η τεχνική εκπαίδευση έχει απαξιωθεί. Ενδεικτικό, κύριε Υπουργέ, είναι ότι στην πρώτη τάξη έχουμε μείωση του μαθητικού δυναμικού κατά 30% και σημειωτέον επίσης είναι ότι σήμερα πολλές ειδικότητες λείπουν ακόμα.
      Mία από τα ίδια ισχύει κύριε Υπουργέ, και σε ό,τι αφορά την ενισχυτική διδασκαλία στα γυμνάσια. Φαινόμενα εγκατάλειψης παρατηρούμε λόγω της υποχρηματοδότησης και των χαμηλών αμοιβών, που εσείς αποφασίσατε και λόγω της καθυστέρησης έναρξής τους. Εμφανίζεσθε δηλαδή σαν να μεθοδεύετε τη μη προσέλευση των παιδιών στην ενισχυτική διδασκαλία. 
      Παρόμοια φαινόμενα και καταστάσεις ισχύουν για την πρόσθετη διδακτική στήριξη στα λύκεια. Και αυτή καθυστερεί λόγω έλλειψης χρημάτων και τα παιδιά αναζητούν λύσεις στα φροντιστήρια.
      Θα μπορούσαμε άραγε, κύριε Υπουργέ, να μιλήσουμε για υπονόμευση του θεσμού; 
      Θα ήθελα να κάνω μία παρατήρηση, που αφορά και τα δύο προαναφερθέντα, δηλαδή και την ενισχυτική διδασκαλία και την πρόσθετη διδακτική στήριξη. 
      Οι προσλήψεις προσωπικού γίνονται με αδιαφανείς διαδικασίες και κατά περίπτωση, θα έλεγα. Και καταγγέλλεται αυτό ως τακτική, για πελατειακές σχέσεις, μέσα από ανάθεση και δίωρης διδασκαλίας, εκμεταλλευόμενοι την ανάγκη  των εκπαιδευτικών για προϋπηρεσία. 
      Πολλά θα μπορούσε να πει κάποιος επειδή, όμως, ο χρόνος μου τελειώνει, θέλω να κάνω μία αναφορά σε ορισμένα παραδείγματα, που αφορούν το δικό μου νομό, το Νομό Ροδόπης, και απαντήστε μου εσείς αν έχουν να κάνουν με αδιαφορία, εγκληματική σε κάποιες περιπτώσεις, με προχειρότητα κ.λπ.. 
      Κύριε Υπουργέ, το 3ο Δημοτικό Σχολείο Κομοτηνής είναι απ’ αυτά, που είχαν τάξεις όπου με έλεγχο του Ο.Σ.Κ. είχε βρεθεί ότι υπήρχε αμίαντος και επομένως έπρεπε να αντικατασταθούν. Παρ΄ όλη την επιμονή μας να γίνει αυτό μέσα στο καλοκαίρι, το μόνο που πετύχαμε είναι να φέρουν καινούργιες «προκάτ» αίθουσες, αλλά δεν έχουν μεταφερθεί οι ίδιες οι αίθουσες, που είχαν τον αμίαντο και αυτό μόνο με ευθύνη του Ο.Σ.Κ. μπορεί να γίνει. 
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Και μόνο σε περίοδο που δεν θα υπάρχουν θέματα.
      ΧΡΥΣΑ ΜΑΝΩΛΙΑ: Γι’ αυτό, κύριε Υπουργέ, θα δείτε πόσες αναφορές κάναμε το καλοκαίρι για να μπορέσει να γίνει αυτό και, όμως, δεν έγινε. Εσείς κρίνετε και κρίνουν όλοι όσοι ακούν. 
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Θα σας απαντήσω μετά. 
      ΧΡΥΣΑ ΜΑΝΩΛΙΑ: Θα σας πω άλλο ένα παράδειγμα, κύριε Υπουργέ. Καθηγήτρια Μουσικής, που το όνομά της είναι στη διάθεσή σας –το ανασύρω από τα πολλά παραδείγματα, γιατί είναι ενδεικτικότατο και πρόκειται για μία από τις επαναπατρισθείσες- και είναι πανεπιστημιακής μόρφωσης, έξι χρόνια διδάσκει στο Διαπολιτισμικό Σχολείο Σαππών. Φέτος έκανε τα χαρτιά της και βγήκε πρώτη πανελλαδικά. Τελείωσε και η διαδικασία των ενστάσεων και πάλι είναι πρώτη πανελλαδικά. Συντάσσεται η πράξη ανάληψης υπηρεσίας. Περνάνε είκοσι μέρες και, ω, του θαύματος έρχονται άλλοι πίνακες που τη βγάζουν από τη μέση, με τη δικαιολογία ότι ισοτιμία υπάρχει, αλλά δεν υπάρχει αντίστοιχη ειδικότητα ακόμη στην Ελλάδα και θα την έχουμε σε λίγο. Και προς τιμή του περιφερειακού διευθυντή είναι εν αναμονή. Και ρωτώ, τόσο καιρό κανείς δεν το είδε αυτό, όταν έγιναν όλες αυτές οι διαδικασίες; Ξαφνικά το είδαμε; Και είναι προς τιμήν του περιφερειακού διευθυντή, που είναι εν αναμονή.
      Με την ευκαιρία, κύριε Υπουργέ, θα ήθελα να σας πω ότι ακόμα δεν άρχισαν να λειτουργούν τα μουσικά τμήματα των Σαππών, τα οποία έχουν να κάνουν με εκατό μαθητές και υπάρχουν δύο εκπαιδευτικοί. Ο περιφερειακός διευθυντής λέει ότι υπάρχουν πιστώσεις, αλλά δεν προχωρά τίποτα, γιατί περιμένουν να δώσει το πράσινο φως η Αθήνα, το κέντρο! Κλασική απάντηση. Πότε θα γίνει αυτό, κύριε Υπουργέ; Περιμένουμε τις απαντήσεις και θα επανέλθουμε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο κ.Κατσιφάρας έχει το λόγο.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Υπουργέ, στις 7.11.2005 η Διδασκαλική Ομοσπονδία διαμαρτύρεται για το απαράδεκτο και πρωτόγνωρο γεγονός της μη έγκαιρης αποστολής των διδακτικών βιβλίων. Λέει η Διδασκαλική Ομοσπονδία ότι έχουμε φθάσει στα μέσα Νοεμβρίου και ενώ έχει τελειώσει εδώ και μέρες η ύλη από ο πρώτο τεύχος του βιβλίου της Ελληνικής Γλώσσας, μαθητές και εκπαιδευτικοί περιμένουν ακόμα το δεύτερο τεύχος και δεν έχει φθάσει στα σχολεία. Μέσα, λοιπόν, Νοεμβρίου, σήμερα, στην πρωτοβάθμια εκπαίδευση δεν υπάρχουν βιβλία.
      Δεύτερον, λέτε σ΄ όλα τα επίπεδα ότι δεν υπάρχει κανένα κενό στην εκπαίδευση. 
      Εάν δεν υπάρχει κανένα κενό, προς τι, λοιπόν, όλες οι τελευταίες εγκύκλιοι, όπου πραγματικά ζητάτε και από το Α.Σ.Ε.Π. διορισμούς μονίμων και αναπληρωτών; Ή υπάρχουν κενά και πρέπει να τα καλύψετε –και πείτε την αλήθεια, ότι υπάρχουν κενά και έχουν αυτήν την έκταση- ή δεν υπάρχουν. Γιατί νομίζω, κύριε Υπουργέ, ότι υπάρχει ένα μεγάλο ζήτημα, που έχει να κάνει με την αξιοπιστία και γι’ αυτό κρινόμαστε. Και ο ελληνικός λαός περιμένει και ζητά αξιόπιστη πολιτική. Ζητά ειλικρίνεια, ευθύτητα και αποτελεσματική πολιτική. 
      Αυτά είναι δύο θέματα της καθημερινής διαχείρισης, στα οποία έχετε αποτύχει. Βρισκόμαστε στο Νοέμβριο μήνα και σήμερα υπάρχουν σχολικές μονάδες με πάρα πολλά κενά, δεν υπάρχουν, δυστυχώς, ακόμη βιβλία και αυτό δεν τιμά κανέναν. 
      Ταυτόχρονα, οφείλετε και μια απάντηση, κύριε Υπουργέ. Δημιουργήσατε μια μεγάλη προσδοκία: εθνικός διάλογος για την παιδεία. Αλήθεια, χαίρεστε, είστε ικανοποιημένος από την τροπή που έχετε δώσει στον εθνικό διάλογο; Γιατί τον έχετε υπονομεύσει βήμα βήμα; Γιατί ξεχνάτε αυτόν το μεγάλο στόχο, όπου πραγματικά θα μπορούσε να υπάρχει μια ευρύτερη συναίνεση; Εμείς είπαμε από την αρχή, κύριε Υπουργέ, ότι ο τρόπος που χρησιμοποιούσατε τον εθνικό διάλογο, για να κάνετε δική σας μικροπολιτική, οδηγούσε το διάλογο -αυτό το μεγάλο στοίχημα, που το περίμενε η ελληνική κοινωνία, η νεολαία, η εκπαιδευτική κοινότητα ως ένα μεγάλο στόχο- σε ματαίωση. Εσείς, κύριε Υπουργέ, δυστυχώς έχετε βάλει ταφόπλακα σ’ αυτό το μεγάλο εγχείρημα. Χάσατε μια μεγάλη ευκαιρία, αλλά το δυστύχημα είναι ότι την έχασε και η ελληνική κοινωνία και η ελληνική παιδεία.
      Επίσης, υπάρχουν θεσμοί που χτίστηκαν με κόπο όλα τα προηγούμενα χρόνια και αξιοποίησαν προγράμματα. Ξέρω τι θα πείτε. Το έχετε επανειλημμένως πει. Πείτε μου: Ένα θεσμό από αυτούς δεν μπορούσατε να στηρίξετε; Κανένας δεν είχε προοπτική; Κανένας δεν είχε απόδοση;  Όλοι αυτοί οι θεσμοί ολοκλήρωναν την εκπαίδευση.  Και αφορά και το ταξικό μέρος της πολιτικής της παιδείας. Πώς έστω έναν από αυτούς τους θεσμούς δεν τον έχετε στηρίξει; Γιατί, κύριε Υπουργέ; Δεν είχατε τη δυνατότητα; Δεν είχατε την οικονομική στήριξη; Πώς να την έχετε, βεβαίως, όταν εσείς φέρατε στον προϋπολογισμό μειωμένα τα κονδύλια; Ήταν συνειδητή σας επιλογή. Μη λέτε ότι δεν έχουμε χρήματα. Δεν πείθετε κανέναν. Όταν φέρνετε μειωμένο προϋπολογισμό, είναι λογικό ότι θα περικόψετε σημαντικούς ενισχυτικούς θεσμούς, οι οποίοι πραγματικά βοηθούσαν τον αδύναμο, έδιναν τη δύναμη μιας κατά το δυνατόν ίσης ευκαιρίας στην πρόσβαση στις σπουδές.
      Και κάτι ακόμα, κύριε Υπουργέ. Λέτε για την παραπαιδεία σήμερα –και μέχρι τώρα φέρατε δέκα νομοσχέδια- ότι θα τη μειώσετε. Γιατί αυξάνει; Γιατί δεν έχετε μια απάντηση γι’ αυτά;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα πάρω και τα τρία λεπτά από τη δευτερομιλία μου.
      Το μεγάλο ζήτημα, κύριε Υπουργέ, παραμένει στις τεχνικές σχολές. Αυτό είναι το μείζον θέμα. Αφορά παιδιά, που δεν έχουν μεγάλη δυνατότητα να έχουν πρόσβαση και, δυστυχώς, όλος ο θεσμός των τεχνικών επαγγελματικών σχολών βρίσκεται στη μεγαλύτερη δοκιμασία. Δεν έχετε καμία πολιτική, καμία μέριμνα. Συνολικά το Υπουργείο Παιδείας φέρεται απαξιωτικά στο συγκεκριμένο χώρο. Νυχτερινά λύκεια βρίσκονται σε καταλήψεις. Έχω πρόσφατο παράδειγμα από την περιοχή στην οποία εκλέγομαι. Το αίτημά τους είναι η ίση πρόσβαση στις πανεπιστημιακές σχολές. Ενώ φέρατε μια ρύθμιση, δυστυχώς, και αυτή ήταν κατώτερη των περιστάσεων.
      	Κύριε Υπουργέ, νομίζω ότι δεν θα είναι καλό να συνεχίσετε έτσι, χωρίς πυξίδα, χωρίς στρατηγική, χωρίς επεξεργασμένες επιμέρους πολιτικές, μεγαλώνοντας την αναξιοπιστία και ταυτόχρονα κομματικοποιώντας το σύνολο των πολιτικών σας σε μία περίοδο όπου πραγματικά κρινόμαστε από την ικανότητά μας να επενδύσουμε στη γνώση, να βελτιώσουμε την παιδεία μας, να επενδύσουμε στον άνθρωπο. Αυτό είναι το στοίχημα που έχουμε στην ελληνική κοινωνία, αυτές είναι οι επιτακτικές ανάγκες της οικονομίας μας σήμερα κι εσείς κινείστε σε άλλη κατεύθυνση: Μικροπολιτική, αναξιοκρατία, κομματικό βόλεμα, ανεπαρκής σχεδιασμός και ταυτόχρονα πλήρης αδυναμία να κάνετε στοιχειωδώς την καθημερινή διαχείριση. Δεν λέω να κάνετε τομές, που αυτό επιβάλλεται να κάνετε, αλλά στοιχειωδώς να κάνετε απλή διαχείριση. 
      	Κύριε Υπουργέ, νομίζω ότι όλη η πολιτική σας στο σύνολό της είναι και ξεπερασμένη και δεν βοηθάει στις σημερινές ανάγκες και είναι και καταδικαστέα από τον ελληνικό λαό. Πάντως, όχι μόνο εγώ, αλλά και πάρα πολλοί περιμένουν να ακούσουν πώς επιτρέπετε σήμερα, στις 14 Νοεμβρίου, να μην υπάρχουν βιβλία στην πρωτοβάθμια εκπαίδευση και αν, πράγματι, είναι αυτό κάτι που σας χαροποιεί. 
      Επίσης, περιμένουμε να ακούσουμε τι θα γίνει με τον εθνικό διάλογο. Θέλουμε, όμως, ειλικρίνεια και σιγουριά. Συνεχίζει να είναι ένα χαρτί; Έχετε ελπίδες να το επαναφέρετε; Τον ξεχάσατε; Σας ήταν αρκετό μέχρι εδώ; 
      Νομίζω ότι αυτές είναι ερωτήσεις στις οποίες οφείλετε να δώσετε απαντήσεις μέσω του ελληνικού Κοινοβουλίου στον ελληνικό λαό, στην ελληνική παιδεία, στη νεολαία μας και στο στοίχημα του αύριο.
      	Αγαπητέ κύριε Υπουργέ, το ΠΑ.ΣΟ.Κ., όχι μόνο θα κρίνει, γιατί αυτό είναι μία πλευρά της ευθύνης του. Ταυτόχρονα καταθέτει σε όλα τα επίπεδα των συζητήσεών του το δικό του πρόγραμμα και τις δικές του θέσεις και νομίζουμε ότι πολύ γρήγορα αυτά τα οποία έχουμε επεξεργαστεί θα γίνουν και πολιτική ηγεμονία, αλλά ταυτόχρονα θα διαμορφώσουν και έναν άλλον ορίζοντα και μία προοπτική για την ελληνική νεολαία και για την πατρίδα μας.
      (Χειροκροτήματα από την πτέρυγα του ΠΑ.ΣΟ.Κ.)
      	ΠΡΟΕΔΡΕΥΩΝ (Γεώργιος Σούρλας): Η κ. Τζάκρη έχει το λόγο.
      	ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, φέτος διανύουμε τη δεύτερη σχολική χρονιά που η Νέα Δημοκρατία χειρίζεται τα θέματα της παιδείας. Το κυβερνητικό της έργο καταγράφεται εδώ και είκοσι μήνες και το μόνο συμπέρασμα που μπορεί να βγάλει κάποιος απ’ αυτήν την καταγραφή είναι ότι η Νέα Δημοκρατία βαδίζει για άλλη μία χρονιά χωρίς ολοκληρωμένο πρόγραμμα και συγκεκριμένες προτάσεις για την παιδεία με προχειρότητα, αποσπασματικότητα και παλινωδίες, με αυταρχισμό, κομματισμό, οπισθοδρόμηση και ιδεολογική μονομέρεια. Όλα αυτά τα συμπεράσματα δεν βγαίνουν τυχαία ούτε αόριστα, αλλά από συγκεκριμένες πράξεις και ενέργειες του Υπουργείου Παιδείας και από την πολιτική της Κυβέρνησης στο σύνολό της, όπως αναλυτικά θα αναφέρω παρακάτω.
      	Κατά την προεκλογική περίοδο η Νέα Δημοκρατία φρόντισε να έχει υποσχέσεις για όλους τους εμπλεκόμενους στον τομέα της παιδείας. Δύο χρόνια μετά δεν υπάρχει εκπαιδευτική βαθμίδα, από το νηπιαγωγείο μέχρι το πανεπιστήμιο, που να μην αναρωτιέται τι έγιναν όλες αυτές οι υποσχέσεις. 
      Η Νέα Δημοκρατία υποσχέθηκε σταδιακή αύξηση των δημοσίων δαπανών για την παιδεία στο 50% του Α.Ε.Π.. Σύμφωνα με τον προϋπολογισμό του 2005, οι δαπάνες για την παιδεία μειώθηκαν στο 3,58% από 3,61% που ήταν το 2004, ενώ στο προσχέδιο προϋπολογισμού του 2006 οι ίδιες δαπάνες μειώνονται περαιτέρω στο 3,5%. 
      	Στην πρωτοβάθμια και στη δευτεροβάθμια εκπαίδευση η Νέα Δημοκρατία υποσχέθηκε αύξηση του αριθμού των ολοήμερων σχολείων, στήριξη και ενίσχυση της ενισχυτικής διδασκαλίας και επέκτασή της στις πρώτες τάξεις του δημοτικού, στήριξη των σχολείων ειδικής αγωγής, σταδιακή δημιουργία ψηφιακών βιβλιοθηκών στα γυμνάσια και τα λύκεια, αναμόρφωση της διδασκαλίας της ξένης γλώσσας στο δημόσιο σχολείο με νέα προγράμματα και βιβλία, σύγχρονες μεθόδους και μέσα διδασκαλίας, επιμόρφωση των εκπαιδευτικών της ξένης γλώσσας, ώστε να αποφευχθεί η καταφυγή των μαθητών στα φροντιστήρια.
      Εισαγωγή δεύτερης γλώσσας ακόμα και στα δημοτικά σχολεία. Ελαχιστοποίηση του ποσοστού των μαθητών που εγκαταλείπουν το υποχρεωτικό σχολείο. Ικανοποιητικές συνθήκες εργασίας καθώς επίσης και βελτίωση των αποδοχών των εκπαιδευτικών. Δυνατότητα εξ αποστάσεως επιμόρφωσης των εκπαιδευτικών με τη χρήση τηλεματικής, καθώς επίσης και άλλων σύγχρονων μεθόδων. Μείωση του ανώτατου, κατά τμήμα, αριθμού των φοιτούντων μαθητών. Κάλυψη των αναγκών φοίτησης όλων των νηπίων στο νηπιαγωγείο. Αυτά και πολλά άλλα που αναλύονται λεπτομερώς στο πρόγραμμα της Νέας Δημοκρατίας ήταν ουσιαστικά εξαγγελίες υφαρπαγής της ψήφου του ελληνικού λαού. 
      Αντί, λοιπόν, να παρακολουθούμε μια σταδιακή υλοποίηση των προεκλογικών της εξαγγελιών, με λύπη μας διαπιστώνουμε ότι όχι μόνο τίποτα από τις προεκλογικές σας εξαγγελίες δεν έχετε υλοποιήσει, αλλά προβαίνετε και σε ενέργειες που επιφέρουν αντίθετα αποτελέσματα οδηγώντας την παιδεία σε υποβάθμιση, συντηρητισμό, οπισθοδρόμηση. Έτσι, για παράδειγμα, αντί να προωθείται ο θεσμός του ολοήμερου σχολείου με τη χαλαρότητα που τον αντιμετωπίζετε οδηγείτε σε καθεστώς υπολειτουργίας, φθίνουσας πορείας και σε κάποιες περιπτώσεις αυτοκατάργησης. 
      Τα ολοήμερα σχολεία έχουν γίνει σήμερα πραγματικά πάρκινγκ παιδιών εφόσον σημειώνεται μείωση κατά ποσοστό 15% του αριθμού των φοιτούντων σε αυτά μαθητών και ακόμη δεν έχουν προσληφθεί όλες οι ειδικότητες. Υποβαθμίζεται συνεχώς ο ρόλος του θεσμού και η χρησιμότητά του, αφού ως γνωστόν μέχρι σήμερα αποτέλεσε μια ολοκληρωμένη εκπαιδευτική και κοινωνική πρόταση που χαιρετήθηκε με ανακούφιση από τους γονείς. 
      Είχατε υποσχεθεί ότι θα δώσετε σε κάθε ολοήμερο σχολείο 15.000 ευρώ για την κάλυψη των λειτουργικών τους δαπανών και σήμερα δεν τους δώσατε ούτε 15 ευρώ. 
      Παρά την ευαισθησία του ίδιου του Πρωθυπουργού για τα άτομα με αναπηρίες, ακόμα δεν έχετε, παρά τις εξαγγελίες, προωθήσει στη Βουλή το  νομοσχέδιο για την ειδική αγωγή. Τα ειδικά τμήματα ένταξης έχουν συρρικνωθεί, εφόσον ακόμη δεν έχουν διοριστεί, ούτε καν έχουν αποσπαστεί, σ’ αυτά εκπαιδευτικοί με αποτέλεσμα κάποια παιδιά να αντιμετωπίζονται ως παιδιά ενός κατώτερου θεού, ενώ ακόμα δεν έχετε διορίσει εκπαιδευτικούς για την κατ’ οίκον διδασκαλία παιδιών, που αντιμετωπίζουν πρόβλημα. Τα μουσικά σχολεία έχουν τελείως απαξιωθεί και εγκαταλειφθεί με αποτέλεσμα -εκτός των άλλων- η μουσική εκπαίδευση στην Ελλάδα να βρίσκεται σε πλήρη αναντιστοιχία με τη μουσική εκπαίδευση στις χώρες της Ευρωπαϊκής Ένωσης. Φέτος, στην πρωτοβάθμια εκπαίδευση, κύριε Υφυπουργέ, δεν διορίσατε ούτε έναν μουσικό. 
      Καινοτόμα προγράμματα όπως το πρόγραμμα «Μελίνα- εκπαίδευση και πολιτισμός» που έχει ως στόχο την ανάδειξη της πολιτισμικής διάστασης στην εκπαίδευση, έχουν σιωπηρά καταργηθεί και ακόμα δεν γνωρίζουμε αν θα συνεχιστούν ή όχι στο μέλλον. 
      Αντί να προσθέτετε δεύτερη ξένη γλώσσα και εκπαίδευση στη χρήση των ηλεκτρονικών υπολογιστών στα γυμνάσια και στα λύκεια, που είναι απαραίτητη στη σύγχρονη παγκοσμιοποιημένη εποχή, αυξήσατε τις ώρες των αρχαίων ελληνικών μειώνοντας μαθήματα τεχνολογικής εκπαίδευσης, χωρίς αντίστοιχη ποιοτική αναβάθμιση του τρόπου διδασκαλίας τους. Ενώ και στα ελάχιστα ακόμη δημοτικά σχολεία που έχει αποφασιστεί η εισαγωγή δεύτερης γλώσσας, δεν τοποθετήθηκε ακόμη ούτε ένας εκπαιδευτικός. 
      Περαιτέρω, μόλις δεκαπέντε περίπου ημέρες πριν από την έναρξη της σχολικής χρονιάς εκλήθησαν οι επιτυχόντες εκπαιδευτικοί του Α.Σ.Ε.Π., δίνοντάς τους ελάχιστα χρονικά περιθώρια, να δηλώσουν που επιθυμούν να διοριστούν αισιοδοξώντας ποιος ξέρει με ποιον τρόπο να βρίσκονται στα σχολεία με την έναρξη της νέας σχολικής χρονιάς. Το αποτέλεσμα ήταν να καθυστερήσουν οι διορισμοί κατά σαράντα ημέρες. 
      Μεγάλη εξάλλου καθυστέρηση παρατηρήθηκε φέτος στις μεταθέσεις και αποσπάσεις των εκπαιδευτικών με ό,τι αυτό συνεπάγεται για την απώλεια διδακτικών ωρών. Ενώ γίνονταν τον Ιούλιο, φέτος έγιναν στο τέλος Αυγούστου. Το γεγονός αυτό προκάλεσε αλυσιδωτά προβλήματα στις αποσπάσεις εκπαιδευτικών στα Π.Υ.Σ.Π.Ε., ενώ δεν έγιναν εγκαίρως και οι προσλήψεις των αναπληρωτών στις οποίες φέτος επικρατεί στην ουσία ένα μπάχαλο. Απόδειξη είναι το γεγονός ότι εκατόν πενήντα ενστάσεις αναπληρωτών εκκρεμούν στο αρμόδιο τμήμα διορισμών στο Υπουργείο Παιδείας. 
      Αντί για την ενίσχυση και την επέκταση της ενισχυτικής διδασκαλίας φέτος είχαμε υπολειτουργία του θεσμού στη δευτεροβάθμια εκπαίδευση, ενώ στην πρωτοβάθμια άγγιξε τα όρια της σιωπηλής κατάργησής της. Αντί να αυξάνεται ο αριθμός των διορισμένων εκπαιδευτικών συνεχώς  μειώνεται. Φέτος η μείωση εκπαιδευτικών στην πρωτοβάθμια εκπαίδευση άγγιξε το 50% σε σχέση με πέρυσι, ενώ στη δευτεροβάθμια εκπαίδευση είναι λιγότεροι κατά πεντακόσια – επτακόσια άτομα. 
      Οι εκπαιδευτικοί, ως κλάδος, βρίσκονται στη χειρότερη οικονομική θέση των τελευταίων είκοσι ετών εφόσον η χώρα μας βρίσκεται στην προτελευταία θέση στην Ευρωπαϊκή Ένωση, όσον αφορά τις αποδοχές των εκπαιδευτικών και με την εισοδηματική πολιτική που ακολουθείτε οι αποδοχές αυτές συρρικνώνονται ακόμα περισσότερο, εφόσον οι φετινές αυξήσεις είναι χαμηλότερες του πληθωρισμού. 
      Πάντως, κύριε Υφυπουργέ, οι Έλληνες εκπαιδευτικοί περιμένουν ακόμα τα 103 ευρώ, για τα οποία «φαρδιά-πλατιά» είχατε βάλει την υπογραφή σας προεκλογικά και υποσχεθήκατε να τους δώσετε αμέσως μόλις γινόσασταν κυβέρνηση, ενώ δεν υπάρχει ίχνος μέτρου για την επιμόρφωσή τους. 
      Θέλω, κύριε Υφυπουργέ, να μου αναφέρετε ένα μόνο πρόγραμμα επιμόρφωσης που να υλοποίησε ο Ε.Π.Ε.Κ. ο οποίος, ως οργανισμός, παραμένει παντελώς ανενεργός. 
      Φέτος οι αποδοχές των ωρομισθίων μειώθηκαν από 9 ευρώ, ανά ώρα, σε 7 ευρώ, ανά ώρα, και αντί της κατάργησής του όπως υποσχόσασταν προεκλογικά στο φετινό προϋπολογισμό αυξήσατε το κονδύλι για την αποζημίωσή τους κατά 6.000% για την πρόσληψη περισσοτέρων ωρομισθίων. 
      Το Υπουργείο Παιδείας δεν κατάφερε μέχρι στιγμής ούτε την πιο απλή υπόσχεση, που είχε δώσει στους μαθητές, να ικανοποιήσει, αυτή της δωρεάν παροχής ηλεκτρονικών υπολογιστών στους αριστούχους μαθητές των γυμνασίων. 
      Σε πρόσκληση του μη κερδοσκοπικού Οργανισμού «One laptop per child” να συζητήσετε την πρόταση που κάνει ο οργανισμός στις κυβερνήσεις όλου του κόσμου για την αγορά και διάθεση μέσω των Υπουργείων Παιδείας στους μαθητές ατομικών laptop χαμηλής και προσιτής τιμής, το Υπουργείο αρνήθηκε ακόμη και να συζητήσει το θέμα, λέγοντας απλά πως δεν ενδιαφέρεται.
      Το γεγονός αυτό δείχνει ότι η Κυβέρνηση διστάζει να δοκιμάσει και να πειραματιστεί με πρωτοποριακά συστήματα. Προτιμάει δε, να εφαρμόζει γνωστές, αλλά απαρχαιωμένες μεθόδους.
      Το κτηριακό πρόβλημα των σχολείων παραμένει άλυτο. Κανένας προγραμματισμός για νέα σχολεία. Στον Ο.Σ.Κ. η διοίκηση προσλαμβάνει έναν μεγάλο αριθμό ιδιωτικών συμβούλων, αντί να ασχολείται με την υλοποίηση του προγράμματος «Σχολική Στέγη», που εδώ και είκοσι μήνες στην κυριολεξία παραπαίει. Εξάλλου, οι πιστώσεις για τον εν λόγω τομέα συνεχώς μειώνονται. Έτσι, πρόσφατα παρατηρήσαμε σχολείο υπό έξωση να ψάχνει απεγνωσμένα για λύση, λόγω αδυναμίας της Κυβέρνησης να ανταποκριθεί στις υποχρεώσεις της.
      Στο νομό μου για παράδειγμα, όπου είμαι αποδέκτης πλείστων παραπόνων κι έχω άμεση αντίληψη της κατάστασης που επικρατεί, διαπιστώνω μετά λύπης μου ότι οι πιστώσεις με τις οποίες επιχορηγείται η Νομαρχιακή Αυτοδιοίκηση Πέλλας για οικόπεδα, μελέτες και κατασκευές σχολικών κτηρίων, αντί να αυξάνεται μειώνεται δραματικά από χρόνο σε χρόνο.
      Έτσι, δεν έχει προχωρήσει ακόμη η ανέγερση του 6ου Δημοτικού Σχολείου Γιαννιτσών, το οποίο λειτουργεί ακόμα σε διπλοβάρδια, καθώς και η ανέγερση επτά νηπιαγωγείων στην Έδεσσα, τα οποία στεγάζονται σε καταστήματα και οκτώ νηπιαγωγείων στα Γιαννιτσά -για τον ίδιο λόγο- η αποπεράτωση του 1ου Ενιαίου Λυκείου και του 2ου Τ.Ε.Ε. Αριδαίας, του 1ου Δημοτικού Σχολείου Αριδαίας, του Μουσικού Σχολείου, Γυμνασίου και Λυκείου Γιαννιτσών, του 10ου Δημοτικού Σχολείου Γιαννιτσών, των Δημοτικών Σχολείων Γαλατάδων και Πενταπλατάνων. 
      Με λίγα λόγια, κύριε Υφυπουργέ, για δεύτερη σχολική χρονιά το ΥΠ.ΕΘ.Π. βρέθηκε παντελώς απροετοίμαστο, με τα ίδια προβλήματα και τις ίδιες αδυναμίες, χωρίς όραμα, ιδέες και κυρίως χωρίς πρόγραμμα, με μία νοοτροπία άκρως συντηρητική και με ενέργειες, που πολύ απέχουν από τα όμορφα προεκλογικά λόγια και τις υποσχέσεις, που ξεγέλασαν τα όνειρα πολλών ανθρώπων για αναβαθμισμένη παιδεία και δικαίωμα στη μόρφωση και την πρόοδο.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Τζάκρη.
      Το λόγο έχει ο τελευταίος εκ των επερωτώντων, ο κ. Λιντζέρης.
      ΔΗΜΗΤΡΙΟΣ ΛΙΝΤΖΕΡΗΣ: Ευχαριστώ, κύριε Πρόεδρε.
      Αξιότιμοι κύριοι συνάδελφοι, είναι αναντίρρητη αλήθεια ότι μόνο η εντατική, προγραμματισμένη και πανεθνική προσπάθεια ανάπτυξης του ανθρώπινου και του κοινωνικού κεφαλαίου, μέσω μιας εθνικής πολιτικής παιδείας, αποτελεί ουσιαστική προϋπόθεση για την ανάπτυξη της χώρας μας. Είναι, θα έλεγα, ένας από τους πλέον αποφασιστικούς συντελεστές ανάπτυξης. 
      Κύριε Υπουργέ, σε αυτήν την κατεύθυνση αναμέναμε έναν εθνικό διάλογο για την παιδεία, τον οποίο εξαγγείλατε μεγαλοπρεπώς, τον οποίο εμείς σαν κόμμα και στηρίξαμε και συμμετείχαμε. Αναμέναμε ένα διάλογο που θα έθετε τις βάσεις, θα διασφάλιζε κοινά αποδεκτούς στόχους, θα κινητοποιούσε το σύνολο της κοινωνίας προκειμένου να διασφαλιστούν τα αναγκαία μέσα για να υλοποιηθούν αυτοί οι στόχοι. 
      Τι συνέβη, όμως, αντ’ αυτού; Θα σας πω: Κατάργηση στην πράξη του εθνικού διαλόγου. Αυταρχική στάση απέναντι στους συνδικαλιστικούς φορείς όλων των ασχολουμένων με την εκπαίδευση. Κομματισμός. Αδιαφάνεια. Αναξιοκρατία στη στελέχωση των διοικητικών θέσεων της εκπαίδευσης. Οπισθοδρόμηση και ιδεολογική μονομέρεια. 
      Τι έχετε να μας πείτε για το ότι αποσύρθηκε κείμενο του Ηλία Βενέζη από τα σχολικά κείμενα; 
      Η υποχρηματοδότηση της παιδείας συνεχίζεται και αυτό το οικονομικό έτος. Εσείς δεν είστε που είχατε επαγγελθεί αύξηση μέχρι 5% του Α.Ε.Π., στόχος που ούτε πλέον ως όνειρο θερινής νυκτός δεν μπορεί να ακουστεί ακόμα και μέχρι το τέλος της τετραετίας;
      Όσον αφορά τον επιτυχημένο θεσμό του ολοήμερου σχολείου, επί των ημερών σας φθίνει, υποχρηματοδοτείται και σε πολλές περιπτώσεις αυτοκαταργείται. 
      Σημειώνονται σημαντικές καθυστερήσεις στο διορισμό των εκπαιδευτικών. Ως και την αμοιβή της διδακτικής ώρας των εκπαιδευτικών ειδικοτήτων περικόψατε από 12, σε 9 ευρώ. 
      Θέλετε να σας αναφέρω το παράδειγμα ενός σχολείου της εκλογικής μου περιφέρειας, της Β΄ Πειραιά; Πέρυσι αυτό το σχολείο έπαιρνε ακριβώς 1.200 ευρώ για γραφική ύλη και λειτουργικά έξοδα. Το ίδιο ακριβώς σχολείο φέτος παίρνει 640 ευρώ. Κόπηκαν οι δαπάνες για τη γραφική ύλη. Λυπάμαι, αλλά μια σπουδαία εκπαιδευτική υπόθεση, τη μετατρέψατε σε ολοήμερο σχολείο-πάρκινγκ, όπως εσείς λέγατε, όταν συζητιόταν στη Βουλή το δικό μας νομοσχέδιο. Ίσως να είχατε στο μυαλό σας ότι έτσι θα το μετατρέψετε, όταν θα έρθετε εσείς στα πράγματα. Αλλά, μήπως είστε συνεπείς και στις τακτικές επιχορηγήσεις των σχολείων; Ενώ διανύουμε το τελευταίο τρίμηνο του έτους, τα περισσότερα σχολεία μόλις έχουν εισπράξει ό,τι τους αναλογεί για το πρώτο τρίμηνο.
      Κύριε Υπουργέ, μόλις προχθές διευθυντής δημοτικού σχολείου, που θυμίζει τους ηρωικούς δασκάλους άλλων εποχών, ζητούσε οικονομική βοήθεια, προκειμένου να αγοράσει πετρέλαιο για τη θέρμανση του σχολείου. Και οι σύλλογοι γονέων και κηδεμόνων προβαίνουν σε εκδηλώσεις, προκειμένου να εξασφαλίσουν πόρους για δράσεις, που όφειλαν να χρηματοδοτούνται από την επίσημη πολιτεία. Είναι λυπηρό να συμβαίνουν αυτά εν έτει 2005. 
      Κύριε Υπουργέ, το κόστος της παιδείας ανεβαίνει. Η παιδική παραβατικότητα ανεβαίνει. Η αποξένωση των μαθητών από το σχολείο βαθαίνει και εντείνεται. Η σχέση οικογένειας και εκπαιδευτικής κοινότητας, αντί να προωθείται, υποβαθμίζεται. Ο κομματισμός και η ευνοιοκρατία τσακίζει κάθε προοπτική συγκρότησης της εκπαιδευτικής κοινότητας. Οι κομματικές επιλογές έχουν αντικαταστήσει κάθε έννοια δικαίου και αξιοκρατίας.
      Κυρίες και κύριοι συνάδελφοι –απευθύνομαι και σε σας προσωπικά, κύριε Πρόεδρε- υπάρχει κι ένα άλλο θέμα, που νομίζω ότι πρέπει να τεθεί επιτακτικά: η πολιτική της παιδείας για τον ελληνισμό της διασποράς. Και αναφέρομαι σε σας, γιατί γνωρίζω και την ευαισθησία σας και ξέρω ότι επισκεφθήκατε τη Βόρειο Ήπειρο, μιαν επίσκεψη που και εγώ ως Βουλευτής, μαζί με συναδέλφους μας, έχω κάνει. Και οφείλω να σας ομολογήσω ότι δεν αισθάνομαι καθόλου υπερήφανος για ό,τι λέω. Δεν επιθυμώ, λοιπόν, να ανοίξω αυτό το θέμα τώρα, κύριε Πρόεδρε. Θεωρώ, όμως, ότι το Υπουργείο Παιδείας σε συνεργασία με το Υπουργείο Εξωτερικών, πρέπει σύντομα, άμεσα να επεξεργαστεί οργανωμένη και μακροπρόθεσμη, εθνικής εμβέλειας πολιτική για το εθνικό αυτό θέμα.
      Κυρίες και κύριοι συνάδελφοι, μαζί με τη μάχη της παιδείας, χάνουμε οριστικά και την προοπτική μιας υπολογίσιμης θέσης στην Ευρώπη. Σε μιαν εποχή που ο παγκόσμιος ανταγωνισμός εντείνεται επικίνδυνα και σε πολλές περιπτώσεις εκρηκτικά, σε μιαν εποχή όπου οι δονήσεις αυτές φτάνουν στη γειτονιά μας, στη χώρα μας και αγγίζουν το πολιτικό μας σύστημα, ας σκύψουμε γενναιόψυχα πάνω στην παιδεία. Αν ούτε για την άμυνα ούτε για τα εθνικά θέματα ούτε για την παιδεία μπορούμε να διαβουλευτούμε σοβαρά, τότε ποιος εχθρός ή φίλος θα μας σεβαστεί;
      Κυρίες και κύριοι συνάδελφοι, επιτρέψτε μου να κλείσω, απευθυνόμενος προς όλους και τονίζοντας τα εξής: Η παιδεία που προσφέρουμε στη νέα γενιά, δεν είναι μόνο εκπαιδευτικά προγράμματα. Είναι εξίσου σημαντική παιδεία ο τρόπος που λειτουργεί το πολιτικό μας σύστημα, ο τρόπος που λειτουργεί το κομματικό σύστημα, η ποιότητα του πολιτικού διαλόγου, η λειτουργία των Μ.Μ.Ε..
      Κυρίες και κύριοι συνάδελφοι, φοβάμαι για την παιδεία που προσφέρεται σήμερα στη νέα γενιά. Ανησυχώ για την πολιτική στην παιδεία, που ασκεί η Κυβέρνηση στη χώρα μας. Λυπάμαι γιατί αυτή η Κυβέρνηση δεν έχει θέσει ούτε καν στον εαυτό της το δίλημμα τι επιθυμεί και τι επιδιώκει: ελληνική παιδεία ή παιδεία στον ελλαδικό χώρο; Τέλος, λυπάμαι γιατί δεν θα προβληματιστεί ποτέ, όπως δείχνουν τα πράγματα, για το πώς θα εναρμονίσει την παιδεία με την κατάρτιση και την απασχόληση, κάτι τόσο απαραίτητο για την ανάπτυξη της οικονομίας, αλλά και για τη γενικότερη εξέλιξη της χώρας μας στις μέρες που έρχονται.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λιντζέρη.
      Δράττομαι της ευκαιρίας να πω -και νομίζω ότι απηχώ τις απόψεις όλων- ότι η παιδεία στο εξωτερικό είναι κάτι ξεχωριστό, κάτι ειδικό, κάτι σημαντικό, κάτι εξαιρετικά εθνικό, στο οποίο δεν χωράνε ούτε αντιπαραθέσεις ούτε μικροκομματικές σκοπιμότητες ούτε άλλες επιδιώξεις. Πρέπει να είμαστε μία παράταξη όλοι μαζί, ένα εθνικό μέτωπο. 
      ΜΙΧΑΗΛ ΠΑΝΤΟΥΛΑΣ: Κύριε Πρόεδρε, πρέπει να υπάρξει διακοινοβουλευτική επιτροπή για όλα τα θέματα, για τη Βόρειο Ήπειρο και για τις άλλες περιοχές.
      ΠΡΟΕΔΡΕΥΩΝ (Γεώργιος Σούρλας): Κύριε Παντούλα, έχουμε θεσμικά όργανα και μπορούμε να βρούμε τον τρόπο να συνεννοηθούμε.
      ΜΙΧΑΗΛ ΠΑΝΤΟΥΛΑΣ: Να αναλάβετε πρωτοβουλία.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, συμφωνώ μ’ ένα μόνο από όσα ακούστηκαν. Αυτό είναι αυτονόητο, με την έννοια ότι κανείς σε αυτό το έθνος, κανείς σ’ αυτόν το λαό δεν υπάρχει που να μην κατανοεί σήμερα ότι χρειάζεται όντως -όπως είπε ο κ. Λιντζέρης, για να θυμηθώ τα τελευταία από όσα ειπώθηκαν- μεγαλοψυχία, για να δημιουργηθεί μια εθνική στρατηγική για την παιδεία. Χρειάζεται μεγαλοψυχία και ήπιο πολιτικό κλίμα.
      Και χρειάζονται και χαμηλοί τόνοι, κύριε Λιντζέρη. Και χρειάζεται και μια άλλη πολιτική ηθική, για την οποία δεν άκουσα κάτι σήμερα εδώ. Αντιθέτως, άκουσα μία Αντιπολίτευση, η οποία εννοείται ότι μπορεί να συνεισφέρει σ’ αυτήν τη διαδικασία –το είπε τώρα ο κ. Παντούλας, τάχα για τα σχολεία του εξωτερικού- να συνεισφέρει στο διάλογο για την παιδεία, δακρυρροούσα να λέει τάχα ότι εμείς εγκαταλείψαμε τον εθνικό διάλογο και ότι είχαμε υψηλούς τόνους και φανατισμό.
      Γι’ αυτό σας κατηγορώ. Δεν θέλω να θυμηθώ τίποτε από τα πεπραγμένα σας, γιατί έχετε βεβαίως το μικροπολιτικό τρόπο να κατηγορείτε όλους εμάς, όταν σας θυμίζουμε τα πεπραγμένα σας, ότι τάχα καταφεύγουμε στην επωδό την εύκολη του συμψηφισμού των ευθυνών. Αλλά εσείς οι ίδιοι το προκαλείτε αυτό.
      Και εγώ θα σας απαντήσω, κάνοντας όσο το δυνατό για καθένα από αυτά τα θέματα που αναφέρατε εδώ σήμερα, μικρότερη αναφορά στα πεπραγμένα σας. Αλλά δεν μπορώ να μην το κάνω, γιατί, ξέρετε, υπάρχει συνέχεια στην παιδεία. Η παιδεία δεν είναι ένα οικοδόμημα στο οποίο έρχεται ο καθένας, βάζει λίγα τούβλα και εγκαταλείπει ό,τι είχε κάνει ο προηγούμενος. Εσείς βέβαια και αυτό το δοκιμάσατε από Υπουργό σε Υπουργό, γκρεμίζοντας τελείως ο καθένας την πολιτική του άλλου, έστω και αν ήσασταν στην ίδια κυβέρνηση και στο ίδιο κόμμα.
      Γιατί τα λέω αυτά; Διότι λογικό είναι η Αντιπολίτευση να ασκεί τον έλεγχό της και σας ευχαριστούμε γι’ αυτό. Είναι δεκτός ο έλεγχος των πεπραγμένων της Κυβέρνησης, αλλά να είναι έλεγχος που να στηρίζεται σε δεδομένα πραγματικά, να καταθέτει στοιχεία πραγματικά και όχι σαν αυτά που θυμηθήκατε, του χειρότερου συνδικαλιστικού σας εαυτού, κύριε Παντούλα.
      Κύριε Πρόεδρε, θα διαβάζαμε, εάν το είχαμε σ’ αυτήν την Αίθουσα, πλήρως το κείμενο που καταθέσατε, εκθέτοντας τάχα τον Μ. Ανυφαντή ως κομματικό φερέφωνο, ανίκανο να ασκήσει τα καθήκοντά του, γιατί εκθέτει σ’ αυτό το έγγραφο τους συναδέλφους του και τους «καρφώνει», τους κατηγοριοποιεί. Εσείς δεν το είπατε; Μιλάτε για τον κ. Ανυφαντή, το συντοπίτη σας, που εμείς τον έχουμε επιλέξει -και δικαίως- για τους αγώνες του για την εκπαίδευση ως Διευθυντή στη Δευτεροβάθμια Εκπαίδευση του Νομού Ιωαννίνων;
      Και σας ερωτώ, για να πληροφορήσω το Σώμα περί τίνος εγγράφου γίνεται λόγος. Δηλαδή τι έγγραφο κατέθεσε ο εισηγητής, που έχει την ευθύνη της αποψινής συζήτησης; Κατέθεσε ένα έγγραφο, στο οποίο ο κ. Ανυφαντής απαντά στον απαράδεκτο ισχυρισμό του κ. Παντούλα, ότι μπορεί να απευθύνεται στα σχολεία ως Βουλευτής του ελληνικού Κοινοβουλίου και να ζητά, κάνοντας κοινοβουλευτικό έλεγχο απευθείας στις υπηρεσίες του Υπουργείου Παιδείας, έγγραφα –τα ακούτε, κύριοι συνάδελφοι;- που -κατά τον ίδιο- ενδιαφέρουν τον κοινοβουλευτικό έλεγχο. Και τα ζητά από τα σχολεία, όχι από το Υπουργείο Παιδείας. Εάν αυτό είναι κοινοβουλευτικός έλεγχος και ήθος κοινοβουλευτικό, τότε δικαίως σας απαντά ο κ. Ανυφαντής.
      Και τι λέει; Αναφέρει, γι’ αυτά που ζητήσατε, τι γινόταν σε διάφορα συμβούλια από την ΠΑ.Σ.Κ.Ε. και από τις άλλες συνδικαλιστικές παρατάξεις, στις οποίες ανήκε ο ένας και ο άλλος. Δεν φακελώνει. Επαίσχυντο! Εγώ κοίταξα όλα όσα έχετε υπογραμμίσει.
      ΕΝΑΣ ΒΟΥΛΕΥΤΗΣ: Παρακαλώ να το μοιράσετε.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα το μοιράσω. Είναι εδώ, στη διάθεση όλων των συναδέλφων. 
      Πρέπει να ζητήσετε συγγνώμη, όχι για το συνάδελφό σας, αλλά για το Υπουργείο Παιδείας. Είμαι όμως ικανοποιημένος, κύριε Πρόεδρε, επειδή σας έχει απαντήσει, κύριε Παντούλα, το Προεδρείο της Βουλής και σας «τράβηξε το αυτί», επιτρέψτε μου να το πω, για να μάθετε μέσα σ’ αυτήν την Αίθουσα ότι άλλο είναι ο  συνδικαλισμός και άλλο η κοινοβουλευτική πρακτική. Να το καταλάβετε. Δεν μπορείτε να πηγαίνετε στα σχολεία και να ζητάτε έγγραφα. Θα τα ζητάτε από εμάς και εμείς θα σας τα δίνουμε. 
      Επίσης, περιορίστε λίγο και τα τρωκτικά, τα οποία έχετε βάλει στα Υπουργεία να ψάχνουν έγγραφα. Εμείς ευχαρίστως, με διαφάνεια, θα σας δίνουμε –το δήλωσα και στον Κοινοβουλευτικό σας Εκπρόσωπο πριν από μέρες- ό,τι έγγραφο ζητήσετε και σε πολλαπλή χρήση και γρήγορα, για να μην εκτίθεστε. 
      Όσον αφορά το άλλο, με το οποίο προσπαθήσατε τάχα να συγκινήσετε το Σώμα, δημιουργώντας εντυπώσεις, δηλαδή το έγγραφο του διευθυντή δευτεροβάθμιας στον Πειραιά και αυτό το κοίταξα. Σας λέω ένα πράγμα: Η αντίθεση που έχει ο διευθυντής με το σύλλογο των καθηγητών, είναι υπαρκτή. Εμείς προσφέρουμε ως Υπουργείο τις καλύτερες υπηρεσίες μας –μας ετέθη το θέμα- και βρισκόμαστε, μπορώ να σας πω, σε μία καλή φάση για να λυθεί η παρεξήγηση μεταξύ των δύο. Εγώ δεν καταλαβαίνω γιατί το αναφέρατε. Όπως δεν καταλαβαίνω γιατί αναφέρετε πέντε-έξι περιπτώσεις, χωρίς να καταθέσετε έγγραφα. Και τι είναι οι περιπτώσεις αυτές; Για να δημιουργήσετε εδώ μία ψεύτικη εικόνα!
      Όταν ο λόγος της Αντιπολιτεύσεως εκφέρεται -σας  το λέω θεωρώντας και εγώ ότι δεν είμαι ευτυχής που αρθρώνω αυτόν το λόγο- για να εντυπωσιάσει και εσείς φέρνετε εδώ στοιχεία από κάποιες ενστάσεις ορισμένων που διορίστηκαν, χωρίς να έχουν τον απαραίτητο χρόνο ή χωρίς να είναι ικανοποιημένοι, γιατί κάποιος άλλος μπήκε μπροστά τους, τι κάνετε; Δημοσιοποιείτε εδώ το εργαλείο που έχει στο χέρι του κάθε εκπαιδευτικός, δηλαδή να καταθέτει την ένστασή του στο Υπουργείο Παιδείας 
      Μίλησε μία εκ των συναδέλφων, που έκαναν την επερώτηση, για εκατόν είκοσι ή εκατόν ογδόντα ενστάσεις. Να θυμίσω τις χιλιάδες ενστάσεις επί των ημερών σας, που ακόμα εκδικάζονται; Να θυμίσω τις ενστάσεις που δεν μας άφηναν να έχουμε πίνακες καθαρούς και διαφανείς, για να γίνονται οι διορισμοί; Τα βρήκαμε στο Υπουργείο Παιδείας. Δεν τα λέω, απλώς σας τα θυμίζω, για να υπάρχει η «αιδώς των Αργείων» την οποία δεν επιλέξατε φυσικά επειδή είστε Ιωαννίτης, φαίνεται και δεν σας αφορά το θέμα. 
      Πάμε, λοιπόν, στην ουσία. 
      Διορισμοί μονίμων εκπαιδευτικών. Τα στοιχεία που δώσατε είναι ψευδή. Στην πρωτοβάθμια εκπαίδευση το έτος 2004-2005 διορίστηκαν δύο χιλιάδες εννιακόσιοι τριάντα εννέα, ενώ φέτος δύο χιλιάδες εννιακόσιοι σαράντα τέσσερις, έναντι των δύο χιλιάδων εξακοσίων ενενήντα, που διορίσατε εσείς τη διετία 2003-2004. Στη δευτεροβάθμια εκπαίδευση το σχολικό έτος 2004-2005, διορίστηκαν πέντε χιλιάδες διακόσιοι ενενήντα ένας μόνιμοι εκπαιδευτικοί και φέτος πέντε χιλιάδες διακόσιοι τριάντα έξι, έναντι τεσσάρων χιλιάδων τριακοσίων είκοσι επτά, που η κυβέρνησή σας διόρισε και σε προεκλογικό μάλιστα χρόνο, το 2003. Θα τα καταθέσω τα στοιχεία αυτά, για να μην ψάχνεστε. 
      Όσον αφορά στα λειτουργικά κενά, για τα οποία τάχα κόπτεστε ότι δεν καλύπτονται, ακούστε: Να μην το ξαναπείτε αυτό το επιχείρημα μέσα σ’ αυτήν την Αίθουσα γιατί δεν είναι δίκαιο, δεν «στέκεται» δίκαια μεταξύ μας. Λειτουργικά κενά δημιουργούνται, κυρίες και κύριοι συνάδελφοι, καθ’ όλη τη διάρκεια του εκπαιδευτικού έτους και εξαιτίας της εγκυμοσύνης των γυναικών, όπως έχουμε συζητήσει εδώ. Και μακάρι να έχουμε εγκυμοσύνες και να έχουμε αύξηση του πληθυσμού, που μειώνεται δραματικά από την κακή μας μοίρα. Μακάρι να έχουμε άδειες εκπαιδευτικών, για να πηγαίνουν στα μεταπτυχιακά οι εκπαιδευτικοί μας. Και εμείς πολλαπλασιάσαμε αυτές τις διεξόδους που δεν τις είχατε πολλαπλασιάσει, για να βοηθήσουμε την επιμόρφωση, την οποία εσείς λέτε ότι τάχα συρρικνώνουμε. Και συνεχίζω: Αυτά συμβαίνουν και εξαιτίας φυσικά των αποχωρήσεων, των ασθενειών και των συνταξιοδοτήσεων. 
      Πώς κρίνεται, όμως, κυρίες και κύριοι συνάδελφοι, μία κυβέρνηση; Όχι μ’ αυτά που κάνατε εσείς. Υπάρχει η εξής πρόκληση: Με την πολιτική που ασκούμε εμείς. Δηλαδή για να καταλάβετε, εμείς είμαστε υποχρεωμένοι και το κάναμε -και ευχαριστώ το σύνολο του οικονομικού επιτελείου της Κυβέρνησης- για να φανεί η διαφορά ανάμεσα στο Υπουργείο Παιδείας και τη σημερινή του πολιτική ηγεσία και σ’ εκείνα που κάνατε εσείς. 
      Θυμάστε τον κ. Ευθυμίου κάθε φορά που «τα έριχνε» -επιτρέψτε μου την έκφραση- στο οικονομικό επιτελείο, όταν ερχόταν και ζητούσε καθηγητές για τα σχολεία; Έλεγε: «Δεν μου δίνει το οικονομικό επιτελείο, δεν έχω πιστώσεις». Εμείς, όμως, δεν κάναμε ούτε ένα διορισμό, έστω και ωρομισθίου καθηγητού, αν δεν είχαμε προηγουμένως εξασφαλίσει τις πιστώσεις. 
      Και ο Πρωθυπουργός και ο Υπουργός Οικονομίας και Οικονομικών δεν άφησαν την εκπαίδευση χωρίς πιστώσεις και το ξέρετε πάρα πολύ καλά. 
      Πρέπει να αναλογιστείτε, όταν κάνετε αυτήν τη στείρα κριτική σας, ότι εμείς διορίσαμε πολύ λιγότερους ωρομίσθιους φέτος και πέρυσι και είμαστε υπερήφανοι γι’ αυτό. Αντ’ αυτών, πολλαπλασιάσαμε και τους μόνιμους διορισμούς, αλλά και τους αναπληρωτές που δημιουργούν το εκπαιδευτικό περιβάλλον, όπως από αυτό το Βήμα σας έχει εξηγήσει η Υπουργός μας, που σήμερα βρίσκεται στις Βρυξέλλες και δεν μπόρεσε δυστυχώς να είναι εδώ.
      Άρα, ιδού η πολιτική σας όσον αφορά στους διορισμούς. Δεν έχετε να πείτε κάτι και να αρθρώσετε λόγο. Νομίζω ότι θα πρέπει να θυμηθείτε και την πλήρη αδιαφάνεια των πινάκων και τον τρόπο με τον οποίο τοποθετούνταν οι καθηγητές. Γιατί μόλις φθάσω στα μουσικά σχολεία, κύριε Παντούλα, θα καταθέσω εδώ στα Πρακτικά ένα απίθανο έγγραφο των ημερών σας για να δείτε πώς η καλλιτεχνική επιτροπή διόριζε στα μουσικά σχολεία το μόνιμο προσωπικό και το αναπληρωματικό –για την οποία τάχα κόπτεσθε ότι εγώ την κατηγόρησα στην προηγούμενη επερώτηση- και με τα τηλέφωνά τους μάλιστα, χωρίς καμία διαφάνεια, χωρίς καν να δικαιολογεί την απόφασή της.
      ΜΙΧΑΗΛ ΠΑΝΤΟΥΛΑΣ: Και γιατί δεν την αλλάξατε;
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα σας πω γιατί δεν την αλλάξαμε.
      Πάμε στη συνέχεια. Το προσωπικό δεν είναι μόνο οι διορισμοί. Είναι και το άλλο που ισχυρίζεστε, ότι τάχα εμείς κάναμε κακή κατανομή του εκπαιδευτικού προσωπικού. Μήπως θυμάστε ότι επί είκοσι ολόκληρα χρόνια που κυβερνούσατε, δημιουργήσατε μία βάση διορισμών και ένα σύστημα διορισμών, το οποίο είχε την κατάρα να δημιουργεί εικονικά κενά, στα οποία εικονικά κενά βάζαμε δεκάδες καθηγητές ειδικοτήτων ή δασκάλους και από εκεί τους αποσπούσαμε στο νομό ή στη γύρω περιφέρεια; Δεν μας παραδώσατε καμία βάση –δεν λέω ηλεκτρονική, όπως την κάναμε εμείς- δεδομένων. 
      Στο Υπουργείο Παιδείας, όταν μας παρεδόθη η εξουσία από τον κ. Ευθυμίου, δεν υπήρχε καν καταγραφή του εκπαιδευτικού δυναμικού. Να το ακούσετε, κυρίες και κύριοι συνάδελφοι. Δεν ξέραμε σε κανένα σχολείο ποιος, επί πόσο χρόνο, με ποια ειδικότητα και με ποια σχέση εργασίας υπηρετούσε.
      Εμείς υποσχεθήκαμε και το κάναμε πράξη, ότι μέσα σ’ ένα σχολικό έτος θα δημιουργήσουμε τη βάση δεδομένων. Και τη φτιάξαμε. Και τώρα τα πάντα, αν έρθετε στο Υπουργείο –και σας προκαλώ να έρθετε στο Υπουργείο Παιδείας, να τα δοκιμάσετε και να τα δείτε- λειτουργούν άψογα. Κάθε μέρα για οποιοδήποτε σχολείο μπορεί να έχετε ένα απίστευτο, ειλικρινές, διαφανές και, κυρίως πραγματικό πανόραμα του εκπαιδευτικού και μαθητικού δυναμικού.
      Με βάση αυτό, λοιπόν, εμείς αλλάζουμε –το διαβάσατε από δηλώσεις της Υπουργού, αναφέρομαι και στις δηλώσεις τις δικές μου και  σύσσωμης της πολιτικής ηγεσίας- και έχουμε δύο καθαρές προτάσεις και θα καλέσουμε τα προεδρεία της Ο.Λ.Μ.Ε. και της Δ.Ο.Ε. να τις συζητήσουμε. Θα έχουμε διάλογο στο Υπουργείο Παιδείας για το ποια είναι η καλύτερη πρόταση ή αν έχει να κατατεθεί μια άλλη πρόταση, ώστε από την ερχόμενη σχολική χρονιά οι διορισμοί, οι μεταθέσεις και οι μετατάξεις του προσωπικού, αλλά και οι αποσπάσεις και οι τοποθετήσεις του βοηθητικού προσωπικού, να γίνονται κατά τρόπο εγκυρότερο και πιο έγκαιρα και μάλιστα έξω από αυτήν τη διαδικασία που δημιούργησε και προηγούμενο με τα συνδικαλιστικά στελέχη.
      Πάμε στην επιλογή των στελεχών. Μιλάτε όντως εσείς, ως Αντιπολίτευση, για διαφάνεια στην επιλογή των στελεχών και για κακή επιλογή στελεχών, επειδή τάχα δύο ή τρεις αναπληρωτές διευθυντές –τώρα που αποχωρούν οι διευθυντές από τα σχολεία- τοποθετήθηκαν με αποφάσεις των κεντρικών οργάνων, που έχουν σύμφωνα με το νόμο την ευθύνη, με βάση τα χρόνια προϋπηρεσίας, δηλαδή την εμπειρία και όχι τα διδακτορικά και το ένα και το άλλο; Γιατί κι αυτά τα διαβάσαμε και στη δευτερολογία θα τα πούμε αναλυτικότερα.
      (Στο σημείο αυτό την Προεδρική Έδρα  καταλαμβάνει ο Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Μήπως θυμάστε πώς επιλέγατε τα στελέχη εσείς; Μόνον αυτό λέω. Ερώτημα κάνω ρητορικό. Σας απαντώ: Εμείς σας μοιράσαμε, ήλθε στα γραφεία σας, το σχέδιο νόμου. Μας είχατε στείλει εσείς, κύριε Παντούλα, ποτέ; Είχε στείλει το ΠΑ.ΣΟ.Κ. ποτέ όταν κυβερνούσε, στη Νέα Δημοκρατία ένα σχέδιο νόμου για να πούμε την άποψή μας; Και μάλιστα, ένα τόσο σημαντικό νομοσχέδιο; Εμείς, όμως, σας το στείλαμε. Και έχω μπροστά μου και την απάντηση και πολύ καλώς κάνατε. Και θα έρθετε να τα συζητήσουμε στην Επιτροπή Μορφωτικών Υποθέσεων, έτσι όπως συμφωνήθηκε προχθές, με την Υπουργό μας. 
      Γιατί, λοιπόν, τόσος θόρυβος; Για να σας θυμίσουμε μήπως τα αδιαβάθμιτα και μη ποσοτικά, αλλά και τα ηθικά κριτήρια με τα οποία τη δεκαετία του ’80 κάνατε επιλογές προσωπικού, όχι μόνο στα σχολεία αλλά και στον ευρύτερο δημόσιο τομέα;
      ΔΗΜΗΤΡΙΟΣ ΛΙΝΤΖΕΡΗΣ: Ηθικά… 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Λιντζέρη, θυμάστε κριτήρια τα εξής κριτήρια: δημοκρατικό ήθος και κοινωνική προσφορά. Υπήρξαν ή δεν υπήρξαν αυτά τα κριτήρια; Να μου απαντήσετε στη δευτερολογία σας. Στη δεκαετία του ’80 υπήρξαν ή δεν υπήρξαν αυτά τα κριτήρια; Το προσπαθήσαμε στο νόμο που σας δώσαμε. Φέρτε βελτιώσεις, αν έχετε προτάσεις. Εάν είσαστε Αντιπολίτευση με προτάσεις, να τις δούμε. 
      Πάμε στο τέταρτο. Μιλάτε για υποδομές, για τον Οργανισμό Σχολικών Κτηρίων. Εγώ από του Βήματος αυτού θα ήθελα να στείλω ένα μήνυμα στους εργαζόμενους στον Οργανισμό Σχολικών Κτηρίων –δεν το έχει κάνει πιθανότατα άλλη πολιτική ηγεσία, άλλη κυβέρνηση- και να πω ένα «εύγε» σ’ αυτούς τους ανθρώπους, από τον πρώτο μέχρι τον τελευταίο εργάτη του Ο.Σ.Κ., για το έργο που κάνουν. 
      Συνοψίζω, λοιπόν: Παρέδωσαν, σ’ αυτό το διάστημα που κυβερνούμε, χίλιες περίπου αίθουσες. Ξεκίνησαν την αντικατάσταση των στοιχείων του αμιάντου σε διακόσια εβδομήντα ένα σχολεία, προϋπολογισμού 25.000.000 ευρώ σε είκοσι επτά νομούς της χώρας. Για το συγκεκριμένο σχολείο θα σας απαντήσω στη δευτερολογία μου, γιατί θεωρώ ότι όντως είναι ένα πρόβλημα, αλλά να ξέρετε ότι έχουν δώσει σαφείς και ρητές εντολές, και από το Υπουργείο Παιδείας και από τον Ο.Σ.Κ. και από το «ΔΗΜΟΚΡΙΤΟ», στα σχολεία να μη γίνεται αντικατάσταση οποιασδήποτε μορφής αμιάντου ή και ολόκληρων τάξεων, αν δεν είναι περίοδος διακοπών, ώστε να λείπουν οριστικά τα παιδιά. Εάν αυτό δεν έγινε το καλοκαίρι, γιατί υπάρχει μία στρατηγική κατά νομό και κατά περιφέρεια, θα γίνει οπωσδήποτε μέσα στο πλαίσιο είτε των διακοπών των Χριστουγέννων είτε των διακοπών του Πάσχα. Μπορείτε όμως να μου πείτε, εσείς τι κάνατε, που είχατε βάλει μόνο 1.000.000 για την απομάκρυνση του αμιάντου στον προϋπολογισμό του 2003; Τι κάνατε εσείς; Το πρόβλημα ήταν γνωστό εδώ και είκοσι χρόνια. Και εμείς το κάνουμε τώρα και κατηγορούμεθα ότι σ’ ένα σχολείο τάχα δεν πήγαν ακόμα να σηκώσουν τις αίθουσες, που καλώς δεν τις σήκωσαν, εφόσον τα παιδιά είναι μέσα στην όλη διαδικασία του σχολικού έτους; 
      Συνεχίζω. Υλοποιεί προσεισμικό έλεγχο ο Ο.Σ.Κ. –και γι’ αυτό λέω «συγχαρητήρια»- σε τρεις χιλιάδες τριακόσια είκοσι τέσσερα σχολεία. Ήδη έχουν ελεγχθεί κύριε Παντούλα δύο χιλιάδες σχολικές αίθουσες και συνεχίζουμε. Δεν θα ήθελα να ρωτήσω πόσους προσεισμικούς ελέγχους έχετε κάνει. Γιατί μιλούσα τότε με τον τότε διευθύνοντα σύμβουλο και μου έλεγε ότι δεν μπορούμε να ανοίξουμε –δημοσίως μου το έλεγε, στα κανάλια, στα ραδιόφωνα και στις τηλεοράσεις- το κεφάλαιο του προσεισμικού ελέγχου, γιατί απαιτείται τεράστιο ποσό για να ικανοποιήσουμε τις ανάγκες. Αυτά μου έλεγε η τότε διοίκηση, η δική σας.
      Συνολική απορροφητικότητα, 318.000.000 ευρώ. Και αξίζουν επίσης συγχαρητήρια για τη σοβαρότητα, στη διοίκηση τη σημερινή του Οργανισμού Σχολικών Κτηρίων. Ήρθατε εδώ και είπατε ότι απορρόφησε τάχα τους προηγούμενους μήνες 20.0000.000 ευρώ, 50.000.000 ευρώ ή πόσα είπατε. Είναι 318.000.000 ευρώ! Και αν θέλετε τα στοιχεία αναλυτικά, ελάτε στο γραφείο μου να σας τα δώσω με όλη μου την καρδιά οποιαδήποτε ώρα θέλετε.
      Αναπτύσσει πρόγραμμα βιοκλιματικών και οικολογικών εφαρμογών στα σχολεία ο Ο.Σ.Κ.. Ολοκληρώνει την καταγραφή για την αντικατάσταση εκατόν ογδόντα εννέα αλεξικεραύνων σε σαράντα δύο νομούς της χώρας. Γνωρίζετε ότι έπρεπε να τα έχετε αντικαταστήσει εδώ και μία δεκαετία αυτά τα αλεξικέραυνα; Και γνωρίζετε και τους λόγους για τους οποίους έπρεπε να αντικατασταθούν. Δεν χρειάζεται να μακρηγορώ σ’ αυτά. Εμείς, όμως, το τολμήσαμε, βγάλαμε την πίστωση και κάνουμε το έργο.
      Παρέδωσε ογδόντα νέα νηπιαγωγεία και κάνει ένα πρόγραμμα μαμούθ, όπως σας το είπα και στην προηγούμενη επερώτηση, για να αντικαταστήσουμε τα νοικιασμένα κτήρια και καταστήματα με σύγχρονα νηπιαγωγεία υπέρ της προσχολικής αγωγής. 
      Θα ήθελα να σας πω τελικώς ότι ήδη παρέδωσε ο Ο.Σ.Κ. δεκαπέντε κλειστά γυμναστήρια και είναι σε φάση κατασκευής είκοσι κλειστών γυμναστηρίων. Προχθές εγκαινίασα εγώ κλειστό γυμναστήριο που τελείωσε μέσα σε δέκα μήνες κύριε Παντούλα και το εγκαινίασα στα ελληνοαλβανικά σύνορα. Πηγαίνετε στην περιφέρειά σας να το δείτε. 
      Διότι θα πρέπει να πάρετε και απάντηση, για να ξέρετε ότι τα έργα μιλούν για μας. Εμείς δεν έχουμε κόντρα με κανένα νομάρχη. 
      ΜΙΧΑΗΛ ΠΑΝΤΟΥΛΑΣ:  Εννοείτε του Καλπακίου;
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σας απαντώ «ναι», του Καλπακίου. Εμείς το ολοκληρώσαμε, εμείς το παραδώσαμε, εμείς το εγκαινιάσαμε. 
      Εμείς δεν έχουμε τίποτα με κανένα νομάρχη και με κανένα δήμαρχο είτε είναι δικός μας είτε δεν είναι, όπως λέτε εσείς βάζοντας ταμπέλες. Πρέπει, όμως, να σταματήσει το αλαλούμ που γινόταν επί των ημερών σας, δηλαδή αλλού να κάνει εγκαίνια ο δήμαρχος, διεκδικώντας το κτήριο και αλλού να κάνει ο νομάρχης εγκαίνια, διεκδικώντας το σχολείο ή το γυμναστήριο. Την ευθύνη της χάραξης και της υλοποίησης της πολιτικής για τη σχολική στέγη, την έχει η εκάστοτε κυβέρνηση. Την είχατε εσείς και τώρα την έχουμε εμείς. Εμείς καλούμε και τους νομάρχες και τους δημάρχους να προηγηθούν και να κάνουν αυτοί τα εγκαίνια. Τώρα αν κάποιος νομάρχης αισθάνθηκε ότι ήταν μουσαφίρης την ώρα των εγκαινίων, αυτός επέλεξε να μην παρίσταται. Παρίστατο όμως όλος ο νομός, η ηγεσία της τοπικής Εκκλησίας, η ηγεσία της εκπαίδευσης και η ηγεσία της κοινωνίας. Δεν θέλω να σχολιάσω τίποτα άλλο. Δεν έχω καμία κακή προαίρεση έναντι κανενός. Αυτό που σας είπα, όμως, δεν είναι στοιχείο κοινοβουλευτικού ελέγχου.
      ΜΙΧΑΗΛ ΠΑΝΤΟΥΛΑΣ: …(ομιλεί μη ακουόμενος)
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Να μάθετε να ακούτε και να μου απαντήσετε μετά. Εγώ δεν σας διέκοψα.
      Μιλήσατε για τον Οργανισμό Εκδόσεως Διδακτικών Βιβλίων. Σε μια προηγούμενη συζήτηση εδώ, δώσαμε εύσημα στους εργαζόμενους, διότι κατάλαβαν οι συνάδελφοι όλων των πτερύγων ότι τυπώνατε τα βιβλία στον αέρα, χωρίς δημόσιο διαγωνισμό, χωρίς καν διεθνή διαγωνισμό, όπως ορίζεται από το ύψος του έργου, η δαπάνη. Και τι κάνατε; Βιβλία προχειρότατα μοιράζοντας κατά το δοκούν την πίττα και σε εγχώριους εργολάβους του Τύπου, κατά τη δική σας άποψη.
      ΔΗΜΗΤΡΙΟΣ ΛΙΝΤΖΕΡΗΣ: Και δεν το παραπέμψατε στη δικαιοσύνη;
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Παραπέμφθηκε η χώρα, κύριε Λιντζέρη και τιμωρήθηκε. Είχατε, λοιπόν, υποχρέωση να διορθώσετε τα κακώς κείμενα. Διαβάζω και την οδηγία, γιατί δεν την ξέρετε, κύριε Λιντζέρη. Μόνοι σας ως πολιτική ηγεσία τόσα χρόνια δεν συμμορφωθήκατε προς την οδηγία της Ευρωπαϊκής Ένωσης, την υπ’αριθμόν 5092. Και η δική σας μη συμμόρφωση, προκάλεσε την καταδίκη της Ελλάδας το 2001. Το κύρος της χώρας διεσύρθη. Η ίδια η χώρα διεσύρθη εξαιτίας της πολιτικής σας στο χώρο του βιβλίου.
      Τι σας ήταν να κάνετε ένα διαγωνισμό και να βάλετε τα θεμέλια της νομιμότητας; Εμείς το κάναμε φέτος. Είπα, λοιπόν, «συγχαρητήρια» στη σημερινή ηγεσία του Οργανισμού Εκδόσεως Διδακτικών Βιβλίων και στους εργαζόμενους. Και βγήκε κάποιο κομματικό σας φερέφωνο, μου έστειλε μια επιστολή και μου είπε «Κακώς έδωσες εύσημα σε μας». Δεν μπορώ να το καταλάβω. Γιατί, κακώς; Εγώ είπα, από τον πρώτο μέχρι τον τελευταίο, «άριστα». Έγινε διαγωνισμός και παρ’ όλη τη δυσχέρεια της εκτέλεσης, μέσα στα πλαίσια λίγων μηνών, ενός διεθνούς, διαφανούς και νόμιμου διαγωνισμού, παρά τις καλοκαιρινές απεργίες στον Ο.Λ.Π., και παρά τις χίλιες μύριες δυσκολίες, τα βιβλία έφτασαν στην ώρα τους.
      Όσον αφορά στο τελευταίο που είπατε για το δεύτερο τεύχος της «Γλώσσας», σας λέω ότι στη συντριπτική πλειοψηφία των νομών έχει ήδη φτάσει. Ρώτησα το Παιδαγωγικό Ινστιτούτο και μου είπαν ότι η ύλη του πρώτου τεύχους βρίσκεται στα σχολεία και θα καλυφθεί μέχρι το τέλος Δεκεμβρίου. Πού είναι λοιπόν, οι καθυστερήσεις; Πού είναι η καταστροφολογία; Διαλέξαμε τη νομιμότητα. Και αν υπήρξαν λίγων ημερών καθυστερήσεις στην παράδοση αυτό είναι λογικό. Από εδώ και στο εξής θα ακολουθείται η νόμιμη διαδικασία και προφανώς χωρίς καμία καθυστέρηση, γιατί ήδη έχει αποκτήσει ο Οργανισμός Εκδόσεως το απαραίτητο know-how.
      Πάμε στα Τ.Ε.Ε.. Εδώ φαίνεται καθαρά –προσέξτε το, κύριοι συνάδελφοι, στην κριτική σας- ότι τα Τ.Ε.Ε. είναι η λυδία λίθος της σοβαρότητος της αντιπολιτευτικής σας τακτικής και του λόγου που αρθρώνετε απέναντι στη Νέα Δημοκρατία. Μας κατηγορείτε ότι τα κάνουμε όλα γρήγορα, ότι είναι όλα του ποδαριού, ενώ εμείς δεν βγήκαμε με τυμπανοκρουσίες να κάνουμε όλα αυτά που κάνατε εσείς, που την άλλη μέρα τα αναιρούσατε ως μεταρρυθμίσεις και αντιμεταρρυθμίσεις. Εμείς, με σεμνότητα, επιλέξαμε αθόρυβα να φτιάξουμε πρώτα σχολεία, βιβλία, αίθουσες, προγράμματα. Αυτό κάνουμε και δεν μας βλέπετε να φιγουράρουμε στα πρωτοσέλιδα των εφημερίδων, όπως κάνατε εσείς και οι Υπουργοί σας και να λέμε δέκα φορές το ίδιο πράγμα, να το εξαγγέλουμε και να μην το κάνουμε. 
      Γιατί αυτά έκανε ο κ. Ευθυμίου εναντίον του κ. Αρσένη, ο κ. Αρσένης εναντίον του κ. Παπανδρέου που σήμερα είναι και Αρχηγός σας. Όλα αυτά δεν χρειάζεται να τα θυμηθούμε. 
      Για να δούμε, λοιπόν, τι γίνεται στα Τ.Ε.Ε.. Μιλάτε για απαξίωση των Τ.Ε.Ε. και ρίχνετε ευθύνες σε μας, όταν εσείς χωρίς σχεδιασμό τα φτιάξατε το 1997. Μπλέξατε την κατάρτιση, σας το είπαν όλα τα επιμελητήρια, ο οικονομικός κόσμος της χώρας, τα διοικητικά συμβούλια και όλοι εκείνοι οι εμπειρογνώμονες της διδασκαλικής ομοσπονδίας, της αντίστοιχης ένωσης των καθηγητών. Όλοι αυτό λέμε, είτε μιλάμε για την Ο.Ι.Ε.Λ.Ε, είτε μιλάμε για τα υπόλοιπα. Είπαν ότι εξέπεσε ο θεσμός από το κύρος που έπρεπε να έχει, γιατί μπλέξατε την εκπαίδευση με την κατάρτιση. Δημιουργήσατε εκατοντάδες ειδικότητες που η μια συνεπλέκετο με την άλλη. Δεν δώσατε καμιά υποδομή. Ποια εργαστήρια κάνατε; Να σας απαντήσω εγώ. Μέσα σε ελάχιστο χρόνο και αφού περάσαμε από εθνικό συμβούλιο, για την παιδεία, δηλαδή, από κανονικό διάλογο στον οποίο και σεις είχατε την ευκαιρία και εκφράσατε μια και πρώτη άποψη, να μην βιαστούμε. Δεν βιαστήκαμε αλλά υλοποιήσαμε όλο εκείνο το πρόγραμμα της συμφωνίας των δεκατριών σημείων. Είναι έτοιμο και θα το φέρουμε στην Επιτροπή Μορφωτικών Υποθέσεων να το συζητήσουμε πριν κατατεθεί. Σας έδωσε το λόγο της η Υπουργός μας η κ. Γιαννάκου, για το νομοσχέδιο. Περάσαμε και κάναμε διάλογο σε όλους τους νομούς με τα κυριότερα σχολεία κάθε νομού και τους εκπαιδευτικούς και κυρίως κάναμε διάλογο με τις παραγωγικές τάξεις που εσείς το ’97 και το ’98 δεν το κάνατε. 
      Είμαστε, λοιπόν, υπερήφανοι γιατί θα σας φέρουμε, και εδώ θα πείτε την άποψή σας και θα είναι σεβαστές οι όποιες αντιρρήσεις σας, ένα νέο νομοσχέδιο να κάνουμε τα Τ.Ε.Ε. ουσιαστικά λύκεια και να έχει το πτυχίο τους ανταλλαξιμότητα μεγίστη στην αγορά εργασίας. Να μπορούν να οδηγούν στην ανώτατη εκπαίδευση χωρίς παρεμβολή άλλης εκπαίδευσης. Να έχουν ξεχωριστή την κατάρτιση και την εκπαίδευση. Να έχει κύρος και διεθνή ακτινοβολία το πτυχίο του Έλληνα τεχνικού, το απαξιωμένο από σας. 
      Γι’ αυτό, λοιπόν, είπα «αιδώς». Τουλάχιστον επιχειρήματα όπως αυτά, ότι η Νέα Δημοκρατία τα απαξίωσε, επειδή έψαξε, κατέγραψε την ασθένεια και έρχεται να την κλείσει είναι τουλάχιστον έωλα και όχι τουλάχιστον λογικά, για να μη χρησιμοποιήσω άλλη έκφραση. 
      Στη δευτερολογία μου, κύριε Πρόεδρε, θα μιλήσω για τα μουσικά σχολεία που είναι ο τελευταίος θεσμός για τον οποίο μας γίνεται κριτική και θα καταθέσω και έγγραφα για τα οποία θα ήθελα, όπως απήντησα στον εισηγητή της Μειοψηφίας, να μου απαντήσει ο κ. Παντούλας ή η Κοινοβουλευτική Εκπρόσωπος του ΠΑ.ΣΟ.Κ. 
      Σας ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε πολύ, κύριε Υφυπουργέ. 
      Η κοινοβουλευτική εκπρόσωπος του ΠΑ.ΣΟ.Κ., κ. Σχοιναράκη-Ηλιάκη, έχει το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ κύριε Πρόεδρε. 
      Όντως, συμφωνούμε όλοι ότι το ζήτημα της παιδείας είναι ένα θέμα ιδιαίτερα σημαντικό και μ’ αυτή την έννοια κατανοώ την αγωνία όλων. Όμως δεν κατανοώ σε καμιά περίπτωση τον ειρωνικό τρόπο με τον οποίο ο Υφυπουργός της Παιδείας έρχεται να απαντήσει σε έναν κοινοβουλευτικό έλεγχο που οφείλει η Αντιπολίτευση να κάνει, όταν μάλιστα η ίδια η Υπουργός της Παιδείας, η ηγεσία του Υπουργείου καθημερινώς ψεύδεται. Και θα απαντήσω κύριε Υφυπουργέ, τεκμηριωμένα, γιατί όπως είπατε πραγματικά ο έλεγχος πρέπει να στηρίζεται σε πραγματικά γεγονότα και όχι να θυμάστε, είπατε ειρωνικά τον κακό συνδικαλιστικό σας εαυτό.  
      Το αν υπήρχε συνδικαλιστική λειτουργία ή όχι του αγαπητού συναδέλφου, το έχουν κρίνει επανειλημμένα εκείνοι που έπρεπε να το κρίνουν. Όμως δεν δεχόμαστε σε καμιά περίπτωση έναν Υπουργό της Παιδείας, αντί να έχει το ρόλο ενός ανθρώπου που θα καταγράψει πραγματικά τα ζητήματα της παιδείας και να δώσει την άλλη διαφορετική πρόταση που είπε ότι χρειάζεται για να πάμε βήματα μπροστά, με ειρωνεία να αντιμετωπίζει τους συναδέλφους της Αντιπολίτευσης και ως κατήγορος να στέκεται στο Βήμα της Βουλής.
      Κύριε Υπουργέ, είπατε ότι τα κενά που εμείς αναφέρουμε στην επερώτηση είναι στη φαντασία μας και είναι απλά λειτουργικά κενά τα οποία παρουσιάζονται σε όλη τη διάρκεια της σχολικής χρονιάς, εξ αιτίας του ότι προέρχονται από άδειες αναρρωτικές ή άδειες κύησης, τοκετού.
      Μάλιστα, αναφέρατε ότι είναι ιδιαίτερα σημαντικό το να υπάρχουν γυναίκες οι οποίες να βρίσκονται σ’ αυτήν την κατάσταση. 
      Κύριε Υπουργέ, από 19/10/2005 έως 21/10/2005 ζητάτε να παρουσιαστούν περίπου εξήντα εκπαιδευτικοί, οι οποίοι διορίζονται ως αναπληρωτές. Τόσες ήταν οι άδειες κύησης και τοκετού από τις 19 Οκτώβρη έως 21 Οκτώβρη 2005; 
      Από 19 Οκτώβρη 2005–21 Οκτώβρη πάλι του 2005 ζητάτε να έρθουν να προσληφθούν ενενήντα ένας εκπαιδευτικοί δευτεροβάθμιας εκπαίδευσης. Και όλοι αυτοί, αγαπητοί συνάδελφοι, είναι για τα Τεχνικά Επαγγελματικά Εκπαιδευτήρια, για να δούμε πόσο πραγματικά μεγάλη σημασία έχουν δώσει σ’ αυτά και πόσο πραγματικά οραματίζονται ένα διαφορετικό τρόπο λειτουργίας τους για να μπορέσουν να δώσουν ολοκληρωμένους ανθρώπους επαγγελματίες στις ειδικότητες που σπουδάζουν. 
      Από 3 Νοεμβρίου έως 7 Νοεμβρίου, κύριε Υπουργέ, ζητάτε διάφορες ειδικότητες πάλι στη δευτεροβάθμια εκπαίδευση και ο αριθμός πιθανότατα είναι πάνω από εκατόν πενήντα –δεν μπορώ να τις μετρήσω, αλλιώς θα το έκανα. Αλήθεια, όλες αυτές οι αναπληρώσεις προέρχονται από άδειες κύησης και τοκετού; Τότε, έχουμε λύσει το πρόβλημα της υπογεννητικότητας στην Ελλάδα εάν μόνο στο χώρο της δευτεροβάθμιας εκπαίδευσης υπάρχουν τόσες άδειες κυήσεως και τοκετού μόνο σ’ ένα μήνα στη διάρκεια της σχολικής χρονιάς. Και συνεχίζω. Προσλήψεις αναπληρωτών πρωτοβάθμιας εκπαίδευσης 11/11/2005, κύριε Υπουργέ! Προσλήψεις από 14/11-16/11 ζητάτε να παρουσιαστούν καθηγητές γαλλικής γλώσσας, δώδεκα τον αριθμό. Γερμανικής γλώσσας από 10/11-14/11, δεκαοκτώ τον αριθμό, κύριε Υπουργέ!
      Όμως, δεν είναι μόνο οι αναπληρωτές που ζητάτε να διοριστούν. Μιλάτε και για μόνιμους. Η μία προκήρυξη είναι για τις 28/9/2005 και η δεύτερη προκήρυξη για τις 21/11/2005.
      Σας τα καταθέτω, κύριε Υπουργέ, για να τεκμηριώσω πραγματικά αυτά που λέμε ως Αντιπολίτευση, γιατί ατεκμηρίωτο δεν πρέπει να είναι το παραμικρό. 
      (Στο σημείο αυτό η Βουλευτής κ. Ευαγγελία Σχοιναράκη-Ηλιάκη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και συνεχίζετε. Στις 7/11/2005 και 10/11/2005 άλλοι διορισμοί εάν τα όσα είπατε για την Αντιπολίτευση σε ό,τι αφορά το ατεκμηρίωτο του λόγου δεν είναι αθλιότητες. Δεν ήθελα να πω τέτοια φράση, αλλά με αναγκάζετε, κύριε Υπουργέ, όταν πραγματικά εσείς λειτουργείτε με προχειρότητα εντός του ελληνικού Κοινοβουλίου…
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Την «αθλιότητα» εσείς την είπατε!
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: ...δείχνοντας ξεκάθαρα, κύριε Υπουργέ, ότι δεν ακούτε ούτε καν τον ίδιο τον Αρχηγό σας, τον Πρόεδρο της ελληνικής Κυβέρνησης κ. Κώστα Καραμανλή, ο οποίος στις 20/3/2004 ήταν ξεκάθαρος. «Η επένδυση στην παιδεία είναι η πρώτη επιλογή μας και το προσωπικό μου όραμα είναι αυτό. Είναι η γέφυρα που οδηγεί στη νέα εποχή. Βασική αρχή μας είναι ο διάλογος, η συνεννόηση, η σύνθεση». 
      Σε κανένα σημείο της δικής σας τοποθέτησης δεν εκπέμπονται όλα αυτά. Ούτε για διάλογο είστε διατεθειμένοι ούτε για συνεννόηση ούτε για σύνθεση! Ως κατήγορος λειτουργήσατε. Εξάλλου, το είπατε ξεκάθαρα. «Βασική μας δέσμευση η σταδιακή αύξηση των δαπανών, των κρατικών, στο 5%». «Χρειαζόμαστε τις ιδέες όλων», τόνιζε ο Πρωθυπουργός. Αλήθεια, με ποιο τρόπο; 
      Η σημερινή ηγεσία του Υπουργείου Παιδείας δείχνει ξεκάθαρα σε κάθε διαδικασία κοινοβουλευτικού ελέγχου ότι δεν έχει ανάγκη, δεν θέλει σε καμιά περίπτωση τις ιδέες κανενός κόμματος της Αντιπολίτευσης, προκειμένου να διαμορφώσει τις σκέψεις της ή, αν θέλετε, να υλοποιήσει θετικές δράσεις για την παιδεία. 
      Κύριε Υπουργέ –όμως, δεν φτάνει μόνο αυτό- τον κύριο Πρωθυπουργό τον έχετε επανειλημμένα βγάλει εκτός. Πώς; Ο κύριος Πρωθυπουργός στις 12 Μαΐου 2005 είχε επισκεφθεί το Υπουργείο Παιδείας. Στη συνέχεια, έβγαλε δελτίο Τύπου, έκανε δηλώσεις, όπου αναφέρει ξεκάθαρα: «Προχωρούμε στο αμέσως προσεχές διάστημα στη νέα δομή της Τεχνικής Επαγγελματικής Εκπαίδευσης που θα παρέχεται πλέον στα επαγγελματικά λύκεια με ενίσχυση των μαθημάτων γενικής παιδείας, δυνατότητα απρόσκοπτης πρόσβασης των αποφοίτων στην τριτοβάθμια εκπαίδευση και ουσιαστική ενίσχυση της εργαστηριακής υποδομής του». 
      Ταυτόχρονα τι άλλο έλεγε;  Παροχή δωρεάν είκοσι χιλιάδων ηλεκτρονικών υπολογιστών σε όλους τους μαθητές της ειδικής αγωγής. Εξοπλισμό των εργαστηρίων πληροφορικής όλων των σχολείων με τριάντα χιλιάδες υπολογιστές. Επιβράβευση των τριών πρώτων μαθητών α΄, β΄ και γ΄ γυμνασίου με περίπου πεντέμισι χιλιάδες υπολογιστές. Συνεχής επιμόρφωση των εκπαιδευτικών στις νέες τεχνολογίες. 
      Μπορείτε να μας απαντήσετε πότε έγιναν όλα αυτά, γιατί εμείς τουλάχιστον γινόμαστε δέκτες διαμαρτυριών γονέων, αλλά και της εκπαιδευτικής κοινότητας και, βεβαίως, μαθητών της δευτεροβάθμιας εκπαίδευσης. Κάθε άλλο παρά έχουν γίνει όλα αυτά. Αν δεν κάνω λάθος, και εσείς είστε δέκτες των παραπόνων μαθητών της δευτεροβάθμιας εκπαίδευσης ότι ούτε καν οι αριστούχοι του γυμνασίου δεν πήραν αυτούς τους υπολογιστές, για τους οποίους έλεγε ο κύριος Πρωθυπουργός. 
      Η Κυβέρνηση, κυρίες και κύριοι συνάδελφοι, δείχνει ξεκάθαρα ότι δεν έχει όραμα για την παιδεία. Αντί να επιδιώκει τη διευθέτηση σημαντικών ζητημάτων, να εισάγει καινοτομίες και να κάνει άλματα μπροστά, ασχολείται τελικά με την ανωτατοποίηση των ιερατικών σχολών. Δεν υπάρχει εκπαιδευτικός σχεδιασμός -και αποδείχθηκε προηγουμένως- σε ό,τι αφορά τη στελέχωση των σχολείων, ακόμη και για τα πιο στοιχειώδη. 
      Κατά την έναρξη της σχολικής χρονιάς, παρά το γεγονός ότι, όπως τόνισαν και οι προηγούμενοι συνάδελφοι, είναι η δεύτερη σχολική χρονιά της δικής σας θητείας, κύριε Υπουργέ, φάνηκε ξεκάθαρα ότι λειτουργείτε ως μαθητευόμενοι ερασιτέχνες. 
      Όμως, δεν φθάνουν όλα αυτά. Μειώσατε τον αριθμό του διορισμού των μονίμων εκπαιδευτικών –το γνωρίζετε πάρα πολύ καλά- γιατί αναμένεται τα σχολικά έτη 2005-2006 –δηλαδή η τρέχουσα χρονιά- και 2006-2007 να διοριστούν μόνο δύο χιλιάδες διακόσιοι δάσκαλοι. Απ’ αυτό φαίνεται καθαρά ότι δεν έχετε πολιτική βούληση να στελεχώσετε πραγματικά με μόνιμο εκπαιδευτικό προσωπικό τις σχολικές μονάδες, ούτως ώστε να μην παρατηρούνται προβλήματα και να χάνονται άπειρες ώρες διδασκαλίας. 
      Μη σας κακοφαίνεται σε ό,τι αφορά την επιλογή στελεχών της εκπαίδευσης, κύριε Υπουργέ. Μετά τη διαδικασία-παρωδία εσείς δώσατε το δικαίωμα να λέγονται όλα αυτά. Αντικαταστήσατε τα στελέχη της διοίκησης της εκπαίδευσης με μοναδικό κριτήριο την κομματική τους τοποθέτηση. Προχωράτε τώρα στην κατάθεση ενός νομοσχεδίου, το οποίο αποτελεί άμεση υπονόμευση των βασικών δομών λειτουργίας και της ποιότητας της εκπαίδευσης και του εκπαιδευτικού μας συστήματος και δημιουργεί προϋποθέσεις για αναπαραγωγή και στο μέλλον του αρνητικού φαινομένου της αδιαφάνειας, της αναξιοκρατίας και του κομματισμού. 
      Διατυπώνετε μια τέτοια πρόταση για την επιλογή στελεχών της εκπαίδευσης, χωρίς υψηλούς στόχους και όραμα για την εκπαίδευση και το εκπαιδευτικό μας σύστημα. Πρόκειται για σκόπιμη και συνειδητή υποβάθμιση της επιστημονικής και παιδαγωγικής συγκρότησης και κατάρτισης και τελικά προώθηση ανάδειξης στελεχών, που στερούνται ακόμη και τυπικών προσόντων. 
      Μέσα από την προτεινόμενη διαδικασία επιλογής αποκλείονται τελικά οι νέοι εκπαιδευτικοί που έχουν αυξημένα προσόντα, αφού σχεδόν διπλασιάζονται τα απαιτούμενα χρόνια, για να θέσουν υποψηφιότητα και, επιπλέον, η αρχαιότητα μοριοδοτείται δύο φορές. 
      Σε ό,τι αφορά τώρα τους νέους θεσμούς και τις καινοτομίες, κύριε Υπουργέ, δεν μπορείτε να φέρετε την καινοτομία τελικά στην εκπαίδευση, όπως αποδεικνύεται καθημερινά, γιατί δεν έχετε όραμα και, αφού δεν έχετε όραμα, δεν υπάρχει και σχέδιο, για να το υλοποιήσετε. Τουλάχιστον, μην ακυρώνετε θεσμούς που είναι καταξιωμένοι στη συνείδηση της κοινωνίας και συμβάλλουν στη στήριξη και του εκπαιδευτικού έργου και της οικογένειας. 
      Τα ολοήμερα σχολειά, κύριε Υπουργέ, και όχι μόνον αυτά, αλλά και τα κανονικά –εκεί ήσασταν συνεπέστατοι ως Κυβέρνηση- τα καταντήσατε τελικά πάρκινγκ. Γιατί τα δύο τελευταία χρόνια όχι μόνο δεν βελτιώσατε στο ελάχιστο τη λειτουργία τους, αλλά αντίθετα ακολούθησαν τα σχολειά μια φθίνουσα πορεία και τα απαξιώσατε εντελώς στη συνείδηση εκπαιδευτικών και γονέων από τα λάθη και τις παραλείψεις της πολιτικής που ακολουθήσατε, με συνέπεια να παρατηρείται συνεχώς διαρροή. 
      Δεν έχουν στελεχωθεί ακόμη τα ολοήμερα σε βασικές ειδικότητες ούτε καν στη στήριξη για την αγορά του εξοπλισμού της υλικοτεχνικής υποδομής που απαιτείται, παρά το γεγονός ότι, όταν ήσασταν στην αντιπολίτευση, γραπτά και προφορικά δηλώνατε, κύριε Υπουργέ, πως 45.000 ευρώ είναι αναγκαία για κάθε σχολική μονάδα, προκειμένου να έχει στοιχειώδεις υποδομές για τη λειτουργία του θεσμού. 
      Σε ότι αφορά την ενισχυτική διδασκαλία και την πρόσθετη διδακτική στήριξη, νομίζω ότι οι συνάδελφοι το έδωσαν ξεκάθαρα με στοιχεία που ανέφεραν προηγούμενα.
      Θα καταθέσω τους πίνακες, που εσείς ο ίδιος μέσα από τον κοινοβουλευτικό έλεγχο μας δώσατε, όπου δείχνουν ξεκάθαρα την υποβάθμιση του θεσμού και τη μείωση του αριθμού των μαθητών των τμημάτων, αλλά και των εκπαιδευτικών που διδάσκουν σ’ αυτά, δείχνοντας έτσι ότι υποβαθμίσατε τους δύο σημαντικούς θεσμούς και στείλατε επιπλέον στην παραπαιδεία ξανά τους μαθητές.
      (Στο σημείο αυτό η Βουλευτής κ. Σχοιναράκη καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ευέλικτη ζώνη στο δημοτικό σχολειό: ένας θεσμός ιδιαίτερα σημαντικός που συνέβαλε, αν θέλετε, στη διαμόρφωση της ολοκληρωμένης προσωπικότητας των μαθητών και στόχευε στην καλύτερη προσέγγιση της συνεργατικής διαθεματικής προσέγγισης της μάθησης και της ανάπτυξης της κριτικής σκέψης του μαθητή μέσα από ανάλογες δραστηριότητες. Το απαξιώσατε εντελώς, παρά το γεγονός ότι το Παιδαγωγικό Ινστιτούτο σας είχε δώσει έκθεση, στην οποία ανέφερε ξεκάθαρα την επιτυχία του θεσμού που οφειλόταν στο προαιρετικό της λειτουργίας του θεσμού με μία επιμόρφωση που είχε γίνει σε δεκαοκτώ χιλιάδες εκπαιδευτικούς. 
      Εσείς πέρυσι, επειδή οι ομοσπονδίες είχαν εκλογικές διαδικασίες -γιατί προφανώς την πολιτική σας τη συναρτάτε από τις διαδικασίες των συνδικαλιστικών οργάνων- για εκπροσώπους στα υπηρεσιακά συμβούλια, ακυρώσατε ένα θεσμό στην προσπάθειά σας να βοηθήσετε και να συμβάλετε θετικά στην όλη διαδικασία και μετά που είδατε τις αντιδράσεις -γιατί αυτός ο θεσμός ήταν ιδιαίτερα σημαντικός- ξαφνικά και χωρίς προγραμματισμό τέλος του Αυγούστου, χωρίς επιμόρφωση εκπαιδευτικών, χωρίς την αναγκαία στήριξη προς τους εκπαιδευτικούς γενικεύσατε το θεσμό, με αποτέλεσμα να έχετε, αφού υπήρχε προχειρότητα, τη συνολική αντίδραση των εκπαιδευτικών. Έτσι, χωρίς πρόγραμμα λειτουργείτε συνεχώς. 
      Με αυτή την έννοια  υποβαθμίσατε πλήρως και τα μουσικά σχολεία, αφού δεν υπάρχει σχεδιασμός, και τη στελέχωση των μουσικών σχολείων και ακυρώσατε, όπως είχαμε τονίσει και στην επερώτηση στις 21.10.2005, τα μουσικά προπαρασκευαστικά τμήματα. Σας παραπέμπω στη συζήτηση εκείνης της ημέρας. 
      Όσον αφορά στη σχολική στέγη που κόπτεστε, κύριε Υπουργέ, ότι δημιουργήσατε τόσες σχολικές αίθουσες, θα καταθέσω για τα Πρακτικά της Βουλής ότι σε νομούς που είχαν τεράστιο πρόβλημα σχολικής στέγης, εσείς όχι μόνο δεν δίνετε τα στοιχειώδη χρήματα, προκειμένου να αντιμετωπίσουν τις δαπάνες που έχουν γίνει μέχρι σήμερα, αλλά δεν δίνετε και για τον υπόλοιπο προγραμματισμό, προκειμένου να λειτουργήσουν τα σχολειά σε μία βάρδια, ή, αν θέλετε, να υπάρξουν σχολικές μονάδες, εκεί που δεν υπάρχουν καθόλου κτιριακές υποδομές, για να λειτουργήσουν. 
      Έτσι, λοιπόν, οι γονείς παίρνουν την ευθύνη στα χέρια τους και κτίζουν μόνοι τους το σχολείο στην Αγία Πελαγία με δικές τους διαδικασίες, προκειμένου να μαζέψουν χρήματα. Και εδώ δείχνει ξεκάθαρα ότι η πολιτεία δεν έχει βούληση να αντιμετωπίσει πολύ σημαντικά θέματα.
      (Στο σημείο αυτό η Βουλευτής κ. Σχοιναράκη καταθέτει για τα Πρακτικά σχετικά έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Το πιο σημαντικό, όμως, κύριε Υπουργέ είναι το εξής: Είπατε ότι εσείς λειτουργείτε στην κατεύθυνση του να υπάρξει δημοκρατικότητα στη λειτουργία των σχολικών μονάδων και βεβαίως των στελεχών της εκπαίδευσης, προκειμένου να είναι χώροι δημιουργίας και πολιτισμού οι σχολικές μονάδες. 
      Κύριε Υπουργέ, δεν ξέρω κατά πόσο ελέγχετε τους ανθρώπους που έχετε ορίσει ως στελέχη της εκπαίδευσης, αλλά μια και είμαστε τρεις μέρες από την ημέρα του Πολυτεχνείου, θα σας διαβάσω τι ακριβώς έκανε ένας προϊστάμενος δευτεροβάθμιας εκπαίδευσης στο Νομό Τρικάλων. Ο προϊστάμενος της δευτεροβάθμιας εκπαίδευσης έκλεισε την πόρτα στο Δημήτρη Παπαχρήστο. Ποιος είναι ο Δημήτρης Παπαχρήστος; Είναι ο άνθρωπος που ήταν ένας από τους εκφωνητές του Πολυτεχνείου, που με τη φωνή του συγκλόνισε ακόμη και τις πιο συμβιβασμένες συνειδήσεις, μόνο που δεν φαίνεται σήμερα, εν έτει 2005, με τη δημοκρατία κατοχυρωμένη συνταγματικά, να συγκλονίζει τον προϊστάμενο της δευτεροβάθμιας εκπαίδευσης του Νομού Τρικάλων, ο οποίος του απαγόρευσε, αγαπητοί συνάδελφοι, να μιλήσει στους μαθητές, γιατί, λέει, δεν μπορούν οι μαθητές να ακούν ιστορίες και να αφιερώνουν τόσες ώρες και διότι πέρα απ’ αυτό,  εκείνη η συγκεκριμένη ημέρα δεν ήταν η ημέρα του Πολυτεχνείου.
      Και αλήθεια, από πότε –ειλικρινά- δεν μπορούν οι μαθητές να ακούν, αν θέλετε, ζωντανά την ιστορία που κάποιοι άνθρωποι έζησαν και έγραψαν; Σας είπα και προηγουμένως, κύριε Υπουργέ: Δεν μπορείτε να κάνετε το βήμα μπροστά. Τουλάχιστον μη σπαταλάτε τη δημοκρατία. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία Σχοιναράκη.
      Εξυπακούεται βέβαια, αναφερόμενος και σε εσάς και στον κύριο Υπουργό, ότι ο επιπλέον χρόνος θα κρατηθεί από τη δευτερολογία. 
      Ο συνάδελφος Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας έχει το λόγο. 
      ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, σας τιμώ εξαιρετικά όλους, εννοώ και τους επερωτώντες, που ανέπτυξαν, δηλαδή, το προφορικό μέρος της επερώτησης. Ο Γεώργιος Καλός απήντησε με ευθύτητα και να κάνω μία πολιτική παραδοξολογία, μιλώντας για λογαριασμό του: Σας τιμά και εκείνος όλους και τον πρώτο εισηγητή, τον κ. Παντούλα.
      Θέλω να σημειώσω ειδικότερα ότι –είστε εκπαιδευτικοί οι περισσότεροι- είναι κακή μέθοδος το παράδειγμα. Είναι καλό, σε διευκολύνει, είναι αναγκαίο στην ανάπτυξη μιας θεωρίας, μιας υπόθεσης, αλλά είναι κακό. Δηλαδή πρέπει να είμαστε προσεκτικοί στη χρήση του παραδείγματος, γιατί πολλές φορές το παράδειγμα αδικεί το γενικότερο, δηλαδή πολλές φορές –όχι τις περισσότερες- είναι μία ατελής επαγωγή. 
      Εγώ είδα στην ανάπτυξη αυτό το ατελές της επαγωγής στις ίδιες περιπτώσεις που είπε και ο κ. Καλός, αλλά και σε άλλες. Δηλαδή τα παραδείγματα δεν με ενίσχυσαν, γιατί τον κορμό της επερώτησης, όπως τον διατυπώσατε και γραπτώς και προφορικώς, τον υιοθετώ και εγώ ως τάξη προβλημάτων ή τάξη επιδιωκομένων στόχων, πραγμάτων. Προς Θεού! Δεν μπορεί κανένας να αντιλέξει και για την πρωτοβάθμια και για τη δευτεροβάθμια. Δεν είναι η τριτοβάθμια στο αντικείμενό μας. 
      Θέλω όμως σ’ αυτά τα επιδιωκόμενα να συναντηθούμε. Πρώτα-πρώτα για να συναντηθούμε σ’ ένα σύνολο επιδιωκόμενων στόχων, πρέπει προηγουμένως να τα ονομάσουμε, να τα ορίσουμε, να ορίσουμε τους επιδιωκόμενους στόχους. Σε αυτή τη γραμμή φαντάζομαι ότι είναι πολύ ευδόκιμη η επερώτηση, αλλά τα παραδείγματα δεν ήταν καλά. 
      Στην εκλεκτή συνάδελφο, την Κοινοβουλευτική Εκπρόσωπο του ΠΑ.ΣΟ.Κ., την κ. Σχοιναράκη, θέλω να πω ότι ο Δημήτρης Παπαχρήστος είναι φίλος μου από εκείνες τις μέρες. Δεν θα επιμείνω στο παράδειγμα για την περίπτωση της ομιλίας του στα Τρίκαλα και δεν θα επιμείνω για τους εξής λόγους. 
      Πρώτον, διότι ασφαλώς και πρέπει να είναι ανοιχτές οι πόρτες στο Δημήτρη Παπαχρήστο για λόγους συμβολικούς κλπ. Ασφαλώς όμως και η διοίκηση του σχολείου πρέπει να λειτουργεί. Να μη γίνει γραφειοκρατία, πράγμα που σημαίνει θα ήθελα απ’ τον διευθυντή εκεί να ήταν πιο ανοικτών οριζόντων, πιο ανοικτών όχι μόνο στην εκτίμηση της προσωπικότητας του Δημήτρη Παπαχρήστου, αλλά και στο αντικείμενο, στο θέμα. 
      Δεν υπάρχουν λίγες ώρες για το Πολυτεχνείο και το σύμβολο. Υπάρχουν και πρέπει να υπάρχουν πολλές ώρες. Έτσι, να σας πω την κατακλείδα για το συμπολίτη μας και αγωνιστή της δημοκρατίας, στον οποίο αναφερόμαστε, ότι δεν είδα να έχει και λαμπρή τύχη από το ΠΑ.ΣΟ.Κ., όταν κοιτάμε την εξέλιξη των τρόπων και των ρόλων και των αναγνωρίσεων.
      Καταλαβαίνετε τον επιθετικό μου υπαινιγμό; Αλλά είναι τίμιος υπαινιγμός.
      ΜΙΧΑΗΛ ΠΑΝΤΟΥΛΑΣ: Δεν έχει σχέση με το ΠΑ.ΣΟ.Κ., ούτε το επιδίωξε ποτέ. Είναι αντιεξουσιαστής…
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε, σας παρακαλώ.
      ΒΥΡΩΝ ΠΟΛΥΔΩΡΑΣ: Εντάξει. Μην κάνετε αυτόν τον αντίλογο, γιατί άλλο λέω εγώ. Δηλαδή μην πηγαίνετε στο παράδειγμα, σε μια τυπική εικόνα, σ’ ένα εικαστικό ότι έρχεται κάποιος και αιτείται. Σταματώ εδώ.
      Κυρίες και κύριοι συνάδελφοι, μέρες που είναι του Νοεμβρίου έχω να σας πω ένα ιστορικό ανέκδοτο που συνδέεται με την τεχνική, επαγγελματική εκπαίδευση και την αναφορά σας, την εγκλητική αναφορά σας –έτσι όπως πρέπει να είναι οι επερωτήσεις- στην επερώτησή σας. 
      Στις πρώτες μέρες του Νοεμβρίου συλλάβαμε στο μέτωπο της  Αλβανίας εκατόν τριάντα πυροβόλα όπλα, κανονάκια ορεινού πυροβολικού από τους Ιταλούς. Οι Ιταλοί τι είχαν κάνει; Είχαν κάνει μια πονηριά. Είχαν αφαιρέσει τα κλείστρα. Ο Κατσιμήτρος τότε διατάζει: «Πάση δυνάμει να μου αποκτήσετε ένα τέτοιο κανονάκι, μετά κλείστρου». Και το επιτυγχάνουν οι μαχητές μας. Και έστειλαν –λέει το ιστορικό ανέκδοτο- αυτό το κλείστρο ως πρότυπο στη Σιβιτανίδειο Σχολή τον Νοέμβριο του 1940. Και σε δεκαπέντε μέρες οι μαθητές, τα μαστοράκια -σε σχέση μαθητείας- της Σιβιτανιδείου κατασκεύασαν εκατόν τριάντα κλείστρα για τα μικρά πυροβόλα ορεινού πυροβολικού, τα οποία ήταν σοβαρότατος –και πανθομολογείται- συντελεστής για τη νίκη, για το Έπος της Αλβανίας.
      Τι δηλοί αυτό το ιστορικό ανέκδοτο που επεκαλέστην εισαγωγικά; Δηλοί ότι είτε βγω, κύριε Υπουργέ, Γιώργο Καλέ, -πέρα από τους ορισμούς «εκπαίδευση», «κατάρτιση», «αναβάθμιση»- από το δρόμο που σε φθάνει μέχρι το πανεπιστήμιο είτε δεν βγω, το ζητούμενο είναι ότι εγώ πρέπει να έχω, από μια διαδικασία παραγωγικών σχολών, μαστοράκια, τεχνίτες έγκυρους, με κύρος, με πτυχίο, -κατάρτισης ή εκπαίδευσης αδιάφορο- ώστε να είναι και στην αγορά και στη ζωή τους ευτυχισμένα. 
      Η λογική των γεγονότων και η πίεση του χρόνου με υποχρεώνουν να δεχθώ τις απαντήσεις του κυρίου Υπουργού, ότι είναι και τίμιες και έγκυρες. Δεν μεγεθύνεται το πράγμα. Σας επαινώ και σας παραδέχομαι ότι εθέσατε –έτσι χρειάζεται- το θεματολόγιο, για να ορίσουμε τους επιδιωκόμενους σκοπούς στην εκπαίδευση και να προχωρήσουμε. 
      Έχω όμως τρεις παρατηρήσεις.
      Παρατήρηση πρώτη, για τις δαπάνες. Θα φθάσουμε στο 5%. Και αν δεν είναι η αναλογία 1% κάθε χρόνο ώστε να φθάσω στο 2008 και να είμαι εκεί, προσέξτε, σας ζητώ να εκτιμήσετε την ποιοτική διάσταση των δαπανών. Και εδώ είναι μια άσκηση. Δηλαδή μην είσαστε εσείς της μηχανιστικής λογικής: βάλε 1% ποσοτικά και μόνον, αδιακρίτως με το πού θα πάει, πώς θα πιάσει τόπο. Γιατί αυτό μπορεί να συμπλέκεται και με τον περιορισμό σπαταλών σε τομείς. Δεν το λέμε ή μήπως εξαιρέθηκε, ως άβατος ιερός χώρος, από σπατάλες η παιδεία; Η παιδεία με διοίκηση πολιτική του ΠΑ.ΣΟ.Κ., η παιδεία με διοίκηση πολιτική της Νέας Δημοκρατίας. Και αυτό συζητείται. 
      Το δεύτερο που θέλω να σας θέσω στη λογική της στοχοθεσίας, είναι το εξής: Όπως αντιλαμβάνεστε, εμείς ζητούμε -και εγώ ως Κοινοβουλευτικός Εκπρόσωπος της Νέας Δημοκρατίας- τον εθνικό διάλογο. Και δεν τον ζητούμε ρητορικά. Τον ζητούμε για την αρχή και πρώτη παραδοχή της Δημοκρατίας και τον ζητούμε και για το τεχνικό μέρος. Χιλιάδες κόσμος εργάζονται στην τάξη, στην αίθουσα, στα βιβλία, στη συγγραφή, αυτοί οι εκπαιδευτικοί μας. Μη διανοηθεί κανένας ότι δεν θέλει η Κυβέρνηση του Κώστα Καραμανλή διάλογο με την Ο.Λ.Μ.Ε., με τη Δ.Ο.Ε., με όλες τις βαθμίδες. 
      Είναι εκτός τόπου και χρόνου. Αλλά ο καθένας πρέπει να ορίσει τη στάση του και το ρόλο του στην ουσία του διαλόγου και όχι στους τίτλους ή τα προσχήματα. Εγώ από αυτήν τη θέση καλώ Ο.Λ.Μ.Ε., Δ.Ο.Ε., όλους τους συντελεστές της εκπαιδευτικής κοινότητας να προσέλθουν στο διάλογο, γιατί ο δεύτερος λόγος, εκτός από την αρετή της δημοκρατικότητας, είναι ότι θέλω τη δική τους γνώμη. Δηλαδή, δε θέλω καμία γνώμη να έχω εγώ ως πολιτικός σοφός. Είναι ανόητο αυτό. Δηλαδή, τι; Να επιβάλλω εγώ, είτε τη διδακτέα ύλη είτε τον τρόπο; 
      Σήμερα κάπου διάβαζα….
      ΠΡΟΕΔΡΕΥΩΝ (Ιωάννης Τραγάκης):  Και με αυτό κλείνετε, κύριε συνάδελφε. Εκμεταλλεύεστε την αδυναμία του Προεδρείου! 
      ΒΥΡΩΝ ΠΟΛΥΔΩΡΑΣ: Τελειώνω. 
      Λέει, λοιπόν, η εισαγωγική σας φράση στην επερώτηση «σήμερα η κοινωνία της γνώσης και της πληροφορίας…», αλλά  για την ακρίβεια δεν είναι έτσι. Πάντοτε υπήρχαν ποσότητες γνώσης και πληροφορίας από τον καιρό της Βίβλου με το δέντρο της γνώσεως. Τώρα τι είναι; Η επιτάχυνση στη ροή πώς να χωρέσει –είναι η άσκηση για μας όλους που αγαπάμε την παιδεία- ο ωκεανός της ψηφιακής γνώσης στον παραδοσιακό τρόπο μετάδοσης της γνώσης. Είναι μία άσκηση που θα μου τη λύσουν οι ειδικοί.
      Η πολιτική ηγεσία του Υπουργείου Παιδείας, ο Γιώργος Καλός, η Μαριέττα Γιαννάκου, ο Σπύρος Ταλιαδούρος, ο Πρωθυπουργός Κωνσταντίνος Καραμανλής είμαστε έτοιμοι για να απαντήσουμε σ’ αυτό πώς να χωρέσει ο ωκεανός της ψηφιακής γνώση στη δαχτυλήθρα του παραδοσιακού τρόπου. Άλλωστε από την Πολιτεία του Πλάτωνα μέχρι σήμερα η αρχή της παιδείας δεν είναι άλλη παρά «γνώσις και ήθος». Τη λύση σ’ αυτόν τον τίτλο «γνώσις και ήθος» θα μας τη δώσουν οι ειδικοί κατά πρώτο λόγο και εμείς θα συμβάλλουμε στη μεταφορά σ’ αυτό το μείγμα της κοινωνικής απαίτησης, τι θέλει ο λαός για να μείνουμε Έλληνες στην Ευρώπη με τον πολιτισμό μας και με την έλικα τού ότι είμαστε οι καλύτεροι νόες και πρέπει να είμαστε σε καλύτερο επίπεδο σε ένα αόρατο συγκριτικό δίκαιο επιστημών, γραμμάτων και τεχνών. Μας βαρύνει, δηλαδή, ευνοϊκά μας βαρύνει, η καταγωγή μας και πρέπει να την τιμήσουμε! 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε Πολύδωρα, αλλά ένα μέρος του χρόνου σας θα το κρατήσω από τον κύριο Υπουργό!
      Θα ήθελα να γνωστοποιήσω στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στην έκθεση με θέμα «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα ένας μαθητές και δύο συνοδοί του εσπερινού γυμνασίου Μάνδρας Αττικής. 
      Τους καλωσορίζουμε!
      (Χειροκροτήματα από όλες τις πτέρυγες της Βουλής)
      Ο συνάδελφος Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Αθανάσιος Λεβέντης έχει το  λόγο.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, να καλωσορίσω και εγώ, ιδιαίτερα, τους μαθητές της Μάνδρας Αττικής που είναι και πατριώτες μου. 
      ΠΡΟΕΔΡΕΥΩΝ (Ιωάννης Τραγάκης):  Είναι από την ιδιαίτερη περιφέρειά σας και είναι προς τιμήν τους ότι είναι και σε εσπερινό γυμνάσιο. 
      ΑΘΑΝΑΣΙΟΣ ΛΕΒΕΝΤΗΣ: Σωστά.
      Θα συμφωνήσω με αυτό που είπε ο κ. Πολύδωρας ότι πρέπει οι ειδικοί να προσδιορίσουν αυτά που χρειαζόμαστε, ώστε ο ωκεανός της τεχνολογικής γνώσης να χωρέσει στη δαχτυλήθρα της παράδοσης. Για να γίνει, όμως, αυτό χρειάζεται πρώτα και κύρια να αυξήσουμε τις δαπάνες για την παιδεία. Αυτό είναι το πρώτο, το καθοριστικό ζητούμενο. Αλλά δεν μπορεί, παρά να ανησυχούμε, όταν πληροφορούμαστε από τα δημοσιεύματα του Τύπου, τις εκθέσεις των έγκυρων διεθνών οργανισμών που λένε ότι οι Έλληνες μαθητές, όσον αφορά τις επιδόσεις στο σχολείο, είναι στις τελευταίες τάξεις των ευρωπαϊκών και των ανεπτυγμένων χωρών. Είναι ένα πολύ ανησυχητικό σημείο. 
      Αυτές τις μέρες κλείνουμε τριάντα δύο χρόνια από τότε που ξεσηκώθηκαν οι Έλληνες φοιτητές και όλος ο ελληνικός λαός με αίτημα «ψωμί, παιδεία, ελευθερία». Το ψωμί, ακόμη και αυτό, για πάρα πολλούς είναι πρόβλημα. Η παιδεία, επίσης, προβληματική ακόμη.
      Αυτό είναι κάτι που μας ανησυχεί και που πρέπει σοβαρά να μας απασχολήσει. Γι’ αυτό δεν νομίζουμε ότι είναι κολακευτικό για τον τόπο μας, όταν υπάρχουν αντιπαραθέσεις στοιχείων των δυο μεγάλων κομμάτων, των κομμάτων εξουσίας, το τι αβελτηρίες, το τι ανομίες έχουν γίνει στο χώρο της παιδείας ένθεν και ένθεν. Αυτό είναι κάτι που επίσης είναι ανησυχητικό και που η παιδεία θα πρέπει να ξεφύγει απ’ αυτά τα πλαίσια και απ’ αυτά τα όρια. 
      Η νέα σχολική χρονιά αποτέλεσε μια καταλυτική δοκιμασία της ανεπάρκειας του ελληνικού εκπαιδευτικού συστήματος. Για άλλη μια φορά ξαναείδαμε το ίδιο σκηνικό που παρατηρούμε μόνιμα, ανεξάρτητα από την εναλλαγή των δύο κομμάτων, από τη μια πλευρά την έλλειψη των πιο στοιχειωδών προϋποθέσεων για την απρόσκοπτη έναρξη των μαθημάτων και από την άλλη τις μονότονα επαναλαμβανόμενες δηλώσεις από την ηγεσία του Υπουργείου Παιδείας ότι φέτος τα μαθήματα θα ξεκινήσουν κανονικά και χωρίς προβλήματα στα σχολεία.
      Δυστυχώς πολιτικές λιτότητας και υποβάθμισης της δημόσιας εκπαίδευσης εξακολουθούν να εφαρμόζονται σχεδόν με τον ίδιο τρόπο. Οι ελλείψεις εκπαιδευτικών, η διπλοβάρδια και οι τρομακτικές ελλείψεις στις υποδομές, η σχεδόν ανύπαρκτες λειτουργικές δαπάνες, το καθεστώς της ωρομισθίας των 7 ευρώ την ώρα, τα αναχρονιστικά βιβλία και προγράμματα σπουδών, η απουσία επιμόρφωσης και στήριξης των εκπαιδευτικών, τα πολυμελή τμήματα, η μη υποχρεωτική προσχολική αγωγή και η κλήρωση-ντροπή όσων δεν χωράνε στα νηπιαγωγεία –δυστυχώς συμβαίνει και αυτό και εξακολουθεί, κύριε Υπουργέ, να συμβαίνει- οι μισθοί των εκπαιδευτικών και οι συντάξεις στα όρια της φτώχειας, αυτά είναι η πραγματικότητα και για τη νέα σχολική χρονιά, δυστυχώς και δεν είναι μόνο για τη φετινή. Είναι και για τις προηγούμενες και φοβόμαστε ότι θα είναι και για τις επόμενες με τον τρόπο που πορευόμαστε, πραγματικότητα που όλοι οι εκπαιδευτικοί, γονείς και μαθητές βιώνουν στα σχολεία καθημερινά. 
      Είναι κοινός τόπος σήμερα στην ελληνική κοινωνία ότι η αύξηση των δαπανών για την εκπαίδευση –όχι μόνο, αλλά- τουλάχιστον στο 5% του Α.Ε.Π. είναι αναγκαία. Αυτό το αποδέχθηκε και η σημερινή Κυβέρνηση και, σύμφωνα με τις προεκλογικές της δεσμεύσεις, το είχε υποσχεθεί. Αυτές όμως οι δεσμεύσεις δεν αποτυπώθηκαν ούτε στον προϋπολογισμό του 2005 ούτε στον υπό κατάθεση προϋπολογισμό του 2006, ώστε να πραγματοποιηθεί το πρώτο βήμα προς την κατεύθυνση αυτή.
      Για μια ακόμα χρονιά ο προϋπολογισμός για την παιδεία κατατάσσει τη χώρα μας στις τελευταίες θέσεις της Ευρωπαϊκής Ένωσης και πολύ χαμηλά στην κατάταξη και σε παγκόσμιο επίπεδο. Το πρόβλημα της υποχρηματοδότησης της εκπαίδευσης γίνεται περισσότερο οξύ, παρά τις περί του αντιθέτου διακηρύξεις της Κυβέρνησης. Επιμένοντας η Κυβέρνηση σε αυτήν τη λογική πιστεύουμε ότι αφ’ ενός μεν δείχνει σοβαρή διάσταση λόγων και έργων και αφ’ ετέρου ότι στην πραγματικότητα δεν θα υπάρξουν ουσιαστικές αλλαγές και λύσεις στα μεγάλα προβλήματα της δημόσιας εκπαίδευσης. Πρέπει να πούμε ότι οι ανεπτυγμένες χώρες, αυτές που είναι στην πρώτη λίστα των επιδόσεων των μαθητών, είναι αυτές που στηρίζουν ολόπλευρα τη δημόσια εκπαίδευση, όπως είναι η Φινλανδία και η Σουηδία. 
      Για μια ακόμα φορά τα λειτουργικά προβλήματα των σχολείων παραμένουν άλυτα και ταλανίζουν τη δημόσια εκπαίδευση. Με την αναπόφευκτη υποβάθμιση της δημόσιας εκπαίδευσης που προκύπτει απ’ αυτές τις αρρυθμίες, περιορίζεται κυρίως ο μορφωτικός ορίζοντας των μαθητών των πιο λαϊκών στρωμάτων, εφόσον αυτοί κατά βάση στηρίζουν την ικανοποίηση των εκπαιδευτικών τους προσδοκιών στη δημόσια εκπαίδευση. 
      Διανύοντας ήδη τον τρίτο μήνα της νέας διδακτικής χρονιάς, τα προβλήματα στα σχολεία αναζητούν επίμονα τη λύση τους. Ειδικότερα τα κτηριακά προβλήματα που βασανίζουν τα σχολεία δεν έχουν επιλυθεί σε πολλές περιπτώσεις, με αποτέλεσμα πολλά σχολεία να λειτουργούν σε διπλές και τριπλές ακόμη βάρδιες. Πολλά κτήρια είναι ακατάλληλα και επικίνδυνα για τη στέγαση σχολικών μονάδων, ενώ αρκετά ακόμη αντιμετωπίζουν την απειλή της έξωσης. 
      Δεν θέλω να εξειδικεύσω, κύριε Υπουργέ, μόνο θα επιμείνω στο 10% και 11% σχολείο του Ασπροπύργου, όπου έχει δημιουργηθεί οξύτατο πρόβλημα. Τρία σχολεία συστεγάζονται. Τα τσιγγανόπουλα που θα έπρεπε να πάνε εκεί, δεν γίνονται δεκτά, με πρόφαση ότι δεν επαρκεί ο χώρος και έχουν δημιουργηθεί τόσα που μας προσβάλλουν όλους και εδώ και στο εξωτερικό. Δεν υπάρχουν, λοιπόν, ακόμη επαρκή κονδύλια για ένα ολοκληρωμένο και αποτελεσματικό σχεδιασμό με στόχο την κατάργηση της διπλής βάρδιας στη λειτουργία των σχολείων.
      Οι καθυστερήσεις στους φετινούς διορισμούς εκπαιδευτικών έχουν ως αποτέλεσμα τη δημιουργία μεγάλου αριθμού κενών στα σχολεία και την απώλεια χιλιάδων διδακτικών ωρών. Η καθυστέρηση διανομής ορισμένων βιβλίων σε σχολεία διαφόρων περιοχών της χώρας δεν τιμά τη χώρα μας. Ακόμα και σήμερα υπάρχουν σχολεία στα οποία δεν έχουν διατεθεί όλα τα βιβλία στους μαθητές. 
      Το ολοήμερο σχολείο, η Κυβέρνηση ως αντιπολίτευση το χαρακτήριζε «πάρκινγκ». Δύο χρόνια μετά λειτουργεί με τον ίδιο ακριβώς τρόπο, ενώ κόπηκαν οι δαπάνες για αναλώσιμα και μειώθηκαν οι αποδοχές των ωρομισθίων στα 7 ευρώ, όπως είπαμε. 
      Η δευτεροβάθμια τεχνική επαγγελματική εκπαίδευση βρίσκεται σε απαξίωση στην οποία την έχουν καταδικάσει διαχρονικά οι ασκούμενες εκπαιδευτικές πολιτικές και του ΠΑ.ΣΟ.Κ., αλλά και της Νέας Δημοκρατίας σήμερα.
      Τα μουσικά σχολεία σε όλη τη χώρα βρίσκονται σε απελπιστική κατάσταση. Ακόμα δεν έχουν στελεχωθεί με ειδικότητες. Έχουν έλλειψη βοηθητικού υποστηρικτικού προσωπικού και ανεπαρκή χρηματοδότηση για τις αυξημένες ανάγκες συντήρησης των μουσικών οργάνων. 
      Σημαντικοί θεσμοί και λειτουργίες της εκπαίδευσης, όπως είναι η ενισχυτική διδασκαλία και η πρόσθετη διδακτική στήριξη, η εκπαίδευση των παιδιών με ειδικές ανάγκες, οι πρακτικές υποστήριξης της εκπαίδευσης των παιδιών των μεταναστών βαθμιαία εγκαταλείπονται και ωθούνται στην ιδιωτικοποίηση. Οι γονείς εξακολουθούν να ξοδεύουν μεγάλο μέρος του εισοδήματός τους για την εκπαίδευση των παιδιών τους. Τα φροντιστήρια κάθε είδους απομυζούν τους ισχνούς πόρους της ελληνικής οικογένειας στην προσπάθεια για την εξασφάλιση μιας θέσης σε πανεπιστημιακή σχολή.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Παρακαλώ λίγο την υπομονή σας, κύριε Πρόεδρε, όπως και στους προηγούμενους ομιλητές.
      Η έλλειψη της αναγκαίας περιοδικής επιμόρφωσης των εκπαιδευτικών, την οποία οι πολιτικές και των δύο κομμάτων καταδίκασαν σε ουσιαστική ανυπαρξία, εξακολουθεί να αποτελεί μόνιμο αίτημα. Η γενικότερη συντηρητική στροφή στην παρεχόμενη εκπαίδευση ήδη βρίσκεται σε εξέλιξη. Χαρακτηριστικά στοιχεία της είναι η ενίσχυση τόσο του εθνοκεντρικού, όσο και του μονοπολιτισμικού χαρακτήρα της εκπαίδευσης, η στροφή σε αναχρονιστικές αντιλήψεις και πρακτικές, τα αλλεπάλληλα κρούσματα λογοκρισίας στο περιεχόμενο της παρεχόμενης μόρφωσης, η ανωτατοποίηση των εκκλησιαστικών σχολών και με την καθιέρωση του πιστοποιητικού θρησκευτικών φρονημάτων για τους υποψήφιους σπουδαστές. 
      Τόσο η Νέα Δημοκρατία, όσο και το ΠΑ.ΣΟ.Κ. έχουν σχεδόν ταυτόσημες απόψεις στη στρατηγική τους για την εκπαίδευση βαδίζοντας τον ίδιο νεοφιλελεύθερο μονόδρομο των ταξικών επιλογών. 
      Η παιδεία πρέπει να μετατραπεί από κοινωνικό αγαθό σε εμπορεύσιμο είδος σύμφωνα με απαιτήσεις διαφόρων διεθνών οργανισμών, όπως είναι ο Ο.Ο.Σ.Α., το Διεθνές Νομισματικό Ταμείο, η Παγκόσμια Τράπεζα κλπ. Η παιδεία όμως και η γνώση δεν πρέπει να είναι αγαθά που θα πρέπει να δικαιούνται όλοι οι πολίτες με υποχρέωση της πολιτείας να τα παρέχει ισότιμα σε όλους; Δεν πρέπει να γίνει εμπορεύσιμο είδος η παιδεία.
      Μόλις πρόσφατα το ΠΑ.ΣΟ.Κ. ανακοίνωσε πως είναι υπέρ της συρρίκνωσης του κράτους σε θέματα παιδείας και ότι πολλές αρμοδιότητές του, διορισμοί, προγράμματα …
      ΠΡΟΕΔΡΕΥΩΝ (Ιωάννης Τραγάκης): Θα ήθελα να σας παρακαλέσω με αυτό να κλείσετε.
      ΑΘΑΝΑΣΙΟΣ ΛΕΒΕΝΤΗΣ: Τελειώνω σε ένα λεπτό, κύριε Πρόεδρε.
      … πρέπει να περάσουν στην Τοπική Αυτοδιοίκηση και στους δήμους, αλλά όμως δεν υπάρχει καμία δέσμευση για συνέχιση της χρηματοδότησης του κράτους.
      Δυστυχώς, η εκπαίδευση τα τελευταία χρόνια βρίσκεται μεταξύ Σκύλλας και Χάρυβδης. Εμείς στο Συνασπισμό της Ριζοσπαστικής Αριστεράς είμαστε αντίθετοι στην ακολουθούμενη εκπαιδευτική πολιτική της αγοράς που υπονομεύει το μέλλον της κοινωνίας, το μέλλον που οραματιζόμαστε. Μιας κοινωνίας ανοικτής στη γνώση για όλους ανεξαίρετα τους πολίτες χωρίς διαχωρισμούς, που θα τροφοδοτεί τη  γνώση και συγχρόνως θα καλλιεργεί τη σκέψη, την κρίση, το διάλογο που θα θέτει τα στέρεα θεμέλια για το μέλλον. 
      Διαπίστωσή μας είναι ότι το εκπαιδευτικό σύστημα της χώρας μας δεν είναι ικανό να αντιμετωπίσει ούτε παραδοσιακές ανισότητες, ούτε τις νέες προκλήσεις. Έχει ανάγκη από μία νέα ριζοσπαστική μεταρρυθμιστική πνοή και ένα μεγάλο ποιοτικό άλμα σε όλες τις βαθμίδες. Χρειάζονται σήμερα αλλαγές στο εκπαιδευτικό σύστημα για ένα ανοικτό, δημόσιο χωρίς σύνορα σχολείο που θα αγκαλιάζει όλα τα παιδιά και θα προωθεί τις ίσες ευκαιρίες και δυνατότητες.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      ΑΘΑΝΑΣΙΟΣ ΛΕΒΕΝΤΗΣ: Τελειώνω με μία λέξη ακόμα, κύριε Πρόεδρε.
      Θα παρέχει σύγχρονη κριτική και δημιουργική γνώση στην υπηρεσία της ειρήνης, της προόδου και της κοινωνικής δικαιοσύνης. Πρόκειται για τη μόνη απάντηση στο ανταγωνιστικό επιχειρηματικό σχολείο που ευαγγελίζονται κάποιοι άλλοι και που εμάς μας βρίσκει εντελώς αντίθετους.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Παντούλας έχει το λόγο για πέντε λεπτά. 
      ΜΙΧΑΗΛ ΠΑΝΤΟΥΛΑΣ: Κύριε Πρόεδρε, η πολιτική ηγεσία του Υπουργείου Παιδείας όταν δεν έχει επιχειρήματα σε αυτά τα οποία παρουσιάζονται από την Αντιπολίτευση καταφεύγει πάντοτε σε ένα εισαγγελικό, σε έναν καταγγελτικό λόγο αλλά με μορφή εισαγγελέα.
      Θυμίζω ότι όταν παλαιότερα παρουσίασα τα αληθή στοιχεία γύρω από το θέμα των μετεγγραφών στα Α.Ε.Ι. και τα Τ.Ε.Ι., τότε η Υπουργός Παιδείας απευθυνόμενη σε μένα μου είπε την περίφημη φράση που έγινε πανελλήνιο θέαμα μέσα από τα κανάλια «κλείστε το στόμα».
      Σήμερα, ο κ. Καλός μην έχοντας τίποτα να απαντήσει, είπε την φράση «θυμίσατε τον κακό συνδικαλιστικό εαυτό σας».
      Η απάντησή μου η τότε και η τωρινή στον κ. Καλό είναι η εξής: «Δεν σας τιμά, κύριε Υφυπουργέ, ως Υφυπουργό Παιδείας η συμπεριφορά σας αυτή».
      Είμαι προσωπικά περήφανος και για τη συνδικαλιστική μου παρουσία και για την αυτοδιοικητική μου παρουσία και προσπαθώ να είμαι αξιοπρεπής και κατά την άσκηση των κοινοβουλευτικών μου καθηκόντων. Δίνω λόγο στους πολίτες και δεν απολογούμαι σ’ εσάς. 
      Το δεύτερο που θέλω να πω είναι ότι ο πολιτικός, για να έχει απήχηση ο λόγος του, πρέπει να συνδυάζει τα λόγια με τα έργα.
      Ακούστε, λοιπόν, μερικές δηλώσεις Γεώργιος Καλός στη Λάρισα, πριν τις εκλογές: «Όταν νικήσει στις εκλογές η Νέα Δημοκρατία, θα καταργήσουμε εν μια νυκτί όλα τα στελέχη της εκπαίδευσης».
      Αξιοκρατία στο φουλ!
      Προκόπης Παυλόπουλος, εδώ στη Βουλή, 27/07/2004, σε νομοσχέδιο που αφορούσε και την εκπαίδευση: «Η στελέχωση θα γίνεται αξιοκρατικά και αυτή η αξιοκρατική στελέχωση προϋποθέτει ύπαρξη μόνο μοριοποιημένων και αριθμημένων κριτηρίων». 
      Γεώργιος Καλός και Μαριέττα Γιαννάκου, εδώ σε αυτήν την αίθουσα αναφερόμενοι στους προϊσταμένους τους προσωρινούς έλεγαν τα εξής: «…δεν είμαστε ΠΑ.ΣΟ.Κ. να μας κατηγορείτε ότι δεν θα υλοποιήσουμε αυτό που σας λέμε. Όταν λέμε προσωρινοί, εννοούμε προσωρινοί διευθυντές». 
      Πείτε μου, κύριε Υφυπουργέ, ποια συνέπεια έχουν τα λόγια αυτά με την πράξη σε σχέση με το σχέδιο νόμου το οποίο μας δώσατε, για να σας πούμε τις απόψεις μας. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Να καταθέσετε το κείμενο της δηλώσεώς μου. Να καταθέσετε από πού το πήρατε. 
      ΜΙΧΑΗΛ ΠΑΝΤΟΥΛΑΣ: Εγώ αφήνω στους πολίτες να αξιολογήσουν την ποιότητα των λόγων σας και των έργων σας και αφήνω στους ειδικούς της εκπαίδευσης και στην ελληνική κοινωνία να απαντήσουν στο ερώτημα το οποίο θέτω. 
      Ο Ο.Σ.Κ. είναι το δεύτερο θέμα. Μιλήσατε για τα σχολεία των Ιωαννίνων και μεταξύ αυτών μιλήσατε για το Γυμναστήριο Καλπακίου. Επειδή ήμουν Αντινομάρχης όταν πήρε απόφαση το νομαρχιακό συμβούλιο και για το δημοτικό που εγκαινιάσατε και για το νηπιαγωγείο και η υλοποίηση έγινε από την αμέσως επόμενη νομαρχιακή αρχή –δεν ολοκληρώθηκαν ακόμη τα κτήρια, εσείς εγκαινιάσατε κτήρια χωρίς αυλές- σας λέγω, λοιπόν, ότι είναι του Π.Ε.Π. Ηπείρου. Δεν έχουν καμία σχέση με το Υπουργείο Παιδείας ούτε με τον Ο.Σ.Κ. τα κονδύλια στα δυο κτήρια των Ιωαννίνων.
      Το δε Γυμναστήριο του Καλπακίου φέρει την υπογραφή –κοιτάξτε λίγο το αρχείο σας- του κ. Αρσένη, αυτός υπέγραψε. Υλοποιήθηκε πριν από τις εκλογές γιατί λειτούργησε πριν από τις εκλογές του Μαρτίου του 2004, από τον κ. Ευθυμίου.
      Εσείς πριν από ένα χρόνο πήγατε και βάλατε μία πινακίδα, την οποία κατήγγειλα μέσα στη Βουλή και αναγκάστηκε η κυρία Υπουργός από το Ζάππειο να σας πάρει τηλέφωνο και να σας πει ότι αυτό είναι απαράδεκτο και ότι εγώ δεν έχω καμία σχέση με αυτό. Ένα χρόνο μετά πήγατε να το εγκαινιάσετε. 
      Και τώρα για το θέμα των παρανομιών, για τις οποίες σας ανέφερα συγκεκριμένα παραδείγματα.
      Πείτε μου, ποιος είναι υπεύθυνος να κάνει τις μετεγγραφές των μαθητών; Τι λέει επ’ αυτού το π.δ.104/1979; Δεν γίνεται από τους διευθυντές των σχολείων; Γιατί, λοιπόν, αντί των διευθυντών των σχολείων, εσείς νομιμοποιείτε τις παρανομίες του Διευθυντή Δευτεροβάθμιας Εκπαίδευσης;
      Καταθέτω στα Πρακτικά της Βουλής το έγγραφο του Διευθυντή Εκπαίδευσης Ιωαννίνων που επιβεβαιώνει την παρανομία του. Και εσείς σήμερα τον καλύπτετε. 
      (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έχω το δικαίωμα ως Βουλευτής να ζητήσω αυτά τα στοιχεία αλλά δεν μπορούσα να διανοηθώ ότι ως απάντηση από το Υπουργείο Παιδείας κατ’ αρχήν θα ήταν έγγραφο του Ειδικού Γραμματέα του Υπουργείου Παιδείας που να λέει «ξέρετε, οι ονομαστικές καταστάσεις για το ποιος πήγε από εδώ και από εκεί, είναι προσωπικά δεδομένα και δεν δίνονται».
      Αναγκάστηκα να στείλω την απόφαση της Αρχής Προστασίας Προσωπικών Δεδομένων ότι και τα προσωπικά δεδομένα και τα ευαίσθητα δεδομένα είναι υποχρεωτικό να δίδονται στους Βουλευτές. Δυο μέρες μετά το έγγραφό μου αυτό, υποχρεωθήκατε να στείλετε στη Βουλή όλες αυτές τις καταστάσεις τις οποίες έχω εδώ, για να αποδειχθεί ότι επιχειρήθηκαν να γίνουν τετρακόσια ρουσφέτια, μέσα από την παράνομη λειτουργία του διευθυντή της δευτεροβάθμιας εκπαίδευσης των Ιωαννίνων. 
      Αυτά, λοιπόν, για την αποκατάσταση της αλήθειας.
      Το έγγραφο, κύριε Υπουργέ, στο οποίο αναφερθήκατε, μου το στείλατε εσείς μαζί με τα άλλα. Κάνατε λάθος και μου το στείλατε. Ο Διευθυντής Δευτεροβάθμιας Εκπαίδευσης Ιωαννίνων το έστειλε για εσωτερική κατανάλωση. Μπερδευτήκατε. Αποδεικνύεται, όμως, εδώ και κάτι άλλο, πέρα από το γεγονός ότι λέει ψέματα. Ισχυρίζεται ότι αυτοί οι δύο διευθυντές που ανήκουν στην Π.Α.Σ.Π. το έκαναν για να εξυπηρετήσουν πελατειακές σχέσεις.
      Ξέρετε ποιον αφορούσε η μετεγγραφή; Αφορούσε το γιο ή την κοπέλα –δεν θυμάμαι καλά- του οδηγού του Περιφερειάρχη Ηπείρου, που από λάθος, όπως αποδείχθηκε, δεν τοποθετήθηκε σε σχολείο στην περιοχή όπου κατοικεί, αλλά πήγε σε ένα σχολείο τρία χιλιόμετρα μακριά. Αυτά είναι απαράδεκτα πράγματα.
      ΠΡΟΕΔΡΕΥΩΝ (Ιωάννης Τραγάκης): Με αυτό κλείστε παρακαλώ.
      ΜΙΧΑΗΛ ΠΑΝΤΟΥΛΑΣ: Και πάτε να καλύψετε λογικές δημιουργίας φακέλων και χαφιεδισμού. Δεν είναι αυτοί διευθυντές εκπαίδευσης, ούτε μπορείτε να δώσετε αυτό το μήνυμα.
      Σε σχέση με τον Πειραιά, σας διαβάζω τι λέει ο Σύλλογος των Καθηγητών του Πειραιά, κύριε Υφυπουργέ. Λέει: «Εκπλαγήκαμε από το αίτημα του διευθυντή δευτεροβάθμιας εκπαίδευσης Πειραιά, γιατί δεν μπορούσαμε να πιστέψουμε σε ένα αίτημα ποινικά κολάσιμο, κοινωνικά άδικο και παιδαγωγικά απαράδεκτο». Έτσι χαρακτηρίζουν την παρέμβαση του διευθυντή και εσείς τον καλύπτετε. Τους ζήτησε να παρανομήσουν ο διευθυντής δευτεροβάθμιας εκπαίδευσης!
       Εσείς, δηλαδή, επειδή είναι προσωπικός σας φίλος και ο ένας και ο άλλος, μπορεί να καλύπτετε τις παρανομίες τους;
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Αφήστε τους χαρακτηρισμούς. Δεν σας επιτρέπω να λέτε ποιος είναι φίλος μου και ποιος όχι. Είναι αντιδεοντολογικό. Σας παρακαλώ. Ποιος είπε ότι είναι φίλος μου ο κύριος; 
      ΠΡΟΕΔΡΕΥΩΝ (Ιωάννης Τραγάκης): Λέγοντας «φίλος» εννοεί εντός εισαγωγικών. 
      ΜΙΧΑΗΛ ΠΑΝΤΟΥΛΑΣ: Πολιτικός σας φίλος.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Εσείς φακελώνετε εδώ μέσα, λοιπόν. 
      ΜΙΧΑΗΛ ΠΑΝΤΟΥΛΑΣ: Εντάξει. Καταλαβαίνει ο κόσμος.
      ΠΡΟΕΔΡΕΥΩΝ (Ιωάννης Τραγάκης): Κύριε Παντούλα, ολοκληρώστε με αυτό.
      ΜΙΧΑΗΛ ΠΑΝΤΟΥΛΑΣ: Τελειώνω, κύριε Πρόεδρε.
      Σας ζήτησα να μας ενημερώσετε για τον αντισεισμικό έλεγχο. Δεν απαντήσατε. Δώσατε απλώς συγχαρητήρια στον Ο.Σ.Κ.
      Έχω μπροστά μου ένα έγγραφο του Οργανισμού Σχολικών Κτηρίων...
      ΠΡΟΕΔΡΕΥΩΝ (Ιωάννης Τραγάκης): Με αυτό κλείνετε, όμως.
      ΜΙΧΑΗΛ ΠΑΝΤΟΥΛΑΣ: Με αυτό κλείνω.
      ... που το υπογράφει ο κ. Παταργιάς, ο οποίος απευθύνεται στον κ. Κατσικόπουλο, το Νομάρχη Αχαΐας και του λέει τα εξής: «Από τον προσεισμικό έλεγχο των σχολείων του Νομού Αχαΐας προέκυψε ότι τα δημοτικά σχολεία 13ο και 28ο Πατρών, ευρίσκονται πολύ κοντά σε ενεργό ρήγμα. Τα σχολεία δεν παρουσιάζουν κανένα πρόβλημα, ούτε έχουν υποστεί ζημιές από οποιονδήποτε σεισμό. Κρίνουμε ως σκόπιμο για λόγους προληπτικούς να προγραμματιστεί η μεταστέγαση των σχολείων. Έτσι, σε πρώτη φάση μπορούμε να τοποθετήσουμε σε οικόπεδο που θα παραχωρηθεί προκατασκευασμένες ελαφριές αίθουσες και σε δεύτερη φάση να κατασκευαστεί το νέο σχολείο». Αυτό το έγγραφο έχει ημερομηνία 6.9.2005.
      Χθες στην εφημερίδα «PRESS TIME» της Κυριακής δημοσιεύεται έγγραφο της Υπουργού Παιδείας με τον τίτλο «κινδυνεύουν χιλιάδες μαθητές, εκκενώστε εκατόν πενήντα σχολεία»...
      ΠΡΟΕΔΡΕΥΩΝ (Ιωάννης Τραγάκης): Καταθέστε το στα Πρακτικά και ολοκληρώστε παρακαλώ.
      ΜΙΧΑΗΛ ΠΑΝΤΟΥΛΑΣ: Θα το καταθέσω.
      ... που λέει να προβείτε άμεσα στη μεταφορά και μεταστέγαση. 
      Ποιος λέει αλήθεια; Ο κ. Παταργιάς ή η κυρία Υπουργός; Διότι μνημονεύετε ένα έγγραφο, το οποίο θα σας παρακαλέσω να το καταθέσετε στη Βουλή, για να δούμε τι ακριβώς συμβαίνει.
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε. Μη με φέρνετε σε δύσκολη θέση. 
      ΜΙΧΑΗΛ ΠΑΝΤΟΥΛΑΣ: Σας λέω, λοιπόν, ότι για τέτοια ζητήματα δεν χωρά επιπολαιότητα, ούτε χωρούν διαδικασίες ...
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Αφήστε τους χαρακτηρισμούς, γιατί θα τους ανταποδώσω.  
      ΠΡΟΕΔΡΕΥΩΝ (Ιωάννης Τραγάκης): Έκλεισε το θέμα. Τελειώσατε, κύριε συνάδελφε. Πήρατε το διπλάσιο από το χρόνο σας. Καταθέστε τα έγγραφα στα Πρακτικά.
      (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Η συνάδελφος κ. Μανωλιά έχει το λόγο για δύο λεπτά.
      ΧΡΥΣΑ ΜΑΝΩΛΙΑ: Κύριε Πρόεδρε, επιλέξαμε να μιλήσουμε με παραδείγματα και με συγκεκριμένες αναφορές από σεβασμό για τον ευαίσθητο χώρο της εκπαίδευσης. Και όσο και αν προσπάθησε ο Κοινοβουλευτικός Εκπρόσωπος της Νέας Δημοκρατίας να ελαφρύνει, να υποβαθμίσει αυτό το θέμα της χρήσης των παραδειγμάτων, πράγμα που φαίνεται ότι ενόχλησε, τα παραδείγματα είναι ενδεικτικά και αποδεικτικά όσων θεωρητικά θα μπορούσε να πει κανείς. 
      Είναι πολύ απλό, κύριε Υπουργέ, να λέτε ότι είναι ψευδή τα στοιχεία, όπως είπατε. Αν το επιλέγετε αυτό ως τακτική για να αντιμετωπίσετε το αδιέξοδο στο οποίο βρίσκεστε, είναι δικό σας θέμα. Κρίνεστε όμως. Και αν η εικόνα είναι ψεύτικη, το ξέρουν και το κρίνουν επίσης οι συμπολίτες μας, οι οποίοι μας ακούν.
      Κύριε Υπουργέ, θέλετε δεν θέλετε να το παραδεχτείτε, βαδίζουμε από το κακό στο χειρότερο. Η εικοσάμηνη διακυβέρνησή σας μας γυρίζει πίσω. Πραγματικά δεν βλέπετε την αναταραχή που υπάρχει στα σχολεία, την απογοήτευση;
      Δεν σας λένε τίποτα οι απεργίες; Δεν σας ενοχλεί η αντιστοιχία των προεκλογικών σας υποσχέσεων που δεσμευτήκατε για το 5% και βλέπουμε ότι και για το 2005 και για το 2006 3,5%. Και θέλω να πω προς τον κ. Πολύδωρα, ο οποίος φαίνεται ότι βρήκε ένα άλλο καινούργιο βασανιστήριο της λογικής μας ότι το 3,5% δεν είναι έκπτωση των υποσχέσεών σας, αλλά είναι ποιοτική αύξηση, όπως ακριβώς είπε. Έλεος, λοιπόν, γιατί υποτιμά τη νοημοσύνη μας. 
      Δεν σας ενοχλεί επίσης, κύριε Υπουργέ, ότι πλησιάζει ο Δεκέμβριος και πολλά σχολεία δεν έχουν ακόμα, πράγματι, εγκεκριμένο πρόγραμμα; Από πού απορρέει το δικαίωμά σας να παίζετε με την ευαισθησία του χώρου της εκπαίδευσης, να παίζετε με τον πόνο των εκπαιδευτικών, κρατώντας τους ομήρους, όπως είπαμε προηγουμένως, να παίζετε με τον πόνο των μαθητών, κρατώντας τους σε ανασφάλεια, να εμφανίζετε ως λύσεις τις μη λύσεις, όπως με την πονεμένη ιστορία της ολυμπιακής παιδείας με τη λύση που δώσατε και «κλέψατε» τις θέσεις των παλαιών ωρομίσθιων γυμναστών και πλήξατε στην ουσία το θεσμό, να κάνετε προσχηματικούς διαλόγους και καρατομήσεις στελεχών και φωτογραφικές διατάξεις για να μπορέσουν να εκλεγούν οι «εκλεκτοί» προσωρινοί σας διευθυντές; 
      Κύριε Υπουργέ, εμείς θλιβόμαστε που η επερώτησή μας, που την καταθέσαμε πριν από ένα μήνα, παραμένει σήμερα επίκαιρη, που σημαίνει ότι τα προβλήματα παραμένουν, ενώ ακόμα και στα σχολεία βλέπουμε να μην έχει ισορροπήσει ακόμα η κατάσταση και φόβος μας είναι ότι και μετά από ένα μήνα δεν θα έχουν ομαλοποιηθεί τα πράγματα. Και ξέρετε γιατί; Διότι δεν έχετε πρόγραμμα και σχέδιο και γιατί λειτουργείτε αφ’ ενός μεν εκεί ως έτυχε και κυρίως με αυταρχικότητα, προκλητικά και χωρίς πραγματικό σεβασμό στο μαθητή, στο γονιό, στο σχολείο.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο για να δευτερολογήσει.
      ΘΕΟΔΩΡΑ ΤΖΑΚΡΗ: Εγώ δεν θα μιλήσω;
      ΠΡΟΕΔΡΕΥΩΝ (Ιωάννης Τραγάκης): Εσείς θα αποφασίσετε; Εδώ βρήκα από τον προηγούμενο Πρόεδρο ότι μιλήσατε εννέα λεπτά στην πρωτολογία σας, ζητώντας η ίδια να πάρετε το χρόνο της δευτερολογίας σας. 
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, το δυστύχημα είναι ότι σ’ αυτήν τη συζήτηση, η περιπτωσιολογία με την οποία προσπαθήσαμε να ασχοληθούμε, εξ αιτίας του ότι την επέλεξε ως δική της βάση κριτικής, η Αντιπολίτευση, ήδη αποδεικνύει γυμνή επιχειρημάτων την ίδια τη λογική και το σύνολο της επερώτησης. Και αδικεί τους ίδιους οι οποίοι την επέλεξαν.
      Για να δούμε, λοιπόν, είναι δυνατόν να εγκαλείται η Υπουργός Παιδείας, κύριε εισηγητά της Αντιπολιτεύσεως, επειδή εσείς δεν ξέρετε να διαβάζετε δύο έγγραφα; Να σας πω, λοιπόν, τη δική μου κρίση για το πώς πρέπει να κριθεί κάποιος απλός πολίτης, ο οποίος δεν ξέρει να συγκρίνει δύο έγγραφα;
      Είπατε, λοιπόν, ότι ο κ. Παταριάς, ο διευθύνων σύμβουλος του Ο.Σ.Κ., και πολύ ορθώς, κατέγραψε μέσα στον έλεγχο που σας προείπα –τον επικυρώνετε αυτόν τον έλεγχο, ε, για να δείτε πόσο τα επιχειρήματα τα δικά μου …
      ΜΙΧΑΗΛ ΠΑΝΤΟΥΛΑΣ: Θα το συζητήσουμε μετά αυτό…
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σας παρακαλώ. Το ότι απευθύνομαι σε σας δεν σημαίνει ότι σας δίνω χρόνο για να μου απαντάτε. Είναι και θέμα ήθους.
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, είστε εκ φύσεως ήρεμος άνθρωπος, είστε εκ φύσεως ευγενής και επομένως θέλετε την ίδια αντιμετώπιση. Και ο κ. Παντούλας δεν σας διακόπτει… 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Με διακόπτει, κύριε Πρόεδρε. 
      Να καταλάβετε, λοιπόν, κύριε Παντούλα, ότι δεν ξέρετε, δυστυχώς, να διαβάσετε δύο έγγραφα. Δεν είναι κρίση αυτή. 
      Είπατε ότι ο διευθύνων σύμβουλος του Ο.Σ.Κ. ορθώς κρίνει ότι δύο σχολεία βρίσκονται πάνω σε ένα σεισμικό ρήγμα. Απαντήσατε πρώτα κατά συνείδηση τι κάνατε εσείς τόσα χρόνια γι’ αυτό. Αν γινόταν ένας σεισμός στην ευρύτερη περιοχή αυτού του ρήγματος και θρηνούσαμε θύματα, τι θα απαντούσαν οι Υπουργοί Παιδείας του ΠΑ.ΣΟ.Κ., η διοίκηση του Ο.Σ.Κ. και ο Αρχηγός σας;
      Εγκαλείτε λοιπόν, γιατί το διαπίστωσε; Δεν το κατάλαβα. 
      Δεύτερον, σε τι βρίσκεται σε ασυμφωνία με την κυρία Υπουργό Παιδείας; Επειδή η Υπουργός Παιδείας έρχεται και υλοποιεί εκείνο που της εισηγήθηκε ο επίσημος σύμβουλος, ο Ο.Σ.Κ. Α.Ε., δηλαδή ότι πρέπει να μεταστεγαστεί αυτομάτως το σχολείο, ώστε, αν -ο μη γένοιτο, που κανείς δεν το εύχεται- συμβεί ένας σεισμός στην περιοχή, να μην έχουμε να θρηνήσουμε θύματα; Γιατί γι’ αυτό γίνεται ο προσεισμικός έλεγχος. Πού είναι λοιπόν το λάθος τακτικής; Αντί να εγκαλείτε τον εαυτό σας και να δηλώνετε εδώ ωχριώντας, ότι όντως εσείς δεν κάνατε τίποτα για όλα αυτά, έρχεστε και διαβάζετε δύο κείμενα και προσπαθείτε να δείξετε ασυμφωνία, την ώρα που τα κείμενα είναι απολύτως σύμφωνα μεταξύ τους, σύμφωνα όμως με τη δική μας λογική και ηθική και όχι με την κριτική τη δική σας. 
      Δεύτερον, ελάτε να μου πείτε, γιατί έχετε αποκτήσει ειδικότητα απ’ ό,τι κατάλαβα στα μουσικά σχολεία. Σας το όφειλα αυτό και το κράτησα από την πρωτολογία μου, κύριε Παντούλα. 
      ΜΙΧΑΗΛ ΠΑΝΤΟΥΛΑΣ: Εσείς με συγχαρήκατε την προηγούμενη φορά. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων):  Μα σας συνεχάρην για την προσωπική σας πορεία, όχι για τις ιδέες σας. Κύριε Πρόεδρε, το ότι έκανα μία αβροφροσύνη δεν μπόρεσε να το καταλάβει. Σας συνεχάρην για το τι προσφέρατε σε εκείνο το μουσικό σχολείο ως εκπαιδευτικός. Μπράβο σας. Δεν είχα καμιά αντίρρηση, ούτε είχα κανέναν πολιτικό πειρασμό στο να μην σας το αναγνωρίσω. Και αυτό όμως φαίνεται ότι δεν το αναγνωρίζετε. 
      Πάμε λοιπόν στα μουσικά σχολεία. Σας έδωσα απαντήσεις για το μπάχαλο –να χρησιμοποιήσω τη λέξη που χρησιμοποίησε η Κοινοβουλευτική σας Εκπρόσωπος και οι άλλοι- που είχατε κάνει, με το πώς εγγράφονταν. Τα κατέθεσα και επ’ αυτού δεν απαντήσατε ουδέν σήμερα. Μίλησα και με τον κ. Λοβέρδο, έδωσα και άλλα αναλυτικά στοιχεία, σας κάλεσα και στο γραφείο μου να δείτε πώς εξανεμίσατε το δημόσιο χρήμα λέγοντας τάχα ότι προετοιμάζετε τα παιδιά των Ελλήνων, για να μπουν στη μουσική εκπαίδευση και γράφατε ώρες για «ημετέρους». Αν αυτά δεν είναι παρανομίες, κύριε Παντούλα, για τις οποίες η κυβέρνησή σας και η Κοινοβουλευτική σας Ομάδα σήμερα ως διάδοχος των πολιτικών ευθυνών εκείνης πρέπει να απολογείται, τότε τι είναι; 
      Καταθέτω δύο έγγραφα στη Βουλή: Με το πρώτο έγγραφο αποδεικνύεται ότι οι τοποθετήσεις των εκπαιδευτικών για το σχολικό έτος 2002-2003 τής, όπως είχατε πει, τότε υψηλής μουσικής εκπαίδευσης -και είχατε δείξει άριστο ενδιαφέρον για το πώς θα στηθούν και πώς θα προχωρήσουν αυτά τα σχολεία- και για το έτος 2003 και 2004 έγιναν το μήνα Δεκέμβριο. Συγκεκριμένα στο μουσικό σχολείο Ηρακλείου Κρήτης –το λέω, για να το ακούσει και η Κοινοβουλευτική σας Εκπρόσωπος- οι εκπαιδευτικοί άρχισαν να παρουσιάζονται από τις 2 Δεκεμβρίου και μετά. Θα τα καταθέσω και μπορείτε να τα δείτε.
      ΜΙΧΑΗΛ ΠΑΝΤΟΥΛΑΣ: Μου δίνετε χρόνο να σας απαντήσω; 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Συνεχίζω. Να μην με διακόπτετε. 
      Το δεύτερο έγγραφο αποδεικνύει τις αφανείς διαδικασίες με τις οποίες γίνονταν οι προσλήψεις των αναπληρωτών και των ωρομισθίων από εκείνη την καλλιτεχνική επιτροπή για την οποία κόπτεστε. Ακούστε λοιπόν. Στο έγγραφο αυτό αποδεικνύεται ότι συνεδρίαζε η καλλιτεχνική επιτροπή, συνέτασσε ανά σχολείο πίνακα με τα ονόματα των καθηγητών και τα τηλέφωνα που θα έπρεπε να τους πάρουν και τα διεβίβαζε στο διευθυντή Δευτεροβάθμιας  Εκπαίδευσης με την επισήμανση «τυχόν ενστάσεις δεν γίνονται δεκτές». Το έχω υπογραμμίσει αυτό και θα το δείτε. Ιδού η διαφάνεια, ιδού η δημοκρατικότητα, ιδού η αποθέωση της νομιμότητας επί των ημερών σας γι’ αυτόν τον ευαίσθητο χώρο των μουσικών σχολείων!
      Καταθέτω αυτά τα έγγραφα. Το πρακτικό είναι πλήρες. Να τα δείτε και να έλθετε να μου πείτε την άποψή σας για το εάν είναι σωστά ή όχι. 
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Γεώργιος Καλός καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έρχεστε και λέτε τόσα για τα ολοήμερα. Πήρατε πια εκείνη την φράση περί «πάρκινγκ» και προσπαθείτε να μας την αντιστρέψετε. Προς τι τάχα κομπορρημονείτε σε αυτόν τον τομέα; Δεν ξέρετε ότι το ολοήμερο δημοτικό σχολείο, που εμπνεύστηκε ο νόμος 2525/97, έφθασε να έχει από μόνο του έτσι, όπως εσείς εφαρμόσατε τον θεσμό, τα ψήγματα ενός θεσμού ο οποίος από την αρχή μπήκε σε εφαρμογή με ελαττώματα; Σας ερωτώ: Βαφτίσατε ή δεν βαφτίσατε εν μία νυκτί τα σχολεία αυτά «ολοήμερα», ενώ είχατε το πιλοτικό πρόγραμμα των είκοσι οκτώ, ξέρατε ότι  έπρεπε να δώσετε πάνω από 15.000 ευρώ σε κάθε σχολείο, για να αποκτήσει την υποδομή και να γίνει ολοήμερο και δεν το κάνατε; Γιατί δεν το κάνατε; Να σας τα θυμίσω; 
      Διότι ήταν προεκλογική περίοδος και ενδιαφερόσασταν με τα 600 ευρώ, τα επαίσχυντα, που υποσχόσασταν τότε σε κάθε σχολείο, να το «βαφτίσετε» από απλό σχολείο σε «ολοήμερο». Να τα έργα των ημερών σας, να γιατί δε βρήκαμε βάση να «πατήσουμε» για να κάνουμε τις υποδομές καλύτερες και για να προχωρήσουμε. 
      Παρόλα αυτά, σας διαβάζω μερικούς αριθμούς για να δείτε και για να καταλάβετε ποιοι είναι οι συσχετισμοί δυνάμεων και τι κάναμε εμείς: Το 2002-2003 όλα τα τμήματα μετατράπηκαν σε ολοήμερα. Το 2003-2004 ήταν τρεις χιλιάδες πεντακόσια εξήντα επτά καταγεγραμμένα, το 2004-2005 επί των ημερών μας τέσσερις χιλιάδες ογδόντα τρία και φέτος τέσσερις χιλιάδες διακόσια εβδομήντα τέσσερα ολοήμερα σχολεία. 
      Αυτό τι σημαίνει; Ότι κάναμε πάνω από χίλια ολοήμερα σχολεία και όχι μόνο αυτό, αλλά ήδη η μελέτη της αντίστοιχης επιτροπής την οποία ορίσαμε πριν από έξι μήνες έχει καταλήξει και είναι στα χέρια της πολιτικής ηγεσίας του Υπουργείου Παιδείας. Συζητάμε με το Υπουργείο Εθνικής Οικονομίας και με βάση τα δεδομένα, όχι μόνο του προϋπολογισμού, αλλά και της διαδοχής του τρίτου Ε.Π.Ε.Α.Ε.Κ. προς το τέταρτο, είμαστε πανέτοιμοι να δώσουμε εκείνα που δε δώσατε εσείς, δηλαδή υποδομές.
      Δεύτερον, για να σας πω τι κάναμε, γιατί φαίνεται ότι κοιτάτε τα πάντα πάντοτε κάτω από το φακό των δικών σας ενεργειών, αλλά δε μοιάζουμε, δόξα τω Θεώ, σε τίποτε απ’ αυτά. Ζητήσαμε από το Παιδαγωγικό Ινστιτούτο να μας πει επί παραδείγματι πώς θα γίνει ένα σωστό πρόγραμμα, διότι ξέρετε τι πρόγραμμα είχατε κάνει; Έφταναν τα παιδιά στο ολοήμερο δημοτικό σχολείο να κάνουν πέντε ώρες γυμναστική και δύο ώρες χορό. Αυτό ήταν το περιβόητο δικό σας πρόγραμμα των τόσων χιλιάδων ολοήμερων σχολείων. Έρχονταν οι γονείς και μας έλεγαν: «Τα παιδιά μας δεν αντέχουν, θα τα πάρουμε». Βλέπαμε ότι ο θεσμός πήγαινε από το κακό στο χειρότερο. Βάλαμε τη δεύτερη γλώσσα και άκουσα να λέει κάτι ανερυθρίαστα η δική σας Κοινοβουλευτική Εκπρόσωπος. Μας κατέθεσε να δούμε –λέει- ωραιότατα κάποιες ημερομηνίες στις οποίες εμείς διορίσαμε.
      Διορίσαμε καθηγητές Γερμανικής, απ’ ό,τι θυμάμαι, κυρία Σχοιναράκη, διορίσαμε καθηγητές Γαλλικής. Ποιος σας είπε ότι εγώ δεν τα αναγνωρίζω αυτά τα έγγραφα; Ποιος σας είπε ότι κομίσατε γλαύκα εις Αθήνας; Τίποτα δεν είπατε. Είναι οι καθηγητές που διορίσαμε για τη δεύτερη γλώσσα, τον άλλο θεσμό τον οποίο δεν ομολογήσατε ότι εμείς ξεκινήσαμε. Με ευρύτατο πιλοτικό πρόγραμμα διορίσαμε όντως καθηγητές Γερμανικής Φιλολογίας και Γαλλικής Φιλολογίας για τα σχολεία, για να μπορούμε με βάση τα φετινά δεδομένα να προχωρήσουμε παρακάτω.
      Όσον αφορά στα υπόλοιπα που είπατε περί διορισμών, όντως διορίσαμε και συνεχίζουμε να διορίζουμε αναπληρωτές, όχι ωρομίσθιους, όπως κάνατε εσείς. Δεύτερον, δεν διορίσαμε ώστε να αφήσουμε για τα επόμενα χρόνια «παλούκια» σε κάποιους. Όταν «πιπιλάτε την καραμέλα» του 5% εσείς και όχι η Αριστερά, να θυμάστε τι γινόταν, όταν μας παραδώσατε το Υπουργείο Εθνικής Παιδείας και Θρησκευμάτων. Τα είπε η κ. Γιαννάκου απ’ αυτό το Βήμα, τα επαναλαμβάνω κι εγώ και αν μπορείτε να μου αποδείξετε δι’ εγγράφων και όχι με λόγια και γενικευμένους χαρακτηρισμούς ότι λέω ψέματα. 600.000.000 ευρώ ήταν η «μαύρη τρύπα» στο Υπουργείο Παιδείας. 
      Ελάτε να μου πείτε στο τέλος-τέλος για τα Τ.Ε.Ε.. Γιατί δεν τα σώσατε τόσα χρόνια; Είχατε προγράμματα. Γιατί δεν τα εφαρμόσετε, ώστε να δώσετε εργαστήρια τουλάχιστον; Σας το είπε ο Κοινοβουλευτικός μας Εκπρόσωπος: Xωρίς εργαστήρια, τεχνική εκπαίδευση δε γίνεται. Εμείς, για να ξέρετε τι κάναμε, όχι μόνο το θεσμικό πλαίσιο ετοιμάσαμε -και θα το συζητήσουμε μαζί σας για να έλθει στη Βουλή- αλλά έχουμε και 27.000.000 ευρώ από συγκεκριμένο πρόγραμμα που το δεσμεύσαμε και το οποίο υλοποιούμε τώρα. Με βάση αυτό αγοράζουμε το πολύτιμο εκπαιδευτικό υλικό για να το στείλουμε, ενόσω θα προετοιμάζονται τα προεδρικά διατάγματα για το μετασχηματισμό αυτών των σχολείων, ώστε το επαγγελματικό λύκειο να τα βρει μπροστά του. 
      Έτσι δουλεύουν –πρώτον- αυτοί οι οποίοι έχουν φιλότιμο, δεύτερον έτσι δουλεύουν εκείνοι οι οποίοι έχουν όραμα, γιατί πολύ προσπαθείτε να μας δείξετε χωρίς όραμα την κοινωνία. Κάνετε απεγνωσμένες προσπάθειες. Τρίτον, έτσι δουλεύουν εκείνοι που είναι σωστοί διαχειριστές του χρήματος του ελληνικού λαού, εκείνοι που δεν πωλούν οράματα μεταρρυθμίσεων, αλλά που κάνουν τις μεταρρυθμίσεις απλά, λογικά, τίμια και με χαμηλό προφίλ.
      Σας ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ. Η Κοινοβουλευτική Εκπρόσωπος του Πανελληνίου Σοσιαλιστικού Κινήματος, κ. Σχοιναράκη, έχει το λόγο για έξι λεπτά.
      ΕΥΑΓΓΕΛΙΑ ΣΧΟΙΝΑΡΑΚΗ- ΗΛΙΑΚΗ: Ευχαριστώ, κύριε Πρόεδρε.
      Κύριε Υπουργέ, λυπάμαι ειλικρινά. Πήγε να σας επαναφέρει στην τάξη για να μπορέσετε να ανεβάσετε το επίπεδο της συζήτησης, εδώ στο Κοινοβούλιο, για θέματα σημαντικά της εκπαίδευσης ο Κοινοβουλευτικός σας Εκπρόσωπος, αλλά δυστυχώς δεν τα κατάφερε. Αντί γι’ αυτό εσείς μετατρέψατε τη διαδικασία του κοινοβουλευτικού ελέγχου σε προσωπική αντιπαράθεση με τον εισηγητή μας, χωρίς περιεχόμενο, ούτε στην πρωτολογία σας ούτε στην δευτερολογία σας για τα σημαντικά ζητήματα της εκπαίδευσης, αλλά αν θέλετε και της δημοκρατικής λειτουργίας των στελεχών της εκπαίδευσης. Γιατί σε κανένα, μα σε κανένα σημείο δεν απαντήσατε. 
      Σε ό,τι αφορά δε, κύριε Υπουργέ, τους διορισμούς των αναπληρωτών αλλά και των μονίμων, προφανώς δεν διαβάσατε τα στοιχεία που κατέθεσα, εκτός και αν γαλλικά, αγγλικά, γερμανικά πλέον διδάσκουν οι ειδικότητες των Τ.Ε.Ε. –κομμωτικής, δηλαδή- οικονομολόγοι, δικηγόροι και κάποιες άλλες ειδικότητες που αναφέρονται στα έγγραφα που εγώ σας κατέθεσα, κύριε Υπουργέ και σας παρακαλώ πολύ να τα δείτε …
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα πάρετε απάντηση γι’ αυτό στην τριτολογία μου. 
      ΕΥΑΓΓΕΛΙΑ ΣΧΟΙΝΑΡΑΚΗ- ΗΛΙΑΚΗ: …για να μην μας λέτε ότι θα μου απαντήσετε στην τριτολογία σας, κύριε Υπουργέ. Για να μην σπαταλάτε το χρόνο για να μου απαντήσετε. Γιατί εγώ θα σας πω, κύριε Υπουργέ, ότι στα σχολεία που επιλέξατε να λειτουργήσει πιλοτικά η δεύτερη ξένη γλώσσα -στα δημοτικά σχολεία εννοώ- δεν έχετε διορίσει εκπαιδευτικούς. Και με αυτή την έννοια σας ρωτούμε μέσω του κοινοβουλευτικού ελέγχου αν αλλάξατε πολιτική επιλογή και αν έχετε αναθεωρήσει αυτή σας την πολιτική απόφαση και για ποιο λόγο. Αν δεν το έχετε κάνει, πότε προτίθεστε να διορίσετε αυτούς τους εκπαιδευτικούς; 
      Και σε ό,τι αφορά τα βιβλία, κύριε Υπουργέ, ούτε τα βιβλία των αγγλικών δεν έχουν πάει στα σχολειά. Και το γνωρίζετε πάρα πολύ καλά. Ούτε το work book της τετάρτης δημοτικού αλλά και ούτε και το βιβλίο του μαθητή έχει πάει. Το ένα είναι αυτό. 
      Σε ό,τι αφορά στο δεύτερο τεύχος της γλώσσας, που είναι από τα σημαντικά μαθήματα στο δημοτικό σχολειό, επιμένω, κύριε Υπουργέ, ότι δεν έχει πάει. Γι’ αυτόν ακριβώς το λόγο στις 7/11 έβγαλε διαμαρτυρία η Διδασκαλική Ομοσπονδία εξαιτίας του ότι είχε τέτοια μηνύματα από τη βάση. Μάλλον σας έχει παραπληροφορήσει το Παιδαγωγικό Ινστιτούτο για το ότι θέλει ακόμα δυο μήνες να τελειώσει το πρώτο τεύχος. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σας είπα τέλος Δεκέμβρη.
      ΕΥΑΓΓΕΛΙΑ ΣΧΟΙΝΑΡΑΚΗ- ΗΛΙΑΚΗ: Τέσσερα είναι τα τεύχη της γλώσσας, κύριε Υπουργέ και μοιράστε τον χρόνο της εκπαιδευτικής διαδικασίας για να μου πείτε πότε τελειώνει το πρώτο τεύχος για να έχετε έτσι και μια αμεσότητα σε ό,τι αφορά στην εκπαίδευση. 
      Κύριε Υπουργέ, επιμένω ότι δεν απαντήσατε στο παραμικρό, μα στο παραμικρό στα πολύ σημαντικά θέματα που βάλαμε. Αντίθετα φροντίσατε και προσπαθήσατε να μας νουθετήσετε ή να μας διδάξετε κοινοβουλευτική διαδικασία. Γνωρίζουμε πάρα πολύ καλά, κύριε Υπουργέ, και επικυρωνόμαστε αν θέλετε και από τις τοπικές μας κοινωνίες και από τη Κοινοβουλευτική μας Ομάδα. Όμως για τα σημαντικά ζητήματα της εκπαίδευσης –εγώ θα επαναφέρω τη συζήτηση, κύριε Υπουργέ- δεν είπατε το παραμικρό. 
      Στις 28 Απρίλη του 2005 στη συνάντηση της Κυβερνητικής Επιτροπής Παιδείας και Πολιτισμού υπό την προεδρία της Υπουργού Παιδείας, κυρίας Γιαννάκου, δήλωσε: «Σκοπός αυτής της κυβερνητικής επιτροπής είναι ακριβώς να εισάγει όλα τα στοιχεία του πολιτισμού σε όλες τις βαθμίδες της εκπαίδευσης και αντιστρόφως. Να δώσει ευκαιρίες σε όλους τους μαθητές της χώρας, σε όλα τα επίπεδα, να ενσωματώσουν την έννοια του πολιτισμού». Είπε μάλιστα και τις δράσεις –για να μην σπαταλώ το χρόνο- που πρέπει να γίνουν. Μπορείτε να μας ενημερώσετε τι έγινε έπ’ αυτού; Γιατί απ’ όσο εμείς τουλάχιστον γνωρίζουμε δεν έχει γίνει η παραμικρή δράση πάνω σ’ αυτό το σημείο. 
      Το δεύτερο, κύριε Υπουργέ –στο οποίο εγώ θα επανέλθω και ας γίνομαι κουραστική- είναι η εντολή του Πρωθυπουργού για τους υπολογιστές στα σχολειά και τους αριστούχους μαθητές. Δεν την υλοποιείτε ετσιθελικά; Αρνείστε δηλαδή την εντολή του Προέδρου της Ελληνικής Κυβέρνησης και τον εκθέτετε στην ελληνική κοινή γνώμη και στους έλληνες μαθητές; Υπογράψατε στις 21/4/2005 ως Υπουργείο Παιδείας μαζί με τον Υπουργό Απασχόλησης και Κοινωνικής Προστασίας μνημόνιο συνεργασίας για τη σύνδεση αρχικής και συνεχιζόμενης επαγγελματικής κατάρτισης και εκπαίδευσης.
      Και δηλώσατε ως Υπουργείο Παιδείας: «Μαζί με το συνάδελφο Υπουργό Απασχόλησης μας συνδέουν εξαιρετικώς ενδιαφέροντα θέματα, τα ζητήματα της δια βίου μάθησης και δια βίου εκπαίδευσης. Με αυτή την έννοια αποτελούν θέματα στενής συνεργασίας των δύο Υπουργείων και είμαστε σε διαρκή συνεργασία για δράσεις που θα πραγματοποιήσουμε από κοινού και θα συνδέουν -το πολύ σημαντικό θέμα- την εκπαίδευση με την απασχόληση και την αγορά εργασίας». Στις 21.4.2005 όλα αυτά.
      Μπορείτε να μου πείτε τι κάνατε επ’ αυτού, κύριε Υπουργέ, για να δώσετε πραγματικά την άλλη πολιτική πρόταση με αποτέλεσμα στην ελληνική Παιδεία; 
      Στις 21.4.2005 συναντηθήκατε και συζητήσατε με το Γενικό Γραμματέα του Ο.Ο.Σ.Α. θέματα που αφορούν την εκπαίδευση, εν’ όψει μάλιστα της διυπουργικής συνάντησης των Υπουργών Παιδείας του Ο.Ο.Σ.Α., που θα γίνει τον Ιούνιο του 2006 στην Ελλάδα. 
      Δηλώσατε τότε ότι «ένα από τα σημαντικά προβλήματα όχι μόνο στην Ελλάδα, αλλά και σε παγκόσμιο επίπεδο, είναι το πρόβλημα της παραπαιδείας και πως για το ζήτημα αυτό πρέπει να υπάρξει μία γενικότερη χάραξη στρατηγικής, αν θέλουμε βέβαια να μιλάμε πραγματικά για παροχή δωρεάν και ισότιμης παιδείας».
      Επ’ αυτού τι έγινε, κύριε Υπουργέ; Ποια είναι η πολιτική που χαράξατε, ποια είναι η πολιτική που υλοποιείτε και ποια τα αποτελέσματα, προκειμένου πραγματικά να μειωθεί η παραπαιδεία και να ελαφρυνθούν τα οικονομικά βάρη της  ελληνικής οικογένειας; Διότι σύμφωνα με τα στοιχεία της Γ.Σ.Ε.Ε. –το γνωρίζετε πολύ καλά- ξοδεύονται τεράστια ποσά ετησίως.
      Κύριε Πρόεδρε, κύριε Υπουργέ, κυρίες και κύριοι συνάδελφοι, επιβεβαιώνεται για ακόμη μία φορά ότι οι όποιες δεσμεύσεις της Κυβέρνησης υπηρετούν επικοινωνιακούς και μόνο σκοπούς και δεν έχουν καμία αξιοπιστία, γιατί την αμέσως επόμενη στιγμή ακυρώνονται στην πράξη από τη λειτουργία της Κυβέρνησης. Δυστυχώς, μιλάμε σε μεγάλο βαθμό ακόμα και για τα αυτονόητα. 
      Και αυτό που καταγράφεται σήμερα, παρά τα αντίθετα λεγόμενα από εσάς, κύριε Υπουργέ, είναι ότι στους είκοσι μήνες της διακυβέρνησης από εσάς, η χρηματοδότηση για την Παιδεία μειώθηκε. Και μας λέτε ότι στο τέλος της τετραετίας θα είναι 5%, αλλά δεν μας λέτε ποιας τετραετίας. Γιατί μάλλον συμβόλαιο πρέπει να υπογράφετε όχι μόνο με τον ελληνικό λαό, αλλά και με την ελληνική Βουλή…
      ΠΡΟΕΔΡΕΥΩΝ (Ιωάννης Τραγάκης): Τώρα, κυρία συνάδελφε, δώσατε και άλλη τετραετία στην Κυβέρνηση.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: …την οποία συνεχώς παραπληροφορείτε, σε μια εποχή μάλιστα που η ποιότητα της εκπαίδευσης παίζει αποφασιστικό ρόλο για την ανάπτυξη της κοινωνίας, της ευημερίας. Και τελικά αποδεικνύεται συνεχώς ότι αφήνετε την Ελλάδα πολλά βήματα πίσω και σε αυτόν τον τομέα.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
      Ορίστε, κύριε Υφυπουργέ, έχετε το λόγο για τέσσερα λεπτά.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Κύριε Πρόεδρε, η κυρία Κοινοβουλευτική Εκπρόσωπος του ΠΑ.ΣΟ.Κ. παρότι εκπαιδευτικός, φαίνεται ότι ως πολιτικός δεν διαβάζει ή δεν ενημερώνεται, τουλάχιστον, για τα τρέχοντα θέματα. Αλλιώς, δεν θα έκλεινε έτσι την ομιλία της, με αυτά τα επιχειρήματα και τα ερωτήματα που μου έθεσε.
      Επειδή είναι τα τελευταία και τα θυμάμαι πολύ καλά, θα απαντήσω σε αυτά.
      Πρώτα απ’ όλα δεν είπα τίποτα για τους υπολογιστές, κυρία συνάδελφε, για τον απλούστατο λόγο ότι αν διαβάζατε χθες, θα βλέπατε ότι βγήκε αναλυτικότατο το δελτίο Τύπου και η γνώμη του Υπουργείου Παιδείας προς αυτή την κατεύθυνση. Και ξέρετε, όσο κι αν προσπαθείτε ρητορικά…
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Προφανώς, κύριε Υπουργέ…
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σας παρακαλώ. Δεν σας διέκοψα. Είναι και θέμα ύφους, είναι και θέμα ήθους πολιτικού να διακόπτετε τον άλλον.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Σαφώς. Και διαφέρουμε πολύ, κύριε Υπουργέ!
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ναι. Γι’ αυτό, λοιπόν, μη μου δείχνετε έτσι…
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Μη φορτίζετε…
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Και με τη χειρονομία σας ακόμη δείχνετε το ύφος σας.
      ΠΡΟΕΔΡΕΥΩΝ (Ιωάννης Τραγάκης): Μη φορτίζετε την ατμόσφαιρα σας παρακαλώ πολύ.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα ήθελα, λοιπόν, να πω, κύριε Πρόεδρε, ότι το να χύνονται κροκοδείλια δάκρυα από την κυρία Κοινοβουλευτική Εκπρόσωπο για το τι κάνουμε και επιτέλους δεν υλοποιούμε αυτά που λέει ο Πρωθυπουργός, δεν πείθει κανέναν και κυρίως τον ελληνικό λαό που μας παρακολουθεί σε αυτή την Αίθουσα, για τον απλούστατο λόγο: Ήταν δυνατόν να μην υλοποιηθεί εκείνο που είπε ο Πρωθυπουργός; 
      Όλο το πρόγραμμα της Νέας Δημοκρατίας που αμφισβητείτε, όλη η εκπαιδευτική μας πολιτική είναι κάτω από τη δική του έμπνευση και καθοδήγηση. Άρα, δεν μπορείτε να αρνείστε την κυβερνητική πολιτική της Νέας Δημοκρατίας και να κόπτεστε τάχα γι’ αυτό που είπε ο Πρωθυπουργός.
      Μείνετε ήσυχη λοιπόν και θα χαμογελάσετε ειρωνικά όταν θα διανέμονται μέσα στο 2006. Ήδη έκλεισε η συμφωνία Υπουργείου Παιδείας με το Υπουργείο Οικονομικών και τον Οργανισμό Σχολικών Κτιρίων. Θα δείτε να διανέμονται οι υπολογιστές και τότε θα πείτε ότι τάχα μου φωνάξατε κι εσείς. Είναι γνωστή η τακτική.
      ΜΙΧΑΗΛ ΠΑΝΤΟΥΛΑΣ: Θετικό.
      ΠΡΟΕΔΡΕΥΩΝ (Ιωάννης Τραγάκης): «Θετικό», είπε ο κ. Παντούλας.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κυρία Σχοιναράκη, να σας ρωτήσω κι εγώ ρητορικά τώρα και να σας απαντήσω γρήγορα, για να τελειώνουμε σ’ αυτή την Αίθουσα επιτέλους: Δεν ξέρετε τίποτα για την επιχειρηματικότητα; Το πρόγραμμα επιχειρηματικότητας δεν το είδατε πουθενά; Είδατε απλώς και μόνον ορθώς να υπογράφουμε συμφωνία με τον Υπουργό Εργασίας και Κοινωνικών Ασφαλίσεων, με τον Υπουργό δηλαδή εκείνον, ο οποίος έχει την ευθύνη της κατάρτισης, έτσι όπως τα έχει κατανείμει τώρα ως αρμοδιότητες σε πανευρωπαϊκό επίπεδο η Κομισιόν; Δεν κάναμε και δεν υλοποιήσαμε σε όλα τα σχολεία και στα Τ.Ε.Ε. και στα Γενικά και Ενιαία σχολεία το πρόγραμμα…
      ΜΙΧΑΗΛ ΠΑΝΤΟΥΛΑΣ: Δεν λειτουργούν τα Τ.Ε.Ε..
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ένα λεπτό. Ξέρετε εσείς πότε λειτουργούν και πότε δεν λειτουργούν;
      ΜΙΧΑΗΛ ΠΑΝΤΟΥΛΑΣ: Εσείς ξέρετε…
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων):  Κι εμείς ξέρουμε. 
      ΠΡΟΕΔΡΕΥΩΝ (Ιωάννης Τραγάκης):Αφού ξέρουμε όλοι, τότε γιατί γίνεται η επερώτηση;
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Είναι πολύ ωραίο, κύριε Παντούλα. Η μέθοδός σας είναι γνωστή. Εγώ σας απαντώ, λοιπόν, να μελετάτε τα πεπραγμένα, την ιστοσελίδα επί παραδείγματι του Υπουργείου Παιδείας, για να βλέπετε πώς πάει το κάθε πρόγραμμα. Και τότε θα ήξερε η Κοινοβουλευτική σας Εκπρόσωπος -και δεν θα έκανε καν το ερώτημα- ότι, δόξα τω Θεώ, το πρόγραμμα της επιχειρηματικότητας των νέων πήγε πάρα πολύ καλά. Και όχι μόνον πήγε καλά ως απορρόφηση, αλλά και ως εκτέλεση.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Μπορείτε να μας καταθέσετε το δελτίο Τύπου, κύριε Υπουργέ, για να πληροφορηθεί η ελληνική Βουλή;
      ΠΡΟΕΔΡΕΥΩΝ (Ιωάννης Τραγάκης): Ρωτήσατε και πρέπει να σας δώσει απάντηση. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Δεύτερον, ο διαρκής μας διάλογος, τόσο με τη μαθητεία όσο και με τον Οργανισμό Απασχόλησης Εργατικού Δυναμικού όσο και με τα συναρμόδια Υπουργεία για το πώς θα πάει πλέον η μαθητεία στα πλαίσια του επαγγελματικού λυκείου και πώς η κατάρτιση κατά επίπεδο -έτσι όπως την ορίζει και την επιθυμεί η Ευρωπαϊκή Ένωση που ομογενοποιεί τις πολιτικές πλέον στο χώρο της επαγγελματικής εκπαίδευσης- είναι από τα πρώτα μας μελήματα. Ήδη έχουν μπει οι βάσεις μέσω του προγράμματος αυτού, για το οποίο και τα πανεπιστήμια έδωσαν τις δυνάμεις τους, για παράδειγμα το Πανεπιστήμιο Πειραιά, η Σιβιτανίδειος Σχολή, που είχε ένα μέρος του όλου προγράμματος υπό την εποπτεία της και η Διεύθυνση της Τεχνικής και Επαγγελματικής Εκπαίδευσης του Υπουργείου Παιδείας. 
      Όσον αφορά το τι είπατε για τους διορισμούς, εγώ σας απάντησα για τους διορισμούς των καθηγητών ξένων γλωσσών. Αν θέλετε να σας πω απλώς και μόνο για άλλη μια φορά ότι δεν ενημερώνεστε, να σας το πω, για τον απλούστατο λόγο ότι ήταν άνθρακες ο θησαυρός που καταθέσατε και για τους διορισμούς των κομμωτριών και των τεχνικών ειδικοτήτων των Τ.Ε.Ε.. Γιατί, ξέρετε, αυτοί ακολουθούν τα έγγραφα που κατέθεσε πριν από σας ο κ. Παντούλας –δεν είχατε φαίνεται συνεννοηθεί μεταξύ σας- που έδειχναν ότι εμείς διορίσαμε πριν από δέκα, έντεκα ημέρες -και συνεχίζουμε να διορίζουμε- τις τεχνικές ειδικότητες με μόνιμους διορισμούς που μας δίνει ο Α.Σ.Ε.Π..
      ΜΙΧΑΗΛ ΠΑΝΤΟΥΛΑΣ: Δεν κατέθεσα τίποτα. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κάποιος συνάδελφος ή η ίδια η κυρία…
      ΜΙΧΑΗΛ ΠΑΝΤΟΥΛΑΣ: Τα έχετε στο μυαλό σας και τα λέτε; Κασέτα έχετε;
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Αφήστε τα περί κασέτας. Ταιριάζουν σε όσους γράφουν τους λόγους τους. Σε όσους δεν τους γράφουν και τα λένε απαντώντας σας, προσέχοντας ακριβώς αυτά που λέτε, τότε νομίζω πρέπει να δώσετε εύσημα. 
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Πρόεδρε, θα ήθελα το λόγο επί προσωπικού.
      ΠΡΟΕΔΡΕΥΩΝ (Ιωάννης Τραγάκης): Γιατί, κυρία Σχοιναράκη;
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε…
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. 
      Δεν υπάρχει προσωπικό, κυρία Σχοιναράκη.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Υπάρχει προσωπικό, γιατί εγώ διαβάζω, κύριε Πρόεδρε, και θα σας αποδείξω γιατί.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Την ιστοσελίδα να διαβάσετε. 
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριοι συνάδελφοι. Επειδή η συζήτηση πράγματι πάει καλά, θα σας δώσω ένα λεπτό, κυρία Σχοιναράκη, αλλά θα σας απαντήσει μετά ο κύριος Υπουργός. Θα κλείσει εκείνος.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Δεν θα αναφερθώ στον Υπουργό, κύριε Πρόεδρε. Θα αναφερθώ στην κοινοβουλευτική διαδικασία, η οποία διασύρεται συνεχώς τελικά. 
      Εγώ θα ήθελα το εξής: Το είπα και στην κυρία Πρόεδρο της Βουλής την προηγούμενη φορά -δυστυχώς δεν μίλησα προχθές- θα αναφερόμουν: Δεν μπορεί κάθε πολιτική ηγεσία να έρχεται εδώ, να απαντάει άλλα αντί άλλων σε σχέση με το περιεχόμενο πρώτον των επερωτήσεων και δεύτερον των τοποθετήσεων και να μην επανέρχεται στην τάξη.
      ΠΡΟΕΔΡΕΥΩΝ (Ιωάννης Τραγάκης): Με συγχωρείτε, θα λογοκρίνετε την Κυβέρνηση πώς απαντάει;
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Πρόεδρε, πάρτε, σας παρακαλώ, πολύ τις καταστάσεις. Αναφέρονται στις ειδικότητες των ΤΕΕ, στους αναπληρωτές κατ’ αρχήν και κατά δεύτερον στους μόνιμους. Γιατί εγώ κατέθεσα ένα ολόκληρο πακέτο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σας απάντησα.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Το δεύτερο είναι το εξής, σε ό,τι αφορά το αναλυτικό δελτίο Τύπου της πολιτικής ηγεσίας του Υπουργείου για τους υπολογιστές: Αναφέρει, κύριε Πρόεδρε, ότι «επειδή αρκετοί πολίτες ρωτούν τι θα γίνει με τους υπολογιστές, σας απαντούμε ότι θα το δούμε εντός του 2006». Αυτό είναι το χρονοδιάγραμμα και γι’ αυτό ζήτησα να κατατεθεί το δελτίο Τύπου, κύριε Πρόεδρε, και επιμένω να κατατεθεί το δελτίο. Διότι το έχω διαβάσει πριν από λίγο στη σελίδα και του Υπουργείου και της edra.gr., για θέματα παιδείας την οποία προφανώς δεν επισκέπτεται ο κύριος Υπουργός. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
      Ορίστε, κύριε Υπουργέ, έχετε το λόγο για δύο λεπτά. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, δεν μπορώ παρά να απευθυνθώ μόνο στο Προεδρείο και να καταγγείλω με πλήρη συνείδηση του τι κάνω, τη στάση συναδέλφου, η οποία με επίκληση προσωπικού ήθελε να τελειώσει, κάνοντας μαθήματα πολιτικής δεοντολογίας στις πολιτικές ηγεσίες των Υπουργείων. Για εμάς είναι απορριπτέα και η τακτική και η λογική και η ηθική τέτοιων παρεμβάσεων. 
      Επίσης, σας λέω ότι ξέρω και απάντησα, έχοντας γράψει σε δύο χωριστές σημειώσεις αυτά που είπε. Και για τις τεχνικές ιδιότητες απήντησα και για τα ξενόγλωσσα απήντησα. Δυστυχώς, φαίνεται ότι οι απαντήσεις δεν περνούν από τη λογική της κυρίας συναδέλφου και επομένως είναι σαν να μην εδόθησαν. 
      Σας ευχαριστώ πολύ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
      Πάντως, για να αποδώσω το δίκαιο, κύριε Υφυπουργέ, ο τομέας της παιδείας του ΠΑ.ΣΟ.Κ. είναι από τους πιο επιμελείς και αυτός είναι ο λόγος που σας βλέπουμε τόσο συχνά εδώ. 
      ΜΙΧΑΗΛ ΠΑΝΤΟΥΛΑΣ: Επειδή ζορίζεται ο κύριος Υπουργός; 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Προφανώς δεν καταλαβαίνει το επίπεδο και το περιεχόμενο...
       ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 10/7/29-9-2005 επερώτησης Βουλευτών του ΠΑ.ΣΟ.Κ. προς την Υπουργό Εθνικής Παιδείας και Θρησκευμάτων, σχετικά με τη λειτουργία των σχολείων πρωτοβάθμιας και δευτεροβάθμιας εκπαίδευσης. 
       Στο σημείο αυτό, κυρίες και κύριοι συνάδελφοι, δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 22.04΄, λύεται η συνεδρίαση για αύριο, ημέρα Τρίτη 15 Νοεμβρίου 2005 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                                    ΟΙ ΓΡΑΜΜΑΤΕΙΣ
      
ΣΥΝΕΔΡΙΑΣΗ 14/11/05                                             σελ.3

