      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ ΛΒ΄
      Τρίτη 3 Δεκεμβρίου 2002
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      Ανακοινώνεται ότι: 1. η Εθνική Συνομοσπονδία Ατόμων με αναπηρία, κατέθεσε την ετήσια έκθεσή της στον Πρόεδρο της Βουλής, σελ.
      2. ότι από τις αρμόδιες εισαγγελικές αρχές υποβλήθηκαν μηνυτήριες αναφορές κατά του Πρωθυπουργού και μελών της Κυβέρνησης, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση αναφορών και ερωτήσεων:
      α) Προς τον Υπουργό Γεωργίας, σχετικά με την επιστροφή 40 δρχ. στους βαμβακοκαλλιεργητές από την εκκοκκιστική περίοδο 2001-2002, σελ.
      β) Προς τον Υπουργό Εθνικής Άμυνας, σχετικά με τη μη χορήγηση μερίσματος από το Μετοχικό Ταμείο Στρατού στα μέλη της Πανελλήνιας Ένωσης Αξιωματικών και Υπαξιωματικών Εθνικής Αντίστασης 1941-1944, σελ.
      γ) Προς τον Υπουργό Ανάπτυξης, σχετικά με τη λήψη μέτρων για την Τουριστική και Πολιτιστική ανάπτυξη του Νομού Μεσσηνίας, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συνέχιση της συζήτησης επί των άρθρων του σχεδίου νόμου του Υπουργείου Δικαιοσύνης: «Ιατρική υποβοήθηση στην ανθρώπινη αναπαραγωγή», σελ.
      2.Κατάθεση σχεδίου νόμου:
      Οι Υπουργοί Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών, κατέθεσαν σχέδιο νόμου: «Συνήγορος του πολίτη», σελ. 
      ΟΜΙΛΗΤΕΣ
      Α. Επί των αναφορών και ερωτήσεων:
      ΑΡΓΥΡΗΣ Ε., σελ.
      ΓΑΡΟΥΦΑΛΙΑΣ Γ., σελ.
      ΓΕΩΡΓΑΚΟΠΟΥΛΟΣ Δ., σελ.
      ΛΩΤΙΔΗΣ Λ., σελ.
      ΠΑΠΑΝΙΚΟΛΑΟΥ  Ε., σελ.
      ΤΖΕΚΗΣ Α., σελ.
      Β. Επί του σχεδίου νόμου του Υπουργείου Δικαιοσύνης:
      ΑΣΚΗΤΗΣ Α., σελ.
      ΚΟΣΙΩΝΗΣ Π., σελ.
      ΚΟΥΒΕΛΗΣ Φ., σελ.
      ΛΥΚΟΥΡΕΖΟΣ Α., σελ.
      ΠΕΤΣΑΛΝΙΚΟΣ Φ., σελ.
      
      ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Γ΄ 
ΣΥΝΕΔΡΙΑΣΗ  ΛΒ΄
Τρίτη 3 Δεκεμβρίου 2002

	Αθήνα, σήμερα στις 3 Δεκεμβρίου 2002, ημέρα Τρίτη και ώρα 18.14΄, συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
	ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
	Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον  κ. Γεώργιο Γαρουφαλιά, Βουλευτή Λάρισας, τα ακόλουθα:
   Α. ΚΑΤΑΘΕΣΗ ΑΝΑΦΟΡΩΝ
   1. Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία το Σωματείο Εργατοϋπαλλήλων-Ξενοδοχοϋπαλλήλων ειδικοτήτων ΚΑΖΙΝΟ και το Σωματείο Υπαλλήλων τεχνικών παιγνιδίων της ΚΑΖΙΝΟ ΠΟΡΤΟ ΚΑΡΡΑΣ ζητούν τη λήψη μέτρων για την εργασιακή και οικονομική διασφάλιση των ανέργων υπαλλήλων της ΚΑΖΙΝΟ ΠΟΡΤΟ ΚΑΡΡΑΣ Α.Ε..                                                                
   2. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία  Επιτροπή Πρωτοβουλίας εργαζομένων στο Ταχυδρομικό Ταμιευτήριο διαμαρτύρεται για την πρόθεση ιδιωτικοποίησης του Ταχυδρομικού Ταμιευτηρίου.
   3. Οι Βουλευτές κύριοι  ΝΙΚΟΛΑΟΣ ΝΙΚΟΛΟΠΟΥΛΟΣ και ΓΕΩΡΓΙΟΣ ΓΑΡΟΥΦΑΛΙΑΣ κατέθεσαν αναφορά με την οποία η Πανελλήνια ’Ενωση Ιατρών Δημόσιας Υγείας – ΕΣΥ ζητεί την επίλυση μισθολογικών προβλημάτων του κλάδου.
   4. Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΙΟΣ ΣΚΥΛΛΑΚΟΣ κατέθεσαν αναφορά με την οποία το Δημοτικό Συμβούλίο Τοπικής Διοικούσας Επιτροπής Περιφέρειας Λάρισας του Πανελληνίου Συλλόγου Συνταξιούχων  ζητεί την επίλυση οικονομικών προβλημάτων των  μελών του.
   5. Οι Βουλευτές κύριοι ΑΓΓΕΛΟΣ ΤΖΕΚΗΣ  και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία  το Σωματείο Οικοδόμων και Συναφών Επαγγελμάτων Λιμεναρίων Θάσου Καβάλας διαμαρτύρεται για την ανεπαρκή ιατρική κάλυψη των ασφαλισμένων στο ΙΚΑ.
   6. Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Δήμος Παλλήνης ζητεί την οριστική επίλυση του προβλήματος υδροδότησης της περιοχής.
   7. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ. Ειρήνη Γενειατάκη επιτηδευματίας διαμαρτύρεται για την απόρριψή της από το πρόγραμμα γυναικείας επιχειρηματικότητας του ΕΟΜΜΕΧ.
   8. Ο Βουλευτής Μαγνησίας κ. ΑΛΕΚΟΣ ΒΟΥΛΓΑΡΗΣ κατέθεσε αναφορά με την οποία η Ένωση Ξενοδόχων Νομού Μαγνησίας ζητεί τη μείωση της ελάχιστης επένδυσης για ανέγερση νέας ξενοδοχειακής μονάδας, σε 100 εκατομμύρια δραχμές.
   9. Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία η Νομαρχιακή Αυτοδιοίκηση Εύβοιας, Διεύθυνση  ζητεί καθοδήγηση ως προς το θέμα των αδειοδοτήσεων των Βιοτεχνιών-Βιομηχανιών που βρίσκονται εκτός θεσμοθετημένων Ζωνών Παραγωγικών Βιομηχανικών Δραστηριοτήτων σε ολόκληρη τη χώρα.
   10. Ο Βουλευτής Κοζάνης κ. ΗΛΙΑΣ ΒΛΑΧΟΠΟΥΛΟΣ κατέθεσε αναφορά με την οποία ο Σύλλογος Διπλωματούχων Μηχανικών Κοζάνης ζητεί την εφαρμογή ίδιας φορολογικής πολιτικής στο θέμα της Μέσης Τιμής Ζώνης για τις οικοδομικές άδειες.
   11. Ο Βουλευτής Κοζάνης κ. ΗΛΙΑΣ ΒΛΑΧΟΠΟΥΛΟΣ κατέθεσε αναφορά με την οποία ο Σύλλογος Διπλωματούχων Μηχανικών Κοζάνης ζητεί την αναβολή του νέου συστήματος  επιβολής του ΦΠΑ στα οικόπεδα και διαμερίσματα προκειμένου να μελετηθεί σε συνεργασία από τους αρμόδιους φορείς.  
   12. Ο Βουλευτής Κοζάνης κ. ΗΛΙΑΣ ΒΛΑΧΟΠΟΥΛΟΣ κατέθεσε αναφορά με την οποία το Σωματείο Συνταξιούχων ΔΕΗ Επαρχίας Εορδαίας ζητεί την ενσωμάτωση της ΑΤΑ στη βασική σύνταξη και την πρόσληψη μονίμων ιατρών ειδικοτήτων στα  κατά τόπους Ασφαλιστικά Κλιμάκια της ΔΕΗ.
   13. Ο Βουλευτής Κοζάνης κ. ΗΛΙΑΣ ΒΛΑΧΟΠΟΥΛΟΣ κατέθεσε αναφορά με την οποία το Σωματείο Συνταξιούχων ΔΕΗ Επαρχίας Εορδαίας ζητεί την αναπροσαρμογή των ιατρικών τιμολογίων και παρακλινικών εξετάσεων για τους ασφαλισμένους των Ασφαλιστικών Ταμείων.
   14. Ο Βουλευτής Μαγνησίας κ. ΑΛΕΚΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Αρτέμιδας του Νομού Μαγνησίας ζητεί την αναβάθμιση του Αστυνομικού Σταθμού Κάτω Λεχωνίων Μαγνησίας.
   15. Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο Εμπορικός και Επαγγελματικός Σύλλογος Μαντουδίου και Περιχώρων Δήμου Κηρέως ζητεί να εξαιρεθούν οι επαγγελματίες του Μαντουδίου και του Δήμου Κηρέως από την απόφαση υποβολής των Δηλώσεων Συνάφειας και Περαίωσης.
   16. Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία Ασφαλισμένοι  στο  ΙΚΑ του Δήμου  Ελυμνίων Εύβοιας ζητούν να επιλυθεί  το πρόβλημα που αφορά την ιατρική τους περίθαλψη.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 521/17-7-02 ερώτηση δόθηκε με το υπ’ αριθμ. 57/1-8-02 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 521/17.7.2002 που κατέθεσε στη Βουλή, ο Βουλευτής κ. Ιωάννης Παπαθανασίου, παρακαλούμε να πληροφορήσετε τον κ. Βουλευτή, σε θέματα της αρμοδιότητάς μας, ότι για τις συμπληρωματικές εργασίες στα δημόσια έργα και τις σχετικές συναπτόμενες συμβάσεις που κατατίθενται ισχύουν οι σχετικές διατάξεις (άρθρο 8 περίπτωση δ) του Π.Δ. 334/2000 «Προσαρμογή της Ελληνικής Νομοθεσίας για τα δημόσια έργα προς τις διατάξεις της Οδηγίας 93/37/ΕΟΚ όπως τροποποιήθηκε και συμπληρώθηκε» (ΦΕΚ Α279/21.12.2000), οι οποίες προβλέπουν την εκτέλεση συμπληρωματικών εργασιών που κατέστησαν αναγκαίες, λόγω απροβλέπτων περιστάσεων κατά την εκτέλεση του έργου και δεν περιλαμβάνονται στο αρχικό ανατεθέν έργο, υπό την προϋπόθεση ότι η ανάθεση των συμπληρωματικών εργασιών γίνεται στον ίδιο εργολήπτη που εκτελεί το αρχικό έργο.
      Οι ανωτέρω εργασίες είναι αυτές που δεν μπορούν τεχνικά ή οικονομικά να διαχωριστούν από την κύρια σύμβαση, χωρίς να δημιουργήσουν μείζονα προβλήματα για τις αναθέτουσες αρχές ή όταν αυτές οι εργασίες μπορούν να διαχωριστούν από την εκτέλεση της αρχικής σύμβασης, είναι όμως απόλυτα αναγκαίες για την τελειοποίησή της. Η δαπάνη του συνόλου των συμπληρωματικών εργασιών δεν μπορεί σε καμία περίπτωση να υπερβαίνει το 50% της αρχικής σύμβασης.
      Σύμφωνα με τις ανωτέρω προϋποθέσεις, τα κριτήρια για την ανάθεση συμπληρωματικών εργασιών, επειδή είναι καθαρώς τεχνικά, εξετάζονται, πριν από την υπογραφή της συμπληρωματικής σύμβασης, από το ανώτατο γνωμοδοτικό όργανο του Υπουργείου που είναι το Συμβούλιο Δημοσίων Έργων (Τμήμα Κατασκευών) κατά ρητή διάταξη του ν. 2372/1996 (άρθρο τέταρτο). Στον ίδιο νόμο ορίζεται ότι, η εκτέλεση συμπληρωματικών εργασιών μέσω συμπληρωματικών συμβάσεων είναι υποχρεωτική για τον ανάδοχο του έργου και ότι οι συμπληρωματικές αυτές εργασίες παραλαμβάνονται μαζί με τις εργασίες της αρχικής σύμβασης, με τα συμβατικά τεύχη και της οποίας εκτελούνται.
      Τέλος οι τιμές μονάδος των συμπληρωματικών εργασιών είναι αυτές που προσδιορίζονται στην αρχική σύμβαση (Ν. 2338/1995 άρθρο 13) και τυχόν νέες τιμές συνάπτονται όπως ο νόμος ρητά ορίζει.
      Επισημαίνεται ότι, οι προσυμβατικός έλεγχος των αρχικών συμβάσεων των εργολαβιών, (οι οποίες συνάπτονται κατόπιν διαγωνισμού ή απευθείας ανάθεσης), από το Ελεγκτικό Συνέδριο, αποβλέπει στην τήρηση της κείμενης Ελληνικής και Κοινοτικής Νομοθεσίας για τη εξασφάλιση της διαφάνειας, ισότητας και του υγιούς ανταγωνισμού, κατά τη διαδικασία ανάθεσης ενός έργου.
      Στην προκείμενη περίπτωση των συμπληρωματικών συμβάσεων, όχι μόνον δεν υπάρχει καμία παράβαση κανόνος δικαίου (Εθνικού – Κοινοτικού), αλλά αντίθετα εφαρμόστηκαν κατά γράμμα οι ανωτέρω ρητές διατάξεις που ρυθμίζουν τα θέματα των εν λόγω συμπληρωματικών εργασιών και των σχετικών συμβάσεων (τεχνικά, οικονομικά και αναδόχου) και οι οποίες δεν αφήνουν καμία διακριτική ευχέρεια στη διοίκηση για διαφορετική ρύθμιση των θεμάτων αυτών.
      Η Υπουργός
      ΒΑΣΩ ΠΑΠΑΝΔΡΕΟΥ»
     2. Στην με αριθμό 489/16-7-02 ερώτηση δόθηκε με το υπ΄ αριθμ. 55/1-8-02 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στην ερώτηση με αριθμό 489/16-7-02 που κατέθεσε στη Βουλή ο Βουλευτής κ. Σάββας Τσιτουρίδης, παρακαλούμε να πληροφορήσετε τον κύριο Βουλευτή, σύμφωνα με τα στοιχεία του Οργανισμού Αντισεισμικού Σχεδιασμού και Προστασίας (Ο.Α.Σ.Π.) του ΥΠΕΧΩΔΕ, τα εξής:
     Στην Ελλάδα, το θέμα του προσεισμικού ελέγχου των Δημόσιας και Κοινωφελούς χρήσης κτιρίων ετέθη το 1997, λίγο μετά την εφαρμογή του Νέου Ελληνικού Αντισεισμικού Κανονισμού, με την Εγκύκλιο 53 του ΥΠΕΧΩΔΕ με θέμα «Σχεδιασμός Έκτακτης Ανάγκης για κοινωφελή κτίρια σε επίπεδο Νομού». Παράλληλα, τον ίδιο χρόνο, το ΥΠΕΧΩΔΕ ανέθεσε στον ΟΑΣΠ την επεξεργασία σχετικού κανονιστικού πλαισίου.
     Η εργασία της διαμόρφωσης μια εφικτής, προσαρμοσμένης στις Ελληνικές συνθήκες και επιστημονικά τεκμηριωμένης πρότασης για τον Προσεισμικό Έλεγχο των Δημοσίων Κτιρίων ανατέθηκε από τον ΟΑΣΠ σε επιστημονική ομάδα, στην οποία συμμετείχαν επιστήμονες από τα μεγάλα πανεπιστημιακά ιδρύματα της χώρας.
     Η επιστημονική ομάδα που συγκροτήθηκε από τον ΟΑΣΠ, αξιοποιώντας την εμπειρία από την εφαρμογή μεθόδων προσεισμικού ελέγχου σε άλλες χώρες, κυρίως στις ΗΠΑ και λαμβάνοντας υπόψη τις συνθήκες δόμησης κτιρίων στη χώρα μας, επεξεργάστηκε και διαμόρφωσε ένα κανονιστικό πλαίσιο αναφοράς για τον προσεισμικό έλεγχο, το οποίο περιλαμβάνει τρία στάδια ελέγχου.
     Ο έλεγχος αυτός γίνεται από τις Νομαρχιακές Αυτοδιοικήσεις και τους Δήμους στο σύνολο των Δημοσίων και ιδιωτικών κτιρίων που έχουν κοινωφελή χρήση (Νοσοκομεία, εκπαιδευτήρια, κτίρια δημοσίων υπηρεσιών, ιεροί ναοί, κτίρια τηλεπικοινωνίας, μουσεία, ανεξάρτητα από το ιδιοκτησιακό καθεστώς τους) και αποσκοπεί στον εντοπισμό, καταγραφή και εκτίμηση της σεισμικής ικανότητας των κτιρίων, προκειμένου να ληφθούν στη συνέχεια τα απαιτούμενα μέτρα προστασίας των πολιτών που συναθροίζονται ή χρησιμοποιούν τα κτίρια αυτά.
     Ήδη το πανελλαδικό αυτό πρόγραμμα εξελίσσεται κανονικά και τα πρώτα δελτία ελέγχου έχουν αρχίσει να υποβάλλονται από τις Νομαρχίες στο ΥΠΕΧΩΔΕ.
     Το ΥΠΕΧΩΔΕ, για την επίσπευση του προσεισμικού ελέγχου προσανατολίζεται στη δημιουργία ειδικού σώματος εμπειρογνωμόνων μηχανικών οι οποίοι μεταξύ των άλλων θα αναλάβουν και τον προσεισμικό έλεγχο ειδικών  κτιρίων  (όπως σχολείων και νοσοκομείων), σε συνεργασία πάντοτε με τα συναρμόδια Υπουργεία.
     Παράλληλα με το πανελλαδικό πρόγραμμα του ΥΠΕΧΩΔΕ και η Περιφέρεια Κεντρικής Μακεδονίας προχώρησε σε ανάλογη πρωτοβουλία, αναθέτοντας στο Πανεπιστήμιο Θεσσαλονίκης ερευνητικό Πρόγραμμα με τίτλο «Πιλοτικό Πρόγραμμα προσεισμικού ελέγχου κτιρίων, σχολείων και νοσοκομείων Περιφέρειας Κεντρικής Μακεδονίας – Α΄ Φάση».
     Στα πλαίσια του προγράμματος αυτού διενεργείται ο πρωτοβάθμιος προσεισμικός έλεγχος σε 300 κτίρια νοσοκομείων και σχολείων της Θεσσαλονίκης.
     Η Υπουργός
     ΒΑΣΩ ΠΑΠΑΝΔΡΕΟΥ»
     3. Στην με αριθμό 497/16-7-2002 ερώτηση δόθηκε με το υπ’ αριθμ. 3429/1-8-2002 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώντας στην ερώτηση με αριθμό 497/16-7-2002 η οποία κατατέθηκε στη Βουλή από το Βουλευτή κ. Θεόδωρο Σκρέκα, σχετικά με έλλειψη οδοντιάτρου στο Υποκατάστημα ΙΚΑ Καλαμπάκας και στο Παράρτημα ΙΚΑ Φαρκαδόνας Τρικάλων, σας γνωρίζουμε τα ακόλουθα τα οποία μας έκανε γνωστά η Διοίκηση του Ιδρύματος:
     Από τον ισχύοντα οργανισμό του Ιδρύματος στο Υποκατάστημα ΙΚΑ Καλαμπάκας προβλέπονται δύο οργανικές θέσεις γιατρών οδοντιάτρων.
     Η Διοίκηση του Ιδρύματος για την καλύτερη εξυπηρέτηση των ασφαλισμένων και συνταξιούχων της, ήδη έχει υπογράψει δύο αποφάσεις πρόσληψης γιατρών οδοντιάτρων τις οποίες έχει κοινοποιήσει στους ενδιαφερόμενους και αναμένεται η ανάληψη υπηρεσίας από αυτούς.
     Όσον αφορά την έλλειψη γιατρού οδοντιάτρου στο Παράρτημα ΙΚΑ Φαρκαδόνας Τρικάλων, το οποίο αριθμεί περίπου 1959 ασφαλισμένους, σας γνωρίζουμε ότι στον ισχύοντα οργανισμό του Ιδρύματος δεν προβλέπεται οργανική θέση γιατρού οδοντιάτρου.
     Στην περίπτωση τροποποίηση του Οργανισμού του Ιδρύματος θα εξετασθεί από την Διοίκησή του η δημιουργία οργανικής θέσης οδοντιάτρου στο εν λόγω Παράρτημα.
     Ο Υφυπουργός
     Ρ. ΣΠΥΡΟΠΟΥΛΟΣ»
     4. Στην με αριθμό 452/15-7-2002 ερώτηση δόθηκε με το υπ’ αριθμ. 53/1-8-2002 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στην ερώτηση με αριθμό 452/15-7-2002 που κατέθεσε στη Βουλή ο Βουλευτής κ. Αθηναίος Φλωρίνης, παρακαλούμε να πληροφορήσετε τον κ. Βουλευτή, σύμφωνα με τα στοιχεία της Περιφέρειας Κεντρικής Μακεδονίας και της Δ/νσης Νομοθετικού Συντονισμού και Κωδικοποίησης (Δ17) του Υ.ΠΕ.ΧΩ.Δ.Ε., τα εξής:
     Τον Απρίλιο του 2002 ανατέθηκε στις τεχνικές Υπηρεσίες της Περιφέρειας Κεντρικής Μακεδονίας (ΔΕΚΕ – ΔΔΕ) η εκτέλεση του παρακάτω έργου στον οδικό άξονα Θεσσαλονίκη – Ν. Μουδανιά – Ποτίδαια:
     Οδικό κύκλωμα Κασσάνδρας – Εκτέλεση εργασιών στο οδικό τμήμα Ποτίδαια – Σάνη από Χ.Θ. 0+000 έως 8+000, προϋπολογισμού 2.760.000 ευρώ.
     Η αρμοδιότητα για την εκτέλεση του έργου αυτού μεταφέρθηκε από την «ΕΓΝΑΤΙΑ ΟΔΟΣ» Α.Ε. στις Υπηρεσίες της Περιφέρειας. Με την υπ’ αριθμ. 1947/30.04.2002 απόφαση της Περιφέρειας Κεντρικής Μακεδονίας το έργο με αριθμό 2000 ΕΠ 00830008 εντάχθηκε στο ΠΕΠ Κεντρικής Μακεδονίας 2000-2006 (ΣΑΕΠ 008/3). Με την υπ’ αριθμ. 2376/02.05.2002 απόφαση της Δ/νσης Δημοσίων Έργων της Περιφέρειας Κεντρικής Μακεδονίας (ΔΔΕ/ΠΚΜ) εγκρίθηκε η διάθεση πίστωσης 2.760.000 ευρώ σε βάρος του παραπάνω ενάριθμου. Εγκρίθηκε ο τρόπος δημοπράτησης αυτού με την υπ’ αριθμ. 2492/13.05.2002 απόφαση της ΔΔΕ/ΠΚΜ και στις 15.05.2002 έγινε η δημοπρασία και στις 28.6.2002 ολοκληρώθηκε η κατασκευή του.
     Κατά τη διάρκεια της θερινής περιόδου η κυκλοφορία στον οδικό άξονα Θεσσαλονίκης-Ν. Μουδιανιά-Ποτίδαια είναι ιδιαίτερη αυξημένη με αποτέλεσμα εκτός της ταλαιπωρίας που υφίστανται οι χρήστες της οδού, να λαμβάνουν χώρα και πολλά τροχαία ατυχήματα, κάποια από τα οποία και θανατηφόρα.
Οι τεχνικές Υπηρεσίες της Περιφέρειας Κεντρικής Μακεδονίας, έχοντας επίγνωση του ουσιαστικών αυτών προβλημάτων και κινδύνων που υπάρχουν στο συγκεκριμένο οδικό άξονα και προκειμένου να επιταχύνουν τους ρυθμούς δημοπράτησης και εκτέλεσης του έργου και να άρουν την επικινδυνότητα αυτού για την αποφυγή τροχαίων ατυχημάτων που θα ήταν ιδιαίτερα αυξημένη κατά την θερινή περίοδο προχώρησαν στις διαδικασίες ανάδειξης αναδόχου με τη μέθοδο της πρόσκλησης περιορισμένου αριθμού εργοληπτικών επιχειρήσεων, μέθοδος που προβλέπεται από την ισχύουσα νομοθεσία περί Δημοσίων Έργων (Ν.1418/84), προκειμένου να άρει του υπαρκτούς κινδύνους το ταχύτερο δυνατό.
Υπέρ της δημοπράτησης του έργου μεταξύ περιορισμένου αριθμού προσκαλουμένων εργοληπτικών επιχειρήσεων για άρση σοβαρού επικείμενου κινδύνου σύμφωνα με τις διατάξεις του άρθρου 4, παρ. 2γ του ν. 1418/84 γνωμοδότησε και το Περιφερειακό Συμβούλιο Δημοσίων Έργων της Κεντρικής Μακεδονίας.
      Ο αριθμός των προσκαλουμένων εργοληπτικών επιχειρήσεων και οι εργοληπτικές επιχειρήσεις που κλήθηκαν για συμμετοχή στον Διαγωνισμό, έχουν τα τυπικά και ουσιαστικά προσόντα για την εκτέλεση των έργων, όπως προκύπτει από τα εργοληπτικά πτυχία που τους έχουν δοθεί από τις Υπηρεσίες του ΥΠΕΧΩΔΕ.
      Εκτιμάται ότι μία συνήθης και μικρή αστοχία της τάξης των 10 τ.μ. η οποία αποκαταστάθηκε από την ανάδοχο εργοληπτική επιχείρηση και τη συνεργαζόμενη με αυτή εταιρεία με δικές της δαπάνες, δεν μπορεί να μειώσει έστω και στο ελάχιστο την ωφέλεια από την κατασκευή του έργου των πολιτών-χρηστών της εν λόγω οδού.
      Επίσης πληροφορούμε τον κύριο Βουλευτή ότι ο έλεγχος νομιμότητας των πράξεων του Γενικού Γραμματέα Περιφέρειας γίνεται σύμφωνα με αναφερόμενο στο άρθρο 16 του ν. 2576/98, το ποίο προβλέπει ότι οι διατάξεις του άρθρου 8 του ν. 3200/1955 «περί διοικητικής αποκεντρώσεως» εφαρμόζονται και στις περιπτώσεις αποφάσεων ή εγκρίσεων των Αρχών ή Οργάνων όλων των φορέων του ευρύτερου δημοσίου τομέα που αναφέρονται στις συμβάσεις ανάθεσης και εκτέλεσης δημοσίων έργων. Αρμόδιος Υπουργός είναι ο Υπουργός Περιβάλλοντος, Χωροταξίας και Δημοσίων Έργων.
      Για την ανάθεση του προαναφερόμενου έργου δεν προκύπτει άσκηση παρόμοιας προσφυγής.
Η Υπουργός
Β. ΠΑΠΑΝΔΡΕΟΥ»
      5. Στην με αριθμό 382/11.7.02 ερώτηση δόθηκε με το υπ’ αριθμ. 343/22.7.02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην 382/11.7.02 ερώτηση που κατατέθηκε στη Βουλή από τη Βουλευτή κ. Πόπη Φουντουκίδου, σχετικά με τη ρύθμιση της οφειλής των Αγροτών προς τον ΟΓΑ από καθυστερούμενες ασφαλιστικές εισφορές του Κλάδου Πρόσθετης Ασφάλισης Αγροτών καθώς και του Κάδου Κύριας Ασφάλισης Αγροτών, σας γνωρίζουμε ότι, σε Σχέδιο Νόμου που σύντομα θα κατατεθεί στη Βουλή, παρέχεται η δυνατότητα εξόφλησης των εισφορών αυτών σε δόσεις.
Ο Υφυπουργός
ΡΟΒΕΡΤΟΣ ΣΠΥΡΟΠΟΥΛΟΣ»)
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι η Εθνική Συνομοσπονδία Ατόμων με αναπηρία κατέθεσε την ετήσια έκθεσή της στον Πρόεδρο της Βουλής των Ελλήνων κ. Απόστολο Κακλαμάνη, η οποία αναφέρεται στην εν γένει αντιμετώπιση των ανθρωπίνων και κοινωνικών δικαιωμάτων των ατόμων με αναπηρία και ζητεί να αναλάβει σημαντικές πρωτοβουλίες που θα αναβαθμίσουν τη θέση της αναπηρίας στο δημόσιο διάλογο της χώρας και ταυτόχρονα να προβεί στην εκπόνηση συγκεκριμένων μέτρων πολιτικής. 
     Να σας θυμίσω ότι σήμερα είναι η παγκόσμια μέρα των ανθρώπων με ειδικές ανάγκες και όλοι ας συναισθανθούμε ότι δεν είναι μέρα γιορτής, αλλά μέρα περισυλλογής και αυτογνωσίας για το τι έχουμε κάνει και περισσότερο για το τι πρέπει να κάνουμε –και πολλά δεν έχουμε κάνει- για τους συνανθρώπους μας.
     ΑΓΓΕΛΟΣ ΤΖΕΚΗΣ: Για το τι δεν έχουμε κάνει.
     ΠΡΟΕΔΡΕΥΩΝ (Κωνσταντίνος Γείτονας): Το είπα. Νομίζω ότι σας κάλυψα.
     ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στη συζήτηση των
     ΑΝΑΦΟΡΩΝ ΚΑΙ ΕΡΩΤΗΣΕΩΝ
     Αναφορές – ερωτήσεις πρώτου κύκλου:
     Πρώτη είναι η με αριθμό 2204/22.10.2002 ερώτηση του Βουλευτή της Νέας Δημοκρατίας κ. Γεωργίου Γαρουφαλιά προς τον Υπουργό Γεωργίας σχετικώς με την επιστροφή σαράντα δραχμών στους βαμβακοκαλλιεργητές από την εκκοκκιστική περίοδο 2001-2002.
     Η ερώτηση έχει ως εξής:
     «Το Υπουργείο καθυστερεί απαράδεκτα την επιστροφή των σαράντα δραχμών ανά κιλό στους καλλιεργητές βαμβακιού με αποτέλεσμα να δημιουργείται τεράστια ανησυχία στις αγροτικές οικογένειες ανά την Ελλάδα, οι οποίες με αγωνία παρατηρούν τις κυβερνητικές υποσχέσεις για την επιστροφή των σαράντα δραχμών να μη γίνονται πράξη. Πρέπει να γίνει κατανοητό πως το συγκεκριμένο ζήτημα της επιστροφής των σαράντα δραχμών ανά κιλό στους παραγωγούς είναι ιδιαίτερα κρίσιμο για τις αγροτικές οικογένειες και αφορά την επιβίωσή τους καθώς πολλοί αγρότες δεν θα είναι σε θέση να αποπληρώσουν τα χρέη τους.
     Πότε σχεδιάζει το Υπουργείο να υλοποιήσει την υπόσχεση για την επιστροφή των σαράντα δραχμών η οποία έπρεπε να είχε ήδη πραγματοποιηθεί από τις αρχές Αυγούστου 2002;
     Πότε και με ποιο τρόπο θα επιστραφεί στους βαμβακοπαραγωγούς το 3% που παρακρατήθηκε υπέρ ΕΛΓΑ μόνο από όσους παραγωγούς παρέδωσαν το βαμβάκι τους στα εκκοκκιστήρια μέχρι τα τέλη Οκτωβρίου 2001, ενώ σε όσους παρέδωσαν μετά την ημερομηνία αυτή δεν παρακρατήθηκε το ποσοστό αυτό;»
     Ο Υφυπουργός Γεωργίας κ. Αργύρης έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε. 
	Είναι αλήθεια ότι το βαμβάκι απασχολεί μονίμως τη Βουλή. Εκείνο που θέλω να ενημερώσω τον αγαπητό κύριο συνάδελφο είναι ότι δεν χρειάζεται να συμπεριληφθεί στην Ατζέντα το θέμα της έκτακτης ενίσχυσης των βαμβακοπαραγωγών στην Ελλάδα. Ήδη μετά από τις επίπονες προσπάθειες του Υπουργού Γεωργίας έχουμε απόφαση των αρμόδιων Υπουργών, στο Συμβούλιο Υπουργών Γεωργίας, για τη χορήγηση έκτακτης ενίσχυσης στους βαμβακοπαραγωγούς της χώρας μας μέχρι 90 εκατομμύρια ευρώ. 
	Όλοι μας ξέρουμε ότι στους βαμβακοπαραγωγούς είχε δημιουργηθεί  η προσδοκία όσον αφορά την τιμή που θα εισέπρατταν πέρυσι. Όμως, η συνυπευθυνότητα ήταν πολύ μεγαλύτερη λόγω της πρόσθεσης εξήντα χιλιάδων τόνων περίπου και αυτό αφαίρεσε από τους βαμβακοπαραγωγούς εισόδημα. Η Κυβέρνηση, με απόφαση του Υπουργικού της Συμβουλίου, αποφάσισε να δώσει έκτακτη επιχορήγηση στους βαμβακοπαραγωγούς.
      Ήδη υπάρχει συνεννόηση με το Υπουργείο Εθνικής Οικονομίας και θα εκδοθεί κοινή υπουργική απόφαση των Υπουργών Γεωργίας και Εθνικής Οικονομίας όσον αφορά το ύψος της ενίσχυσης στους βαμβακοπαραγωγούς. 
	Όσον αφορά το δεύτερο ερώτημά σας που αφορά τους παραγωγούς εκείνους από τους οποίους παρακρατήθηκε η εισφορά υπέρ του ΕΛΓΑ στην τιμή επιδότησης και εμπορικής τιμής 3%, θα υπάρξει συμψηφισμός σε αυτούς τους παραγωγούς για την εισφορά που καλούνται να πληρώσουν. Για δε τους παραγωγούς οι οποίοι δεν πλήρωσαν, μετά την κοινή υπουργική απόφαση, την παρακράτηση υπέρ ΕΛΓΑ, αποτελεί υποχρέωσή τους έναντι του ΕΛΓΑ και ο ΕΛΓΑ θα εκδώσει απόφαση με την υποχρέωση αυτή προς τους βαμβακοπαραγωγούς.
	Άρα, λοιπόν, για να υπάρχει ίση μεταχείριση των παραγωγών, μεταξύ των οποίων κάποιοι πλήρωσαν και κάποιοι όχι, αυτό το ποσό που παρακρατήθηκε από τους παραγωγούς στην επιδότηση -και πλέον απαγορεύεται οποιαδήποτε παρακράτηση στην επιδότηση του βαμβακιού και οποιασδήποτε άλλης επιδότησης- θα συμψηφιστεί από τον ΕΛΓΑ γι’ αυτούς τους παραγωγούς από 1-1-2003. Θα είναι, δηλαδή, πληρωμένη η εισφορά τους για την υποχρέωση που έχουν έναντι αυτής της οφειλής από την καλλιεργητική πλέον νέα περίοδο. 
	ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Γαρουφαλιάς.
	ΓΕΩΡΓΙΟΣ ΓΑΡΟΥΦΑΛΙΑΣ: Ευχαριστώ, κύριε Πρόεδρε. 
	Η πολιτική ηγεσία του Υπουργείου Γεωργίας με δηλώσεις επ’ ευκαιρίας των κινητοποιήσεων των αγροτών στα Τέμπη, στο κλειστό γυμναστήριο Πλατυκάμπου Λάρισας, δήλωνε ότι η επιστροφή συνυπευθυνότητας στους βαμβακοπαραγωγούς θα κυμανθεί στις 50 δραχμές το κιλό και ότι η διαμόρφωση της τελικής τιμής για το επιλέξιμο βαμβάκι, κύριε Πρόεδρε, θα κυμαινόταν στις 270 με 300 δραχμές το κιλό. 
	Αυτές τις δηλώσεις τις έκανε κατ’ επανάληψη και στο Εθνικό Κοινοβούλιο, παραπλανώντας έτσι πολλαπλά και τα μέλη του Εθνικού Κοινοβουλίου, αλλά και τον αγροτικό κόσμο της χώρας, η ίδια δομή της πολιτικής ηγεσίας σε πολλαπλές ερωτήσεις που συζητήθηκαν μέσα στη Βουλή, πολλές εκ των οποίων ήταν και δικές μου. 
      Τότε, αναδείκνυα την ασυνέπεια των κυβερνητικών δηλώσεων και την παραπλάνηση του Έλληνα αγρότη, μια που εκείνη την εποχή, στο τέλος της εκκοκκιστικής περιόδου το μεγαλύτερο μέρος των αγροτών εισέπρατταν από τα εκκοκκιστήρια 215 με 245 δραχμές το κιλό. 
	Κύριε Υπουργέ, τέσσερις μέρες πριν από τη λήξη της εκκοκκιστικής περιόδου σε ποια λογική στηρίζεται το γεγονός ότι η πολιτική ηγεσία του Υπουργείου Γεωργίας δεν γνωρίζει τη συνολική παραγόμενη ποσότητα σύσπορου βαμβακιού, όταν μέσω του ΟΠΕΚΕΠΕ και των εκκοκκιστηρίων μετά από πολλαπλά ισοζύγια, θα έπρεπε να γνωρίζει ακριβώς και σαφώς το ύψος της πραγματικής σοδειάς του 2001; 
	Ο Πρωθυπουργός και η Κυβέρνησή του για μία ακόμα φορά εκτίθεται ανεπανόρθωτα στα μάτια της ελληνικής κοινωνίας, αλλά και όλου του αγροτικού κόσμου της χώρας, για παραπλανητικές υποσχέσεις σε προεκλογικές και μόνο περιόδους, μια που το σαραντάρι που έταξε δεν είναι παρά 20 δραχμές, δηλαδή 0,060 ευρώ, και το ξέρετε πολύ καλά, κύριε Υπουργέ. 
      Έτσι, δίνετε σαφώς το μήνυμα στους Έλληνες αγρότες ότι η Κυβέρνηση δεν έλαβε τα μηνύματα των δημοτικών και νομαρχιακών εκλογών από τη Θεσσαλία και από όλη την Ελλάδα, από μια κοινωνική ομάδα που μέρα με την ημέρα την αφανίζει πια ενσυνείδητα η Κυβέρνηση του κ. Σημίτη. 
	Ας μας απαντήσει ο κύριος Υπουργός τι θα γίνει με το εικοσάδραχμο της εθνικής ενίσχυσης για τα δηλωμένα στρέμματα στον ΟΣΔΕ από αγρότες που παρέδωσαν το βαμβάκι κατ’ εξαίρεση λόγω δυσμενών καιρικών συνθηκών μετά τη λήξη της εκκοκκιστικής περιόδου; 
      Με ποια λογική, κύριε Υπουργέ, κρίθηκαν ως επιλέξιμα βαμβάκια το 10% από τις ενστάσεις που υπέβαλαν οι αγρότες στον ΟΠΕΚΕΠΕ και βάσει ποιων κριτηρίων, μιας που το περισσότερο βαμβάκι που παραλήφθηκε μέχρι το πρώτο ισοζύγιο, που έγινε στις 27 Οκτωβρίου του 2001, ήταν μη επιλέξιμο βαμβάκι και οι αγρότες με επιλέξιμα βαμβάκια, λόγω του ότι δεν εγκρίθηκαν οι ενστάσεις τους από τον ΟΠΕΚΕΠΕ, πωλούν σήμερα το βαμβάκι τους με εμπορική τιμή και μόνο γύρω στις 70 δραχμές;
      Κλείνοντας, θα ήθελα να σας δηλώσω ανεπιφύλακτα ότι αφανίζετε παράλληλα και τους νέους αγρότες και τους αγρότες με σχέδια βελτίωσης, όταν και από αυτούς στερείτε επιλέξιμες ποσότητες βαμβακιού αποπληρωμή με επιδότηση και η τιμή τους στο βαμβάκι που πληρώνονται και πωλούν σήμερα στα εκκοκκιστήρια για την περασμένη εννοώ  περίοδο είναι μόνο στις 70 δραχμές και δεν παίρνουν καθόλου επιδότηση γύρω απ’ αυτές. Αυτό απαγορεύεται να το κάνετε από τους κανονισμούς της Ευρώπης και όμως εσείς προχωρείτε και το κάνετε ασύστολα και ανεπιφύλακτα και χωρίς κανένα σεβασμό απέναντι και στις οδηγίες αλλά και στην ελληνική κοινωνία. 
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Πίστευα ότι ο αγαπητός κύριος συνάδελφος καταγόμενος και από τη Λάρισα όπου το βαμβάκι έχει πολύ μεγάλη σημασία για την οικονομία του νομού θα ήταν λίγο πιο προσεκτικός. Και πιστεύω ότι δεν είναι η άγνοια του Κανονισμού που τον κάνει να λέει αυτά που λέει, αλλά νομίζω ότι στέκεται καθαρά σε μία αντιπολιτευτική τακτική, η οποία όμως έχει και τα όριά της. Από ένα σημείο και μετά νομίζω ότι δεν προσφέρει έργο ούτε στο κόμμα του ούτε στους βαμβακοπαραγωγούς.
     Κατ’ αρχήν μιλάτε για πράγματα τα οποία δεν ευσταθούν σήμερα. Λέτε για εμπορικές τιμές, ότι πωλούν 70 δραχμές κλπ. Ξέρετε πολύ καλά ότι το βαμβάκι που παράγεται προσκομίζεται κανονικά στα εκκοκκιστήρια και δεν έχουν παρουσιαστεί τέτοια φαινόμενα. Οι τιμές τις οποίες απολαμβάνουν οι παραγωγοί και στην περιοχή τη δική σας είναι από 240 δραχμές μέχρι 255 δραχμές η σημερινή τιμή. 
      Επίσης θα πρέπει να σας πω επειδή έχει ειπωθεί πολλές φορές το εξής: Η Κυβέρνηση μίλησε για επιστροφή 49 δραχμές το κιλό με μία ποσότητα την οποία υπερασπίστηκε στην Ευρωπαϊκή Ένωση ένα εκατομμύριο εκατό σαρανταοκτώ χιλιάδων τόνων. Εάν η Ευρωπαϊκή Ένωση αποδεχόταν αυτές τις ποσότητες τις οποίες έδωσε η ελληνική Κυβέρνηση και ο ΟΠΕΚΕΠΕ, τότε σίγουρα θα είχαμε 49 δραχμές επιστροφή. Δεν τις αποδέχτηκε αυτές τις ποσότητες  η Ευρωπαϊκή Ένωση, γιατί έλαβε υπόψη αυτού του είδους τις καταγγελίες που  σήμερα κι εσείς κάνετε. Λέτε ότι υπάρχουν επιλέξιμα και μη επιλέξιμα. Σας έχω πει πολλές φορές ότι η Ευρωπαϊκή Ένωση με πολύ μεγάλη ευχαρίστηση ακούει τέτοιου είδους καταγγελίες, διότι όταν ακούει τέτοια πράγματα πληρώνει λιγότερα. Εν πάση περιπτώσει ας μη γινόμαστε εμείς περισσότερο υπερασπιστές. 
      ΓΕΩΡΓΙΟΣ ΓΑΡΟΥΦΑΛΙΑΣ: Εσείς τα ανακαλύψατε και τα επιλέξιμα και τα μη επιλέξιμα. 
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, μην αρχίζουμε αυτήν την τακτική των διακοπών. 
     Κύριε Γαρουφαλιά, αφήστε τον κύριο Υπουργό να τελειώσει. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε συνάδελφε, μπορεί να θέλετε να είσθε ένα ευρωπαϊκό κόμμα, αλλά τα συμφέροντα της χώρας θα πρέπει να τα υπερασπίζεστε. 
     Κλείνοντας θα πρέπει να σας πω ότι η Κυβέρνηση μένει πιστή σ’ αυτά τα οποία είπε από την αρχή της περσινής περιόδου, ότι θα υπερασπιστεί το εισόδημα των βαμβακοπαραγωγών. Γι’ αυτό ζήτησε στα πλαίσια της Ευρωπαϊκής Ένωσης και των κανονισμών της και της Συνθήκης την άδεια, όπως ορίζει –αν θέλετε- η Συνθήκη, για να μπορέσει να δώσει έκτακτη ενίσχυση. Αντί να χειροκροτήσετε αυτήν την προσπάθεια, ακόμα ρωτάτε αν θα το βάλουμε ως θέμα στο Συμβούλιο Υπουργών. Όταν ένας Βουλευτής ρωτάει σήμερα αν θα υπάρξει απόφαση -ενώ υπάρχει ήδη απόφαση- καταλαβαίνετε, λοιπόν, ότι δεν πρόκειται για άγνοια, αλλά για μια στρέβλωση της πραγματικότητας.
      ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 677/3.9.2002 αναφορά του Βουλευτή του Κομμουνιστικού Κόμματος Ελλάδος κ. Άγγελου Τζέκη προς τον Υπουργό Εθνικής Άμυνας, σχετικώς με τη μη χορήγηση μερίσματος από το Μετοχικό Ταμείο Στρατού στα μέλη της Πανελλήνιας Ένωσης Αξιωματικών και Υπαξιωματικών Εθνικής Αντίστασης 1941-1944. 
      Η αναφορά του κ. Τζέκη σε περίληψη έχει ως εξής:
      «Το Παράρτημα Κέντρου Θεσσαλονίκης της Πανελλήνιας Ένωσης Αξιωματικών και Υπαξιωματικών Εθνικής Αντίστασης 1941-1945, διαμαρτύρεται, επειδή δεν χορηγείται ακόμη το μέρισμα, από το Μετοχικό Ταμείο Στρατού, στους αποκατασταθέντες με το άρθρο 12 του ν. 2913/01, Αξιωματικούς και Υπαξιωματικούς του Στρατού, που διώχθηκαν λόγω της συμμετοχής τους στην Εθνική Αντίσταση και το οποίο μέρισμα έχει ήδη χορηγηθεί σε αντιστασιακούς στρατιωτικούς από τα Μετοχικά Ταμεία Ναυτικού και Αεροπορίας.
      Να σημειωθεί ότι στην εκπρόθεσμη απάντησή του ο κύριος Υπουργός Άμυνας αναφέρει ότι το Μ.Τ.Σ. αναμένει την ετήσια επιχορήγηση του Υπουργείου Οικονομίας και Οικονομικών, για να χορηγήσει το μέρισμα, ενώ ο κύριος Υφυπουργός Οικονομίας και Οικονομικών, με το 1073474/292 έγγραφό του –απάντηση στην αναφορά, δηλώνει αναρμοδιότητα επί του θέματος. 
      Οι άμεσα ενδιαφερόμενοι ζητούν να σταματήσει ο εμπαιγμός τους από αρμόδιους και αναρμόδιους και να αντιμετωπιστεί άμεσα το ζήτημα της χορήγησης του μερίσματος από το Μ.Τ.Σ.»
      Θα απαντήσει ο Υφυπουργός Εθνικής Άμυνας κ. Λωτίδης. 
      Έχετε το λόγο, κύριε Υπουργέ. 
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Ευχαριστώ, κύριε Πρόεδρε. 
     Αγαπητοί συνάδελφοι που κάνατε την αναφορά και λοιποί συνάδελφοι που βρίσκεστε σήμερα στο Σώμα, το θέμα είναι λίγο-πολύ γνωστό. Αναφέρθηκε ήδη σε αυτό ο Πρόεδρος διαβάζοντας την αναφορά. Γι’ αυτό θέλω να πω δύο απλά πράγματα:
      Η διάταξη, τη ρύθμιση της οποίας διεκδικούσαν επί σειρά ετών οι αντιστασιακοί αξιωματικοί των Ενόπλων Δυνάμεων και η οποία έγινε πραγματικότητα το 2001 με την ψήφιση του άρθρου 12 του ν. 2913/01, αναφέρεται στη δυνατότητα να έχουν μετοχική σχέση με το Μετοχικό Ταμείο Στρατού το διάστημα που ήταν εκτός της ενεργού υπηρεσίας. Βεβαίως, δεν ήταν η πρώτη ρύθμιση η οποία έγινε. Είχαμε και την προηγούμενη ρύθμιση το 1985 για τη διοικητική και συνταξιοδοτική αποκατάσταση των στρατιωτικών-αγωνιστών Εθνικής Αντίστασης. 
      Θα πρέπει να καταλάβουμε ότι τα μερίσματα τα οποία αναλογούν με τη ρύθμιση αυτή στους αξιωματικούς-αγωνιστές της Εθνικής Αντίστασης, οι οποίοι επί σειρά ετών ήταν εκτός ενεργού υπηρεσίας, στην ουσία είναι κοινωνική παροχή της πολιτείας, μιας και δεν υπήρξε η ανταποδοτική σχέση με τα μετοχικά ταμεία. Όπως ξέρετε, το μέρισμα που καταβάλλουν τα ταμεία αυτά προέρχεται από εισφορές που καταβάλλουν σε μηνιαία βάση οι αξιωματικοί. 
      Η Κυβέρνηση είχε τη βούληση και το έκανε πραγματικότητα. Όπως σωστά αναφέρει η αναφορά, στο Μετοχικό Ταμείο Αεροπορίας και στο Μετοχικό Ταμείο Στρατού κατεβλήθησαν τα αναλογούντα μερίσματα στους αξιωματικούς και εκεί εκφράζεται η βούληση. 
      Υπάρχει, λοιπόν, ένα θέμα με το Μετοχικό Ταμείο Στρατού. Εκεί πράγματι υπάρχει μια καθυστέρηση που σε καμία περίπτωση δεν σημαίνει αλλαγή στάσης της πολιτικής ηγεσίας του Υπουργείου και της Κυβέρνησης συνολικά απέναντι στους αγωνιστές της Εθνικής Αντίστασης και στους συγκεκριμένους αξιωματικούς. Απλώς επειδή στο Στρατό Ξηράς είναι πολύ περισσότεροι αυτοί οι οποίοι δικαιούνται του μερίσματος υπήρξε καθυστέρηση συνεννόησης μεταξύ των δύο συναρμόδιων Υπουργείων, του Υπουργείου Οικονομικών και του Υπουργείου Εθνικής Άμυνας, η οποία βρίσκεται σε εξέλιξη, προκειμένου το θέμα να αντιμετωπιστεί με τον καλύτερο δυνατό τρόπο. 
      Βεβαίως, η Κυβέρνηση αναγνωρίζει την ηθική και την πολιτική υποχρέωση την οποία έχει όχι από το νόμο αλλά από τη στάση της απέναντι στα θέματα της Εθνικής Αντίστασης και των αγωνιστών συνολικά. Αυτό το οποίο σε κάθε περίπτωση μπορώ να βεβαιώσω είναι ότι πολύ σύντομα –και όταν λέω «πολύ σύντομα» κυριολεκτώ- οι συνεννοήσεις με το Υπουργείο Οικονομίας και Οικονομικών θα λάβουν τέλος. Σε κάθε περίπτωση, όποια και αν είναι η εξέλιξη αυτών των συζητήσεων, η δέσμευση αυτή της πολιτείας θα υλοποιηθεί πάρα πολύ σύντομα. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Τζέκης. 
ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε. 
   Είναι θετική η τελευταία διατύπωση του κυρίου Υφυπουργού ότι αναλαμβάνει τη δέσμευση, είτε με τον έναν είτε με τον άλλο τρόπο, για την επίλυση του προβλήματος. Θεωρούμε ότι είναι βασικό πρόβλημα. Βασικό πρόβλημα από την άποψη ότι το Υπουργείο Οικονομικών δηλώνει αναρμόδιο, ενώ θα έπρεπε να δώσει συγκεκριμένη απάντηση προς εμάς και προς τους συμπολίτες μας που έχουν το δικαίωμα να απολαύσουν και αυτοί τα μερίδια από το Μετοχικό Ταμείο Στρατού. 
      Από την άλλη, βέβαια, υπάρχει και η δική σας δήλωση και η απάντηση που λέει ότι υπεύθυνο είναι το Υπουργείο Οικονομικών. Αυτό –γι’ αυτό το αναφέρω και στην αναφορά- είναι ένας εμπαιγμός όχι προς το Κομμουνιστικό Κόμμα Ελλάδας, αλλά προς τους συμπολίτες μας, οι οποίοι βλέπουν ότι το Μετοχικό Ταμείο Ναυτικού και Αεροπορίας ήδη δίνει τα μερίσματα και αναρωτιούνται γιατί το Μετοχικό Ταμείο Στρατού δεν τα δίνει. 
      Κύριε Υπουργέ και κύριε Πρόεδρε, σε αυτό το σημείο να σας πω ότι δεχθήκαμε και εντονότατες διαμαρτυρίες, όταν πλέον έγινε γνωστό ευρύτατα διαμέσου του Τύπου ότι το Υπουργείο είχε δώσει τιμητικές διακρίσεις σε μια μεγάλη ομάδα αξιωματικών που συνεργάστηκαν και με τη χούντα, και βέβαια την αντιμετώπιση που είχαν από το αρμόδιο Υπουργείο. Είχαν δηλαδή επισκεφθεί και τον Υπουργό Οικονομικών και εκείνος τους είπε «άλλα λόγια να αγαπιόμαστε».
      Αυτό λοιπόν σήμερα, θέλω να πιστεύω ότι τελειώνει με την τοποθέτησή σας. Εμείς ως Κομμουνιστικό Κόμμα Ελλάδος –και ο Υπουργός Γεωργίας γνωρίζει πολύ καλά ότι πολλές υποσχέσεις είχαν δοθεί στους αγρότες, αλλά δεν υλοποιήθηκαν- εμείς θα παρακολουθούμε από πολύ κοντά τις δεσμεύσεις σας και θα επανέλθουμε, κύριε Πρόεδρε, για να ελέγξουμε ξανά την Κυβέρνηση για αυτό το συγκεκριμένο ζήτημα, γιατί το θεωρούμε σοβαρό. Είναι άνθρωποι που αγωνίστηκαν, έδωσαν πολλά στον τόπο και πρέπει να γίνει αποκατάσταση, όπως πολύ καλά είπατε, και οικονομική και ηθική. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός, έχει το λόγο. 
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Δύο κουβέντες μόνο, κύριε Πρόεδρε. 
     Κατ’ αρχήν, αγαπητέ συνάδελφε, το περί εμπαιγμού, όχι ότι με ενοχλεί ή δεν είναι έκφραση η οποία λέγεται…
      ΑΓΓΕΛΟΣ ΤΖΕΚΗΣ: Το είπα αυτό γιατί το Μάιο….
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Όχι, όχι δεν είναι προσωπικό. Δεν είναι προσωπικό θέμα, αλλά θα μπορούσε να έχει βάση αυτό και θα μπορούσα να το είχα προσυπογράψει, αν το θέμα δεν αντιμετωπίζονταν μετά από πρωτοβουλία της Κυβέρνησης. 
     Η νομοθετική πρωτοβουλία προκειμένου να καθιερωθεί η συγκεκριμένη ρύθμιση, από την οποία απορρέει η υποχρέωση της πολιτείας να καταβάλλει τα μερίσματα στους αξιωματικούς, έγινε με πρωτοβουλία της Κυβέρνησης και ψηφίστηκε το 2001.  Ναι, πράγματι εγώ ο ίδιος δέχθηκα στην πρωτολογία μου ότι υπήρξε μία μικρή καθυστέρηση. Πάντως, δεν έχει κανείς να χάσει απολύτως τίποτα. 
      Ως εκ τούτου, λοιπόν, νομίζω ότι είναι η ενδεικνυόμενη απόδοση τιμής προς αυτούς, οι οποίοι ιστορικά έχουν μία τέτοια διαδρομή και έτσι κοσμούν με την παρουσία τους και τη στάση τους, σε δύσκολους πραγματικά καιρούς, τη στολή του Έλληνα αξιωματικού και του Έλληνα πολίτη, θα έλεγα. 
      Τώρα όσον αφορά τα υπόλοιπα, όπου ξεγλιστρήσατε λίγο περί μεταλλίων…
      ΑΓΓΕΛΟΣ ΤΖΕΚΗΣ: Σας είπα ότι δεχθήκαμε εντονότατες διαμαρτυρίες και οφείλω να το αναφέρω. 
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Υπουργέ, κλείστε της ομιλίας σας. 
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): …το θέμα δεν είναι του παρόντος. Αυτό αντιμετωπίστηκε. Έγινε ερώτηση εδώ και είναι βέβαιο ότι διατάχθηκε έρευνα και θα αποδοθούν πραγματικά οι ευθύνες εκεί που ανήκουν. Γνωρίζετε πάρα πολύ καλά ότι δεν μπορούν να αποδοθούν πραγματικά ευθύνες και πρόθεση στην πολιτική ηγεσία του Υπουργείου Εθνικής Άμυνας. 
      ΠΡΟΕΔΡΕΥΩΝ (Κωνσταντίνος Γείτονας): Αναφορές ερωτήσεις δευτέρου κύκλου:
      Πρώτη είναι η με αριθμό 721/25-7-2002 ερώτηση του Βουλευτή της Νέας Δημοκρατίας κ. Ελευθερίου Παπανικολάου προς τον Υπουργό Ανάπτυξης, σχετικώς με τη λήψη μέτρων για την Τουριστική και Πολιτιστική ανάπτυξη του Νομού Μεσσηνίας. 
     Η ερώτηση του κυρίου συναδέλφου έχει ως εξής:
     «Η Μεσσηνία κατέχει πολλούς αρνητικούς «τίτλους» όπως «ΠΡΩΤΑΘΛΗΤΡΙΑ ΤΗΣ ΑΝΕΡΓΙΑΣ», «ΦΘΙΝΟΥΣΑ ΠΕΡΙΟΧΗ» και «ΝΟΤΟΣ ΤΟΥ ΝΟΤΟΥ», με αποτέλεσμα να βρίσκεται αναπτυξιακά στην τελευταία θέση από όλους τους νομούς της χώρας, αλλά και της Περιφέρειας Πελοποννήσου. 
      Με δεδομένο την σημαντική φυσική και Πολιτιστική κληρονομιά της Μεσσηνίας, ερωτώνται οι αρμόδιοι Υπουργοί: 
1. Θα ενισχύσουν τις συγκοινωνιακές υποδομές τουριστικής ανάπτυξης στη Μεσσηνία; 
2. Θα προχωρήσουν στην συστηματική προβολή των φυσιολατρικών και αρχαιολογικών χώρων της Μεσσηνίας; 
3. Θα ενισχύσουν την ανάπτυξη ειδικών υποδομών εναλλακτικού τουρισμού στη Μεσσηνία;».
Θα απαντήσει ο Υφυπουργός Ανάπτυξης, ο κ. Γεωργακόπουλος. 
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριε συνάδελφε, όπως γνωρίζετε πάρα πολύ καλά, στο πρώτο ερώτημα που βάζετε για τις συγκοινωνιακές υποδομές στη Μεσσηνία, ασφαλώς δεν είναι θέμα του Υπουργείου Ανάπτυξης. Το θέμα συγκοινωνιακών υποδομών είναι θέμα του Υπουργείου Μεταφορών και Επικοινωνιών, στο οποίο εμείς μεταβιβάσαμε την ερώτησή σας και πιστεύω ότι παίρνει τα απαραίτητα μέτρα, έτσι ώστε να αναπτυχθούν οι συγκοινωνιακές υποδομές στο νομό Μεσσηνίας. 
    Δεύτερον, όσον αφορά την προβολή των φυσικών καλλονών της Μεσσηνίας, οι οποίες όπως χαρακτηριστικά λέτε είναι πάρα πολλές, θα γνωρίζετε ασφαλώς ότι έχουν δημιουργηθεί οι νομαρχιακές επιτροπές τουριστικής προβολής, στις οποίες συμμετέχει το κράτος, δηλαδή συμμετέχει το Υπουργείο Τουρισμού, χρηματοδοτώντας το 50% των δαπανών τις οποίες κάνουν για την τουριστική προβολή της περιοχής. 
    Και αυτό γίνεται σε όλες τις νομαρχίες της χώρας, έτσι ώστε τοπικά να αναλαμβάνουν να συμμετέχουν σε διεθνείς τουριστικές εκθέσεις για να προβάλουν τον τόπο τους καλύτερα από το να γίνεται μία κεντρική προβολή. Το υπόλοιπο 50% καλύπτεται συνήθως από τους ιδιώτες, οι οποίοι συμμετέχουν σε αυτές τις δραστηριότητες.
      Όσον αφορά στον εναλλακτικό τουρισμό, σας πληροφορώ ότι πράγματι ο εναλλακτικός τουρισμός και ο οικοτουρισμός είναι το νέο προϊόν, η νέα μορφή τουρισμού, η οποία μπορεί να αναπτυχθεί στην ελληνική επαρχία. Προς τούτο, διατίθενται σημαντικά ποσά μέσω του Leaderplus για την ανάπτυξη καταλυμάτων και άλλων υποδομών σε όλη την Ελλάδα, αλλά είναι πρωτοβουλία των ιδιωτών το να συμμετέχουν σε αυτά τα προγράμματα τα οποία έχουν προκηρυχθεί. Ξεπερνούν τα 250 δισεκατομμύρια δραχμές, πράγμα που σημαίνει ότι υπάρχει πεδίον δόξης λαμπρόν, αρκεί να υπάρξουν και οι απαραίτητοι κοινωνικοί παράγοντες οι οποίοι θα συμβάλουν προς αυτή την κατεύθυνση.
      Η Κυβέρνηση έχει αυτά τα προγράμματα και μάλιστα τελευταίως έχει αναπτυχθεί και η αγροτοτουριστική, η οποία μπορεί να λειτουργήσει ως σύμβουλος αυτών των εταιρειών, έτσι που πραγματικά να δημιουργήσουν ένα καινούριο προϊόν, το αγροτοτουριστικό προϊόν. Γιατί όπως έχουμε πει χαρακτηριστικά, οι κάτοικοι δεν πρόκειται να μείνουν στην ύπαιθρο αν δεν συμπληρώσουμε το εισόδημά τους.  Εκτός δηλαδή από το αγροτικό εισόδημα θα πρέπει να υπάρχει και το εισόδημα από κάποιες άλλες πηγές, για να μπορέσουν έτσι και να απασχολούνται την περίοδο την οποία δεν ασχολούνται με τη γεωργία, αλλά και να έχουν και κάποιο εισόδημα. Και προς αυτήν την κατεύθυνση, γνωρίζετε πάρα πολύ καλά ότι τελευταία γίνεται μια μεγάλη προσπάθεια.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Παπανικολάου έχει το λόγο.
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ:  Κύριε Πρόεδρε, η ελληνική ύπαιθρος πεθαίνει και η Κυβέρνηση αδιαφορεί. Σημερινή είδηση από το χωριό Βροντή των Σερρών μάς παρουσιάζει μια εικόνα τραγική, θα λέγαμε, για τους αγρότες μας, μια και ολόκληρο το χωριό βγαίνει στο σφυρί λόγω πανωτοκίων. Το θέμα «πανωτόκια» δεν αφορά μόνο το χωριό των Σερρών, αλλά ολόκληρη την αγροτιά. Σκεφθείτε: με τι σθένος, με τι όρεξη οι αγρότες μας θα καλλιεργήσουν τη γη, μια και είναι το μεγαλύτερο ποσοστό στην περιφέρεια, ώστε να μπορέσει να υπάρξει η ποθούμενη ανάπτυξη! 
      Η Μεσσηνία  είναι τρίτη από το τέλος στην οικονομία, στην ανάπτυξη, στο δημογραφικό. Συνεχώς φθίνει. Μόνο στην ανεργία πρωταγωνιστεί με 25%, σύμφωνα με στοιχεία της  Νομαρχιακής Αυτοδιοικήσεως και του Εργατικού Κέντρου Καλαμάτας. Η κατάσταση, πραγματικά, είναι δραματική.
      Εγώ όμως θα μείνω σε μερικά που είχε πει πρόσφατα, όταν επισκέφθηκε την Καλαμάτα, ο Υφυπουργός κ. Γεωργακόπουλος εκπροσωπώντας την Κυβέρνηση. Είχε πει επί λέξει ότι: η Μεσσηνία μπορεί να στηριχθεί στην ανάπτυξη, έχοντας ως εφαλτήριο τον τουρισμό και τον πολιτισμό. Πραγματικά η Μεσσηνία, λόγω του πολιτισμού της, κατέχει την έβδομη θέση σε αρχαιότητες και πολιτισμό μεταξύ των άλλων νομών της πατρίδας μας. Όμως το θέμα είναι ότι δεν γίνεται κάποια προσπάθεια από το αρμόδιο Υπουργείο, ώστε πραγματικά να μπορέσει να αποτελέσει πόλο έλξεως ο τουρισμός μέσω του πολιτισμού. 
      Ένα συγκεκριμένο θέμα που πρέπει να απασχολήσει τον κύριο Υπουργό   μια και πρόσφατα υπεγράφη, είναι σχετικά με την Περιοχή Ολοκληρωμένης Τουριστικής Αναπτύξεως, τη γνωστή ΠΟΤΑ. Έξι χρόνια χρειάστηκε η Κυβέρνηση να βάλει μια υπογραφή για να προχωρήσει ο ιδιώτης επενδυτής, κ. Κωνσταντακόπουλος και να φτιάξει τη μεγαλύτερη μονάδα, τη μεγαλύτερη επένδυση, θα λέγαμε, τα τελευταία χρόνια ,έτσι ώστε να υπάρξει δουλειά για τους Μεσσηνίους. Διότι είναι γνωστό ότι τα τελευταία χρόνια τεσσεράμισι χιλιάδες βρέθηκαν στο πεζοδρόμιο λόγω της ανεργίας. 
      Όταν όμως, κύριε Υπουργέ, το Leaderplus που δόθηκε σε όλη την Ελλάδα, και παρά το καταπληκτικό πρόγραμμα που είχε γίνει από την Αναπτυξιακή Εταιρία της Μεσσηνίας- «κόβεται» η Μεσσηνία, όταν ο αγροτοτουρισμός που μπορούσε να βοηθηθεί μέσα από ορισμένες επιδοτήσεις που είχε για ανάλογα προγράμματα δεν βοηθιέται αφού δεν δίνονται στη Μεσσηνία πιστώσεις, όταν οι βελτιωτικές καλλιέργειες, δεν χρηματοδοτούνται για να κρατηθεί ο αγρότης στο χωριό του, ενώ την περασμένη πενταετία είχαν δοθεί έξι δισεκατομμύρια και απορροφήθηκαν για όλη τη Μεσσηνία, τώρα δίνονται μόνο πέντε δισεκατομμύρια για ολόκληρη την Περιφέρεια, πώς μπορεί να γίνει ανάπτυξη; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε κύριε συνάδελφε.
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Δύο λόγια, κύριε Πρόεδρε. Είναι πολύ σημαντικά τα θέματα.
      ΠΡΟΕΔΡΕΥΩΝ (Κωνσταντίνος Γείτονας): Ναι, αλλά παρακαλώ ολοκληρώστε. Δεν έχουμε άλλο χρόνο.
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Όταν το Μουσείο της Αρχαίας Μεσσήνης υπολειτουργεί, αντί να δώσει μερικά εκατομμύρια ο κ. Βενιζέλος ώστε να γίνει επέκταση και να χωρέσουν τα αγάλματα τα οποία είναι στο υπόγειο, όταν δεν γίνεται ένας αγωγός για να παροχετευθούν τα όμβρια και τα λύματα που λούζουν, κυριολεκτικά, τις αρχαιότητες πώς να προκύψει ανάπτυξη;
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε.
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Και το κυριότερο, το Μουσείο Καλαμάτας κύριε Πρόεδρε, είναι κλειδωμένο, τα τελευταία τρία χρόνια και δεν παραδίδεται, διότι ο εργολάβος δεν έχει πάρει τα σαράντα εκατομμύρια που πρέπει να του δώσει το Υπουργείο Πολιτισμού.
      ΠΡΟΕΔΡΕΥΩΝ (Κωνσταντίνος Γείτονας): Ευχαριστώ.
      Ο κύριος Υπουργός έχει το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριε συνάδελφε, ασφαλώς δεν αναφέρεσθε στην ερώτησή σας με τα όσα είπατε. Κάνατε μία γενική επερώτηση εναντίον όλης της κυβερνητικής πολιτικής, γιατί και για τα πανωτόκια θα μπορούσα να σας απαντήσω και για όλα τα υπόλοιπα τα οποία είπατε. Αλλά νομίζω ότι πρέπει να σταθούμε σε αυτό το οποίο λέει η ερώτησή σας και εγώ θα απαντήσω μόνο σε ό,τι έχει σχέση με τον τουρισμό.
      Πράγματι η Μεσσηνία μπορεί να στηριχθεί στην τουριστική ανάπτυξη αρκεί, όπως σας είπα, να βρεθούν ιδιώτες οι οποίοι θα συμμετέχουν και θα θέλουν να κάνουν επενδύσεις. Σήμερα υπάρχουν πράγματι κίνητρα. Όταν για τις ειδικές μορφές τουρισμού υπάρχουν κίνητρα με 40% επιδότηση, όταν στο Leader plus η επιδότηση είναι 50% …
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Πού το ξέρετε; 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): …σας ερωτώ να μου πείτε πόσο πρέπει να είναι η επιδότηση για να υπάρξουν κίνητρα που λέτε εσείς ότι δεν υπάρχουν; Κίνητρα υπάρχουν.
    ΒΥΡΩΝ ΠΟΛΥΔΩΡΑΣ: Άνθρωποι δεν υπάρχουν.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Βέβαια δεν υπάρχει επιχειρηματικό ενδιαφέρον για την ΠΟΤΑ …
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Δεν δώσατε. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Παπανικολάου, θα σας παρακαλέσω να αφήσετε τον κύριο Υπουργό να απαντήσει. 
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Θέλω να τον ενημερώσω.
      ΠΡΟΕΔΡΕΥΩΝ (Κωνσταντίνος Γείτονας):  Τώρα θα τον ενημερώσετε; Ό,τι είχατε να πείτε το είπατε στην ομιλία σας. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Η ΠΟΤΑ είχε νομοθετηθεί το 1996. Ο επιχειρηματίας όμως ζητούσε πρόσθετες νομοθετικές ρυθμίσεις, ενώ γνώριζε εκ των προτέρων ποιος ήταν ο νόμος, όταν αποφάσισε να κάνει εκεί την ΠΟΤΑ.	 
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
      Σας πληροφορώ ακόμα ότι σήμερα κατατίθεται τροπολογία που ρυθμίζει μερικά από αυτά τα οποία θεωρούνται δίκαια και λογικά για την ΠΟΤΑ. Αλλά δεν μπορούν να ρυθμιστούν όλα όσα ζητάνε οι επιχειρηματίες. Σας το λέω γιατί τότε δημιουργείται πρόβλημα. Δεν μπορώ να σας πω τι ζητάνε. Αλλά δεν είναι δυνατόν –επαναλαμβάνω-  να νομοθετήσουμε εδώ όλα όσα ζητάνε. Εμείς πρέπει να είμαστε στο πλαίσιο εκείνο της δικαιοσύνης και της ισορροπίας, της κοινωνίας και της οικονομίας για να μπορεί να αναπτυχθεί, διαφορετικά θα αναπτυχθεί ένα κομμάτι και το υπόλοιπο θα καταρρεύσει.
      
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων και εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
     Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Δικαιοσύνης.
      Συνέχιση της συζήτησης επί των άρθρων και του συνόλου του σχεδίου νόμου: «Ιατρική υποβοήθηση στην ανθρώπινη αναπαραγωγή».
      Η συζήτηση του νομοσχεδίου θα ολοκληρωθεί κατά τη σημερινή συνεδρίαση. 
      Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Σλοβενίας για συμμετοχή στο Πολυεθνικό Κέντρο Εκπαίδευσης Επιχειρήσεων Υποστήριξης της Ειρήνης (Π.Κ.Ε.Ε.Υ.Ε.).
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τη συνήθη διαδικασία. 
     Υπουργείου Εξωτερικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Απόφασης των Αντιπροσώπων των Κυβερνήσεων των Κρατών-Μελών της Ευρωπαϊκής Ένωσης, συνελθόντων στο πλαίσιο του Συμβουλίου, της 15.10.2001, σχετικά με τα προνόμια και τις ασυλίες που χορηγούνται στο Ινστιτούτο Μελετών για θέματα ασφάλειας και στο Δορυφορικό Κέντρο της Ευρωπαϊκής Ένωσης, καθώς και στα όργανά τους και στα μέλη του προσωπικού τους».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Υπουργείου Οικονομίας και Οικονομικών.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Οργανισμός Νομικού Συμβουλίου του Κράτους και κατάσταση των Λειτουργών και των Υπαλλήλων του», σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής. 
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τη συνήθη διαδικασία. 
     Του ιδίου Υπουργείου.
     Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Απλουστεύσεις και βελτιώσεις στη φορολογία εισοδήματος και κεφαλαίου και άλλες διατάξεις» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τη συνήθη διαδικασία. 
     Κύριοι συνάδελφοι επανερχόμαστε στη συζήτηση του νομοσχεδίου του Υπουργείου Δικαιοσύνης: «Ιατρική υποβοήθηση στην ανθρώπινη αναπαραγωγή».
     Έχουν απομείνει για συζήτηση τα άρθρα δεύτερο έως όγδοο, που θα συζητηθούν ως μια ενότητα. Το πρώτο άρθρο το ψηφίσαμε κατά την προηγούμενη συνεδρίαση.
     Κύριε Υπουργέ, μήπως θέλετε να κάνετε κάποιες βελτιώσεις στο κείμενο που πρέπει να τις έχει υπόψη του ο εισηγητής;
     ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Όχι, κύριε Πρόεδρε, ισχύουν οι αναδιατυπώσεις που έχω διανείμει.
     ΠΡΟΕΔΡΟΣ (Απόστολος Κακλαμάνης): Καλώς, κύριε Υπουργέ. 
     Ο  κ. Αθανάσιος Ασκητής έχει το λόγο.
     ΑΘΑΝΑΣΙΟΣ ΑΣΚΗΤΗΣ: Κυρίες και κύριοι συνάδελφοι, από την πλευρά του ΠΑΣΟΚ δεν έχουμε να προσθέσουμε κάτι. Έχουμε τοποθετηθεί ότι υπερψηφίζουμε το άρθρο δεύτερο καθ’ ολοκληρία και δεν υπάρχει κάτι το οποίο θα έπρεπε να παρατηρήσω ως προς την εξέλιξη. Το ίδιο ισχύει και για τα επόμενα. Τα υπερψηφίζουμε πλήρως.
     Ευχαριστώ πολύ.
     ΠΡΟΕΔΡΟΣ (Απόστολος Κακλαμάνης): Καλώς. 
     Ο κ. Αλέξανδρος Λυκουρέζος έχει το λόγο.
      ΑΛΕΞΑΝΔΡΟΣ ΛΥΚΟΥΡΕΖΟΣ: Κύριε Πρόεδρε, πριν εισέλθω σε δύο παρατηρήσεις που έχω να κάνω, θα ήθελα να σας διαβάσω, για να επισημάνω και να υπογραμμίσω τη σοβαρότητα των ενστάσεων και των αντιρρήσεων που είχαμε συζητώντας την περασμένη εβδομάδα, ιδίως για τη μορφή της μεταθανάτιας γονιμοποίησης και τη μορφή της παρένθετης κυοφόρου γυναίκας ή παρένθετης μήτρας, ένα δημοσίευμα της εφημερίδας «ΕΛΕΥΘΕΡΟΤΥΠΙΑ» στις 4 Απριλίου 1995 που λέει: «Φρένο Ιταλών γιατρών στα παιδιά του σωλήνα. Οι Ιταλοί γιατροί αποφάσισαν να θέσουν τέρμα στη ζούγκλα που επικρατεί στο χώρο αυτό σχετικά με την τεχνητή γονιμοποίηση. Το σωματείο των Ιταλών γιατρών ψήφισε ένα δεοντολογικό κώδικα που ρυθμίζει τις γεννήσεις και ζήτησε από την κυβέρνηση να θεσπίσει σχετικό νόμο. Μάλιστα αποφάσισε την επιβολή διαφόρων ποινών στους γιατρούς που παραβιάζουν τον κώδικα αυτόν. Τα πέντε σημεία που ενέκρινε η ομοσπονδία των Ιταλών γιατρών είναι τα εξής.
1. «Όχι στις μητέρες γιαγιάδες. Απαγορεύεται η τεχνητή γονιμοποίηση σε ηλικίες άνω των πενήντα ετών». Το αντιμετωπίσαμε αυτό με τη φυσική ηλικία αναπαραγωγής.
2. «Όχι παιδιά από ζευγάρι ομοφυλοφίλων». Και αυτό το αντιμετωπίσαμε.
3.   «Απαγορεύεται σε άτομα που δεν έχουν οικογένεια να αποκτήσουν παιδιά. Επιτρέπεται σε ζευγάρια εκτός γάμου». Τα δύο τελευταία έχουν ενδιαφέρον.
4. «Απαγορεύεται ακόμα η γέννηση με τεχνητή γονιμοποίηση παιδιών όταν έχει πεθάνει ένας από το ζευγάρι, μεταθανάτια. Αποκλείονται έτσι περιπτώσεις γεννήσεων παιδιών που είναι ήδη ορφανά». Η προγραμματισμένη ορφάνια, που είχαμε εμείς επισημάνει.
5. «Απαγορεύεται η γέννηση παιδιών με τη μέθοδο της ενοικίασης της μήτρας, η κατά παραγγελία σε άλλα πρόσωπα ή παρένθετη».
   Τα τονίζω αυτά απλώς για να καταδείξω την ορθότητα των δύο αυτών αντιρρήσεων που διατυπώσαμε κατά την προηγούμενη συνεδρίαση.
      Όσον αφορά στο άρθρο 2, βλέπω ότι ο Υπουργός δεν προέβη σε άλλη αναδιατύπωση. Είχε γίνει μακρά συζήτηση στην Επιτροπή για το τεκμήριο του άρθρου 1464 και νομίζω ο συνάδελφος κ. Κουβέλης τότε και εμείς είχαμε πει ότι εφόσον γίνει δεκτή από τη Βουλή η προσφυγή στη μέθοδο της παρένθετης κυοφόρου γυναικός ή δανεικής μήτρας, θα έπρεπε το τεκμήριο αυτό να είναι αμάχητο, για να μη δημιουργούνται προβλήματα, συγχύσεις, αδιέξοδα σε περιπτώσεις που θα ήθελε η παρένθετη μητέρα να διεκδικήσει τη μητρότητα. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
     Μετά την αναδιατύπωση που κάνατε στο άρθρο 1458 ότι αποκλείεται η παρένθετη μητέρα να χρησιμοποιήσει δικό της ωάριο, νομίζω ότι θα μπορούσε εύκολα κατά λογική αναγκαιότητα να οδηγηθούμε στο αμάχητο τεκμήριο. 
     Εμείς, συνεπείς στη γραμμή που υιοθετήσαμε από την αρχή, θα θέλαμε να παρατηρήσουμε ότι επιμένουμε να είναι αμάχητο το τεκμήριο, παρά τα ενδεχόμενα άλλα επιχειρήματα που μπορεί να προβληθούν για τη στήριξη αυτής της απόψεως που φέρνετε σήμερα. 
     Όσον αφορά τα υπόλοιπα άρθρα του άρθρου 2 και εν συνεχεία τα υπόλοιπα άρθρα, απ’ όσο διάβασα, είναι, νομίζω, αναγκαίες προσαρμογές στις διατάξεις του Αστικού Κώδικα και του Κώδικα Πολιτικής Δικονομίας και σε πρώτη ανάγνωση δεν θα είχα να κάνω παρατηρήσεις ή να διατυπώσω άλλες ενστάσεις.
     ΠΡΟΕΔΡΕΥΩΝ (Κωνσταντίνος Γείτονας): Ο κ. Κοσιώνης έχει το λόγο.
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κύριε Πρόεδρε, στη διάρκεια της συζήτησης του άρθρου 1 είχαμε πει ότι αυτό το άρθρο συγκεντρώνει τις επιφυλάξεις μας, τις ενστάσεις μας και τις αντιρρήσεις μας και ότι στα υπόλοιπα άρθρα δεν έχουμε να προσθέσουμε ή να αφαιρέσουμε τίποτα και θα τα ψηφίσουμε. 
     ΠΡΟΕΔΡΕΥΩΝ (Κωνσταντίνος Γείτονας): Να μη γυρίσουμε στο προηγούμενο άρθρο, γιατί όλοι όσοι είχαμε, ενστάσεις, θα μπορούσαμε να πούμε πολλά αλλά αυτό ψηφίστηκε.
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Είπα για το άρθρο 1. 
     ΠΡΟΕΔΡΕΥΩΝ (Κωνσταντίνος Γείτονας): Το είπα για τον κ. Λυκουρέζο.
     Ο κ. Κουβέλης έχει το λόγο.
     ΦΩΤΗΣ ΚΟΥΒΕΛΗΣ: Κύριε Πρόεδρε, επέμενα από την πρώτη στιγμή ότι το μαχητό τεκμήριο του άρθρου 1464, αναφορικά με το παιδί το οποίο θα γεννηθεί από μία παρένθετη μητέρα, από μία ξένη μήτρα, θα δημιουργήσει προβλήματα. Αυτά τα προβλήματα τα αναγνωρίζει το ίδιο το άρθρο 1464, όταν θέλει το τεκμήριο αυτό να ανατρέπεται με αγωγή προσβολής της μητρότητας που ασκείται μέσα σε προθεσμία έξι μηνών από τον τοκετό, είτε από την τεκμαιρόμενη μητέρα είτε από την κυοφόρο γυναίκα, εφόσον αποδειχθεί ότι το τέκνο κατάγεται βιολογικά από την τελευταία.
     Κατά συνέπεια το ίδιο το άρθρο 1464, κύριε Πρόεδρε, εισάγει την όλη ρύθμιση σε μία προβληματική κατάσταση, αφού δέχεται τη δυνατότητα ανατροπής του τεκμηρίου και παρέχει –κατά συνέπεια, βέβαια- το δικαίωμα προσβολής με αγωγή, η οποία θα εγερθεί ενώπιον των αρμοδίων δικαστηρίων.
     Στην προηγούμενη συζήτηση είχα πει ότι πράγματι στο άρθρο 1458 σημειώθηκε ένα βήμα με την τροποποίηση που έκανε ο κύριος Υπουργός, όταν απέκλεισε -κατηγορηματικά και ορθώς- τη δυνατότητα η κυοφόρος μητέρα να χρησιμοποιεί δικά της ωάρια. 
     Επομένως θα έλεγα, κύριε Υπουργέ, κατά λογική συνέπεια της ρυθμίσεως που φέρατε στο άρθρο 1458, θα πρέπει το τεκμήριο, όπως εισάγεται, να μην εισαχθεί και από μαχητό να γίνει αμάχητο. Επαναλαμβάνω ότι γνωρίζω τα ακραία επιστημονικά ενδεχόμενα που μπορούν να δικαιολογούν τη δυνατότητα έγερσης αγωγής προσβολής της μητρότητας και από την κυοφόρο γυναίκα. 
     Εδώ, όμως, κύριοι συνάδελφοι, πρέπει να ζυγίσουμε τα πράγματα και αυτή η ζύγιση είναι βέβαιο ότι θα μας δώσει ως συμπέρασμα πως πρέπει να υποστηρίξουμε το παιδί που θα γεννηθεί. Η υποστήριξη προς το παιδί που θα γεννηθεί είναι να μην το εμπλέξουμε σε διαδικασίες σε σχέση με τη μητρότητα, η οποία μπορεί να αμφισβητείται με τα όσα συνομολογεί, κύριε Πρόεδρε, το άρθρο 1464.
     Κατά συνέπεια εμείς για άλλη μία φορά ζητάμε από τον κύριο Υπουργό –και κατά λογική συνέπεια προς τη ρύθμιση του άρθρου 1458- το τεκμήριο του άρθρου 1464 να οριστεί ως αμάχητο, προκειμένου να διαφυλάξουμε το παιδί που θα γεννηθεί με την ενδιάμεση μήτρα από δικαστικές περιπέτειες, από αμφισβητήσεις, οι οποίες σε τελική ανάλυση το δικό του ψυχισμό θα προσβάλουν και, αν θέλετε, τη δική του προσωπικότητα θα υπονομεύουν μέσα στη διαδρομή της ζωής του για όσα χρόνια αυτό το παιδί ζήσει. Κατά συνέπεια επαναφέρουμε τις αντιρρήσεις μας για το άρθρο 1464 και ζητούμε τον ορισμό του τεκμηρίου ως αμαχήτου.
     Κύριοι συνάδελφοι, θα ήθελα να κάνω και μία θετική αναφορά στην ενότητα των άρθρων που συζητάμε. Θεωρώ, κύριε Υπουργέ, ότι είναι εξαιρετικά επιτυχής η ρύθμιση του άρθρου 1475 για την εκούσια αναγνώριση, ότι δηλαδή ο πατέρας μπορεί να αναγνωρίσει ως δικό του το τέκνο που γεννήθηκε χωρίς γάμο, εφόσον συναινεί σ’ αυτό και η μητέρα. Αν η μητέρα, κύριοι συνάδελφοι, σύμφωνα με τη ρύθμιση έχει πεθάνει ή δεν έχει δικαιοπρακτική ικανότητα, η αναγνώριση γίνεται με μόνη τη δήλωση του πατέρα.
     Κύριε Πρόεδρε, είναι μία πολύ καλή ρύθμιση, η οποία δίνει τη δυνατότητα σε ένα παιδί να έχει πατέρα, έστω και αν ο πατέρας αυτός απλώς συνδέεται με το παιδί εμμέσως με τη σχέση που είχε με τη γυναίκα που γέννησε αυτό το παιδί. Πράγματι είναι μία ορθή ρύθμιση και οφείλω να την επαινέσω, για να μη λέει ο κύριος Υπουργός –συν τοις άλλοις- ότι μόνο κατηγορητικό λόγο έχουμε κατά των προτάσεων που κάνει με το συγκεκριμένο σχέδιο νόμου.
     Τελειώνοντας, κύριε Πρόεδρε, θα ήθελα να πω ότι δεν έχω άλλες παρατηρήσεις. Αν κάνω παρατηρήσεις, θα είναι εκείνες οι οποίες έχουν γίνει από τον ομιλούντα και επί της αρχής και στη συζήτηση των άρθρων της πρώτης ενότητας. 
     Θα ζητήσω, έστω αυτήν την ύστατη –εν σχέση με το νομοσχέδιο- ώρα, κύριε Υπουργέ, να μην επιμείνετε στο μαχητό του τεκμηρίου και να ορίσετε ότι είναι αμάχητο το τεκμήριο της μητρότητας υπέρ της δότριας και όχι υπέρ της κυοφόρου γυναίκας, όχι δηλαδή υπέρ της γυναίκας που δέχεται –ακραία επιλογή είναι, αλλά είναι υπαρκτή- να κυοφορήσει στα σπλάγχνα της ένα παιδί που δεν είναι δικό της. Για να είναι σαφές, κύριε Πρόεδρε, θα ήθελα να εξηγήσω ότι δότρια είναι η μητέρα, η οποία δίδει την εντολή να γεννηθεί το παιδί στα σπλάγχνα μίας άλλης γυναίκας που είναι η παρένθετη μητέρα, η παρένθετη μήτρα. 
      Άρα το παιδί, κύριε Πρόεδρε, κατά αμάχητο τεκμήριο να είναι της γυναίκας, να αναγνωρίζεται ως μητέρα του εκείνη που έδωσε την εντολή, εκείνη που ζήτησε μία άλλη γυναίκα να κυοφορήσει στα σπλάγχνα της το δικό της παιδί.
      ΠΡΟΕΔΡΕΥΩΝ (Κωνσταντίνος Γείτονας): Είναι σαφές.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι  Υπουργοί Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών, κατέθεσαν σχέδιο νόμου: «Συνήγορος του πολίτη».
      Παραπέμπεται στην αρμόδια Διαρκή Επιτροπή.
      Επίσης έχω την τιμή να ανακοινώσω στο Σώμα ότι από τις αρμόδιες εισαγγελικές αρχές υποβλήθηκαν στη Βουλή μηνυτήριες αναφορές κατά του Πρωθυπουργού και μελών της Κυβέρνησης. 
      Δεν υπάρχει κανένας εγγεγραμμένος συνάδελφος.
      Ο κύριος Υπουργός έχει το λόγο.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Θα ήθελα να διευκρινίσω τη θέση μου σε ό,τι αφορά το άρθρο 1464. 
      Είναι εύλογος ο προβληματισμός που κατετέθη από τους κυρίους συναδέλφους και από τον κ. Λυκουρέζο και από τον κ. Κουβέλη, σε σχέση με το μαχητό χαρακτήρα του τεκμηρίου μητρότητας, ωστόσο εκτιμώ ότι δεν πρέπει να αποστούμε από τη ρύθμιση, από τη διατύπωση έτσι όπως την έχουμε καταθέσει, γιατί συζητήσαμε αρκετά με την Επιστημονική Επιτροπή που επεξεργάστηκε το νομοσχέδιο -όχι τώρα, αλλά ακόμα πριν το δώσουμε στη δημοσιότητα- και εκτιμώ ότι είναι ορθή η ρύθμιση, γιατί θα ήταν εξαιρετικά σκληρό να αρνηθούμε τη μητρότητα με ένα αμάχητο τεκμήριο σε γυναίκα από την οποία το τέκνο μπορεί να κατάγεται και βιολογικά και γενετικά, διότι η φύση έχει και τους δικούς της καμία φορά κανόνες, μη προβλέψιμους. 
      ΑΘΑΝΑΣΙΟΣ ΑΣΚΗΤΗΣ: Πάντα.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Εσείς, κύριε Ασκητή, λέτε ότι πάντα η φύση έχει τους δικούς της κανόνες, εγώ λέω αρκετές φορές. 
     Όταν λοιπόν και αυτές οι δύο ιδιότητες, δηλαδή και η βιολογική και η γενετική καταγωγή από τη γυναίκα συντρέχουν στο ίδιο πρόσωπο, στη συγκεκριμένη περίπτωση στη γυναίκα που προσφέρει τη μήτρα της για να κυοφορήσει το παιδί της άλλης, της παραγγέλλουσας μητέρας, τότε θα έλεγα το βουλητικό στοιχείο που αφορά στη γυναίκα που επιθυμεί να αποκτήσει το τέκνο δεν μπορεί να υπερισχύσει γιατί έχουμε έναν πολύ ισχυρό βιολογικό και γενετικό δεσμό με τη γυναίκα η οποία προσέφερε τη μήτρα της. Στην περίπτωση αυτή, θα έλεγα, ο θεσμός της παρένθετης μήτρας για να αποκτήσει η άλλη γυναίκα τέκνο δεν είναι αποδεκτός, με την έννοια του ότι θα έχουμε το αμάχητο του τεκμηρίου της μητρότητας. Γι’ αυτόν το λόγο άλλωστε αναδιατυπώσαμε –όπως αναφέρατε και εσείς, κύριε συνάδελφε- το άρθρο 1458 που έχει την πρωτογενή ρύθμιση, ώστε να καθίσταται σαφές ότι η λειτουργία του θεσμού της παρένθετης μήτρας προϋποθέτει ότι το γονιμοποιημένο ωάριο που μεταφέρεται στην κυοφόρο γυναίκα είναι ξένο προς αυτήν.
      Με αυτόν τον τρόπο αποκλείουμε συγχύσεις, αλλά εάν παρ’ όλα αυτά –επαναλαμβάνω- η φύση παίξει το δικό της παιγνίδι, τότε δεν μπορούμε να στερήσουμε τη μητρότητα διά αμαχήτου τεκμηρίου από τη γυναίκα που έχει και τη βιολογική αλλά και τη γενετική σύνδεση με το παιδί. 
      Γι’ αυτόν το λόγο επιμένω στη διατύπωση της διάταξης όπως έχει και εκτιμώ ότι οι οποιοιδήποτε κίνδυνοι ελαχιστοποιούνται με την αναδιατύπωση που κάναμε ήδη στο άρθρο 1458.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Πρόεδρε, αναφερόμενος στο συγκεκριμένο άρθρο υποστήριξα ότι βεβαίως είναι σκληρό και ενδεχομένως να προβάλλει και άκαμπτο όταν κανείς προτείνει ότι το τεκμήριο πρέπει να είναι αμάχητο. Και είπα ότι μπορεί να είναι σκληρό και άκαμπτο γιατί πράγματι η φύση έχει και τους δικούς της ιδιαίτερους κανόνες, αυτούς τους κανόνες δηλαδή που δεν αποτελούν τη φυσική ροή των πραγμάτων.
     Όμως κύριε Υπουργέ, δεν νομοθετούμε γι’ αυτές τις ακραίες περιπτώσεις. Θα μπορούσαμε να νομοθετούμε και για ακραίες περιπτώσεις εάν δεν είχαμε τόσο ευαίσθητο ζήτημα. Διότι ναι μεν εσείς και η Επιτροπή Βιοηθικής καλοπροαίρετα λέτε «ας καλύψουμε αυτήν την ακραία εκδοχή», όμως κάποιες γυναίκες αξιοποιώντας αυτό το ακραίο ενδεχόμενο που σπεύδει ο νομοθέτης να καλύψει με το μαχητό του τεκμηρίου, θα δημιουργούν τεράστια προβλήματα. 
      Αναμφισβήτητα συμμερίζομαι την επιστημονική άποψη ότι μπορεί να έχουμε την ακραία εκδοχή στην οποία αναφέρθηκε ο κύριος Υπουργός, αλλά το μεγάλο πρόβλημα, το αρνητικό αυτής της ρυθμίσεως είναι ότι αυτήν την ακραία εκδοχή υπάρχει το ενδεχόμενο -το έντονα πιθανολογούμενο κατά την άποψή μου- να το εκμεταλλεύονται, να το αξιοποιούν πολλές και να οδηγούν τις υποθέσεις μικρότητας, με μεγάλο θύμα το παιδί που θα γεννηθεί ή που έχει γεννηθεί, στα δικαστήρια.
      ΠΡΟΕΔΡΕΥΩΝ (Κωνσταντίνος Γείτονας): Δεν υπάρχει άλλος για να μιλήσει. 
     Επομένως κηρύσσεται περαιωμένη η συζήτηση επί της ενότητας των άρθρων δεύτερο έως και όγδοο και εισερχόμαστε στην ψήφισή τους κεχωρισμένως. 
      Ερωτάται το Σώμα: Γίνεται δεκτό το άρθρο δεύτερο ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΣΩΤΗΡΗΣ ΚΟΥΒΕΛΑΣ: Κατά πλειοψηφία. 
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο δεύτερο έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό το άρθρο τρίτο ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο τρίτο έγινε δεκτό ομοφώνως ως έχει.
      Ερωτάται το Σώμα: Γίνεται δεκτό το άρθρο τέταρτο ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο τέταρτο  έγινε δεκτό ομοφώνως ως έχει.
      Ερωτάται το Σώμα: Γίνεται δεκτό το άρθρο πέμπτο όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο πέμπτο έγινε δεκτό ομοφώνως όπως τροποποιήθηκε από τον κύριο Υπουργό. 
      Ερωτάται το Σώμα: Γίνεται δεκτό το άρθρο έκτο όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο  έκτο έγινε δεκτό ομοφώνως όπως τροποποιήθηκε από τον κύριο Υπουργό.
      Ερωτάται το Σώμα: Γίνεται δεκτό το άρθρο έβδομο  ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο έβδομο έγινε δεκτό ομοφώνως ως έχει.
      Ερωτάται το Σώμα: Γίνεται δεκτό το άρθρο όγδοο ως έχει;
      ΠΟΛΛΟΙ ΒΟΥΛΕΥΤΕΣ : Δεκτό, δεκτό.
      ΑΛΕΞΑΝΔΡΟΣ ΛΥΚΟΥΡΕΖΟΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο όγδοο έγινε δεκτό κατά πλειοψηφία ως έχει.
      Ερωτάται το Σώμα: Γίνεται δεκτό και το ακροτελεύτιο άρθρο του νομοσχεδίου;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Κωνσταντίνος Γείτονας): Συνεπώς και το ακροτελεύτιο άρθρο του νομοσχεδίου έγινε δεκτό ομοφώνως.
      Επομένως το νομοσχέδιο του Υπουργείου Δικαιοσύνης «Ιατρική υποβοήθηση στην ανθρώπινη αναπαραγωγή»  έγινε δεκτό επί της αρχής και επί των άρθρων. 
      Η ψήφισή του στο σύνολο αναβάλλεται για άλλη συνεδρίαση. 
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 19.08΄ λύεται η συνεδρίαση για αύριο Τετάρτη 4 Δεκεμβρίου 2002 και ώρα 10.30΄ με θέμα ημερήσιας διάταξης νομοθετική εργασία: συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Οργανισμός Νομικού Συμβουλίου του Κράτους και κατάσταση των Λειτουργών και των Υπαλλήλων του», σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής. 
       Ο ΠΡΟΕΔΡΟΣ                                                          ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 3-12-2002 (ΟΛΟΜΕΛΕΙΑ)	ΣΕΛ. 1

