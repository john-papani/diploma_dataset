

ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΡΛΓ'
Παρασκευή, 17 Μαϊου 2002
ΘΕΜΑΤΑ


Α. ΕΙΔΙΚΑ ΘΕΜΑΤΑ
1. Επικύρωση Πρακτικών, 
2. Ανακοινώνεται ότι τη συνεδρίαση παρακολουθούν μαθητές από το 5ο Δημοτικό Σχολείο Ιλίου, το 2ο Δημοτικό Σχολείο Τοσίτσειο - Αρσάκειο Εκάλης, το 6ο Δημοτικό Σχολείο Αγίας Παρασκευής, το 2ο Δημοτικό Σχολείο Καλλιθέας, το 32ο Δημοτικό Σχολείο Πατρών, το 33ο Δημοτικό Σχολείο Πατρών, το Δημοτικό Σχολείο "Λαζαρίνας" Καρδίτσας, το 2ο Δημοτικό Σχολείο Μεσολογγίου και το Δημοτικό Σχολείο Μύτικα, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου επικαίρων ερωτήσεων της Τετάρτης 22 Μαΐου 2002.
4. Συζήτηση επικαίρων ερωτήσεων: α) Προς τον κύριο Πρωθυπουργό, i) σχετικά με τις προθέσεις της Κυβέρνησης για τη δημιουργία "Συνηγόρου Υγείας και Κοινωνικών Υπηρεσιών", 
ii) σχετικά με τις προθέσεις της Κυβέρνησης, για τη διάλυση του μηχανισμού παρακολούθησης και υπονόμευσης του συνδικαλιστικού και λαϊκού κινήματος, που δρουν στα Σώματα Ασφαλείας κλπ., 
β) Προς τον Υπουργό Εθνικής Παιδείας και Θρησκευμάτων, σχετικά με την αναβάθμιση του μαθήματος της χημείας στα λύκεια κλπ., 
γ) Προς τον Υπουργό Υγείας και Πρόνοιας, i) σχετικά με την έναρξη λειτουργίας του Πανεπιστημιακού Περιφερειακού Νοσοκομείου Αλεξανδρούπολης, 
ii) σχετικά με τη στελέχωση των τμημάτων απεξάρτησης του Ψυχιατρικού Νοσοκομείου Θεσσαλονίκης, 
5) Συζήτηση επερώτησης προς τον Υπουργό Γεωργίας, Περιβάλλοντος, Χωροταξίας και Δημοσίων Έργων σχετικά με την αξιοποίηση των υδάτινων πόρων για την αντιμετώπιση της λειψυδρίας, 
Γ. ΝΟΜΟΘΕΤΙΚΗ ΕΡΓΑΣΙΑ
Α. Κατάθεση σχεδίων νόμων:
i) Οι Υπουργοί Mεταφορών και Επικοινωνιών και Εξωτερικών κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας, για συνεργασία στους τομείς των ταχυδρομείων και των τηλεπικοινωνιών, 
ii) Οι Υπουργοί Τύπου και Μέσων Μαζικής Ενημέρωσης, Εξωτερικών, Οικονομίας και Οικονομικών και Μεταφορών και Επικοινωνιών κατέθεσαν σχέδιο νόμου: "Κύρωση της δι' ανταλλαγής των ρηματικών διακοινώσεων της 24ης και 27ης Απριλίου 2001 συναφθείσης Συμφωνίας για τη ρύθμιση ορισμένων εκκρεμούντων θεμάτων σχετικών με τα Παραρτήματα ΙV και V της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών της Αμερικής για τη λειτουργία των σταθμών αναμετάδοσης στην Ελλάδα, που υπογράφηκε στην Ουάσιγκτον στις 20 Μαΐου 1996", 
iii) Οι Υπουργοί Γεωργίας, Εξωτερικών και Ανάπτυξης κατέθεσαν σχέδιο νόμου: "Κύρωση της τροποποίησης του άρθρου ΧΧΙ της Σύμβασης για το διεθνές εμπόριο αγρίων ειδών πανίδος και χλωρίδος που απειλούνται με εξαφάνιση (C.I.T.E.S)".
iv) Oι Υπουργοί Εθνικής Παιδείας και Θρησκευμάτων και Εξωτερικών κατέθεσαν σχέδιο νόμου: "Κύρωση της Σύμβασης για το καταστατικό των Ευρωπαϊκών Σχολείω", 
OMIΛΗΤΕΣ
Α. Επί των επικαίρων ερωτήσεων:
i) Προς τον Πρωθυπουργό:
ΠΑΠΑΡΗΓΑ Α., 
ΣΗΜΙΤΗΣ Κ., 
ΣΙΟΥΦΑΣ Δ., 
ιι) Προς τους Υπουργούς:
ΑΜΠΑΤΖΟΓΛΟΥ Γ., 
ΓΚΕΣΟΥΛΗΣ Ν., 
ΔΗΜΟΣΧΑΚΗΣ Θ., 
ΝΑΣΙΩΚΑΣ Ε., 
ΧΟΥΡΜΟΥΖΙΑΔΗΣ Γ., 
Β. Επί της επερώτησης:
ΔΕΙΚΤΑΚΗΣ Γ., 
ΚΑΡΑΜΠΙΝΑΣ Γ., 
ΚΩΝΣΤΑΝΤΙΝΟΥ Φ., 
ΛΕΟΝΤΑΡΙΔΗΣ Θ., 
ΜΗΤΣΟΤΑΚΗΣ Κ., 
ΞΗΡΟΤΥΡΗ Α., 
ΣΑΛΑΓΚΟΥΔΗΣ Γ., 
ΣΚΡΕΚΑΣ Θ., 
ΤΖΑΜΤΖΗΣ Ι., 
ΧΑΤΖΗΜΙΧΑΛΗΣ Φ., 


ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
ΣΥΝΕΔΡΙΑΣΗ ΡΛΓ'
Παρασκευή 17 Μαΐου 2002


Αθήνα, σήμερα στις 17 Μαΐου, 2002, ημέρα Παρασκευή και ώρα 10.50΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Γεώργιο Θωμά, Βουλευτή Αχαΐας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Οργανισμός Λιμένος Βόλου Α.Ε. ζητεί την αύξηση του ποσού της χρηματοδότησης για την κατασκευή έργων στο λιμάνι του Βόλου Μαγνησίας.
2) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία το Επιμελητήριο Μαγνησίας ζητεί να υπαχθεί το τμήμα της εθνικής οδού Λάρισας - Βόλου στο πρωτεύον επαρχιακό οδικό δίκτυο.
3) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία το Επιμελητήριο Μαγνησίας ζητεί να υπαχθεί το τμήμα της εθνικής οδού Λάρισας - Βόλου στο πρωτεύον επαρχιακό οδικό δίκτυο.
4) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία ο Δήμος Ελυμνίων Εύβοιας ζητεί τη λήψη μέτρων για την αναβάθμιση και ανάκαμψη της περιοχής του.
5) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία ο Δήμος Στυρέων Εύβοιας ζητεί την εντατικοποίηση της αστυνόμευσης της περιοχής του.
6) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Σύλλογος Νεφροπαθών Κέρκυρας ζητεί να ενταχθούν τα μέλη του στα μειωμένα τιμολόγια του ΟΤΕ για τα ΑμΕΑ.
7) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Σύνδεσμος Ταξιδιωτικών Πρακτόρων Κέρκυρας ζητεί να ισχύσουν εκπτώσεις στα τέλη του αεροδρομίου Κέρκυρας κατά τη θερινή περίοδο.
8) Ο Βουλευτής Θεσσαλονίκης κ. ΑΝΑΣΤΑΣΙΟΣ ΣΠΗΛIΟΠΟΥΛΟΣ κατέθεσε αναφορά με την οποία ο Σύλλογος Εργαζομένων ΟΤΑ και Δημοτικών Επιχειρήσεων Νομού Θεσσαλονίκης καταγγέλλει αφαίρεση αρμοδιοτήτων από μέλος του.
9) Ο Βουλευτής Θεσσαλονίκης κ. ΑΝΑΣΤΑΣΙΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Πανελλήνιος Σύνδεσμος Τυφλών ζητεί την επίλυση του περιουσιακού ζητήματος του Ιδρύματος Προστασίας Τυφλών Β.Ε. "Ο ΗΛΙΟΣ".
10) Ο Βουλευτής Θεσσαλονίκης κ. ΑΝΑΣΤΑΣΙΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Πανελλήνιος Σύλλογος Φυσικοθεραπευτών και η Πανελλήνια 'Ενωση Εργαστηριούχων Φυσικοθεραπευτών ζητούν τη θωράκιση του νομικού πλαισίου που αφορά στην άσκηση του επαγγέλματος του φυσικοθεραπευτή.
11) Ο Βουλευτής Θεσσαλονίκης κ. ΑΝΑΣΤΑΣΙΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Σύλλογος Εργαζομένων Διεθνούς 'Εκθεσης Θεσσαλονίκης ζητεί το πάγωμα των διαδικασιών μετάταξης των υπαλλήλων της HELEXPO - ΔΕΘ.
12) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Δήμος Βιτσίου Καστοριάς ζητεί την οικονομική στήριξη των μηλοκαλλιεργητών της περιοχής του.
13) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία Αγροτικοί και Αγροτικοί Καπνικοί Συνεταιρισμοί Δήμου Κρύας Βρύσης Πέλλας ζητούν τη δανειοδότηση των καπνοπαραγωγών της περιοχής τους για την καλλιεργητική περίοδο του 2002.
14) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία το Σωματείο Ατόμων με ειδικές ανάγκες Νομού Λακωνίας ζητεί την οικονομική επιχορήγησή του.
15) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία ο κ. Ν. Χασάπογλου, δημοτικός σύμβουλος Δήμου 'Ελους Λακωνίας, ζητεί την εντατικοποίηση της αστυνόμευσης της περιοχής του.
16) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Συνεταιρισμός Καπνοπαραγωγών Λίμνης Βόλβης - Λαγκαδά Νομού Θεσσαλονίκης διαμαρτύρεται γιατί η ΕΑΣ Λαγκαδά εισπράττει από κάθε παραγωγό, με τη δικαιολογία του ολοκληρωμένου προγράμματος ποσό από 100-500 ευρώ με μία απλή απόδειξη.
17) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία οι κάτοικοι του Δημοτικού Διαμερίσματος Σεριζιαννών του Δήμου Δερβιζιαννών Νομού Ιωαννίνων ζητούν τη συντήρηση και ασφαλτόστρωση δρόμου 6 χλμ. που συνδέει τα Δημοτικά Διαμερίσματα Παλαιοχωρίου - Σεριζιαννών.
18) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία το Τοπικός Οργανισμός Εγγείων Βελτιώσεων Λεκανοπεδίου Κ. Νευροκοπίου ζητεί την άμεση αποπεράτωση της κατασκευής του νοτίου τμήματος του αρδευτικού δικτύου Κ.Νευροκοπίου.
19) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας στο οποίο ζητείται η στήριξη της εξαγωγής της κομπόστας ροδακίνου.
20) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας στο οποίο ζητείται η ίδρυση και λειτουργία Σχολής Γονέων.
21) Ο Βουλευτής Κέρκυρας κ. ΣΠΥΡΟΣ ΣΠΥΡΟΥ κατέθεσε αναφορά με την οποία ο Δήμος Κερκυραίων ζητεί τη χρηματοδότηση των επισκευαστικών έργων των Σχολείων Α/θμιας και Β/θμιας εκπαίδευσης του Δήμου Κερκυραίων.
22) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την ένταξη των ανθοκομικών θερμοκηπιακών επιχειρήσεων του Νομού Μαγνησίας στις επιχορηγούμενες επιχειρήσεις από το νέο αναπτυξιακό νόμο.
23) Ο Βουλευτής Χαλκιδικής κ. ΑΘΗΝΑΙΟΣ ΦΛΩΡΙΝΗΣ κατέθεσε αναφορά με την οποία η 'Ενωση Ιατρών Νοσοκομείου και Κέντρων Υγείας Νομού Χαλκιδικής ζητεί τη στελέχωση με νοσηλευτικό προσωπικό του νοσοκομείου και των κέντρων υγείας.
24) Ο Βουλευτής Χαλκιδικής κ. ΑΘΗΝΑΙΟΣ ΦΛΩΡΙΝΗΣ κατέθεσε αναφορά με την οποία το Σωματείο Εργατοϋπαλλήλων - Ξενοδοχοϋπαλλήλων ειδικοτήτων ΚΑΖΙΝΟ "ΚΕΛΥΦΟΣ" ΠΟΡΤΟ ΚΑΡΡΑΣ ζητεί την κατοχύρωση των συμβάσεων των εργαζομένων, σε περίπτωση επαναλειτουργίας του Καζίνο Πόρτο Καρράς.
25) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία Ομάδα παραγωγών ακατέργαστου καπνού Λαμίας διαμαρτύρεται για την παρακράτηση του ΦΠΑ επί του τιμολογίου καπνού εσοδείας 2000 από το Υπ. Οικονομικών.
26) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία το Επιμελητήριο Καρδίτσας ζητεί την ίδρυση αυτόνομου γραφείου ΤΕΒΕ στην Καρδίτσα.
27) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Ιτάμου Καρδίτσας ζητεί τη λήψη μέτρων στήριξης του δασικού συνεταιρισμού Ανθηρού - Καροπλεσίου Καρδίτσας.
28) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Ι.Παπακωνσταντίνου, κάτοικος Συκιών Θεσσαλονίκης, καταγγέλλει παράνομη σύλληψή του από αστυνομικά όργανα.
29) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Δήμος Ελευθερίου - Κορδελιού ζητεί να ελεχθεί η νομιμότητα της έκδοσης της προσωρινής άδειας λειτουργίας της μονάδας παραγωγής πολυπροπυλενίου των ΕΛΠΕ ΑΕ στην περιοχή του.
30) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Παρακαμπυλίων Αιτωλ/νίας ζητεί τη χρηματοδότηση της αποπεράτωσης των εργασιών στην εθνική οδό Αγρινίου - Καρπενησίου.
31) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Αστακού Αιτωλ/νίας ζητεί την επαναλειτουργία του Αστυνομικού Σταθμού Παλαιομάνινας Αιτωλ/νίας.
32) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Ομοσπονδία Συλλόγων Τριχωνίδας ζητεί τη λήψη μέτρων για την αναβάθμιση και εξέλιξη της περιοχής της.
33) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η 'Ενωση Συνταξιούχων τέως Χωροφυλακής - ΕΛ.ΑΣ. - Αγρινίου ζητεί την επίλυση συνταξιοδοτικού προβλήματος των απόστρατων αξιωματικών.
34) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο κ. Γεώργιος Αποστόλου, κάτοικος Αγίου Βλασσίου Εύβοιας, ζητεί να αποσπασθεί στη Δ.Ο.Υ. Κύμης Εύβοιας.
35) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Στυρέων Εύβοιας διαμαρτύρεται για την ανυπαρξία αστυνόμευσης στη Νότιο Καρυστία.
36) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Ελυμνίων Εύβοιας ζητεί την υλοποίηση έργων στην περιοχή του, όπως την αποκατάσταση του οδικού δικτύου του, την κατασκευή του παραλιακού δρόμου Λίμνης - Δάφνης - Ψαχνά κ.λπ.
37) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία το Εργατοϋπαλληλικό Κέντρο Εύβοιας ζητεί την ικανοποίηση των αιτημάτων ασφάλισης και συνταξιοδότησης των μελών του.
38) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Επιμορφωτικός και Εκπολιτιστικός Σύλλογος Κουκούρων Δωρίδας ζητεί τη λήψη μέτρων προστασίας του μνημείου της παλαιοχριστιανικής Κουκούρων.

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 41/25-6-01 ερώτηση δόθηκε με το υπ' αριθμ. 231/12-10-01 έγγραφο από τον Υφυπουργό Ανάπτυξης η ακόλουθη απάντηση:
"Σε απάντηση της ερώτησης 41/25-6-01 που κατέθεσαν οι βουλευτές κύριοι Α. Τζέκης και Γ Χουρμουζιάδης, συνημμένα σας στέλνουμε το με αριθ. 15/7445/18.9.01 έγγραφο της Νομαρχιακής Αυτ/σης Θεσ/κης.
Ο Υφυπουργός
ΑΛΕΞΑΝΔΡΟΣ ΚΑΛΑΦΑΤΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
2. Στην με αριθμό 42/25-6-01 ερώτηση δόθηκε με το υπ' αριθμ. 707/17-10-01 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 42/25-6-01 την οποία κατέθεσαν οι Βουλευτές κύριοι Αντ. Σκυλλάκος και Λιαν. Κανέλλη, σας γνωρίζουμε τα ακόλουθα:
Έχει αναγνωρισθεί η ανάγκη ουσιαστικής και θεσμικής αναβάθμισης της ΑΣΕΤΕΜ/ΣΕΛΕΤΕ, διότι είναι πλέον σαφές ότι το εκπαιδευτικό μας σύστημα χρειάζεται εκπαιδευτικούς υψηλής επιστημονικής και παιδαγωγικής κατάρτισης.
Το ΥΠΕΠΘ συγκρότησε ομάδα εργασίας, η οποία μελέτησε το θέμα, αφού έλαβε υπόψη της και τις προτάσεις των ενδιαφερομένων φορέων.
Έχει ήδη υποβληθεί το πόρισμα της ομάδας εργασίας, και το ΥΠΕΠΘ προτίθεται στο άμεσο μέλλον να καταρτίσει και να προωθήσει σχετική νομοθετική ρύθμιση.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
3. Στην με αριθμό 218/3-7-01 ερώτηση δόθηκε με το υπ' αριθμ. 6415/8-10-01 έγγραφο από τον Υπουργό Μακεδονίας - Θράκης η ακόλουθη απάντηση:
"Απαντώντας στην με αριθμό 218/3-7-2001 ερώτηση, που κατέθεσε στη Βουλή ο Βουλευτής κ. Γεώργιος Καρατζαφέρης και η οποία διαβιβάστηκε στο Υπουργείο Μακεδονίας - Θράκης από το Υ.ΠΕ.ΧΩ.Δ.Ε., σχετικά με την κατασκευή αντλιοστασίου της Ε.Υ.Α.Θ. Α.Ε. για τις περιοχές Περαίας, Ν. Επιβατών, Αγίας Τριάδας, σας γνωρίζουμε τα εξής:
Το έργο είναι σχεδιασμένο, για να παραλάβει τα λύματα από τις κοινότητες Περαίας, Ν. Επιβατών, Αγίας Τριάδας και των γύρω τουριστικών περιοχών Θεσσαλονίκης. Ο πληθυσμός των εξυπηρετουμένων περιοχών υπολογίζεται σε 150.000 κατοίκους με συνολική παροχή λυμάτων 800 lit/sec (2.880 m3 /h).
Το δίκτυο αποχέτευση των εν λόγω περιοχών θα καταλήγει στην Εγκατάσταση Επεξεργασίας Λυμάτων, (μεταξύ Ν. Μηχανιώνας και Αγγελοχωρίου), η οποία ήδη κατασκευάσθηκε και λειτουργεί, παραλαμβάνοντας προς το παρόν τα λύματα της Ν. Μηχανιώνας και τα βοθρολύματα των γύρω περιοχών, απορρίπτοντάς τα επεξεργασμένα στον (έξω) Θερμαϊκό Κόλπο.
Το συνολικό κόστος του έργου, στο οποίο εντάσσεται η κατασκευή του αντλιοστασίου ΑΤ 1-2, είναι της τάξεως των 10 δισεκατομμυρίων δρχ., αναφέρεται δε στην αποχέτευση μόνο των τριών περιοχών, δηλαδή της Περαίας, των Ν. Επιβατών και της Αγίας Τριάδας, καθώς και στην κατασκευή του κεντρικού συλλεκτήριου αγωγού (της παρούσας εργολαβίας) από την Περαία έως το Σταθμό Επεξεργασίας Λυμάτων, με την απαραίτητη παρεμβολή και αντλιοστασίου ΑΤ 1-2.
Το συνολικό μήκος των υπογείων αγωγών (βαρύτητας και υπό πίεση) του έργου είναι περί τα 30.000 μέτρα. Είναι ευνόητο ότι οι αγωγοί αυτοί οδεύουν κατά μήκος οδών, ειδάλλως (π.χ. όδευση μέσω οικοπέδων ή αγροτεμαχίων) θα ήταν αδύνατη η κατασκευή τους.
Η συγκέντρωση, μέσω του υπογείου δικτύου, των λυμάτων γίνεται σε σημείο στο τέλος του οικισμού της Αγίας Τριάδας (θέση αντλιοστασίου ΑΤ 1-1), από όπου θα ήταν αδύνατο, λόγω της μορφολογίας του εδάφους, να οδηγηθούν τα λύματα δια της βαρύτητας στον Σταθμό Επεξεργασίας Λυμάτων, ο οποίος βρίσκεται 90 μ. ψηλότερα από το αντλιοστάσιο ΑΤ 1-1, στο τέλος της Αγίας Τριάδας. Η όδευση του υπό πίεση υπογείου αγωγού από το αντλιοστάσιο ΑΤ 1-1 προς το βιολογικό σταθμό είναι "μοναδιαία", δηλαδή μέσω της επαρχιακής οδού Θεσσαλονίκης - Ν. Μηχανιώνας έως 300 μ. μετά τη διασταύρωση με την οδό προς Αγγελοχώρι, και στη συνέχεια μέσω αγροτικής οδού. 'Οσον αφορά στην κατασκευή του αντλιοστασίου ΑΤ 1-2, επισημαίνεται ότι ο συνδυασμός υψομετρικής διαφοράς μεταξύ αντλιοστασίου ΑΤ 1-1 και βιολογικού σταθμού (90 μ.), των απωλειών πίεσης λειτουργίας εντός του αγωγού και της μεγάλης παροχής (2.880 m3/h), οδήγησαν αναγκαστικά στην κατασκευή, στο μέσο περίπου της υψομετρικής διαφοράς, του αντλιοστασίου ΑΤ 1-2, ώστε να είναι εφικτή η λειτουργία του υπό πίεση δικτύου λυμάτων (αντλίες, δικλείδες, αγωγοί) σε επιτρεπτά επίπεδα πίεσης της τάξης των 5 έως 6 ατμοσφαιρών.
Κατόπιν έρευνας, βρέθηκε ότι το μόνο οικόπεδο -το οποίο μάλιστα είναι εκτός σχεδίου (αγρομετάχιο)- που προσφέρονταν για απαλλοτρίωση ή για αγορά, ήταν αυτό που τελικά αγοράστηκε από την Ε.Υ.Α.Θ. Α.Ε. για την κατασκευή του αντλιοστασίου ΑΤ 1-2 και πληρούσε τις απαιτήσεις κατασκευής του αντλιοστασίου αφ' ενός μεν από πλευράς υψομέτρου, αφ' ετέρου δε "έβλεπε" στην επαρχιακή οδό. Δεδομένου ότι ο αγωγός οδεύει κατά μήκος της επαρχιακής οδού, το οικόπεδο έπρεπε να έχει "πρόσωπο" σ' αυτήν, ώστε με κατά το δυνατόν μικρότερη γωνία να εισέλθουν τα λύματα του αγωγού στο φρεάτιο άντλησης του αντλιοστασίου.
Το αντλιοστάσιο αποτελεί τυπική μορφή υπογείου αντλιοστασίου, το οποίο τοποθετήθηκε στο συγκεκριμένο οικόπεδο κατά τρόπο που η είσοδος και έξοδος των λυμάτων να είναι η ιδανικότερη και ταυτόχρονα να δίνει τη δυνατότητα συντήρησης και επιδιόρθωσης των αντλιών, βανών και λοιπών υδραυλικών εξαρτημάτων, διευκολύνοντας την είσοδο και τους ελιγμούς του απαιτούμενου για τις επισκευές γερανοφόρου οχήματος, δεδομένου του μεγάλου βάρους των τοποθετούμενων μηχανημάτων (αντλιών, βανών, μετασχηματιστών του υποσταθμού, πινάκων Μ/Τ κ.τ.λ.) Για την είσοδο και έξοδο του γερανοφόρου αυτού οχήματος στο οικόπεδο, το οποίο για προφανείς λόγους ασφαλείας θα περιφραχθεί, προβλέπονται δύο συρόμενες θύρες προς την πλευρά της επαρχιακής οδού Θεσσαλονίκης - Ν. Μηχανιώνας, και ως εκ τούτου η μοναδική θέση κατασκευής του απαιτούμενου (λόγω της μεγάλης εγκατεστημένης ισχύος του αντλιοστασίου - δύο μετασχηματιστές των 400 ΚVA) κτιρίου υποσταθμού είναι αυτή που σχεδιάστηκε και εφαρμόστηκε στην πράξη.
Η μορφή (ο τύπος) του αντλιοστασίου, δηλαδή άντληση με υποβρύχιες αντλίες, επιλέχθηκε, επειδή οδηγεί σε πολύ μικρότερων διαστάσεων εγκαταστάσεις, σε αντίθεση με τα αντλιοστάσια "ξηρού" τύπου αντλιών που απαιτούν ογκώδη οικοδομήματα, και επειδή η έκλυση οσμών και θορύβου είναι αμελητέα. Ειδικά για την αντιμετώπιση των οσμών τονίζεται ότι, πριν τη λειτουργία του, προβλέπεται η σύνδεση του εξαερισμού του αντλιοστασίου με συσκευή οζονισμού, ώστε να εξαλειφθούν κατά 100% οι οσμές.
Το κτίριο του υποσταθμού κατασκευάζεται με τις μικρότερες επιτρεπτές διαστάσεις μήκους, πλάτους, ύψους στα πλαίσια των διατάξεων ασφαλείας (κανονισμοί Δ.Ε.Η., ΕΛ.Ο.Τ., DIN, VDE κ.τ.λ.), έτσι ώστε να μην κινδυνεύει να καταστραφεί ο εξοπλισμός σε περίπτωση εισόδου ομβρίων από τον αύλειο χώρο ή από τα όμορα οικόπεδα, και έτσι ώστε να είναι προσιτή η φορτοεκφόρφωση του εξοπλισμού του υποσταθμού, ήτοι των μετασχηματιστών, των πινάκων και των οργάνων.
Η Ε.Υ.Α.Θ. Α.Ε. με βάση την παρ. 2 του άρθρου 31 της ερμηνευτικής εγκυκλίου 144/20-7-84 του ν. 1416/84, όπου αναφέρεται ότι "για τεχνικά έργα και εγκαταστάσεις που εξυπηρετούν την ύδρευση και αποχέτευση δήμων ή κοινοτήτων δεν απαιτείται έκδοση άδειας από τις αρμόδιες πολεοδομικές αρχές. Στην περίπτωση όμως που οι εγκαταστάσεις έχουν μεγάλο όγκο ή ύψος απαιτείται γνωμοδότηση (και μόνο) της αρμόδιας αρχιτεκτονικής επιτροπής (ΕΠΑΕ)", έκρινε ότι δεν απαιτείται γνωμοδότηση της ΕΠΑΕ, δεδομένου ότι το μεν αντλιοστάσιο ΑΤ 1-2 είναι υπόγειο, το δε κτίριο του υποσταθμού του είναι ελαχίστων διαστάσεων.
Ενώ η κατασκευή του αντλιοστασίου ήταν εν εξελίξει, μετά από καταγγελία που έγινε για "αυθαίρεση δόμηση" ανάγκασε την Ε.Υ.Θ.Α. Α.Ε. να ζητήσει την γνωμοδότηση της ΕΠΑΕ Τριλόφου Θεσσαλονίκης, η οποία ήταν θετική (συνεδρία 14η της 7-5-2001), με αριθμό 175). Η ΕΠΑΕ για τη γνωμοδότηση αυτή έλαβε υπόψη της και:
α) τη βεβαίωση, με αριθμό 07/2827/5-4-01, της Διεύθυνσης Τεχνικών Υπηρεσιών Νομαρχιακής Αυτοδιοίκησης Θεσσαλονίκης "περί ασφάλειας υπεραστικής συγκοινωνίας" και "περί δόμησης δίπλα σε ρέματα" και
β) την άδεια εκσκαφών (για το σύνολο του έργου) της ΣΤ' Εφορείας Προϊστορικών και Κλασικών Αρχαιοτήτων, με αριθμό 3075/31-3-98.
Σύμφωνα με τα παραπάνω η κατασκευή του αντλιοστασίου (ΑΤ 1-2) είναι νόμιμη, αρχιτεκτονικά προσαρμόστηκε στον περιβάλλοντα χώρο και τοπίο, εξασφαλίζει τις συνθήκες υγιεινής, δεν παρακωλύει την μελλοντική διαπλάτυνση της επαρχιακής οδού Θεσσαλονίκης - Ν. Μηχανιώνας, γιατί διαφορετικά δεν θα χορηγούσε η Δ.Τ.Υ.Ν.Α. Θεσσαλονίκης, στην αρμοδιότητα της οποίας εμπίπτει η εν λόγω οδός, την προαναφερθείσα βεβαίωση.
Ο Υπουργός
ΓΕΩΡΓΙΟΣ ΠΑΣΧΑΛΙΔΗΣ"
4. Στην με αριθμό 231/3-7-01 ερώτηση δόθηκε με το υπ' αριθμ. 430/12-10-01 έγγραφο από τον Υπουργό Πολιτισμού η ακόλουθη απάντηση:
"Σχετικά με την ερώτηση 231/03.07.2001 του Βουλευτή κ. Παναγιώτη Ψωμιάδη, σας γνωρίζουμε τα εξής:
Η Απόφαση του ΥΠ.ΠΟ. για την διατήρηση των αρχαιολογικών ευρημάτων στην Πλατεία Διοικητηρίου, αντί για την κατασκευή υπόγειου parking "ως καταστρεπτικού για τις αρχαιότητες" ελήφθη ήδη από τις αρχές του 1994 (ΥΠ.ΠΟ./ΑΡΧ/Α1/Φ16/3452/184/3.2.1994), με στόχο την επανένταξη του χώρου στη ζωή της πόλης και την αναβάθμιση του ιστορικού της κέντρου.
Από το 1994 και μέχρι τέλους του 1996 οι εργασίες της αρμόδιας ΕΠΚΑ (παράλληλα με το ανασκαφικό έργο) επισπεύσθηκαν και προς την κατεύθυνση διαμόρφωσης - απόδοσης του χώρου στο κοινό, με την υποβολή της σχετικής προμελέτης στο ΚΑΣ τον Αύγουστο του 1996, η οποία εγκρίθηκε τελικά τον Μάιο του 1997 (ΥΠ.ΠΟ./ΑΡΧ/Α1/Φ16/17967/990/12.5.1997). Τον Νοέμβριο του 1999 με νέα Απόφαση (ΥΠ.ΠΟ./ΑΡΧ/Α1/Φ16/51745/31/90/8.11.1999) συντάχθηκαν προδιαγραφές ανάθεσης μελέτης, σύμφωνα με την οποία προτείνεται η διαμόρφωση στεγασμένου χώρου για την προστασία των ευρημάτων της ανασκαφής και η ανασύνθεση της Πλατείας Διοικητηρίου στην λογική διαμόρφωσης της παλιάς Πλατείας. Η λύση αυτή θα έχει ως αποτέλεσμα την οικονομική και ποιοτική αναβάθμιση της ευρύτερης πυκνοκατοικημένης περιοχής καθώς η προϋπάρχουσα πλατεία αποκαθίσταται και τα αρχαία προστατεύονται με την διαμόρφωση ενός επισκέψιμου αρχαιολογικού χώρου επιμόρφωσης και καλλιτεχνικής αναψυχής.
Η πρόταση εγκρίθηκε από το ΥΠ.ΠΟ τον Φεβρουάριο του 2000 ΥΠ.ΠΟ./ΑΡΧ/Α1/Φ16/5566/254/2.2.2000 και εγκρίθηκε τον Μάιο του 2001, ΥΠ.ΠΟ./ΔΑΑΜ/908/24086/10.5.2001, η προκήρυξη πρόσκλησης υποβολής προτάσεων εκδήλωσης ενδιαφέροντος για την ανάθεση της μελέτης με προεκτιμώμενη αμοιβή μελέτης 120.000.000 και αμοιβή βραβείων 6.000.000, 5.500.000 και 5.000.000 για τα τρία πρώτα βραβεία αντίστοιχα.
Η μελέτη προκηρύχθηκε τον Ιούλιο του 2001 με προθεσμία υποβολής εκδηλώσεων στις 7.9.2001. Δυστυχώς όμως η συμμετοχή υπήρξε πολύ περιορισμένη εκδήλωσαν ενδιαφέρον μόνο 2 γραφεία μελετών. Κατόπιν αυτού ο διαγωνισμός επαναπροκηρύχθηκε με καταληκτική ημερομηνία υποβολής ενδιαφέροντος τα μέσα Νοεμβρίου τ.ε.
Όσον αφορά στην μελέτη της Επιστημονικής Επιτροπής του Α.Π.Θ. υπό τον κ. Γ. Κύρου, σημειώνεται ότι η κατασκευή χώρου στάθμευσης αυτοκινήτων δεν είναι συμβατή με την εγκεκριμένη διαμόρφωση του χώρου της Πλατείας Διοικητηρίου και συνεπώς δεν υπάρχει λόγος περαιτέρω διερεύνησης του θέματος.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
5. Στην με αριθμό 333/6-7-01 ερώτηση δόθηκε με το υπ΄ αριθμ. 39742/16-10-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 333/6-7-01 του Βουλευτή κ. Ν. Νικολόπουλου, σχετικά με τις ζημιές που προκλήθηκαν από τις κατολισθήσεις στις 2 και 3 Ιουλίου 2001 στην περιοχή των Καλαβρύτων και σύμφωνα με σχετικό έγγραφο της Περιφέρειας Δυτ. Ελλάδας σας πληροφορούμε τα εξής:
1. Στο οδικό δίκτυο 1,5 km πριν το Μ. Σπήλαιο, όγκος αμμοχάλικων και χώματος (περίπου 800 κ.μ.) κατέλαβε το οδόστρωμα, αποκόπτοντας την κυκλοφορία. Κινητοποιήθηκαν άμεσα συνεργεία και μηχανήματα του Δήμου Καλαβρύτων και της Ν.Α. Αχαΐας, τα οποία εντός της επομένης ημέρας απομάκρυναν τους όγκους των χωμάτων και αποκατέστησαν πλήρως την κυκλοφορία. Επίσης έγινε άμεση απομάκρυνση της λάσπης που είχε συσσωρευτεί στα φρεάτια με αποτέλεσμα την πλήρη αποκατάσταση της λειτουργίας τους. Άλλες ιδιαίτερες ζημιές όσον αφορά στο Επαρχιακό οδικό δίκτυο δεν υπήρξαν και δεν αναφέρθηκαν. 
2. Στο Μ. Σπήλαιο επικλινής στέγη από σκυρόδεμα υπέστη ζημιά λόγω της κατολίσθησης και καταπλακώθηκαν πέντε (5) Ε.Ι.Χ. οχήματα τουριστών. Για το λόγο αυτό, η Ν.Α. Αχαΐας ζήτησε έκτακτες επιχορηγήσεις προκειμένου να αντιμετωπιστούν τα προβλήματα αυτά. 
3. Στο πλαίσιο αυτό, η Περιφέρεια ενέταξε στο Γ΄ ΠΕΠ Δυτικής Ελλάδας το έργο "Προστασία - αποκατάσταση και ανάδειξη της Ι.Μ. Μεγάλου Σπηλαίου Ν. Αχαίας προϋπολογισμού 470 εκ. δρχ. (α΄ υποέργο: Μελέτη με Π/Υ: 70 εκ. δρχ. και β΄ υποέργο: Εργασίες αποκατάστασης με Π/Υ . 400 εκ. δρχ.). 
4. Όπως προκύπτει από Τεχνική ΄Εκθεση της Τ.Υ.Δ.Κ. Ν. Αχαΐας διαπιστώθηκαν ζημιές στα έργα ύδρευσης των Δημοτικών Διαμερισμάτων Καλαβρύτων, Κάτω Λουσών και Κούτελης. 
5. Για την κάλυψη των εκτάκτων αναγκών που προέκυψαν, εγκρίθηκε από το ΥΠ.ΕΣ.Δ.Δ.Α. ποσό ύψους 25 εκ. δρχ.
Ο Υφυπουργός
Κ. ΚΑΪΣΕΡΛΗΣ"
6. Στην με αριθμό 396/10-7-2001 ερώτηση δόθηκε με το υπ' αριθμ. 443/11-10-2001 έγγραφο από τον Υπουργό Πολιτισμού η ακόλουθη απάντηση:
"Σχετικά με την ερώτηση 396/10-7-2001 του Βουλευτή κ. Μιχάλη Καρχιμάκη, σας γνωρίζουμε τα εξής:
Ο κίνδυνος μιας πιθανής ετοιμορροπίας του νότιου τοίχου του Φρουρίου Καλέ Ιεράπετρας, εξαιτίας των εκτεταμένων καθιζήσεων, έχει κατά καιρούς επισημανθεί και είναι υπαρκτός. Επιπλέον, το τελευταίο διάστημα παρατηρείται η δημιουργία μεγάλων ορυγμάτων, αρκετά επικίνδυνων, στο διάδρομο κίνησης του νότιου τοίχου. Οι εργασίες στο Φρούριο ξεκίνησαν με χρηματοδότηση 12.000.000 δρχ. από το Δήμο Ιεράπετρας στις 11.1.2001 και ολοκληρώθηκαν στις 12.4.2001. Με τις ερευνητικές τομές που πραγματοποιήθηκαν στο διάδρομο κίνησης κατά μήκος του νότιου τοίχου εντοπίστηκε η παθολογία του και πραγματοποιήθηκαν άμεσες εργασίες για την προσωρινή αντιμετώπιση των προβλημάτων.
Έχει προγραμματιστεί η αποστολή Αρχιτέκτονα Μηχανικού της Διεύθυνσης Αναστήλωσης Βυζαντινών και Μεταβυζαντινών Μνημείων την τελευταία εβδομάδα του τρέχοντος μηνός, ο οποίος σε συνεργασία με την 13η ΕΒΑ και άλλους ενδιαφερόμενους φορείς (Δήμο Ιεράπετρας, Αναπτυξιακή Εταιρεία Κρήτης κ.λπ.), θα προβεί στην ακριβή εκτίμηση της σημερινής κατάστασης του μνημείου και θα συντάξει τις απαραίτητες οδηγίες για την ολοκλήρωση της σχετικής μελέτης, που αποτελεί απαραίτητη προϋπόθεση για την ένταξη του έργου στο Γ' ΚΠΣ (έχει συμπεριληφθεί στις προτάσεις για ένταξη στα ΠΕΠ Κρήτης της Ιεράπετρας για ποσόν 50 εκατομμυρίων δραχμών).
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
7. Στην με αριθμό 518/17.7.01 ερώτηση δόθηκε με το υπ' αριθμ. 21800/16.10.01 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης, με αριθμό 518/17.7.2001, που κατέθεσε στη Βουλή ο Βουλευτής κ. Γεώργιος Καρατζαφέρης, αναφορικά με την κατάταξη σε οργανικές θέσεις με σύμβαση εργασίας ιδιωτικού δικαίου αορίστου χρόνου πολιτικών μηχανικών και εργοδηγών που απασχολούντο στους ΤΑΣ και ΓΑΣ Αττικής, χωρίς να έχουν τις προϋποθέσεις του άρθρου 17 του ν. 2839/2000, σας γνωρίζουμε τα εξής:
Με τη διάταξη της παρ.1 του άρθρου 17 του ν. 2839/2000, το προσωπικό που υπηρετεί κατά την ημερομηνία έναρξης ισχύος του νόμου (12.9.2000) ή υπηρέτησε μέσα στο χρονικό διάστημα από 1.8.1999 μέχρι 31.3.2000, στο Δημόσιο, τα Ν.Π.Δ.Δ. και τους ΟΤΑ α΄ και β΄ βαθμού με σύμβαση εργασίας ιδιωτικού δικαίου ορισμένου χρόνου πλήρους απασχόλησης ή με σύμβαση μίσθωσης έργου, κατατάσσεται σε οργανικές θέσεις με σύμβαση εργασίας αορίστου χρόνου, εφόσον κατά την 31.3.2000, μεταξύ άλλων είχε συνολική παροχή υπηρεσίας στο φορέα με συμβάσεις εργασίας ιδιωτικού δικαίου ορισμένου χρόνου ή με συμβάσεις μίσθωσης έργου, τουλάχιστον είκοσι τεσσάρων (24) μηνών.
Με τη διάταξη της παρ. 12 του άρθρου 17 του ν. 2839/2000 ρυθμίζεται, κατά ειδικό τρόπο η κατάταξη σε οργανικές θέσεις με σύμβαση εργασίας ιδιωτικού δικαίου αορίστου χρόνου στο προσωπικό του ΥΠΕΧΩΔΕ, που υπηρετούσε κατά την 31.12.1999 στους ΤΑΣ και ΓΑΣ της χώρας, με εξαίρεση του ΤΑΣ και ΓΑΣ Αττικής, με σχέση εργασίας ιδιωτικού δικαίου ορισμένου χρόνου, χωρίς να απαιτούνται γι αυτούς προϋποθέσεις που ορίζονται στα εδ. α΄, β΄και γ΄της παρ.1 του άρθρου αυτού. Δηλαδή, χωρίς να απαιτείται μεταξύ άλλων η προϋπόθεση συνολικής παροχής υπηρεσίας στο φορέα, τουλάχιστον είκοσι τεσσάρων (24) μηνών.
Από τα παραπάνω συνάγεται ότι υπάρχει σαφής διαφοροποίηση του προσωπικού των ΤΑΣ και ΓΑΣ επαρχίας, σε σχέση με το λοιπό προσωπικό του Δημοσίου, των ΝΠΔΔ και ΟΤΑ α΄ και β΄ βαθμού.
Κατά συνέπεια, ως προς το θέμα του μειωμένου χρόνου υπηρεσίας του προσωπικού ΤΑΣ και ΓΑΣ της επαρχίας δεν υφίστανται οποιαδήποτε παρανομία, όπως καταγγέλλει ο κ. Βουλευτής, αφού ο νομοθέτης θέλησε τη διαφοροποίηση αυτή. Το ΑΕΠ σύμφωνα με τις διατάξεις του ν. 2190/1994 (άρθρο 17 παρ.11) ελέγχει την ορθή εφαρμογή των διατάξεων του ΑΣΕΠ, κατά τον έλεγχο των προκηρύξεων διαγράφει όρους της προκήρυξης, που μπορούν να θεωρηθούν "φωτογραφικοί".
Όσον αφορά, τέλος, δημοσίευση αποφάσεων για κατάταξη προσωπικού κατ' εφαρμογή των διατάξεων του άρθρου 17 του ν. 2839/2000, σας γνωρίζουμε ότι η κατάταξη γίνεται με απόφαση του αρμοδίου για την πρόσληψη οργάνου (παρ.7) και οι αποφάσεις δημοσιεύονται με ευθύνη του οικείου φορέα, χωρίς να απαιτείται έγκριση του Υπουργείου Εσωτερικών, Δημόσιας Διοίκησης και Αποκέντρωσης ή του Νομικού Συμβουλίου του Κράτους.
Ο Υφυπουργός
ΛΕΩΝΙΔΑΣ Γ. ΤΖΑΝΗΣ"
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, θα ήθελα να σας προτείνω, μετά από σύμφωνη γνώμη της Διάσκεψης των Προέδρων, τη μεταφορά της πρωινής συνεδρίασης της Τετάρτης, 22ας Μαΐου 2002, στο απόγευμα της ίδιας ημέρας.
Εγκρίνει το Σώμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το Σώμα ενέκρινε ομόφωνα.
Κυρίες και κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Δευτέρας 20 Μαΐου 2002.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 4 Καν. Βουλής)
1. H με αριθμό 589/13-5-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχάλη Καρχιμάκη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με το φορέα χρηματοδότησης των έργων που έχουν ενταχθεί στο πρόγραμμα "Ελλάδα 2004-Δίκτυο Προπονητηρίων". 
2. Η με αριθμό 605/14-5-2002 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπανικολάου προς τον Υπουργό Εθνικής Άμυνας, σχετικώς με τη θέση του Υπουργείου όσον αφορά το κλείσιμο του 9ου Συντάγματος Πεζικού στην Καλαμάτα.
3. Η με αριθμό 609/14-5-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Γεωργίας, Περιβάλλοντος, Χωροταξίας και Δημοσίων Έργων σχετικώς με την αποζημίωση των πληγέντων, από τις πρόσφατες βροχοπτώσεις, αγροτών του Νομού Τρικάλων, την κατασκευή αντιπλημμυρικών έργων στην περιοχή της Φαρκαδόνας κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 4 Καν. Βουλής)
1. Η με αριθμό 595/13-5-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Γεωργίας, σχετικώς με την προώθηση και την οργάνωση των βιολογικών καλλιεργειών στην περιφέρεια του Πειραιά.
2. Η με αριθμό 604/14-5-2002 επίκαιρη ερώτηση του Βουλευτή της Νέας Δημοκρατίας κ. Γεωργίου Καλαντζή προς τον Υπουργό Μεταφορών και Επικοινωνιών, σχετικώς με τα δρομολόγια της Ολυμπιακής Αεροπορίας προς Καβάλα, την αντικατάσταση των BOEING με ελικοφόρα αεροσκάφη κλπ.
3. Η με αριθμό 608/14-5-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Ανάπτυξης, Οικονομίας και Οικονομικών, σχετικώς με το κλείσιμο της επιχείρησης λευκόλιθου ΒΙΟΜΑΝΓ στην περιοχή Μαντουδίου Ευβοίας, την καταβολή των δεδουλευμένων στους εργαζόμενους κλπ.
ΠΡΟΕΔΡΕΥΩΝ (Κωνσταντίνος Γείτονας):
Εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου.
Πρώτη είναι η με αριθμό 603/14-5-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς την Υπουργό Περιβάλλοντος, Χωροταξίας και Δημοσίων Έργων, σχετικώς με τη βελτίωση των μεταλλικών γεφυρών στο εθνικό οδικό δίκτυο του Νομού Λακωνίας λόγω κωλύματος της κας Υπουργού δεν θα συζητηθεί και διαγράφεται.
Επίσης, κυρίες και κύριοι συνάδελφοι, έχω την τιμή να σας ανακοινώσω ότι από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 χρόνια από την Ελληνική Επανάσταση", παρακολουθούν τη συνεδρίασή μας πενήντα ένα μαθητές και μαθήτριες και δύο συνοδοί δάσκαλοι από το 5ο Δημοτικό Σχολείο Ιλίου. 
Τους καλωσορίζουμε στο Κοινοβούλιο.
(Χειροκροτήματα απ' όλες τις πτέρυγες)
Θα συζητηθεί η με αριθμό 600/30/13.5.2002 δεύτερη επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς τον κύριο Πρωθυπουργό, σχετικώς με τις προθέσεις της Κυβέρνησης για τη δημιουργία "Συνηγόρου Υγείας και Κοινωνικών Υπηρεσιών".
Η επίκαιρη ερώτηση του κ. Σιούφα έχει ως εξής:
"Η Θεσμοθέτηση του "Συνηγόρου του Πολίτη" -που αποτελούσε ιδέα και πρόταση της Νέας Δημοκρατίας για ένα θεσμό με τον τίτλο "Επίτροπος Δημόσιας Διοίκησης"- συνέβαλε αποτελεσματικά στην ανάδειξη των προβλημάτων που αντιμετωπίζουν οι πολίτες στις συναλλαγές τους με τη Δημόσια Διοίκηση και φέρνει στην επιφάνεια καίριας σημασίας δυσλειτουργίες, ανεπάρκειες και αδυναμίες του κρατικού μηχανισμού.
Παρόλα αυτά, η έξαρση των προβλημάτων της καθημερινότητας προσλαμβάνει διαρκώς μεγαλύτερες διαστάσεις σε καίριας σημασίας τομείς, ιδίως μάλιστα σε ό,τι αφορά την υγεία και τις κοινωνικές υπηρεσίες. Οι εικόνες στα σκαλοπάτια του ΙΚΑ, η απώλεια ανθρώπινων ζωών εξαιτίας της έλλειψης κρεβατιών στις Μονάδες Εντατικής Θεραπείας, οι ουρές στα εξωτερικά ιατρεία, οι πολύμηνες λίστες αναμονής και γενικότερα οι τριτοκοσμικές εικόνες σε δημόσια νοσοκομεία αποτελούν αδιαμφισβήτητη πραγματικότητα. Όπως επίσης γεγονός είναι ότι υφίστανται σοβαρά ζητήματα δημόσιας υγιεινής, καθώς η πολιτεία επιδεικνύει σοβαρή υστέρηση, τόσο στη λήψη αποτρεπτικών μέτρων, όσο και στην άσκηση αποτελεσματικών παρεμβάσεων για την αντιμετώπιση κινδύνων που απειλούν τη ζωή και σίγουρα πλήττουν την ποιότητα ζωής των πολιτών, ιδίως μάλιστα των οικονομικά ασθενεστέρων.
Με δεδομένο ότι ο Πρωθυπουργός υποσχόταν προεκλογικά τη δημιουργία "Συνηγόρου Υγείας του Πολίτη", ερωτάται: 
Για ποιο λόγο εγκατέλειψε τη ρητή εκείνη δέσμευσή του; 
Συμφωνεί στη θεσμοθέτηση ενός νέου μηχανισμού εξωδικαστικού ελέγχου της διοικητικής δράσης στους τομείς της υγείας και των κοινωνικών υπηρεσιών, ενός νέου θεσμού με την επωνυμία "Συνήγορος Υγείας και Κοινωνικών Υπηρεσιών";
Συμφωνεί να υπαχθούν στην αρμοδιότητα του νέου θεσμού όλες οι υποθέσεις, το αντικείμενο των οποίων αναφέρεται στην άσκηση των κοινωνικών δικαιωμάτων των πολιτών και ιδίως στους τομείς της υγείας, της πρόνοιας, της δημόσιας υγείας, των δικαιωμάτων των ασθενών, των δικαιωμάτων ατόμων με ειδικές ανάγκες και βεβαίως την προστασία της μητρότητας, της οικογένειας της παιδικής και τρίτης ηλικίας";
Ο Πρωθυπουργός της χώρας κ. Κωνσταντίνος Σημίτης έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, το κεντρικό ερώτημα είναι πώς θα μπορέσουμε να προστατεύσουμε καλύτερα τους ασθενείς, οι οποίοι πηγαίνουν στα νοσοκομεία ή σε άλλους δημόσιους οργανισμούς, πώς θα μπορέσουμε να ελέγξουμε τη διοίκηση, ώστε αυτά να παρέχουν καλύτερες υπηρεσίες. 
Αυτήν τη στιγμή υπάρχει -υπήρχε και το 2000- ο "Συνήγορος του Πολίτη". Ο "Συνήγορος του Πολίτη" έχει ένα ειδικό τμήμα, έναν ειδικό κύκλο που ασχολείται με θέματα κοινωνικής προστασίας. Θα έπρεπε να το επεκτείνουμε, να δημιουργήσουμε ένα νέο Συνήγορο ή να δημιουργήσουμε άλλους θεσμούς;
Η Κυβέρνηση εξέτασε το θέμα και κατέληξε στο συμπέρασμα ότι εκείνο το οποίο χρειάζεται δεν είναι μια πρόσθετη υπηρεσία ή μια πρόσθετη διαδικασία, η οποία θα επεμβαίνει εξωδικαστικά ή συμβιβαστικά, διότι ο "Συνήγορος του Πολίτη" λειτουργεί απόλυτα ικανοποιητικά. Θα πρέπει να γίνουν και άλλες υπηρεσίες και άλλες διαδικασίες ή να ενισχυθούν αυτές που υπάρχουν για να προστατεύσουμε τους ασθενείς. 
Πράγματι αυτήν τη στιγμή υπάρχουν τα εξής όργανα, τα οποία λειτουργούν ή πρόκειται μέσα σε ελάχιστους μήνες να λειτουργήσουν. Είναι η Επιτροπή Ελέγχου Προστασίας Δικαιωμάτων των ασθενών υπό τον πρώην Αρεοπαγίτη κ. Τζένο, η Ειδική Επιτροπή Προστασίας Δικαιωμάτων Ατόμων με Ψυχικές Διαταραχές, οι τριμελείς Επιτροπές Προάσπισης των Δικαιωμάτων του Πολίτη στα νοσοκομεία, το Σώμα Επιθεωρητών Υπηρεσιών Υγείας και Πρόνοιας που θα αρχίσει να λειτουργεί τώρα και έγιναν ακόμα και ειδικά γραφεία, ειδικές υπηρεσίες για την υποδοχή και πληροφόρηση ασθενών στα νοσοκομεία. Πέρα απ' αυτό, όπως ξέρετε, ιδρύθηκαν τα ΠΕΣΥ και τα ΠΕΣΥ έχουν τη δυνατότητα, το δικαίωμα και την υποχρέωση ελέγχου.
Όπως δείχνουν οι αριθμοί, ο "Συνήγορος του Πολίτη" εργάστηκε καθόλα ικανοποιητικά. Το 30% περίπου όλων των περιπτώσεων που παραπέμπονται στο Συνήγορο είναι περιπτώσεις που αφορούν τον τομέα της κοινωνικής πολιτικής και της υγείας. Απ' αυτές το 53% των αναφορών των περιπτώσεων βρέθηκαν δικαιολογημένες και μετά από παρεμβάσεις του Συνηγόρου περίπου στο 90% αυτών των περιπτώσεων βρέθηκαν λύσεις και ικανοποιήθηκαν οι αιτούντες.
Ο ίδιος ο Συνήγορος του Πολίτη, η υπηρεσία, αλλά, όπως είπα και η Κυβέρνηση θεωρούμε ότι αυτός ο τρόπος λειτουργίας είναι ικανοποιητικός και οι αριθμοί δείχνουν ότι προσφεύγουν όλο και περισσότεροι σ' αυτήν την υπηρεσία, για να αντιμετωπίσουν τα προβλήματά τους. Επίσης, στις περισσότερες χώρες της Ευρωπαϊκής Ένωσης το έργο αυτό επιτελείται από υπηρεσία αντίστοιχη μ' αυτήν του Συνηγόρου του Πολίτη στα πλαίσια αυτού του θεσμού. 
Δεν νομίζουμε, λοιπόν, ότι χρειάζεται κάτι παραπάνω. Λειτουργούν θεσμοί, οι οποίοι εξασφαλίζουν την προστασία των ασθενών και όλων των άλλων, που προσφεύγουν στους φορείς της κοινωνικής υπηρεσίας. Αυτοί οι φορείς πρέπει να λειτουργήσουν καλύτερα, πιο γρήγορα και πιο αποτελεσματικά.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ : Κύριε Πρόεδρε, ειλικρινά μου προκαλεί κατάπληξη η τοποθέτηση του Πρωθυπουργού για δύο λόγους : Ο πρώτος λόγος είναι ότι συνομολογεί ο ίδιος μία κατάσταση που επικρατεί στον ευρύτερο χώρο της Δημόσιας Διοίκησης, αλλά και ιδιαίτερα στο χώρο της υγείας. Αναιρεί, όμως, κύριε Πρόεδρε, τον ίδιο του τον εαυτό. 
Κύριε Πρωθυπουργέ, σας θυμίζω -και θα το καταθέσω για τα Πρακτικά της Βουλής- ότι στη συνέντευξη που δώσατε στις 15 Μαρτίου 2000, δηλαδή είκοσι μέρες πριν από τις εκλογές, ένα από τα κύρια θέματα, τα οποία θα φτιάχνατε στη νέα τετραετία, είναι ο Συνήγορος Υγείας του Πολίτη.
Δεύτερον, μια και αρέσκεσθε πάρα πολύ στο να ψάχνετε στο INTERNET, με ημερομηνία 18 Μαρτίου του 2002, δηλαδή πριν από ένα μήνα περίπου, υπάρχει δέσμευσή σας για το κοινωνικό κράτος και τον τομέα των κοινωνικών υπηρεσιών, όπου αναφέρετε ότι ο Συνήγορος Υγείας του Πολίτη είναι ένας από τους στόχους σας. 
Πράγματι ο Συνήγορος του Πολίτη είναι ένας πετυχημένος θεσμός. Υπήρξε ιδέα της Νέας Δημοκρατίας, εξακολουθεί όμως να έχει δυσλειτουργίες και προβλήματα, που τα αναφέρουν οι ίδιοι οι υπάλληλοι. Αυτά θα τα καταθέσω στη Βουλή.
Κύριε Πρωθυπουργέ, έρχομαι τώρα στην ουσία του θέματος. Είπατε ότι φτιάξατε δέκα επιτροπές, για να αντιμετωπίσουν αυτό που αποτελούσε δέσμευσή σας. Είναι καταλυτική σήμερα η ομολογία σας να αρνείστε αυτό, το οποίο υποσχεθήκατε στον ελληνικό λαό. Εμένα ειλικρινά με τρομάζει. Και αποδεικνύει, γιατί δεν υπάρχει έργο και γιατί είναι τριτοκοσμικές οι υπηρεσίες υγείας. 
Ως πανεπιστημιακός θα θυμάσθε αυτό, το οποίο είπε ο Ροΐδης. Αν θέλουμε στην Ελλάδα να μη λυθεί ένα πρόβλημα, συστήνουμε πέντε-έξι επιτροπές. Αυτό έρχεσθε και το λέτε στον ελληνικό λαό, ότι δηλαδή με επιτροπές θα λύσετε τα προβλήματα του ελληνικού λαού. 
Εντούτοις, παρά το γεγονός ότι επιθυμείτε να κερδίσετε και να αγοράσετε χρόνο, τα προβλήματα στο χώρο της υγείας είναι βασανιστικά. Πρόσφατη έκθεση του ΟΟΣΑ, κύριε Πρωθυπουργέ, κατατάσσει τη χώρα μας τελευταία σε σειρά από την πλευρά των υπηρεσιών υγείας. Γι' αυτό καταθέτω για τα Πρακτικά το πρωτοσέλιδο μίας έγκριτης εφημερίδας, που λέει ότι έχετε ήδη πάρει "ψήφο δυσπιστίας από τους ασθενείς". 
(Στο σημείο αυτό ο Βουλευτής κ. Δημήτριος Σιούφας καταθέτει για τα Πρακτικά όλα τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Κύριε Πρωθυπουργέ, εγώ ειλικρινά βλέπω ότι τα τρία ρήματα της πολιτικής, το "ξέρω", το "θέλω" και το "μπορώ", ή δεν μπορείτε να τα κατανοήσετε ή τα παραποιείτε. Γιατί τρία πράγματα συμβαίνουν. Η Κυβέρνηση αυτή στα περισσότερα θέματα δεν ξέρει τι θέλει και το αποδείξατε σήμερα. Στα λίγα θέματα που ξέρει τι θέλει, ανακαλύπτει ότι δεν μπορεί. Στα ελάχιστα πράγματα που μπορεί, κάτι την κάνει να μη θέλει.
Αυτή είναι η πραγματικότητα και ειλικρινά λυπάμαι, γιατί περίμενα μια γενναία τοποθέτηση για αυτό το θέμα, γιατί η υγεία του ελληνικού λαού και οι υπηρεσίες υγείας βρίσκονται πράγματι σε μονάδα εντατικής θεραπείας και δεν θέλετε να το αντιληφθείτε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Πρωθυπουργός.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, το ερώτημα είναι αν θέλουμε την προστασία των ασθενών και πώς θα προχωρήσουμε σ' αυτόν τον τομέα. 
Σας είπα ότι η Κυβέρνηση εξέτασε το θέμα και μετά από εξέταση κατέληξε σε ένα συμπέρασμα για την καλύτερη οργάνωση του τομέα όσον αφορά τον έλεγχο και την εξέταση παραπόνων των ασθενών. 
Η Κυβέρνηση έχει υποχρέωση να βλέπει τα προβλήματα και να τα αντιμετωπίζει με τον τρόπο που θεωρεί πιο αποτελεσματικό. Αν σ' αυτήν τη διαδικασία, την οποία επέλεξε, μετατοπισθεί το κέντρο βάρους ή αλλάξει κατεύθυνση, εκείνο, το οποίο έχει σημασία, είναι αν ο μηχανισμός, ο οποίος υλοποιείται, είναι πράγματι εκείνος ο οποίος αποδίδει.
Αλίμονο αν είμαστε τόσο δογματικοί, ώστε κάποτε σε μια κατεύθυνση συνεχίζουμε οπωσδήποτε στην ίδια κατεύθυνση. Εξετάσαμε το θέμα και πιστεύουμε ότι δίνουμε την καλύτερη λύση. Από εκεί και πέρα, σε όλα όσα είπε ο κ. Σιούφας, μπερδεύει το ένα θέμα -τους ασθενείς, οι οποίοι θέλουν να έχουν προστασία και να διαμαρτύρονται- με το άλλο θέμα της γενικής υγείας. Και στο θέμα της γενικής υγείας η Ελλάδα έχει κάνει αναμφισβήτητα μεγάλες προόδους και αυτό αποδεικνύεται από πολλά πράγματα.
Το πρώτο το οποίο θέλω να αναφέρω είναι ότι πολύ λιγότεροι ασθενείς πηγαίνουν πια στο εξωτερικό στα νοσοκομεία για περίθαλψη. Πολύ περισσότερες υπηρεσίες προσφέρονται εδώ στη χώρα και δεν έχουμε παρά να δούμε το τι έχει γίνει σχετικά με τα νοσοκομεία. Έχουν γίνει πολύ περισσότερα νοσοκομεία και θέλω να αναφέρω ενδεικτικά, επειδή η Νέα Δημοκρατία τα παραβλέπει όλα αυτά, ότι υπάρχουν σε δεκαέξι μεγάλα νοσοκομεία Αθήνας και Θεσσαλονίκης εγκατεστημένες εργολαβίες για την αναβάθμιση των κτιριακών υποδομών και της λειτουργίας τους. Μπορεί ο καθένας να πάει εδώ στον "Ευαγγελισμό" και να δει πώς έχουν αλλάξει τα πράγματα και δεν είναι ανάγκη να αναφέρουμε αυτά τα δεκαέξι νοσοκομεία.
Το 2001 παραδόθηκαν και λειτουργούν τα νέα Νοσοκομεία Ρόδου, Χανίων και Καλαμάτας. Ολοκληρώθηκαν και λειτουργούν εγκαταστάσεις στη Λήμνο, Μυτιλήνη, Ικαρία και Κόρινθο. Τους επόμενους μήνες θα τεθούν σε λειτουργία τα Νοσοκομεία Αλεξανδρούπολης, Σερρών, Γρεβενών, Άργους, Θήβας, Πύργου και το Νοσοκομείο του Χαϊδαρίου και βρίσκονται σε εξέλιξη όλες οι προσπάθειες. Έχουν ήδη προστεθεί σαράντα τρεις νέες κλίνες σε μονάδες εντατικής θεραπείας για να έχουν όλα τα νοσοκομεία της χώρας μονάδες τεχνητού νεφρού και να επεκταθούν μονάδες εντατικής θεραπείας. Αναλαμβάνουν υπηρεσίες περίπου δύο χιλιάδες πεντακόσιοι νοσηλευτικό προσωπικό και ολοκληρώνονται οι προσλήψεις περίπου δύο χιλιάδες πεντακόσιοι παραϊατρικού και λοιπού προσωπικού. Προσελήφθησαν τριακόσιοι πενήντα γιατροί του ΕΣΥ και όπως ξέρετε έγινε μια σειρά από θεσμικές ρυθμίσεις και θέλω να αναφέρω τα απογευματινά ιατρεία. 
Αρχές του χρόνου, κυρίες και κύριοι συνάδελφοι, που θα άρχιζαν να λειτουργούν τα απογευματινά ιατρεία, η Νέα Δημοκρατία έκανε μια ανακοίνωση γύρω στις 8 Ιανουαρίου, ότι ο θεσμός απέτυχε, διότι ένας μονάχα γιατρός, ο οποίος ανήκε στο ΠΑΣΟΚ …
ΠΡΟΚΟΠΗΣ ΠΑΥΛΟΠΟΥΛΟΣ: (Δεν ακούστηκε)
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Παυλόπουλε, μην παρεμβαίνετε. 
ΠΡΟΚΟΠΗΣ ΠΑΥΛΟΠΟΥΛΟΣ: Να μην τον ενοχλείτε, είπα, κύριε Πρόεδρε. Δεν καταλάβατε τι είπα. 
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, μην παρεμβαίνετε σε όλα τα ζητήματα. 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Ένας μονάχα γιατρός δήλωσε ότι θα κάνει απογευματινό ιατρείο στη Λάρισα και αυτός επειδή είναι ΠΑΣΟΚ . Σας πληροφορώ ότι υπάρχουν αυτήν τη στιγμή εκατοντάδες γιατροί οι οποίοι κάνουν απογευματινά ιατρεία, υπάρχουν χιλιάδες επισκέψεις και ο θεσμός είναι πετυχημένος. 
Η υγεία αλλάζει, η υγεία προοδεύει και μόνο κάποιοι, οι οποίοι έχουν την αλαζονεία της μεμψιμοιρίας, θέτουν τέτοιες ερωτήσεις.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί η με αριθμό 602/32/14.5.2002 τρίτη επίκαιρη ερώτηση της Προέδρου του Κομμουνιστικού Κόμματος Ελλάδας κας Αλέκας Παπαρήγα, προς τον κύριο Πρωθυπουργό, σχετικώς με τις προθέσεις της Κυβέρνησης, για τη διάλυση του μηχανισμού παρακολούθησης και υπονόμευσης του συνδικαλιστικού και λαϊκού κινήματος, που δρουν στα Σώματα Ασφαλείας κλπ.
Η επίκαιρη ερώτηση της κας Παπαρήγα, έχει ως εξής:
"Η ύπαρξη και λειτουργία μηχανισμών παρακολούθησης, εκφοβισμού και υπονόμευσης του συνδικαλιστικού και ευρύτερου λαϊκού κινήματος, που αποτελεί αναγκαίο συμπλήρωμα της αντεργατικής-αντιλαϊκής νεοφιλελεύθερης πολιτικής που εφαρμόζει η Κυβέρνηση, αποκαλύφθηκε για άλλη μια φορά με τον εντοπισμό αστυνομικών με πολιτική περιβολή, οι οποίοι παρακολουθούσαν και προσπάθησαν να εισέλθουν στην πρωτομαγιάτικη απεργιακή συγκέντρωση στην πλατεία Συντάγματος και πορεία προς την αμερικανική και ισραηλινή πρεσβεία.
Το περιστατικό αυτό είναι το πιο πρόσφατο από μια μεγάλη σειρά παρόμοιων περιστατικών και ασφαλώς συνδέονται με τη γενικότερη αναπροσαρμογή των Σωμάτων Ασφαλείας, των φανερών και κρυφών κατασταλτικών μηχανισμών, η οποία σχεδιάζεται και υλοποιείται στη βάση των αποφάσεων της Ευρωπαϊκής Ένωσης και των υποδείξεων των ΗΠΑ-ΝΑΤΟ.
Σε κάθε περίπτωση τα επαναλαμβανόμενα κρούσματα καταρρίπτουν τους ισχυρισμούς της Κυβέρνησης, ότι δήθεν η παρακολούθηση των συνδικαλιστικών και πολιτικών δραστηριοτήτων δεν αποτελεί αντικείμενο της ΕΛΑΣ. Το αντίθετο συμβαίνει. Η Κυβέρνηση αναλαμβάνει τεράστιες ευθύνες, αφού επιτρέπει την αναβίωση μηχανισμών, όπως το διαβόητο "συνδικαλιστικό της ασφάλειας" ή και τη δημιουργία νέων.
Ερωτάται ο κύριος Πρωθυπουργός, ποια μέτρα προτίθεται να πάρει η Κυβέρνηση και πότε, ώστε άμεσα να διαλυθούν όλοι οι μηχανισμοί παρακολούθησης και υπονόμευσης του εργατικού-λαϊκού κινήματος που δρουν στα Σώματα Ασφαλείας, τα οποία πρέπει να εκδημοκρατιστούν και να αποπροσανατολίσουν τη δράση τους στην κατεύθυνση πάταξης της εγκληματικότητας;"
Ο κύριος Πρωθυπουργός έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, αν γίνει μία διαδήλωση, παραδείγματος χάρη του συνδικαλιστικού τμήματος του Κομμουνιστικού Κόμματος Ελλάδος και κατά τη διάρκεια αυτής της διαδήλωσης εμφανιστούν κάποιοι άλλης γνώμης ακροδεξιοί, για παράδειγμα, οι οποίοι αρχίζουν και πετάνε νεράντζια ή οτιδήποτε άλλο και γίνουν συμπλοκές, τότε θα φταίει η Αστυνομία. Αν προχωρήσει μία διαδήλωση, όπως γίνεται συνήθως, προς την αμερικάνικη πρεσβεία και η περιφρούρηση, την οποία εξασφαλίζει το Κομμουνιστικό Κόμμα Ελλάδας, δεν είναι ικανοποιητική και υπάρχουν κάποιοι αναρχικοί, οι οποίοι θέλουν να σπάσουν τζάμια ή να κάνουν φασαρίες και γίνει αυτό, πράγματι, όπως θα ισχυριστεί το Κομμουνιστικό Κόμμα Ελλάδος, θα φταίει η Αστυνομία, η οποία δεν πρόλαβε αυτήν την κατάσταση. 
Η Αστυνομία τι υποχρέωση έχει; Η Αστυνομία έχει υποχρέωση μέσα στο πλαίσιο των νόμων και του Συντάγματος να περιφρουρεί τις εκδηλώσεις. Έχει υποχρέωση να εξασφαλίζει τη δημόσια τάξη, για να μπορούν να παρουσιάζουν τις δικές τους θέσεις εκείνοι, οι οποίοι διαδηλώνουν και επίσης εκείνοι, οι οποίοι διαφωνούν, να μην παρεμβαίνουν σ' αυτές τις εκδηλώσεις και να εκφράζουν και αυτοί τις δικές τους θέσεις με άλλο τρόπο. Αυτό κάνει η Αστυνομία. 
Για να γίνει αυτό, η Αστυνομία χρησιμοποιεί τόσο ένστολους, όσο και πρόσωπα με πολιτική περιβολή. Αυτό γίνεται εδώ και πολύ καιρό και γίνεται και τώρα και εξασφαλίζει τη σωστή πληροφόρηση για την ειρηνική εξέλιξη μιας πορείας ή μιας συγκέντρωσης. Αν υπάρξουν κάποια επεισόδια, εξασφαλίζει επίσης τα επεισόδια αυτά να περιοριστούν στο ελάχιστο. 
Από εκεί και πέρα τίποτε, μα τίποτε, δεν δικαιολογεί τον ισχυρισμό ότι υπάρχουν μηχανισμοί παρακολούθησης, οι οποίοι έχουν δημιουργηθεί με εντολή του ΝΑΤΟ και της Ευρωπαϊκής Ένωσης. Αυτά είναι αστεία πράγματα. Γιατί θα χρειαζόταν η Αστυνομία αυτούς τους μηχανισμούς παρακολούθησης, όταν όλες οι ελληνικές τηλεοράσεις δείχνουν αυτές τις πορείες, δείχνουν τα πρόσωπα, δείχνουν τους πρωταγωνιστές και όταν όλα αυτά είναι γνωστά; Δεν χρειάζεται η Αστυνομία και δεν θέλει η Αστυνομία αυτούς τους μηχανισμούς παρακολούθησης, διότι η Αστυνομία αυτήν τη στιγμή λειτουργεί σύμφωνα με τους νόμους του κράτους και σύμφωνα με το Σύνταγμα. 
Είμαστε μια δημοκρατία και αυτή η Κυβέρνηση, η Κυβέρνηση του ΠΑΣΟΚ, από το 1981 και μετά έχει προωθήσει κατά πολύ τη δημοκρατία και έχει εντάξει την Αστυνομία μέσα σε δημοκρατικές διαδικασίες. Οι ενστάσεις και οι παρατηρήσεις, οι οποίες προβάλλονται, είναι απαράδεκτες. Είναι απαράδεκτες κατά το εξής: τεκμηριώνουν ότι η Κυβέρνηση και η πολιτεία δεν εφαρμόζουν τους νόμους του κράτους. 
Η Κυβέρνηση και η πολιτεία θέλουν να εφαρμόζουν και εφαρμόζουν αυτά, τα οποία επιβάλλει μία δημοκρατική λειτουργία της κοινωνίας, προστατεύουν το φρόνημα και προστατεύουν επίσης την ελευθερία των μελών του Κομμουνιστικού Κόμματος Ελλάδος και οποιασδήποτε άλλης παράταξης να διαδηλώσει τις απόψεις της. Από διαδηλώσεις άλλο τίποτα στην Αθήνα και αυτό πιστεύω ότι είναι η καλύτερη απόδειξη. Το να δημιουργούμε εντυπώσεις ότι κάτι τρέχει, ότι υπάρχει ένας μηχανισμός, ο οποίος θέλει να συνωμοτήσει κατά ορισμένου τμήματος ελληνικών πολιτικών δυνάμεων, είναι μεγάλο λάθος. 
ΠΡΟΕΔΡΕΥΩΝ (Κωνσταντίνος Γείτονας): Η Γενική Γραμματέας της Κεντρικής Επιτροπής του Κομμουνιστικού Κόμματος Ελλάδος κα Παπαρήγα έχει το λόγο.
ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιιτροπής του Κ.Κ.Ε.): Ουδέν κακόν αμιγές καλού. Τουλάχιστον ο κύριος Πρωθυπουργός παραδέχτηκε τη δέκατη όγδοη περίπτωση που καταθέσαμε εδώ στη Βουλή για παρακολούθηση, όχι μόνο των δραστηριοτήτων του Κομμουνιστικού Κόμματος Ελλάδας -σ' αυτές δεν μπορούν εύκολα να διεισδύσουν διάφοροι- αλλά για τις δραστηριότητες του μαζικού λαϊκού κινήματος του φιλειρηνικού, του αντιπολεμικού, του εργατικού κλπ. 
Ο κύριος Πρωθυπουργός παραδέχτηκε αυτό που δεν είχε παραδεχτεί μέχρι τώρα ο Υπουργός Δημόσιας Τάξης, διότι οι απαντήσεις που είχαμε στις δεκαεπτά περιπτώσεις που έχουμε καταθέσει είναι είτε κατά λάθος βρέθηκε είτε δεν κατάλαβε γιατί βρέθηκε είτε ήταν υπερβολές είτε γιατί αλλού πήγαινε και αλλού βρέθηκε. Είναι όμως πάρα πολύ σοβαρό γιατί αναγνώρισε ότι υπάρχουν ομάδες με πολιτικά που μπαίνουν μέσα στις διαδηλώσεις για να τις προστατεύσουν. Μέχρι τώρα έλεγαν από τους τρομοκράτες. Τώρα και από την ακροδεξιά. Αυτή η ομολογία γίνεται για να κρυφτούν τα πιο σοβαρά που υπάρχουν κάτω απ' αυτήν τη "δημοκρατική", όπως θέλει να πει ο κύριος Πρωθυπουργός, αστυνόμευση των διαδηλώσεων. 
Εμείς, σας το λέω καθαρά, δεν φοβόμαστε αν υπάρχουν αυτοί με πολιτικά μη δουν τα πρόσωπά μας. Εμείς δεν φοράμε μάσκες -οι κομμουνιστές- και πηγαίνουμε κανονικά και ανοιχτά στις διαδηλώσεις. Οι μηχανισμοί αυτοί πέρα από την αποστολή καταγραφής, πέρα από το γεγονός ότι αυτή η καταγραφή μπορεί να χρησιμοποιηθεί για προσωπική πίεση, για προσωπική τρομοκρατία, περιέχει και ένα άλλο στοιχείο, τη διοργάνωση πράξεων προβοκάτσιας. Εδώ υπάρχει καταγγελία της Πανελλήνιας Ομοσπονδίας Αστυνομικών Υπαλλήλων που λέει ότι παρακολουθούν τις συνδικαλιστικές δραστηριότητες των αστυνομικών και υπάρχουν και συγκεκριμένες αναφορές, τι έγινε σε ανάλογη εκδήλωση στη Μυτιλήνη της Λέσβου. Εμάς, λοιπόν, ποιος θα μας προφυλάξει από τις προβοκάτσιες πέρα από το ότι το πρόβλημα της προσωπικής πίεσης και το πρόβλημα της δίωξης όταν χρειαστεί και αυτό θα υπάρχει. Και μου έκανε εντύπωση, κύριε Πρωθυπουργέ, ότι ξεχάσατε τώρα αυτό που έχετε νομιμοποιήσει, τη δυνατότητα διείσδυσης σε κόμματα και σε μαζικές οργανώσεις τάχα για την προφύλαξη από την τρομοκρατία ότι τώρα πρέπει να προσθέσουμε και έναν άλλο λόγο που δεν έχει ακόμα νομιμοποιηθεί, την ακροδεξιά. Και πολύ φοβάμαι παρακολουθώντας τα τελευταία γεγονότα ότι η Κυβέρνηση πάρα πολύ θα ήθελε να ενδυναμωθεί ένα κίνημα ή ένα κόμμα ακροδεξιό για πολιτικές σκοπιμότητες, όπως έγινε και στη Γαλλία του Μιτεράν, όπως έκανε βεβαίως και με τη σειρά του ο Πρόεδρος Σιράκ. Και τα πράγματα εδώ μπλέκουν. Εμείς ξέρουμε ότι υπάρχει υπηρεσία υποδιεύθυνσης κρατικής ασφάλειας, υπάρχει υπηρεσία προστασίας του πολιτεύματος που εκτελεί βρώμικες δουλειές πέρα από την αναγκαιότητα που υπάρχει για κάθε κράτος να υπερασπίζεται την εθνική του ασφάλεια. 
Διαβάζουμε σήμερα ότι πάμε για ευρωπαϊκή ΚΥΠ και πάει λέγοντας. 
Επομένως, η παραδοχή σας ότι γίνεται παρακολούθηση είναι για να κρύψει ό,τι άλλα σχέδια επικινδυνότερα υπάρχουν. Εμείς θα αντισταθούμε σ' αυτό το ζήτημα και όχι μόνο εμείς, αλλά πιστεύουμε και ένα μεγάλο μέρος του ελληνικού λαού που ξέρει τι θα πει "συνδικαλιστικό" (;) της ασφάλειας, που ξέρει τι θα πει Μπάμπαλης, Μάλλιος, Καραπαναγιώτης, Δραβαρίτης. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Πρωθυπουργός έχει το λόγο. 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, δεν είπα ότι εντάσσονται ομάδες μέσα στις διαδηλώσεις. Υπάρχουν αστυνομικοί σε διατεταγμένη υπηρεσία και στην προκείμενη περίπτωση ο Υπουργός Δημόσιας Τάξης με διαβεβαίωσε ότι αστυνομικός ο οποίος "συνελήφθη" από τους διαδηλωτές εδάρη, του πήραν και τα χρήματα, ήταν σε διατεταγμένη υπηρεσία. 
ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.): Τι είναι αυτά; Όχι έτσι. Παράδωσε το όπλο στον υπεύθυνο ασφαλείας. 
ΟΡΕΣΤΗΣ ΚΟΛΟΖΩΦ: Είναι ντροπή αυτά. 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Δεν υπάρχει καμία καταγραφή, διότι αν εσείς λέγατε ότι αυτό γίνεται για προσωπική πίεση, γιατί φέρνετε τα παραδείγματα. Του ασκήθηκε προσωπική πίεση. Κλήθηκε σε ένα αστυνομικό τμήμα ή σε κάποια υπηρεσία και ρωτήθηκε γιατί πήγε σε εκείνη ή την άλλη διαδήλωση. Φέρτε εκείνα τα παραδείγματα οπαδών σας οι οποίοι υπέστησαν απ' αυτήν την πρακτική, κάποιες πιέσεις. 
Όσον αφορά την οργάνωση πράξεων προβοκάτσιας, με συγχωρείτε αλλά πράξεις προβοκάτσιας μπορεί να κάνει ο οιοσδήποτε για να προκαλέσει πολιτικό θέμα. Και πράξη προβοκάτσιας μπορεί να είναι και αυτή η εντός εισαγωγικών σύλληψη κάποιου αστυνομικού, ο οποίος εκτελεί το καθήκον του.
ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.): Δηλαδή τον πήραμε εμείς και τον βάλαμε στην πορεία…
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Εμείς δεν έχουμε κανένα λόγο γι' αυτά. Το ξέρετε πολύ καλά. Διότι μας ενδιαφέρει η ασφάλεια του πληθυσμού, μας ενδιαφέρει η δημοκρατία, μας ενδιαφέρει να γίνονται οι διαδηλώσεις σωστά και μας ενδιαφέρει επίσης να προάγεται το δημοκρατικό και προοδευτικό φρόνημα του λαού.
Εμείς μαχόμαστε την ακροδεξιά. Κανείς ποτέ από το ΠΑΣΟΚ δεν έκανε κάποια δήλωση που να ενθαρρύνει την ακροδεξιά…
ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ. Ε.): Σεις το κάνετε παρασκηνιακά.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Η μόνη δήλωση από πολιτικό της αριστεράς που ενίσχυσε τη δεξιά είναι η δήλωση του κ. Φλωράκη ότι η Νέα Δημοκρατία πρόκειται να κερδίσει 100% τις εκλογές.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό 593/13.5.2002 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Γεωργίου Αμπατζόγλου προς τον Υπουργό Εθνικής Παιδείας και Θρησκευμάτων, σχετικά με την αναβάθμιση του μαθήματος της χημείας στα λύκεια κλπ.
Η ερώτηση έχει ως εξής:
"Ανεξάρτητα από τις γενικότερες απόψεις που έχουν διατυπωθεί για την τελευταία εκπαιδευτική μεταρρύθμιση, σοβαρή ανησυχία και έντονες αντιδράσεις έχει προκαλέσει η υποβάθμιση του μαθήματος της χημείας.
Η χημεία είναι βασική επιστήμη και αποτελεί αναγκαίο γνωστικό υπόβαθρο σε πλήθος επιστημών. 
Επειδή με το υφιστάμενο σύστημα
Η χημεία είναι μάθημα γενικής παιδείας στη Β΄ Λυκείου, αλλά δεν εξετάζεται σε πανελλαδικό επίπεδο και δεν διδάσκεται καθόλου στη Γ΄ Λυκείου
Εισάγονται σε σχολές των Ανώτατων Εκπαιδευτικών Ιδρυμάτων των θετικών επιστημών και του Πολυτεχνείου που προαπαιτούν γνώσεις χημείας μαθητές από τεχνολογική κατεύθυνση, χωρίς να έχουν εξεταστεί στο μάθημα, με αποτέλεσμα να δυσχεραίνεται η εκπαιδευτική διαδικασία στην τριτοβάθμια εκπαίδευση.
Ερωτάται ο κύριος Υπουργός:
1. Εάν έχει εντοπίσει τα τεράστια προβλήματα που δημιουργεί το έλλειμμα χημικών γνώσεων και αν υιοθετεί τις απόψεις των Επιστημονικών Συλλόγων και των Πανεπιστημίων για την ανάγκη αναβάθμισης του μαθήματος της χημείας.
2. Ποια συγκεκριμένα μέτρα και πότε θα τα πάρει για τον εξορθολογισμό του εξεταστικού συστήματος, ώστε να σταματήσει η σημερινή υποβάθμιση του μαθήματος της χημείας".
Ο Υφυπουργός κ. Γκεσούλης έχει το λόγο.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, πράγματι θα συμφωνήσω με το συνάδελφο που κάνει την ερώτηση ότι η χημεία είναι ένα βασικό μάθημα και έτσι την αντιμετωπίζουμε στο εκπαιδευτικό μας σύστημα. Είναι μια επιστήμη που τροφοδοτεί και άλλες επιστήμες και θα έλεγα ότι θα πρέπει να έχει κάθε φορά μια σημαντική θέση μέσα στο εκπαιδευτικό μας σύστημα. Δεν θα συμφωνήσω όμως ότι υπάρχει υποβάθμιση. Δεν θα συμφωνήσω ότι είναι ένα μάθημα το οποίο βρίσκεται στο περιθώριο και υπό διωγμό.
Θέλω να τονίσω ότι μας ενδιαφέρει η χημεία και την αντιμετωπίζουμε ως ένα μάθημα από τα πλέον σημαντικά και μάλιστα σε μια εποχή τεχνολογίας, βιοτεχνολογίας, όπου κάθε άνθρωπος πρέπει να έχει άποψη τόσο για τον εαυτό του, όσο και για το περιβάλλον. Γι' αυτό, λοιπόν, αντιμετωπίζουμε τη χημεία ως ένα ιδιαίτερα σημαντικό μάθημα.
Έτσι, λοιπόν, έχουμε αλλαγή στα αναλυτικά προγράμματα. Έχουμε βιβλία. Έχουμε πολλά εργαστήρια φυσικών επιστημών κι εκεί περιλαμβάνεται η χημεία, όπου τα εργαστήρια αυτά κατά 90% έχουν εξοπλιστεί με τα απαραίτητα υλικά, για να μπορούν να γίνονται οι εργασίες.
Άρα, λοιπόν, όσον αφορά τα βιβλία, τα προγράμματα, τα εργαστήρια, βρισκόμαστε σε μια θετική πορεία, όσον αφορά το συγκεκριμένο μάθημα. Όσον αφορά τις ώρες διδασκαλίας στην Α΄ και Β΄ λυκείου, το μάθημα αυτό έχει έναν αριθμό ωρών, που θα μπορούσε να πει κάποιος ότι αντιμετωπίζεται με τη σοβαρότητα που πρέπει να το προσεγγίζει κανείς. 
Το ερώτημα όμως τίθεται αν εξετάζεται το μάθημα αυτό στη Γ΄ λυκείου ή όχι.
Και σε συνάντηση που είχα με την Ένωση Ελλήνων Χημικών είπαμε το εξής. Ότι είναι ένα μάθημα βασικό, ότι είναι ένα μάθημα το οποίο πρέπει να έχει ιδιαίτερη αντιμετώπιση και όσον αφορά τα νέα αναλυτικά προγράμματα που θέλουμε να δημιουργηθούν, για πρώτη φορά τα βάλαμε στη δοκιμασία του διαλόγου στην επιστημονική κοινότητα. 
Γι' αυτό λοιπόν παρεκάλεσα την Ένωση Ελλήνων Χημικών, όπως και άλλες επιστημονικές ενώσεις, να μετάσχουν σ' αυτόν το διάλογο στο διαθεματικό πλαίσιο για τα αναλυτικά προγράμματα έτσι ώστε μέσα από εκεί να προκύψει η συνισταμένη, αυτό που θα θέλαμε μέσα από την επιστημονική κοινότητα, ό,τι καλύτερο και από κει και πέρα να το οργανώσουμε σε οργανωτικό και στη συνέχεια σε ωρολόγιο πρόγραμμα, να το κάνουμε βιβλία με αποτέλεσμα να έχουμε το καλύτερο περιεχόμενο για την εκπαίδευσή μας. 
Άρα, λοιπόν σ' αυτόν το διάλογο που αφορά το περιεχόμενο των σπουδών, υπάρχει η δυνατότητα να προσεγγίσουμε και το μάθημα της χημείας όπως και άλλα μαθήματα και άλλες επιστήμες με τον κατάλληλο τρόπο ιεράρχησης μέσα στο εκπαιδευτικό μας σύστημα.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αμπατζόγλου έχει το λόγο.
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, θεωρώ ως δεδομένο ότι το Υπουργείο Παιδείας γνωρίζει το εκπαιδευτικό σύστημα της χώρας. Θεωρώ ως δεδομένο ότι το Υπουργείο Παιδείας έχει γίνει αποδέκτης των αντιδράσεων, αλλά και των προτάσεων του επιστημονικού κόσμου της χώρας στο θέμα της χημείας, ιδιαίτερα μάλιστα της Ένωσης Ελλήνων Χημικών που αποτελεί τον επιστημονικό σύμβουλο του κράτους. Θεωρώ επίσης ως δεδομένο ότι το Υπουργείο Παιδείας αναγνωρίζει πως σε είκοσι μία σχολές των ΑΕΙ, στις οποίες αναγκαίο γνωστικό υπόβαθρο είναι η χημεία, σήμερα εισέρχονται σπουδαστές από την τεχνολογική κατεύθυνση οι οποίοι δεν έχουν τις βασικές γνώσεις ακόμα και στις σχολές χημείας και χημικής μηχανικής. 
Οι σπουδαστές αυτοί, κύριε Υπουργέ, διαβάζουν τον θειικό σίδηρο ως Φε Κο 4 και το ανθρακικό ασβέστιο ως CaCΟ3. Αυτοί οι σπουδαστές πηγαίνουν σήμερα σε φροντιστήρια μαζί με τους μαθητές της Γ΄ λυκείου για να αποκτήσουν κάποιες γνώσεις. Οι καθηγητές των ΑΕΙ βρίσκονται σε απόγνωση και αρθρογραφούν στις εφημερίδες. Και η χημεία είναι το μοναδικό, από τα βασικά μαθήματα των φυσικών επιστημών το οποίο σε καμιά σχολή, ούτε καν στις σχολές χημείας δεν αποτελεί πρώτο μάθημα αυξημένης βαρύτητας.
Οι ώρες, κύριε Υπουργέ, δεν επαρκούν. Η αύξηση που επήλθε στο πρόγραμμα της θετικής κατεύθυνσης, αφορά μόνο το 15% των μαθητών. Η χημεία στη Β΄ λυκείου διδάσκεται αλλά δεν εξετάζεται πανελλαδικά. Και είναι γνωστή η τύχη των μαθημάτων που δεν εξετάζονται πανελλαδικά όταν την ίδια στιγμή οι μαθητές έχουν εννιά μαθήματα να διαγωνιστούν. 
Στην τεχνολογική κατεύθυνση το μόνο μάθημα που είναι προαπαιτούμενο για τις πολυτεχνικές, γεωπονικές και τη φυσικομαθηματική σχολή και δεν διδάσκεται είναι η χημεία, την ίδια στιγμή που οι μαθητές εξετάζονται πέντε φορές στα μαθηματικά, τέσσερις στη φυσική, μια στη βιολογία και δύο φορές στην ιστορία. 
Εκτιμώ βαθύτατα τον κύριο Υφυπουργό, αλλά το Υπουργείο πλέον δεν μπορεί να αρκείται σε γενικότητες και υπεκφυγές, οι οποίες πλέον συνιστούν απαράδεκτη και επικίνδυνη ανευθυνότητα. 
Από το Υπουργείο Παιδείας αναμένουμε όχι μόνο αναγνώριση του προβλήματος αλλά και δέσμευση για το χρόνο εφαρμογής των αναγκαίων μέτρων αναβάθμισης της χημείας. Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Υφυπουργός Εθνικής Παιδείας και Θρησκευμάτων κ. Γκεσούλης.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, ανέφερα νωρίτερα ότι το μάθημα της χημείας αντιμετωπίζεται, θα έλεγα, με την ευαισθησία που πράγματι ο συνάδελφος με την ερώτησή του σήμερα δείχνει και το αντιμετωπίζουμε ως ένα μάθημα βασικό και θεμελιακό γιατί έτσι απαιτεί η εποχή μας. 
Είπα ότι άλλαξαν τα αναλυτικά προγράμματα, άλλαξαν τα βιβλία, γίνονται εργαστήρια και μάλιστα από τα πλέον σύγχρονα. Άρα, λοιπόν έχουμε ένα μάθημα το οποίο υποστηρίζουμε με όλους τους δυνατούς τρόπους. 
Τέθηκε θέμα όσον αφορά τις ώρες διδασκαλίας του μαθήματος της χημείας, Θα σας πω το εξής. Η χημεία -μιλώ μόνο για το λύκειο- στο εβδομαδιαίο πρόγραμμα και συγκεκριμένα στην Α΄ λυκείου, διδάσκεται δύο ώρες. Στη Β΄ λυκείου έχουμε μάθημα γενικής παιδείας μια ώρα και στη θετική κατεύθυνση, δύο ώρες και μάθημα επιλογής δύο ώρες. 
Στη Γ΄ λυκείου στη θετική κατεύθυνση έχουμε δύο ώρες διδασκαλία χημείας. 
Στην τεχνολογική κατεύθυνση τίθεται το θέμα. Και πραγματικά είπα ότι μέσα από το διάλογο θα προκύψουν οι νέες αναγκαιότητες. Όταν, όμως, ένα μάθημα αντιμετωπίζεται μ' αυτόν τον τρόπο, δηλαδή είναι στο αναλυτικό μας πρόγραμμα, προσπαθούμε να το φέρουμε στο εργαστήριο, δεν μπορεί να πει κανείς ότι δεν έχει τη δέουσα θέση μέσα στο σύστημά μας. 
Συνδέσατε, όμως, κύριε συνάδελφε, το θέμα με το εξεταστικό. Κι εδώ θα πρέπει να είμαστε προσεκτικοί. Όχι εσείς. Όλοι μας. Θα πρέπει να πούμε το εξής: Δηλαδή μάθημα το οποίο δεν εξετάζεται, θεωρούμε ότι μέσα στο εκπαιδευτικό μας σύστημα, μέσα στην τάξη περνάει στο περιθώριο; Τότε θα πρέπει όλα τα μαθήματα να αντιμετωπίζονται πανελλαδικώς εξεταζόμενα. 
Εγώ θέλω να πιστεύω ότι τόσο οι εκπαιδευτικοί, όσο και οι μαθητές μας αντιμετωπίζουν το κάθε μάθημα όχι μόνο στη βάση του εξεταστικού -και πρέπει να φύγουμε από αυτό- αλλά στη βάση της απόκτησης γνώσης και ιδιαίτερα τέτοιων μαθημάτων.
Παρ' όλα αυτά θέλω να κλείσω, κύριε Πρόεδρε, λέγοντας ότι και αυτό το θέμα θα το δούμε, όσον αφορά τη συμμετοχή αυτού του μαθήματος, όταν θα ολοκληρώσουμε το διάλογο. Και θα δούμε πώς εντάσσεται εκεί το μάθημα της χημείας, όσον αφορά την εξέτασή του. 
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου:
Πρώτη είναι η με αριθμό 606/14.5.2002 επίκαιρη ερώτηση του Βουλευτή της Νέας Δημοκρατίας κ. Θεοφάνη Δημοσχάκη προς τον Υπουργό Υγείας και Πρόνοιας, σχετικώς με την έναρξη λειτουργίας του Πανεπιστημιακού Περιφερειακού Νοσοκομείου Αλεξανδρούπολης.
Η επίκαιρη ερώτηση του κ. Δημοσχάκη έχει ως εξής:
"Στη συνέντευξη του Πρωθυπουργού η Αλεξανδρούπολη και το Πανεπιστημιακό της Νοσοκομείο είχαν την τιμητική τους, αφού μνημονεύτηκαν από τα επίσημα χείλη του Πρωθυπουργού δύο φορές.
Επειδή, όμως, τέτοιου είδους αναφορές για την έναρξη λειτουργίας του Πανεπιστημιακού μας Νοσοκομείου ακούγονται επί τρία συνεχή χρόνια από τους εκάστοτε αρμόδιους Υπουργούς, Γενικούς Γραμματείς, Βουλευτές, Περιφερειάρχες, Νομάρχες, Διοικητές και Προέδρους νοσοκομείων, πλην όμως έναρξη λειτουργίας του νοσοκομείου ακούν οι Θρακιώτες και λειτουργία του νοσοκομείου δεν βλέπουν.
Επειδή ο Πρωθυπουργός φαίνεται ότι δεν έχει ιδέα αν το Πανεπιστημιακό Νοσοκομείο Αλεξανδρούπολης λειτουργεί ή δεν λειτουργεί,
Επειδή ο Πρωθυπουργός δεν γνωρίζει ότι το νοσοκομείο χρειάζεται για να λειτουργήσει προσωπικό τετρακοσίων, πεντακοσίων στελεχών, κυρίως νοσηλευτικό και δευτερευόντως διοικητικό και βοηθητικό προσωπικό πλέον του υπάρχοντος προσωπικού,
Επειδή ο Πρωθυπουργός δεν γνωρίζει ότι το νέο νοσοκομείο για να λειτουργήσει απαιτούνται ετήσια λειτουργικά έξοδα πλέον των πενήντα δισεκατομμυρίων δραχμών,
Δια τούτο,
Ερωτάται ο κύριος Πρωθυπουργός και οι συναρμόδιοι Υπουργοί του:
1. Πότε επιτέλους θα ορίσουν συγκεκριμένη ημέρα έναρξης λειτουργίας του Πανεπιστημιακού Περιφερειακού Νοσοκομείου Αλεξανδρούπολης, για να μη γίνει και αυτό "γεφύρι της Άρτας"; 
2. Πότε επιτέλους θα γίνει η πρόσληψη νέου προσωπικού, κυρίως νοσηλευτικού και τυχόν διοικητικού και βοηθητικού, αν χρειάζεται, για το νέο νοσοκομείο; Θα εξασφαλίσει τα πενήντα δισεκατομμύρια δραχμές ετήσια λειτουργικά έξοδα;"
Θα απαντήσει ο Υφυπουργός Υγείας και Πρόνοιας κ. Νασιώκας.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ευχαριστώ, κύριε Πρόεδρε.
Κυρίες και κύριοι συνάδελφοι, ο κύριος συνάδελφος με την ερώτησή του εκφράζει και την αγωνία των πολιτών της περιοχής του για να ξεκινήσει το συντομότερο δυνατόν το μεγάλο Πανεπιστημιακό Νοσοκομείο της Αλεξανδρούπολης το οποίο είναι μέγιστο έργο για την περιοχή, για τους πολίτες της ακριτικής Θράκης, για όλη την περιφέρεια της Ανατολικής Μακεδονίας και της Θράκης. 
Η ανάπτυξη των υγειονομικών υπηρεσιών της περιοχής θα έχει σαν βάση και επιστημονική και λειτουργική, αυτό το νέο νοσοκομείο. Και η υγειονομική, όμως, αυτάρκεια της περιοχής θα στηρίζεται πάνω σε αυτό το νοσοκομείο.
Κύριε συνάδελφε, γνωρίζετε κι εσείς ότι έχει ολοκληρωθεί, είναι έτοιμο το Πανεπιστημιακό Νοσοκομείο της Αλεξανδρούπολης. Χθες και σήμερα είναι το κλιμάκιο της ΔΕΠΑΝΟΜ, της εταιρείας και βεβαίως του Πε.Σ.Υ. και κάνουν τις τελευταίες παρατηρήσεις. Βεβαίως, αυτό το γνωρίζουμε πολύ καλά και το γνωρίζει καλύτερα από εμάς ο κύριος Πρωθυπουργός. Και πραγματοποιούνται τώρα οι απαραίτητες δοκιμές του συνόλου των συστημάτων και η εκ περιτροπής εκπαίδευση του προσωπικού για τη χρήση του νέου εξοπλισμού. 
Στα πλαίσια της προγραμματισμένης μετεγκατάστασης του παλιού νοσοκομείου, τη Δευτέρα 20 Μαΐου θα εγκατασταθεί στα νέα κτίρια η διοικητική υπηρεσία και εφόσον όλες οι δοκιμές είναι επιτυχείς -και είναι επιτυχείς- η συνολική μετεγκατάσταση του νέου νοσοκομείου θα γίνει την τελευταία εβδομάδα του Ιουνίου.
Ως προς την προετοιμασία και την προεργασία για να λειτουργήσει πολύ καλά το Νοσοκομείο -γιατί δεν φτάνει μόνο η μεταστέγαση- θέλω να πω τα εξής: 
Πρώτον, έχει ολοκληρωθεί η διαδικασία έκδοσης προεδρικού διατάγματος για τη συγχώνευση των δύο οργανισμών των νοσοκομείων, των δύο νομικών προσώπων και μόλις δημοσιευτεί στην Εφημερίδα της Κυβερνήσεως -και αυτό θα γίνει εντός των ημερών- θα υπογραφεί ο νέος οργανισμός. Την αμέσως επόμενη ημέρα θα γίνει προκήρυξη των θέσεων που ζητά το Πε.Σ.Υ. για να ολοκληρωθεί.
Παράλληλα όμως βρισκόμαστε στη διαδικασία πρόσληψης διακοσίων ένα εργαζομένων στο νοσοκομείο. Και να σας πω, με την από 9.5.2001 απόφαση, η διαδικασία πρόσληψης τριάντα δύο ατόμων νοσηλευτικού προσωπικού και βρίσκεται στο τελικό στάδιο δημοσίευσης οριστικών πινάκων διοριστέων από το ΑΣΕΠ. 
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
Με απόφαση από το Νοέμβριο του 2001 του Υπουργείου Υγείας και Πρόνοιας, εγκρίθηκε η πρόσληψη ογδόντα πέντε ατόμων νοσηλευτικού επιπλέον και παραϊατρικού προσωπικού. Η προκήρυξη δημοσιεύθηκε στις 11 Απριλίου του 2002 στο ΑΣΕΠ και έγινε από την Περιφέρεια Ανατολικής Μακεδονίας και Θράκης. Με την από 8 Μαρτίου 2002 απόφαση του Υπουργείου Υγείας εγκρίθηκαν αλλά εξήντα οκτώ άτομα νοσηλευτικού και παραϊατρικού προσωπικού με σχέση εργασίας ιδιωτικού δικαίου ορισμένου χρόνου. Η προκήρυξη έγινε από το Νοσοκομείο της Αλεξανδρούπολης. Και με την από 11.6.2001 απόφαση του Υπουργού Υγείας, προσλαμβάνονται άλλα 14 άτομα διοικητικού προσωπικού διαφόρων ειδικοτήτων. Σύνολο διακόσιοι ένα εργαζόμενοι.
Γνωρίζουμε ακόμα ότι το Πανεπιστημιακό Νοσοκομείο της Αλεξανδρούπολης, δυναμικότητος εξακοσίων εβδομήντα τριών κλινών, προγραμματίστηκε και κατασκευάστηκε βεβαίως για την εξυπηρέτηση των πολιτών όπως είπαμε στην αρχή αλλά και για την ανάπτυξη του ιατρικού τμήματος του Δημοκρίτειου Πανεπιστημίου Θράκης. Η πρόσληψη νοσηλευτικού και παραϊατρικού προσωπικού που θα γίνει από εδώ και πέρα, έχει να κάνει και με την ανάλογη ανάπτυξη της ιατρικής σχολής. Και τέλος, κατά τη σύνταξη του ενιαίου προϋπολογισμού του ΠΕΣΥ Ανατολικής Μακεδονίας και Θράκης για το έτος 2002, έχει συμπεριληφθεί στον προϋπολογισμό όλο το κόστος για τη λειτουργία, για το β΄ εξάμηνο του 2002 του συγκεκριμένου νοσοκομείου. 
Είμαστε λοιπόν, κύριοι συνάδελφοι, στο τέλος, ένα πολύ μεγάλο έργο για την περιοχή είναι έτοιμο, ελπίζουμε ότι την τελευταία εβδομάδα του Ιουνίου θα είμαστε μαζί στον Έβρο που θα μεταστεγασθεί και θα αρχίσει να λειτουργεί το Νοσοκομείο της Αλεξανδρούπολης. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Δημοσχάκη, έχετε το λόγο.
ΘΕΟΦΑΝΗΣ ΔΗΜΟΣΧΑΚΗΣ: Κύριε Πρόεδρε, άκουσα τον Υπουργό ο οποίος είναι πάρα πολύ αισιόδοξος. Εν πάση περιπτώσει, κύριε Υπουργέ, δυο φορές εξαγγέλθηκε στη συνέντευξη του Πρωθυπουργού ότι το Πανεπιστημιακό Νοσοκομείο της Αλεξανδρούπολης ήδη λειτουργεί. Και σήμερα ακούστηκε ότι "θα λειτουργήσει".
Εξαγγέλθηκε επανειλημμένως, όπως είπα και στην ερώτησή μου, από χείλη επίσημα στα τρία τελευταία χρόνια ότι το νοσοκομείο θα λειτουργήσει. Πέρασαν ήδη τρία χρόνια και εσείς μου λέτε τώρα τον Ιούνιο. Το νοσοκομείο για να λειτουργήσει, απαιτούνται, κύριε Υπουργέ, τετρακόσιες πενήντα - πεντακόσιες θέσεις νοσηλευτικού και βοηθητικού προσωπικού μέχρι τέλους του έτους.
Τέταρτον, δεν έχει ληφθεί καμία πρόνοια για τα επείγοντα περιστατικά. Δεν υπάρχει καθόλου προσωπικό, δεν προβλέπεται. Ο οργανισμός του νοσοκομείου δεν υπάρχει, μου λέτε και εσείς "τώρα θα υπογραφεί". 
Παράλληλα, τα ετήσια λειτουργικά έξοδα είναι πολύ μεγάλα, ούτε και εσείς προσδιορίσατε πόσα είναι, αν είναι 30 δισεκατομμύρια 40 δισεκατομμύρια ή 50 δισεκατομμύρια.
Το νοσοκομείο πριν ξεκινήσει -και είπατε ΔΕΠΑΝΟΜ και εργολάβος- παρουσιάζει τεράστια ελλείμματα, σημαντικά προβλήματα βλαβών και ελλείψεων, εννοώ κτιριακά, εννοώ μηχανολογικά.
Όμως, τέτοιο νοσοκομείο αν ξεκινήσει θα είναι τραυματικό και θα είναι αναπηρικό πριν ακόμα ξεκινήσει. Εν πάση περιπτώσει, εγώ σημείωσα αυτά που μου είπατε ότι στις 20 Μαΐου εγκαθίστανται οι διοικητικές υπηρεσίες του νοσοκομείου και τέλος Ιουνίου λειτουργεί το νοσοκομείο. Αν πρόκειται όμως το νοσοκομείο να λειτουργήσει τραυματικά, αναπηρικά, καλύτερα να μη λειτουργήσει, να παραμείνει ως έχει. 
Εν πάση περιπτώσει, στηρίζομαι στη μεγαλοψυχία και στη γενναιοφροσύνη του Υπουργείου Υγείας και Πρόνοιας, ούτως ώστε το νοσοκομείο να είναι χρήσιμο όχι μόνο για την ευρύτερη περιφέρεια του Έβρου και της Θράκης, αλλά και για το χώρο των Βαλκανίων. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Να επισημάνουμε ότι ο κ. Δημοσχάκης είναι πάντα και ουσιαστικός και σύντομος.
Πρέπει να επισημαίνεται αυτό, κύριοι συνάδελφοι.
ΘΕΟΦΑΝΗΣ ΔΗΜΟΣΧΑΚΗΣ: Ευχαριστώ πολύ, κύριε Πρόεδρε, για τα καλά σας λόγια.
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Υπουργέ.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε Πρόεδρε, συμφωνώ και εγώ με αυτό που είπατε. Αυτό τιμά και τον κύριο συνάδελφο πάρα πολύ.
Πραγματικά, κύριε συνάδελφε, και εγώ ενστερνίζομαι την αγωνία σας, το πόσο δύσκολο θέμα είναι να μεταφέρουμε ένα νοσοκομείο και να λειτουργήσει καλά και αποτελεσματικά το καινούριο νοσοκομείο. Γι' αυτό είπαμε ότι η προσπάθεια είναι κοινή όλων. 
Ανέφερα ημερομηνίες, έχω κάνει πάρα πολλές συναντήσεις, είδα και τους εργαζόμενους -δυστυχώς τους είδα εδώ, θα επισκεφθώ και το νοσοκομείο για να τους δω και εκεί- και μου εξέφρασαν και την αγωνία τους για όλα αυτά που συμβαίνουν. Εξήγησα και σε αυτούς ότι πραγματικά τετρακόσιοι πενήντα άνθρωποι χρειάζονται για να αναπτυχθεί πλήρως το νοσοκομείο μας και βεβαίως θα αναπτυχθούν και νέα τμήματα και νέες κλινικές. 
Θα μεταφερθούν λοιπόν τα υπάρχοντα τμήματα, σιγά-σιγά θα προσλαμβάνονται διακόσιοι ένα εργαζόμενοι, θα αναπτύσσεται η Ιατρική Σχολή και θα αναπτυχθούν και τα υπόλοιπα τμήματα.
Για τα λειτουργικά έξοδα του 2002 έχει δεσμευθεί στο ΠΕΣΥ ένα ποσό στον προϋπολογισμό του, για να καλυφθούν φέτος. Βεβαίως, στον προϋπολογισμό του 2003, κύριοι συνάδελφοι, θα προστεθεί η πλήρης ανάπτυξη του νοσοκομείου και η λειτουργία του. Όσον αφορά τα επείγοντα περιστατικά, το ΤΕΠ κλπ. και ένα νέο νοσοκομείο έχει τις δυσκολίες του. Αλλά όπως αντιμετωπίζονται τα επείγοντα περιστατικά τώρα, εκεί θα αντιμετωπίζονται πολύ καλύτερα και θα ενισχύσουμε τη συγκεκριμένη υπηρεσία ακόμη περισσότερο.
Κλείνοντας θέλω να πω ότι ξεκινάει να μεταστεγάζεται το νοσοκομείο τέλος Ιουνίου και αναπτύσσεται σε ένα λογικό χρονικό διάστημα παράλληλα με την ανάπτυξη της Ιατρικής Σχολής και ότι συγχρόνως γίνεται προσπάθεια αναβάθμισης των παρεχομένων υπηρεσιών. Διότι το ότι θα αναπτυχθούν δεν σημαίνει ότι αμέσως θα έχουν και αποτελεσματικότητα και θα παρέχουν υψηλότατο επίπεδο υπηρεσιών. Αυτό, λοιπόν, θα γίνει το συντομότερο δυνατό και το συγκεκριμένο νοσοκομείο θα παίξει το ρόλο του για μία περιοχή που το αξίζει και το δικαιούται.
Ευχαριστώ πολύ, κύριοι συνάδελφοι.
ΠΡΟΕΔΡΕΥΩΝ (Κωνσταντίνος Βρεττός): Δεύτερη είναι η με αριθμό 610/14.5.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Υγείας-Πρόνοιας, σχετικώς με τη στελέχωση των Τμημάτων Απεξάρτησης του Ψυχιατρικού Νοσοκομείου Θεσσαλονίκης.
Η επίκαιρη ερώτηση του κ. Χουρμουζιάδη έχει ως εξής:
"Το Εναλλακτικό Θεραπευτικό Πρόγραμμα "ΑΡΓΩ" του Ψυχιατρικού Νοσοκομείου Θεσσαλονίκης αποτελεί μία εναλλακτική "θεραπευτική" πρόταση για εξαρτημένα άτομα που λειτουργεί από το 1998. Παραμένει το μόνο "ανοικτό" θεραπευτικό πρόγραμμα σε όλη τη Θεσσαλία και τη Βόρεια Ελλάδα. Το ΕΘΠ "ΑΡΓΩ" παρέχει μία εναλλακτική λύση στα εξαρτημένα άτομα, διατηρεί τα άτομα αυτά στην παραγωγική-λειτουργική διαδικασία μειώνοντας το εύρος της περιθωριοποίησης, λειτουργεί με ελάχιστο κόστος.
Τόσο το ΕΘΠ "ΑΡΓΩ" όσο και το Πρόγραμμα Πρωτογενούς Πρόληψης που εφαρμόζει, έχουν επιλεχθεί να εισαχθούν στην Ευρωπαϊκή Ηλεκτρονική Βάση του Ευρωπαϊκού Κέντρου Παρακολούθησης των Ναρκωτικών και της Τοξικομανίας.
Και όμως το ΕΘΠ αντιμετωπίζει προβλήματα στην ομαλή λειτουργία του, στην ανάπτυξη νέων θεραπευτικών προγραμμάτων και στην αύξηση των "θέσεων θεραπείας" κυρίως λόγω της τραγικής έλλειψης κατάλληλου προσωπικού. Προβλήματα που θα μπορούσαν να αντιμετωπιστούν, αν οι θέσεις που προβλεπόταν να προκηρυχθούν για τα Τμήματα Απεξάρτησης του Ψυχιατρικού Νοσοκομείου Θεσσαλονίκης δεν ενσωματωθούν στο σύνολο των εκατόν εξήντα θέσεων που ενέκρινε το Υπουργείο Υγείας-Πρόνοιας για ανάλογα προγράμματα σε όλη την Ελλάδα και "προκηρυχθούν κατ' εξαίρεση".
Γνωρίζοντας τα προβλήματα που αντιμετωπίζει το ΕΘΠ "ΑΡΓΩ" ερωτάται ο κύριος Υπουργός αν προτίθεται να προχωρήσει το γρηγορότερο στην τυπική "κατ' εξαίρεση προκήρυξη" των θέσεων των Τμημάτων Απεξάρτησης του Ψυχιατρικού Νοσοκομείου Θεσσαλονίκης."
Ο κύριος Υπουργός έχει το λόγο.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ευχαριστώ, κύριε Πρόεδρε. 
Με την επίκαιρη ερώτησή του ο κύριος συνάδελφος έθεσε το πρόβλημα μιας σημαντικής προσπάθειας που γίνεται με το "ΑΡΓΩ" και αναφέρθηκε στην προσπάθεια επέκτασης της λειτουργίας του και άλλων θεραπευτικών προγραμμάτων και στην αύξηση του προσωπικού με την κάλυψη των είκοσι τεσσάρων θέσεων που ζητά το συγκεκριμένο νοσοκομείο με το συγκεκριμένο πρόγραμμα. 
Σας ανακοινώνω ότι ήδη με χθεσινή απόφαση από την αρμόδια επιτροπή του ΥΠΕΣΔΔΑ εγκρίθηκε η πρόσληψη του προσωπικού των διαφόρων ειδικοτήτων και για την Αθήνα και για τη Θεσσαλονίκη και το συντομότερο δυνατό θα προχωρήσουμε στην πρόσληψη. Το φαινόμενο βέβαια της εξάρτησης -για να πω κάτι γενικότερο- από τις ουσίες στη χώρα μας επιχειρείται να αντιμετωπιστεί σε συνολική βάση με την εφαρμογή του εθνικού σχεδίου δράσης για την αντιμετώπιση της εξάρτησης από εξαρτησιογόνες ουσίες το διάστημα 2002-2006. Υλοποιείται, λοιπόν, σταδιακά, λαμβάνει υπόψη του τα νέα δεδομένα, όπως η ευρεία επικράτηση της χρήσης ναρκωτικών και τα συνδεόμενα μ΄ αυτήν προβλήματα, όπως η εγκληματικότητα, η διάδοση νοσημάτων, η διάσπαση της οικογένειας, ο κοινωνικός αποκλεισμός και οι μεταβαλλόμενες οικονομικές συνθήκες. Στο πλαίσιο αυτό η στήριξη των θεραπευτικών προγραμμάτων και η επέκτασή τους, ώστε να εξασφαλιστεί η απρόσκοπτη πρόσβαση του χρήστη σε αυτά και η κάλυψη των αυξημένων αναγκών, αποτελεί βασικό προσανατολισμό του προγραμματισμού του εθνικού σχεδίου.
Σχετικά με το εναλλακτικό θεραπευτικό πρόγραμμα "ΑΡΓΩ" του Ψυχιατρικού Νοσοκομείου Θεσσαλονίκης, που ανέφερα και στην αρχή, θέλουμε να ενημερώσουμε ότι αναγνωρίζουμε την προσφορά του ως εναλλακτική θεραπευτική δυνατότητα και έχουμε προβλέψει την ενίσχυσή του με προσωπικό, όπως σας είπα, για τις ειδικές είκοσι τέσσερις θέσεις που ζητάει και με τις οποίες είναι σε θέση, όπως προγραμματίζει το νοσοκομείο, να αναπτύξει όλα τα νέα προγράμματα. 
Στο πλαίσιο της αξιολόγησης και επανεκτίμησης των δράσεων του εθνικού σχεδίου δράσης και αφού υποβληθεί ανάλογο αίτημα που συνδέεται με τον ευρύτερο προγραμματισμό των θεραπευτικών φορέων, το Υπουργείο Υγείας και Πρόνοιας έχει τη βούληση να αποφασίσει την περαιτέρω ενίσχυση και ανάπτυξη των θεραπευτικών φορέων, μεταξύ των οποίων και του θεραπευτικού προγράμματος "ΑΡΓΩ". Έτσι λοιπόν το αίτημα ικανοποιείται, η πρόσληψη θα γίνει συνολικά και θα γίνει το συντομότερο δυνατόν, κύριε συνάδελφε. Ήδη χθες εγκρίθηκε ο αριθμός. 
ΠΡΟΕΔΡΕΥΩΝ (Κωνσταντίνος Βρεττός): Πριν δώσω το λόγο στον κ. Χουρμουζιάδη, θα ήθελα να ενημερώσω το Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "180 χρόνια από την Ελληνική Επανάσταση" πενήντα εννιά μαθητές και μαθήτριες και δύο συνοδοί-δάσκαλοι από το 2ο Δημοτικό Σχολείο Τοσίτσειο-Αρσάκειο Εκάλης. 
Η Βουλή τους καλωσορίζει. 
(Χειροκροτήματα απ΄ όλες τις πτέρυγες της Βουλής)
Επίσης, έχω την τιμή να ανακοινώσω προς το Σώμα ότι οι Υπουργοί Μεταφορών και Επικοινωνιών και Εξωτερικών κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας, για συνεργασία στους τομείς των ταχυδρομείων και των τηλεπικοινωνιών".
Δεύτερον, οι Υπουργοί Τύπου και Μέσων Μαζικής Ενημέρωσης, Εξωτερικών, Οικονομίας και Οικονομικών και Μεταφορών και Επικοινωνιών κατέθεσαν σχέδιο νόμου: "Κύρωση της δι' ανταλλαγής των ρηματικών διακοινώσεων της 24ης και 27ης Απριλίου 2001 συναφθείσης Συμφωνίας για τη ρύθμιση ορισμένων εκκρεμούντων θεμάτων σχετικών με τα Παραρτήματα IV και V της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών της Αμερικής για τη λειτουργία των σταθμών αναμετάδοσης στην Ελλάδα, που υπογράφηκε στην Ουάσιγκτον στις 20 Μαΐου 1996".
Τρίτον, οι Υπουργοί Γεωργίας, Εξωτερικών και Ανάπτυξης κατέθεσαν σχέδιο νόμου: "Κύρωση της τροποποίησης του άρθρου ΧΧΙ της Σύμβασης για το διεθνές εμπόριο αγρίων ειδών πανίδος και χλωρίδος που απειλούνται με εξαφάνιση (C.I.T.E.S)".
Τέταρτον, οι Υπουργοί Εθνικής Παιδείας και Θρησκευμάτων και Εξωτερικών κατέθεσαν σχέδιο νόμου: "Κύρωση της Σύμβασης για το καταστατικό των Ευρωπαϊκών Σχολείων".
Παραπέμπονται στις αρμόδιες Διαρκείς Επιτροπές. 
Το λόγο έχει ο κ. Χουρμουζιάδης. 
ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε. 
Θα πρέπει να πω ότι η απάντηση του κυρίου Υπουργού ικανοποιεί το ερώτημα. Και θα ήθελα να τον διαβεβαιώσω ότι αυτή η πράξη δεν αποτελεί μια διοικητική μονάχα απόφαση, αλλά πραγματικά δίνει τη δυνατότητα σε μία τόσο σημαντική μονάδα, που δρα και λειτουργεί αποτελεσματικά σε έναν πάρα πολύ ευαίσθητο χώρο της κοινωνικής υγείας, πραγματικά να συνεχίσει το έργο της. 
Κύριε Υφυπουργέ, είχα μία προσωπική εμπειρία. Πήγα στη μονάδα "ΑΡΓΩ", κουβέντιασα με τους παράγοντες, με τα στελέχη, με τους κοινωνιολόγους, με τους φιλολόγους, ακόμα και με απεξαρτημένους μαθητές της μονάδας και είδα ότι πρόκειται πραγματικά για μια εναλλακτική μονάδα που πρέπει να την υποστηρίξουμε. 
Θα πρέπει, λοιπόν, πραγματικά να επισπευτεί η διαδικασία της πλήρωσης των κενών θέσεων. Όσο για τα εισαγωγικά, κύριε Πρόεδρε, δεν συνιστούν μια υπονόμευση της πραγματικής ουσίας της έκφρασης, αλλά επειδή είναι μια έκφραση μεταφερμένη από τη διοικητική ορολογία γι' αυτό μπήκε μέσα σε εισαγωγικά, ώστε το "κατ' εξαίρεσιν" να σημαίνει "κατ' εξαίρεσιν". 
Ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο. 
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Μόνο δύο κουβέντες. 
Αυτή η σημαντική προσπάθεια και το έργο που γίνεται και που το εκτιμά όλη η κοινωνία του προγράμματος, όπως μιλάμε για το "ΑΡΓΩ" και για τα άλλα προγράμματα που είναι σε εξέλιξη, χρειάζεται επιπλέον στήριξη, χρειάζεται να μιλήσουμε περισσότερο με μια κοινωνία, γιατί οι παράπλευρες δράσεις για την εντόπιση των ναρκωτικών αντιμετωπίζουν και προβλήματα δυσπιστίας της ίδιας της κοινωνίας μας. 
Και νομίζω ότι με την ερώτησή σας, κύριε συνάδελφε, συμβάλλατε ουσιαστικά, αν και με το έργο του στο συγκεκριμένο πρόγραμμα συμβάλλει το Ψυχιατρικό Νοσοκομείο πολύ σημαντικά. Νομίζω ότι είναι μια εναλλακτική πρόταση αντιμετώπισης ενός πολύ μεγάλου προβλήματος που αντιμετωπίζει η ελληνική κοινωνία και θα το στηρίξουμε όσο μπορούμε. 
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, ολοκληρώθηκε η συζήτηση των επίκαιρων ερωτήσεων.
ΠΡΟΕΔΡΕΥΩΝ (Κωνσταντίνος Βρεττός): Εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ' αριθμόν 62/18-4-2002 επερώτηση των Βουλευτών της Νέας Δημοκρατίας, κυρίων Ιορδάνη Τζαμτζή, Σταύρου Παπαδόπουλου, Θεόδωρου Σκρέκα, Γεώργιου Δεικτάκη, Ηλία Φωτιάδη, Θεόφιλου Λεονταρίδη, Κωνσταντίνου Καραμπίνα, Γεώργιου Καρασμάνη, Ανέστη Αγγελή, της κας Παρθένας Φουντουκίδου των κυρίων Σταύρου Καλογιάννη, Κωνσταντίνου Τσιπλάκη, Ευάγγελου Πολύζου, Μιχάλη Χαλκίδη, Ευγένιου Χαϊτίδη, Κωνσταντίνου Κιλτίδη Ηλία Καλιώρα, Αθανάσιου Χειμάρα, Αλέξανδρου Κοντού, Ευάγγελου Μπασιάκου και Γεώργιου Σαλαγκούδη προς τους Υπουργούς Γεωργίας, Ανάπτυξης, Περιβάλλοντος, Χωροταξίας και Δημοσίων Έργων σχετικά με την αξιοποίηση των υδατικών μας πόρων και την αντιμετώπιση της λειψυδρίας.
Ορίστηκαν ως Κοινοβουλευτικοί Εκπρόσωποι από τη Νέα Δημοκρατία ο συνάδελφος κ. Γεώργιος Σαλαγκούδης και από το Συνασπισμό η συνάδελφος κα Ασημίνα Ξηροτύρη-Αικατερινάρη.
Ο κ. Ιορδάνης Τζαμτζής έχει το λόγο για δεκαπέντε λεπτά.
ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, τα τελευταία χρόνια ο εφιάλτης της λειψυδρίας απειλεί τη χώρα μας. Ο κίνδυνος ερημοποίησης περιοχών της Ελλάδος καθίσταται πλέον ορατός με τεράστιες συνέπειες όχι μόνο για την οικονομία της χώρας μας αλλά και για την ποιότητα ζωής των Ελλήνων. Ο μεγαλύτερος μύθος είναι ότι η Ελλάδα δεν έχει αρκετό νερό. Με ετήσιες βροχοπτώσεις εκατόν δέκα επτά δισεκατομμύρια κυβικά μέτρα νερού και επιφανειακή απορροή πενήντα τέσσερα δισεκατομμύρια, λόγω του μικρού αριθμού έργων ταμίευσης αυτών των υδάτων δεν μπορούν να καλυφθούν ανάγκες άρδευσης, ύδρευσης και βιομηχανικής κατανάλωσης περίπου πέντε δισεκατομμυρίων κυβικών μέτρων νερού. Η πραγματικότητα είναι -το αποδεικνύουν τα στοιχεία- ότι δεν υπάρχει ουσιαστική πολιτική από την Κυβέρνηση για την αξιοποίηση και την ορθολογική διαχείριση αυτών των υδάτων. 
Σήμερα στα δεκατέσσερα ιδιωτικά διαμερίσματα της χώρας μας τα προβλήματα είναι πολλά. Σε όλη την Πελοπόννησο υπάρχουν ιδιαίτερα σοβαρά προβλήματα επάρκειας. Προβλήματα ποιότητας αντιμετωπίζει ο Νομός Αργολίδας από την υφαλμύρωση. Στην Ήπειρο προβλήματα ποιότητας αρχίζουν να εντοπίζονται στα ποτάμια, στα νερά της λίμνης των Ιωαννίνων και στα υπόγεια νερά, λόγω των βιομηχανικών αποβλήτων και των λιπασμάτων. 
Η Αττική είναι η περισσότερο ελλειμματική περιοχή της χώρας μας, με πολύ μικρή επιφανειακή απορροή και φυσικά πολύ μεγάλες απαιτήσεις από τους καταναλωτές, ιδιαίτερα δε εν όψει της Ολυμπιάδας. Σήμερα τα αποθέματα νερού της ΕΥΔΑΠ για την ύδρευση της πρωτεύουσας βρίσκονται πολύ χαμηλά. Τα έργα για τον περιορισμό των διαρροών στο δίκτυο μεταφοράς υδάτων από το Μόρνο στην Αθήνα, αλλά και μείωσης των διαρροών στο παλαιό δίκτυο ύδρευσης της Αθήνας είναι απόλυτα αναγκαία. 
Η ανατολική Στερεά Ελλάδα αντιμετωπίζει προβλήματα ποσοτικά, ιδιαίτερα στη Φθιώτιδα και στην Εύβοια. Η τελευταία μάλιστα αντιμετωπίζει και προβλήματα ποιότητας του νερού της.
Η Θεσσαλία αντιμετωπίζει τα μεγαλύτερα προβλήματα απ' όλες τις περιοχές. Οι ανάγκες άρδευσης των καλλιεργειών είναι πολύ μεγάλες. Απουσιάζουν έργα υποδομής, όπως η εκτροπή του Αχελώου και η επανασύσταση της λίμνης Κάρλας, αλλά και σειρά άλλων μικρότερων έργων επιφανειακής ταμίευσης των υδάτων. Η υπεράντληση των νερών έχει ως αποτέλεσμα πρώτον, την πτώση του υπόγειου υδροφόρου ορίζοντα ώστε για να βρεις σήμερα νερό να απαιτείται η γεώτρηση να πάει στα τετρακόσια μέτρα βάθος και δεύτερον, λόγω της υπεράντλησης έχουμε υφαλμύρωση των υδάτων με την είσοδο θαλασσινού νερού στον υδροφόρο ορίζοντα.
Στη δυτική Μακεδονία υπάρχουν σοβαρά προβλήματα επάρκειας, ιδιαίτερα το καλοκαίρι λόγω απουσίας μικρών και μεγάλων έργων. Πέρα όμως από τα προβλήματα επάρκειας οξύτατα είναι και τα προβλήματα ποιότητας. Τα αστικά και βιομηχανικά απόβλητα επιβαρύνουν τον Αλιάκμονα. Την κατάσταση επιδεινώνουν η γεωργική και κτηνοτροφική ρύπανση.
Τα αστικά απόβλητα, η γεωργική και κτηνοτροφική δραστηριότητα και οι σκουπιδότοποι επηρεάζουν τη λίμνη της Καστοριάς, η οποία παρουσιάζει σοβαρά προβλήματα ευτροφισμού.
Στη Βεγορίτιδα, στην περιοχή μου, το ισοζύγιο της λίμνης έχει διαταραχθεί και έχουμε μία συνεχή μείωση της στάθμης. Η ΑΕΒΑΛ και η καύση του λιγνίτη ρυπαίνουν τη λίμνη με αμμωνία και νιτρικά και ενισχύουν τη συγκέντρωση μετάλλων στη λίμνη. Τα αγροχημικά και τα φυτοφάρμακα επιδεινώνουν την κατάσταση. 
Στην κεντρική Μακεδονία προβλήματα έχουμε στη Χαλκιδική, το Κιλκίς και την Πέλλα. Ποτάμια όπως ο Γαλλικός έχουν στεγνώσει ουσιαστικά. Τα διακρατικά προβλήματα με τα νερά του Αξιού είναι πολλά. Τα Σκόπια έχουν κάνει φράγματα και εκτροπές των υδάτων του Αξιού και τα νερά που φτάνουν σε εμάς είναι ελάχιστα. Ο Αξιός αντιμετωπίζει προβλήματα ρύπανσης με τοξικά απόβλητα από τα Σκόπια. Προβλήματα, όμως, ποιότητας υπάρχουν και στη λεκάνη του ποταμού Λουδία.
Τα αστικά και βιομηχανικά απόβλητα σε συνδυασμό με την ανεπάρκεια κατά τους καλοκαιρινούς μήνες δημιουργούν τρομακτικά προβλήματα ποιότητας των νερών. Η λίμνη Κορώνεια είναι πλέον μία κατεστραμμένη λίμνη και προς τα εκεί οδεύει και η λίμνη Δοϊράνη. 
Στην Πέλλα ο Εδεσσαίος και ο Αλμωπαίος ποταμός, όπως και ο Αξιός και ο Λουδίας, ενώ έχουν πολλά νερά, αυτά χάνονται επειδή δεν έχουν γίνει έργα ταμίευσης. Το φράγμα της Καλής και η λιμνοδεξαμενή της Πλατάνης στην Πέλλα έμειναν μόνο υποσχέσεις. Τα έργα αυτά θα ενταχθούν στο δεκαετές πρόγραμμα, όπως μας υπόσχονται οι Υπουργοί. Το φράγμα της Νότιας στην Αλμωπία αφέθηκε μισό. Για το φράγμα στον Στραβοπόταμο δεν γίνεται κουβέντα, όπως κουβέντα δεν γίνεται για τους ταμιευτήρες και τα δίκτυα στην περιοχή των Γιαννιτσών. Εξαιτίας της έλλειψης νερού οι καταρράκτες της Έδεσσας λειτουργούν μόνο Παρασκευή, Σάββατο και Κυριακή τους καλοκαιρινούς μήνες. 
Το πρόβλημα της λειψυδρίας της Θεσσαλονίκης ιδιαίτερα τους καλοκαιρινούς μήνες είναι πολύ σοβαρό. Σήμερα η πόλη υδροδοτείται από τις πηγές Αραβισού της Πέλλας, οι οποίες εξαντλούνται και ήδη υπάρχουν έντονες αντιδράσεις από τους κατοίκους. Τα έργα για την ύδρευση της Θεσσαλονίκης από τον ποταμό Αλιάκμονα έχουν καθυστερήσει υπερβολικά.
Στην ανατολική Μακεδονία υπάρχει προσωρινή επάρκεια. Πρέπει όμως να αντιμετωπιστεί το πρόβλημα των διακρατικών νερών του ποταμού Στρυμόνα. 
Στη Θράκη υπάρχει επάρκεια νερού, αν και εδώ υπάρχει εξάρτηση από τους διεθνείς ποταμούς Νέστο και Έβρο και έλλειψη νερού έχουμε στη Θάσο και την περιοχή των Σαπών. Ακόμη, έχουμε προβλήματα υφαλμύρωσης στα δέλτα του Νέστου και του Έβρου.
Στην Κρήτη υπάρχει επάρκεια νερού στα δυτικά και έλλειψη στο κέντρο και τα ανατολικά του νησιού. Και εδώ, όμως, δεν λείπουν τα προβλήματα υφαλμύρωσης.
Στο υδατικό διαμέρισμα των νησιών του Αιγαίου τα προβλήματα είναι τεράστια. Είναι ένα εξαιρετικά ελλειμματικό διαμέρισμα. Στα άνυδρα νησιά η μεταφορά του νερού είναι απολύτως απαραίτητη. Από το Β΄ Κοινοτικό Πλαίσιο Στήριξης χρηματοδοτήθηκαν κάποια έργα, πολλά από τα οποία όμως δεν έχουν ολοκληρωθεί. Η απουσία έργων για την αποθήκευση νερού, έργων ελλιμενισμού των πλοίων, καθώς και η απουσία μικρών ταμιευτήρων χαρακτηρίζουν πολλά νησιά μας. 
Οι ανεξέλεγκτες γεωτρήσεις, οι ελάχιστες δεξαμενές που υπάρχουν σήμερα και τα παλαιά και διάτρητα δίκτυα ύδρευσης επιτείνουν το πρόβλημα της λειψυδρίας στα νησιά. Λόγω των προβλημάτων στη μεταφορά και την αποθήκευση του νερού και του ελλιμενισμού των πλοίων, στη Νομαρχία Κυκλάδων το νερό κοστίζει τελικά 2.500 δραχμές το κυβικό μέτρο. 
Λείπει από τη χώρα μας μια σειρά από μεγάλα έργα. Η εκτροπή του Αχελώου εξαγγέλλεται εδώ και είκοσι χρόνια από τις Κυβερνήσεις του ΠΑΣΟΚ και δεν γίνεται. Κατασκευάστηκαν εξίμισι χιλιόμετρα της σήραγγας εκτροπής από τα δεκαεπτάμισι χιλιόμετρα που έπρεπε να παραδοθούν τα 2001. 
Ξεκίνησαν οι εργασίες στο φράγμα Συκιάς και στη συνέχεια διακόπηκαν και απαιτείται νέα δημοπρασία. Το φράγμα του Σμόκοβου ξεκίνησε το 1983. αν και ολοκληρώθηκε μέσα σε τρία χρόνια το 1993 από τη Νέα Δημοκρατία, για τη σήραγγα Λεονταρίου και τα παράπλευρα έργα πέρασαν εννέα χρόνια και δεν έχουν τελειώσει. Θα είναι ευτύχημα, αν το καλοκαίρι αρχίσει να γεμίζει το φράγμα. Το αρδευτικό έργο του Σμοκόβου που θα αρδεύσει διακόσιες τριάντα χιλιάδες στρέμματα στους Νομούς Λάρισας, Καρδίτσας και Φθιώτιδας εγκαταλείφθηκε.
Ο ταμιευτήρας της Κάρλας, ενώ έπρεπε να παραδοθεί το 2000, σύμφωνα με τον Υφυπουργό ΠΕ.ΧΩ.Δ.Ε. θα παραδοθεί το 2007. Τα φράγματα Λιβαδίου και Αγιονερίου Ελασσόνας, τα φράγματα Μεσοχώρας στα Τρίκαλα, το Φράγμα Παναγιωτάκου στη Μαγνησία δεν ολοκληρώνονται.
Πλήθος άλλων μικρότερων έργων δεν έχουν ολοκληρωθεί. 
Κυρίες και κύριοι συνάδελφοι όμως ας δούμε τον τομέα της άρδευσης. Μέχρι τον Ιούνιο του 2001, ενάμιση χρόνο μετά τη λήξη του Β΄ Κοινοτικού Πλαισίου Στήριξης σύμφωνα με επίσημα στοιχεία στο επιχειρησιακό πρόγραμμα του Υπουργείου Γεωργίας είχαμε την εξής εξέλιξη για τις έγγειες βελτιώσεις και τη διαχείριση των υδάτων:
Το μέτρο 5.1 για την αποπεράτωση αρδευτικών έργων του Α΄ Κοινοτικού Πλαισίου Στήριξης είχαμε ποσοστό απορρόφησης 99,9%.
Στο μέτρο 5.2 για την ταμίευση και την εκμετάλλευση επιφανειακών απορροών περιλαμβάνονται είκοσι τέσσερα έργα και μελέτες. Στις μελέτες αυτές έχουμε τέσσερις υδρολογικές, μια οριστική μελέτη φράγματος και μια μελέτη για τον έλεγχο της ποιότητας των νερών της Μακεδονίας και της Θράκης. Η απορρόφηση μέχρι 30.6.2001 ήταν 83%.
Στο μέτρο 5.3 για τη βελτίωση της άρδευσης περιλαμβάνονται είκοσι έξι έργα και μελέτες. Η απορρόφηση των χρημάτων στο μέτρο αυτό ήταν 83,4%. Συνολικά το υποπρόγραμμα εγγείων βελτιώσεων μέχρι 30.6.2001 είχε ποσοστό απορρόφησης 90,9% στα μέτρα 5.2 και 5.3 και δεν απορροφηθούν περίπου 4 δισεκατομμύρια δραχμές. 
Πρέπει να σημειωθεί ότι σε μεγάλο ποσοστό οι ταμιευτήρες και οι λιμνοδεξαμενές καλύπτουν ανάγκες ύδρευσης. Το υποπρόγραμμα για τις έγγειες βελτιώσεις υλοποιήθηκε με κάποιες ελλείψεις. Το θέμα όμως είναι πώς υλοποιήθηκε, εάν δαπανήθηκαν τα χρήματα σωστά, εάν σπαταλήθηκαν άσκοπα και αν υπήρξε στο τέλος ουσιαστικό αποτέλεσμα. Δυστυχώς όμως τα έργα αυτά χαρακτηρίζονται από εξόφθαλμες υπερβάσεις προϋπολογισμών, μη επιλέξιμες δαπάνες και κακοτεχνίες. Από τα έργα, δηλαδή, τα φράγματα και τις λιμνοδεξαμενές του μέτρου 5.2, πέντε έργα τελείωσαν το ένα όμως δεν δουλεύει λόγω εκτεταμένων και σοβαρών κακοτεχνιών. Είναι η λιμνοδεξαμενή στο Πλατύ της νήσου Κω. Έγινε νέα εργολαβία για να διορθωθούν οι κακοτεχνίες από νέο ανάδοχο. Σπαταλήθηκαν χρήματα του κράτους και τα ερωτήματα που δημιουργούνται είναι: Ποιοι επέβλεπαν το έργο; Υπήρξαν κυρώσεις; Πήγε κανείς στον Εισαγγελέα; Υπήρξαν ποινικές ρήτρες; 
Κύριε Υπουργέ, είστε υπεύθυνοι και εσείς γι΄ αυτήν την εξέλιξη του έργου. Τα υπόλοιπα έργα του μέτρου 5.2 θα ολοκληρωθούν με συμπληρωματικές συμβάσεις και θα ενταχθούν στη ΣΑΕ 81/2. Για να ολοκληρωθούν θα δοθούν από το κράτος 7 εκατομμύρια ευρώ, περίπου δυόμισι δισεκατομμύρια δραχμές. Όλα αυτά αφορούν μη επιλέξιμες δαπάνες. Τέλος, τέσσερα έργα θα μεταφερθούν ως έργα γέφυρες και θα ολοκληρωθούν από το Γ΄ Κοινοτικό Πλαίσιο Στήριξης. 
Πέρα λοιπόν από το μικρό σχετικά ποσό χρημάτων του υποπρογράμματος περίπου εξήντα επτά δισεκατομμύρια δραχμές, τα έργα αυτά χαρακτηρίζονται από κακοτεχνίες, διπλασιασμό και τριπλασιασμό του ποσού του έργου, κατασπατάληση του δημοσίου χρήματος, μη επιλέξιμες δαπάνες λόγω των κακών μελετών για τις οποίες δαπανήθηκαν εκατοντάδες εκατομμύρια και έγιναν σκάνδαλα.
Αυτά είναι, κύριε Υπουργέ, τα έργα τα οποία γίνονται και για όλα αυτά έχετε τεράστιες ευθύνες. Χαρακτηριστικό παράδειγμα τριπλασιασμού του προϋπολογισμού του έργου είναι το αρδευτικό έργο Λευκογίων Δράμας, όπου ο προϋπολογισμός από 2.928.000.000 δραχμές έφτασε τα 7.418.000.000 δραχμές. 
Ξεκινά το Γ' Κοινοτικό Πλαίσιο Στήριξης και τα χρήματα τα οποία προτίθεσθε να δεσμεύσετε για τα εγγειοβελτιωτικά έργα είναι 83 δισεκατομμύρια δραχμές. Τα χρήματα αυτά δεν επαρκούν για να καλυφθούν βασικές ανάγκες κατασκευής δικτύων, λιμνοδεξαμενών, ταμιευτήρων νερού και σίγουρα δεν φθάνουν για να αντιμετωπιστούν σοβαρά προβλήματα άρδευσης σε πολλές περιοχές της χώρας μας, γεγονός που οδηγεί πολλούς δημάρχους να προχωρούν σε κατασκευές έργων ιδιαίτερα δικτύων άρδευσης. 
Ο πρώην Υπουργός Γεωργίας, ο κ. Ανωμερίτης, πέρυσι στις 17 Ιουνίου κατά τη διάρκεια εκδήλωσης στο Ζάππειο παρουσίασε το εθνικό σχέδιο δράσης κατά της ερημοποίησης προσπαθώντας όμως για άλλη μια φορά να πουλήσει ελπίδα στον κόσμο. Είσαστε είκοσι χρόνια στην Κυβέρνηση και συνεχίζετε να κάνετε διαπιστώσεις. 
Τα προβλήματα λειψυδρίας διογκώνονται και εσείς τα παρακολουθείτε ως απλοί θεατές και τα μεταθέτετε σε βάθος χρόνου εξαγγέλλοντας δεκαετές πρόγραμμα το οποίο θα υλοποιηθεί από το Δ΄ Κοινοτικό Πλαίσιο Στήριξης, λες και είναι σίγουρο ότι θα υπάρξει Δ΄ Κοινοτικό Πλαίσιο Στήριξης. 
ΓΙΑΝΝΗΣ ΚΑΨΗΣ: Εμείς και το πρόγραμμα θα είμαστε εδώ.
ΙΟΡΔΑΝΗΣ ΤΖΑΜΤΖΗΣ: Αδιαφορείτε, ενεργείτε σπασμωδικά και δεν έχετε ολοκληρωμένη πολιτική για τη διαχείριση των υδάτινων πόρων της χώρας μας.
Η Νέα Δημοκρατία, η οποία από το 1976 με τον ορισμό συντονιστικής επιτροπής για τη διαχείριση των υδάτων καθόρισε τα δεκατέσσερα υδατικά διαμερίσματα, χρόνια τώρα ζητά την ουσιαστική λειτουργία του ενιαίου φορέα για τη διαχείριση του υδάτινου πλούτου μας. Από το 1987 όταν ψηφίστηκε ο ν.1739 για τη διαχείριση των υδατικών πόρων δεν έχει γίνει σχεδόν τίποτα. Ο οργανισμός διαχείρισης δεν υπάρχει ουσιαστικά. Οι περιφερειακές επιτροπές υδάτων δεν λειτουργούν. Στις επίσημες προτάσεις του ΙΓΜΕ υπάρχει πρόταση για το καινούριο πρόγραμμα για το Γ΄ Κοινοτικό Πλαίσιο Στήριξης δημιουργίας ενός νέου ενιαίου φορέα διαχείρισης υδατικών πόρων. Σήμερα με τη διαχείριση των υδάτων, τα έργα δηλαδή ύδρευσης και άρδευσης, την έρευνα, τη μεταφορά, τα φράγματα και τα ιαματικά νερά, εμπλέκονται εννέα Υπουργεία και πλειάδα φορέων. Συντονισμός, όμως, όλων αυτών δεν υπάρχει. Υπάρχει αλληλοεπικάλυψη αρμοδιοτήτων και έχουμε ένα φοβερό αλαλούμ. Πότε θα σταματήσει επιτέλους αυτή η σύγχυση; 
Η χώρα μας ακόμη δεν έχει εναρμονιστεί με την οδηγία 60/2000 της Ευρωπαϊκής Ένωσης σχετικά με τη διαχείριση των υδάτων. Πότε θα γίνει αυτό; Το 2003 είναι πολύ κοντά και ακόμη δεν έχει γίνει τίποτα.
Η Κυβέρνησή σας παρ' ότι διαχειρίστηκε δύο Κοινοτικά Πλαίσια Στήριξης, πλειάδα προγραμμάτων της Ευρωπαϊκής Ένωσης, δεν έδωσε ουσιαστικές λύσεις και η χώρα μας αντιμετωπίζει όχι μόνο προβλήματα επάρκειας αλλά και ποιότητας των νερών μας. 
Από τη χώρα μας λείπουν μικρά και μεγάλα έργα, φράγματα, λιμνοδεξαμενές, μικρά έργα ταμίευσης και έργα ορεινής υδρονομίας. Απουσιάζει ο έλεγχος στις γεωτρήσεις και η μελέτη και εφαρμογή έργων εμπλουτισμού του υπόγειου υδροφόρου ορίζοντα. Αυτό που λείπει δηλαδή είναι η αξιοποίηση και η ορθολογική χρήση του υδάτινου πλούτου της χώρας μας.
Κυρίες και κύριοι συνάδελφοι, ο εφιάλτης της λειψυδρίας δεν χτυπά πλέον την πόρτα μας, αλλά βρίσκεται ήδη μέσα στο σπίτι μας. Στο Ισραήλ, την Κύπρο, την Πορτογαλία και τις ΗΠΑ και σε άλλες χώρες, παίρνουν την άγονη γη και με αξιοποίηση και ορθολογική διαχείριση των υδάτων τη μετατρέπουν σε γόνιμη παραγωγική γη, ενώ στη χώρα μας η Κυβέρνηση αφήνει να μετατρέπονται εύφορες περιοχές και δασικές εκτάσεις που κάηκαν σε περιοχές άγονες, οι οποίες σε λίγο καιρό θα μετατραπούν σε έρημο. Η Κυβέρνηση κυριολεκτικά κλείνει τα μάτια στο πρόβλημα λες και αυτό θα πάψει να υπάρχει. Κρύβεται και δεν αντιμετωπίζει την πραγματικότητα. Αυτή η Κυβέρνηση δεν έχει ουσιαστική πολιτική, δεν έχει πρόγραμμα δράσης και πάνω απ' όλα δεν διαθέτει τα χρήματα που πρέπει για την αξιοποίηση των υδατικών πόρων της χώρας μας.
Ανακοινώθηκαν φέτος 5 δισεκατομμύρια δραχμές, όπως και πέρυσι, τα οποία δεν επαρκούν και δεν δίνουν ουσιαστικές λύσεις, αλλά λειτουργούν εμβαλωματικά και προεκλογικά στηρίζοντας κάποιους ημέτερους δημάρχους και νομάρχες. Ανακοινώθηκαν ακόμη προγράμματα πρόκλησης βροχοπτώσεων, τα οποία όμως αμφισβητούνται και η απόδοσή τους είναι πολύ μικρή. Αλήθεια, ποια ήταν τα αποτελέσματα του περσινού εγχειρήματος πρόκλησης βροχής και πόσα λεφτά ξοδεύτηκαν; Ποιοι ήταν οι άνθρωποι οι οποίοι εισέπραξαν δεκάδες εκατομμύρια; Αλίμονο για τη χώρα μας, αλίμονο για τους αγρότες μας. Η Κυβέρνηση περιμένει πότε να βρέξει για να λυθεί το πρόβλημα της λειψυδρίας.
Κύριε Υπουργέ,για την αντιμετώπιση των άμεσων υδατικών προβλημάτων της χώρας στην άρδευση, απαιτούνται 1,5 τρισεκατομμύριο δραχμές και δεν τα διαθέτετε. 
Για τα σημερινά προβλήματα επάρκειας των υδάτινων πόρων, την απουσία μικρών και μεγάλων έργων υποδομής, όπως φράγματα, λιμνοδεξαμενές, μικρούς και μεγάλους ταμιευτήρες νερού, αλλά για την απουσία προγραμμάτων εμπλουτισμού του υδροφόρου ορίζοντα, σχεδιασμού και λειτουργίας των γεωτρήσεων, έργων ορεινής υδρονομίας και συγκράτησης των υδάτων στις καμένες περιοχές, για την καθυστέρηση ολοκλήρωσης μεγάλων έργων στον Εύηνο, στον Αχελώο, την Κάρλα, τον Αλιάκμονα, για τη μη αξιοποίηση όλου αυτού του υδάτινου πλούτου των επιφανειακών υδάτων των ποταμών και των λιμνών της χώρας μας και τη μη ορθολογική διαχείριση αυτών και των υπογείων υδροφορέων, καθώς και για τη μη ύπαρξη και ουσιαστική λειτουργία του οργανισμού διαχείρισης των υδατικών πόρων της χώρας μας και τη μη εναρμόνιση της χώρας μας με την κοινοτική οδηγία 60/2000, υπεύθυνη, κύριε Υπουργέ, είναι η Κυβέρνησή σας, υπεύθυνοι είστε εσείς. Γι' αυτό επερωτάστε σήμερα και πρέπει να δώσετε πειστικές απαντήσεις στην Εθνική Αντιπροσωπεία.
(Χειροκροτήματα από τη πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Σκρέκας έχει το λόγο.
ΘΕΟΔΩΡΟΣ ΣΚΡΕΚΑΣ: Κύριε Πρόεδρε με την επερώτησή μας επαναφέρουμε στο χώρο του Κοινοβουλίου για πολλοστή φορά το σημαντικό πρόβλημα της λειψυδρίας που αφορά ένα δυναμικό τομέα της εθνικής μας οικονομίας, τον τομέα της γεωργίας στον οποίο δραστηριοποιείται το 20% του ενεργού πληθυσμού της χώρας.
Με την επερώτησή μας, κύριε Υπουργέ, ερχόμαστε νωρίς για να σας επισημάνουμε το τι έχει να αντιμετωπίσει η περιφέρειά μας η Θεσσαλία το καλοκαίρι που έρχεται και αν μπορέσουμε έστω και με αυτήν την επερώτηση να προλάβουμε τον ετήσιο πόλεμο που αναπτύσσεται κάθε φορά μεταξύ των Νομών Τρικάλων, Λαρίσης, Καρδίτσας για την εξασφάλιση υδάτινων πόρων για τις καλλιέργειες του θεσσαλικού κάμπου. Μάλιστα απευθύνεται σε όλους τους νομούς της χώρας. 
Κύριοι συνάδελφοι,η χώρα μας αν και δεν έχει ουσιαστικό πρόβλημα βροχοπτώσεων και επιφανειακών υδάτων αντιμετωπίζει σοβαρό πρόβλημα επάρκειας νερού τόσο για ύδρευση όσο και για άρδευση. Στο ερώτημα που τίθεται από όλους γιατί η χώρα έχει πρόβλημα επάρκειας νερού η απάντηση, δυστυχώς, είναι σκληρή και αυτό γιατί δεν έχει συγκεκριμένη και ουσιαστική αγροτική πολιτική στη διαχείριση του υδάτινου δυναμικού της χώρας. Αυτό επιβεβαιώνεται και από μια σειρά διαπιστώσεων όπως είναι η κακή χρηματοδότηση του γεωργικού τομέα, η σπατάλη και η κακοδιαχείριση των χρημάτων στην αξιοποίησή τους, η αδιαφάνεια στην εφαρμογή των προγραμμάτων, οι κακοτεχνίες στα έργα και η δέσμευση χρημάτων σε μη επιλέξιμες δαπάνες, η απουσία πολιτικής στον τομέα των υδάτινων πόρων φαίνεται από την έλλειψη προγράμματος συντήρησης ή αντικατάστασης των δικτύων άρδευσης, ώστε να μειωθούν οι απώλειες νερού καθώς και η κατασκευή νέων δικτύων για την αύξηση των αρδευομένων εκτάσεων. Το σημαντικότερο είναι η απουσία των αναγκαίων έργων υποδομής τα οποία θα έλυναν αυτό το σοβαρό πρόβλημα όπως η κατασκευή φραγμάτων, λιμνοδεξαμενών, ταμιευτήρων έργων εμπλουτισμού του υπόγειου υδροφόρου ορίζοντα, ολοκλήρωση και ενεργοποίηση των φραγμάτων, τα οποία είναι έτοιμα και η επάρκεια χρηματοδότησης όσων βρίσκονται στο στάδιο της κατασκευής για την ολοκλήρωσή τους. 
Η Θεσσαλία είναι μια από τις μεγαλύτερες περιφέρειες της χώρας. Ο θεσσαλικός κάμπος σήμερα αντιμετωπίζει σοβαρά προβλήματα λειψυδρίας και αυτό οφείλεται στο ότι δεν υπήρξε συγκεκριμένη πολιτική διαχείριση των υδάτινων πόρων, δεν κατασκευάστηκαν τα έργα υποδομής για την εξασφάλιση των αναγκαίων υδάτινων πόρων, δεν προχώρησε η ενεργοποίηση του φράγματος Σμοκόβου το οποίο είναι έτοιμο από πενταετίας ή εξαετίας, δεν προχώρησε η κατασκευή του έργου εκτροπής του Αχελώου, δεν προχώρησε η κατασκευή του ταμιευτήρα της Κάρλας δεν υπάρχει πρόγραμμα κατασκευής μικροφραγμάτων, ταμιευτήρων και λιμνοδεξαμενών, τα οποία καταγράφονται μεν στα προγράμματα των νομαρχιακών αυτοδιοικήσεων, δεν έχουν όμως τις απαιτούμενες και αναγκαίες χρηματοδοτήσεις.
Η χώρα μας, χώρα κατ΄εξοχήν γεωργοκτηνοτροφική είναι τραγικό να μη διαθέτει συγκεκριμένη αγροτική πολιτική και να μην έχει εναρμονιστεί με την οδηγία αριθμό 60 του 2000 της Ευρωπαϊκής Ένωσης. Το σημαντικότερο να μη διαθέτει ενιαίο φορέα διαχείρισης των υδάτινων πόρων.
Αποτέλεσμα όλων αυτών είναι πρώτον ο κίνδυνος ερημοποίησης της υπαίθρου, δεύτερον η επιβάρυνση του κόστους παραγωγής των γεωργικών προϊόντων, τρίτον η υποβάθμιση της ποιότητας παραγωγής των γεωργικών προϊόντων, τέταρτον η επιβάρυνση της ποιότητας του νερού, πέμπτον η πληθυσμιακή μετανάστευση από την περιφέρεια προς τα μεγάλα αστικά κέντρα λόγω της αυξανόμενης ανεργίας, έκτον η απώλεια των θέσεων εργασίας και συναλλάγματος λόγω της εισαγωγής γεωργικών προϊόντων από άλλες χώρες και έβδομον η αποδυνάμωση του κοινωνικού ιστού της χώρας μας.
Η ύπαιθρος, κύριε Πρόεδρε και κύριοι συνάδελφοι, απαιτεί συγκεκριμένη αγροτική πολιτική. Απαιτείται η προετοιμασία ενός ειδικού αγροτικού αναπτυξιακού προγράμματος για κάθε νομό, δέσμευση σημαντικών πόρων από το Γ΄ Κοινοτικό Πλαίσιο Στήριξης, αλλά και από τον κρατικό προϋπολογισμό, αλλά βεβαίως απαιτεί και μία άλλη κυβέρνηση με όραμα που να είναι σωστά προετοιμασμένη, ώστε να δώσει λύση στο πρόβλημα που αντιμετωπίζει σήμερα η ύπαιθρος και ο αγροτικός κόσμος. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 Χρόνια από την Ελληνική Επανάσταση", πενήντα μαθητές και μαθήτριες και δύο συνοδοί καθηγητές από το 6ο Δημοτικό Σχολείο Αγίας Παρασκευής Αττικής.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Το λόγο έχει ο κ. Γεώργιος Δεικτάκης. 
ΓΕΩΡΓΙΟΣ ΔΕΙΚΤΑΚΗΣ: Κύριε Πρόεδρε, θα πάρω όλο το χρόνο μαζί.
ΠΡΟΕΔΡΕΥΩΝ (Κωνσταντίνος Βρεττός): Κύριε Δεικτάκη, μισό λεπτό, θα κάνω μία παρατήρηση που σας αφορά όλους. Δεν είναι δικαίωμά σας να παίρνετε όλο το χρόνο μαζί. Αν θέλει το Προεδρείο, σας τον παραχωρεί και αυτό καταχρηστικά, διότι δεν πρέπει να δίνεται ο χρόνος όλος μαζί, διαφορετικά αποδυναμώνουμε τη διαδικασία. Θα πάρετε το χρόνο και θα φύγετε και στο τέλος δεν θα μείνει κανένας. Θα μείνει μόνο ο κ. Τζαμτζής που είναι ο πρώτος ομιλών.
ΓΕΩΡΓΙΟΣ ΔΕΙΚΤΑΚΗΣ: Κύριε Πρόεδρε, σας παρακαλώ δώστε μου το χρόνο και θα παραμείνω στην Αίθουσα. 
ΠΡΟΕΔΡΕΥΩΝ (Κωνσταντίνος Βρεττός): Εντάξει, κύριε Δεικτάκη, θα σας δώσω το χρόνο, απλά σας εξηγώ τι ισχύει στον Κανονισμό. 
Ορίστε, κύριε Δεικτάκη, έχετε το λόγο.
ΓΕΩΡΓΙΟΣ ΔΕΙΚΤΑΚΗΣ: Κύριε Πρόεδρε, κυρίες και κύριοι συνάδελφοι, το θέμα που συζητάμε σήμερα είναι πολύ σημαντικό και αυτό, γιατί αφορά καίριους τομείς της εθνικής οικονομίας, όπως είναι η αγροτική οικονομία και ο τουρισμός, ιδιαίτερα στα νησιά μας που η έλλειψη νερού είναι εντονότερη. 
Στην αγροτική οικονομία ανταποκρίνεται το 20% του ενεργού πληθυσμού της χώρας, καθώς και ένα σημαντικό ποσοστό που απασχολείται στη μεταποίηση, στη διαλογή, στη συσκευασία, στη μεταφορά και την εμπορία των αγροτικών προϊόντων. Για τη χώρα μας η γεωργία θα έπρεπε να αποτελεί πηγή οικονομικής σταθερότητας και εγγύησης στην απασχόληση αυτού του μεγάλου μέρους του πληθυσμού. 
Ο αγροτικός τομέας είναι ο μεγαλύτερος καταναλωτής νερού και απορροφά το 85% περίπου των αντλουμένων ποσοτήτων. Με τα δεδομένα αυτά το ερώτημα που τίθεται, ποιος διαχειρίζεται και πώς τα νερά, ώστε να υπάρχει ωφέλεια στην παραγωγή, στην ποιότητα και να μειώνεται το κόστος, έχει άραγε υπολογιστεί η οικονομική διάσταση των αρδεύσεων και των αποδόσεων; Πρόκειται για ερωτήματα για τα οποία πιστεύω ότι ο παριστάμενος Υπουργός δεν μπορεί να δώσει απαντήσεις, διότι πρώτα από όλα δεν υπάρχει ενιαία διαχείριση, καθώς οι παράγοντες εκμετάλλευσης είναι κοινότητες, ιδιώτες, ενώ ταυτόχρονα οι ιδιαιτερότητες των πεδινών, των ορεινών και των νησιωτικών περιοχών απαιτούν εξειδικευμένη γνώση και μελέτη για τον υπολογισμό αυτό. 
Παρατηρήθηκε εξάντληση των υδάτινων πόρων λόγω κακής διαχείρισης. Η Κυβέρνηση έχει μερίδιο ευθύνης για την έλλειψη ενιαίου μηχανισμού ελέγχου και χρήσης του νερού. Σε άλλες χώρες, και σαν παράδειγμα θα αναφέρω την Κύπρο, που εδώ και τριάντα χρόνια έχει ξεκινήσει μία αρδευτική πολιτική, αξιοποιώντας τους επιφανειακούς και υδάτινους πόρους, τα αποτελέσματα είναι εκπληκτικά και συναγωνίζονται σε απόδοση τις προηγμένες χώρες, όπως είναι το Ισραήλ, αλλά και η Καλιφόρνια των Ηνωμένων Πολιτειών.
Η Νέα Δημοκρατία την περίοδο 1990-1993 διέθεσε 20,6 δισεκατομμύρια δραχμές για μελέτες και την κατασκευή εγγειοβελτιωτικών έργων, ενώ το ΠΑΣΟΚ για την περίοδο 1994-2000 διέθεσε 31,4 δισεκατομμύρια που σημαίνει ότι τα ποσά που διετέθησαν επί Νέας Δημοκρατίας ήταν κατά 53% μεγαλύτερα από εκείνα της εξαετίας του ΠΑΣΟΚ λαμβανομένου ακόμη υπόψη ότι η Κυβέρνηση του ΠΑΣΟΚ διαχειρίστηκε δύο κοινοτικά πλαίσια στήριξης. 
Την ίδια περίοδο στην Κρήτη και συγκεκριμένα στο Νομό Λασιθίου έγιναν τα εξής έργα και παίρνω ενδεικτικά έναν από τους νομούς της Κρήτης: Αρδευτικά έργα Ζάρκου, προϋπολογισμός ένα δισεκατομμύριο. Η μελέτη ξεκίνησε το 1991, ολοκληρώθηκε το 1993 και αποδόθηκε στους αγρότες για άρδευση. 
Δεύτερον, αρδευτικό έργο Παπαγεννάδων, προϋπολογισμός ένα δισεκατομμύριο. Η μελέτη είχε ξεκινήσει το 1983, δεν ολοκληρώθηκε, παρά το 1991 και το έργο αποδόθηκε για άρδευση το 1993. 
Αρδευτικό έργο Λακωνίων, προϋπολογισμός 2,5 δισεκατομμύρια. Αφορά την περιοχή της Ιεράπετρας με τα γνωστά κηπευτικά. Το έργο ξεκίνησε το 1991 και ολοκληρώθηκε το 1993. 
Λιμνοδεξαμενή οροπεδίου Λασιθίου, ένα δισεκατομμύριο η μελέτη. Ολοκληρώθηκε και το έργο και η μελέτη το 1993. 
Πέμπτον, έργο Μαλάβρας. Το Γενάρη του 1991 υπεγράφη απόφαση οριστικής μελέτης προϋπολογισμού 1.050.000.000 δραχμών. Ξεκίνησε και ολοκληρώθηκε το 1993. 
Και τέλος αρδευτικό έργο Καλαμάκας, προϋπολογισμού 400 εκατομμυρίων. Ξεκίνησε και ολοκληρώθηκε και αυτό στη διετία. 
Μετά το 1993, κύριε Υπουργέ, δεν έγινε το παραμικρό στο Νομό Λασιθίου και θα ήθελα ενδεικτικά να μου αναφέρετε ένα έργο το οποίο ξεκινήσατε και τελειώσατε. Το μόνο που έγινε ήταν μια συντήρηση των αρδευτικών δικτύων περίπου 900 εκατομμύρια. Αυτή είναι μόνο η προσφορά της Κυβέρνησης στην εννεαετία του ΠΑΣΟΚ. 
Ανέφερα μόνο ένα νομό της Κρήτης για να αντιληφθούν οι συνάδελφοι το μέγεθος της ανυπαρξίας έργων και της εγκατάλειψης της περιφέρειας. 
ΠΡΟΕΔΡΕΥΩΝ (Κωνσταντίνος Βρεττός): Δεν είναι έτσι. Έπρεπε να πείτε για το Ηράκλειο και άλλα, γιατί τα έχω εγκαινιάσει εγώ και λειτουργούν. Γι' αυτό σας το λέω. 
ΓΕΩΡΓΙΟΣ ΔΕΙΚΤΑΚΗΣ: Δεν έχει ξεκινήσει κανένα στην περίοδο της εννεαετίας του ΠΑΣΟΚ και δεν έχει ολοκληρωθεί κανένα. Μόνο στα χαρτιά. 
ΠΡΟΕΔΡΕΥΩΝ (Κωνσταντίνος Βρεττός): Δεν είναι έτσι, αλλά δεν είμαι εγώ υπεύθυνος. Φαντάζομαι να σας τα πει ο κύριος Υπουργός. 
ΓΕΩΡΓΙΟΣ ΔΕΙΚΤΑΚΗΣ: Αναφέρομαι, κύριε Πρόεδρε, στην περιοχή του Λασιθίου για την οποία έχω οριστεί από τον κ. Καραμανλή Κοινοβουλευτικός Εκπρόσωπος. 
ΠΡΟΕΔΡΕΥΩΝ (Κωνσταντίνος Βρεττός): Για το Νομό Λασιθίου εντάξει, αλλά όχι για όλη την Κρήτη. Πείτε για το Ηράκλειο. 
Παρακαλώ συνεχίστε. 
ΓΕΩΡΓΙΟΣ ΔΕΙΚΤΑΚΗΣ: Έτσι, λοιπόν, θέλω να αντιληφθείτε όλοι το μέγεθος της ανυπαρξίας των έργων και της εγκατάλειψης της περιφέρειας από την Κυβέρνηση του κ. Σημίτη. Από τα ποσά που πρότεινε η Νέα Δημοκρατία να χρησιμοποιηθούν για την αντιμετώπιση της λειψυδρίας και των αρδευτικών έργων από το Β΄ Κοινοτικό Πλαίσιο, το ΠΑΣΟΚ αφήρεσε 160 δισεκατομμύρια, τα οποία έστρεψε στη βιομηχανία. Με την πολιτική αυτή το πρόβλημα της άρδευσης των αγροτικών περιοχών δεν πρόκειται να επιλυθεί ποτέ. Εκείνο που χρειάζεται άμεσα είναι η αλλαγή αγροτικής πολιτικής, γιατί θα οδηγήσει σε μαρασμό των Ελλήνων αγροτών και της ελληνικής περιφέρειας. Πιστεύουμε ότι η δημιουργία ενός ενιαίου φορέα διαχείρισης των υδάτινων πόρων, αφού εναρμονισθεί με τις κοινοτικές οδηγίες θα μπορεί να συντονίζει, να ελέγχει και να επιβάλλει λελογισμένη χρήση και όχι ληστρική υπεράντληση που δημιουργεί κινδύνους υφαλμύρωσης. 
Να αυξηθούν οι πόροι που διατίθενται μέχρι σήμερα για την εκτέλεση αρδευτικών έργων και να συντομευτεί ο χρόνος αποπεράτωσής τους. Το ελληνικό κράτος πρέπει να αγκαλιάζει τον Έλληνα αγρότη και να βοηθήσει όσο γίνεται περισσότερο, διότι αισθάνεται εγκαταλελειμμένος και απελπισμένος όπως είναι, αποτρέπει τα παιδιά του από την αγροτική ενασχόληση με αποτέλεσμα να αυξάνεται η ζήτηση ξένων εργατικών χεριών και η ανεργία στα αστικά κέντρα να μεγαλώνει. 
Η ύπαρξη νομοθετικού πλαισίου με τη δημιουργία του αποκεντρωμένου φορέα διαχείρισης θα εξασφαλίζει την ομαλή λειτουργία του συντονιστικού οργάνου. Ακόμη, ο ενιαίος φορέας θα έχει την ευθύνη για τον εμπλουτισμό των υδροφορέων, θα αναλαμβάνει τις μετρήσεις για τις στάθμες των υδρολογικών λεκανών και τέλος, θα επιβάλλει κυρώσεις σε αυτούς που δεν χρησιμοποιούν το υδρόμετρό τους, ώστε να γίνεται ακριβής προσδιορισμός της υδροληψίας. 
Κύριε Πρόεδρε, ένα πολύ σημαντικό θέμα θεωρώ ότι είναι η μόλυνση από τα φυτοφάρμακα, τα οποία μολύνουν και τα επιφανειακά και τα υπόγεια ύδατα. Πρέπει να το προσέξουμε, γιατί σε λίγα χρόνια δεν θα υπάρχει πόσιμο νερό. Η πατρίδα μας έχει δώδεκα χιλιάδες χιλιόμετρα παράκτιες περιοχές. Όλες αυτές οι περιοχές κινδυνεύουν από τη μη λελογισμένη χρήση και από την υπεράντληση. Ήδη πάρα πολλές περιοχές της Ελλάδος έχουν μολυνθεί. 
Σε αυτές τις περιοχές, κύριε Υπουργέ, θα ήθελα, σε συνεργασία με το Υπουργείο Οικονομικών, να δείξετε μεγαλύτερη ευαισθησία, γιατί πρέπει οι βιολογικοί καθαρισμοί να λειτουργούν, ώστε να αποτρέπεται η μόλυνση. Ξέρετε πολύ καλά ότι η συσσώρευση χιλιάδων τουριστών, ιδιαίτερα κατά την περίοδο του καλοκαιριού, και η υπεράντληση δημιουργούν μεγάλους κινδύνους. Όλα αυτά προϋποθέτουν συντονισμένη παρακολούθηση από την πλευρά της Κυβέρνησης. Όμως, συντονισμένη παρακολούθηση δεν υπάρχει ούτε υπάρχει η αίσθηση ότι γίνεται. 
Πριν από δύο μήνες περίπου ο κ. Σημίτης έδωσε εντολή στους Υπουργούς να αναφέρουν τι έργα έχουν κάνει την πρώτη διετία. Υπάρχει άραγε παγκόσμιο φαινόμενο σαν αυτό; Να μη γνωρίζει δηλαδή ο Πρωθυπουργός τι έργα γίνονται και σε ποιο στάδιο βρίσκονται; Αυτό μόνο στην Ελλάδα του κ. Σημίτη συμβαίνει. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Τέταρτος ομιλητής είναι ο κ. Θεόφιλος Λεονταρίδης. 
Ορίστε, κύριε Λεονταρίδη. 
ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, ένα μέρος του χρόνου της δευτερολογίας θα πάρω. 
ΠΡΟΕΔΡΕΥΩΝ (Κωνσταντίνος Βρεττός): Είτε παίρνετε τη δευτερολογία σας είτε όχι. Πρέπει να ολοκληρώσετε μέσα στο πεντάλεπτο. 
ΘΕΟΦΙΛΟΣ ΛΕΟΝΤΑΡΙΔΗΣ: Κύριε Υπουργέ, η κατάσταση της ελληνικής αγροτικής οικονομίας παρουσιάζει όλα τα στοιχεία της έντονης και παρατεταμένης κρίσης και μάλιστα με αυξανόμενη ένταση. 
Σήμερα είναι ευκαιρία, λόγω της συζήτησης που γίνεται στη Βουλή για την αντιμετώπιση της λειψυδρίας, την αξιοποίηση και διαχείριση των υδατικών μας πόρων, να θίξω, έστω και επιγραμματικά, πριν μιλήσω για το κυρίως θέμα, πλείστα άλλα προβλήματα που προέκυψαν. 
Παρ' όλες τις υποσχέσεις σας, ακόμη δεν έχουν αποζημιωθεί οι πληγέντες αγρότες από τις θεομηνίες του χειμώνα. Αδικήσατε τους βαμβακοπαραγωγούς με τους τραγικούς χειρισμούς σας και έχασαν χρήματα από παραχθείσες ποσότητες βαμβακιού εμφανίζοντάς τους ακόμη και ως παραβάτες. Επιβαρύνετε τους παραγωγούς με τεράστια ποσά από τις δηλώσεις του ΟΣΔΕ. Ακόμη δεν έχουν εισπράξει τις επιδοτήσεις τους αγρότες που έκαναν ένσταση για προβλήματα που δημιουργήθηκαν στις δηλώσεις τους. Παρακρατείτε χωρίς λόγο το Φ.Π.Α. και τον ειδικό φόρο κατανάλωσης πετρελαίου από τους καπνοπαραγωγούς και δεν τον επιστρέφετε ακόμη σε όλους. 
Κύριε Υπουργέ, η ανάδειξη τον τελευταίο καιρό, μέσα από πληθώρα επιστημονικών μελετών και προειδοποιήσεων, του τεράστιου προβλήματος της λειψυδρίας και των τρομακτικών κινδύνων που εγκυμονεί, κυρίως για τη γεωργία μας, επιβεβαιώνει κατά το δραματικότερο τρόπο αυτά που κατ' επανάληψη έχουμε καταγγείλει, ότι δηλαδή επί σειρά ετών Κυβέρνηση και Υπουργείο αντιμετώπιζαν το μείζον αυτό θέμα με προχειρότητα, που άγγιζε τα όρια της εγκληματικής αδιαφορίας. 
Αυτής της απαράδεκτης πρακτικής οι συνέπειες είναι ήδη στο κατώφλι μας. Είναι ένα πρόβλημα που εντείνεται με την πάροδο του χρόνου και προκαλεί τεράστιες οικονομικές και κοινωνικές επιπτώσεις. Σε μια χώρα με τόσο πλούσιες πηγές κινδυνεύουμε να διψάσουμε. Δεν αξιοποιήσατε τις πρωτόγνωρες αναπτυξιακές δυνατότητες που δόθηκαν με τις χρηματοδοτήσεις από την Ευρωπαϊκή Ένωση. Δεν επενδύθηκαν δημιουργικά οι πόροι για την ανάπτυξη των αναγκαίων υποδομών από το Α΄ Κοινοτικό Πλαίσιο Στήριξης. Φυσικά, το ίδιο συνέβη και με το Β' Κοινοτικό Πλαίσιο Στήριξης, αφού μειώσατε κατά 160 δισεκατομμύρια δραχμές τους πόρους για τη γεωργία που είχε κατανείμει τότε η Κυβέρνηση της Νέας Δημοκρατίας. 
Και το χειρότερο απ' όλα είναι ότι την ίδια τύχη επιφυλάσσετε και για το Γ΄ Κοινοτικό Πλαίσιο Στήριξης, όπου για όλη την επταετία δεσμεύετε μόνο 83 δισεκατομμύρια δραχμές. Οι ανάγκες όμως για τη βελτίωση, τη συντήρηση και την επέκταση των έργων που αφορούν τη συγκέντρωση και την ορθολογική αξιοποίηση του νερού δεν μπορούν να περιμένουν.
Οι ελάχιστοι πόροι που διατέθηκαν για την υλοποίηση κατασκευής νέων αρδευτικών και εγγειοβελτιωτικών έργων και φυσικά εκσυγχρονισμού των παλαιών έργων υποδομής, δείχνουν την αδράνειά σας μπροστά στην εφιαλτική προοπτική απερήμωσης ολόκληρων περιοχών. Και τούτο παρά το γεγονός ότι η διασφάλιση της επάρκειας του υδάτινου πλούτου αποτελεί την υπ' αριθμόν ένα προϋπόθεση για την επιβίωση και ανάπτυξη της γεωργίας, για την ποιοτική αναβάθμιση των προϊόντων μας, για την επιβίωση του ίδιου του φυσικού περιβάλλοντος της πατρίδας μας.
Καθρέφτης αυτής της ανυπαρξίας υδατικής πολιτικής τα τελευταία οκτώμισι χρόνια είναι η κατάσταση στην οποία έχει αφεθεί ο τομέας αυτός στο Νομό Σερρών. Τα νερά χάνονται ανεκμετάλλευτα εξαιτίας της εγκατάλειψης μεγάλων έργων που είχαν ξεκινήσει, γιατί οι κατά καιρούς εξαγγελίες της σημερινής Κυβέρνησης, αλλά και της προηγούμενης δικής σας για νέα μεγάλα και σύγχρονα έργα παραμένουν όλες στα χαρτιά και στα συρτάρια.
Αναφέρω ενδεικτικά ότι παραμένει αναξιοποίητο το νερό του ποταμού Στρυμόνα και παραμένουν χρόνια αιτήματα οι διώρυγες 3Κ, 5Κ, το Β΄ Αρδευτικό Δίκτυο, η Διώρυγα Λιβαδειάς- Κερκίνης, ενώ είχαν δαπανηθεί γι' αυτά σημαντικά κονδύλια από την κυβέρνηση της Νέας Δημοκρατίας.
Ακόμη ένα πλήθος πλούσιων χειμάρρων, όπως ο Κρουσοβίτης στην περιοχή Σιδηροκάστρου με την κατασκευή ταμιευτήρα, θα έλυνε τα μεγάλα αρδευτικά προβλήματα της περιοχής και θα βοηθούσε στην αγροτική ανάπτυξη της παραμεθορίου περιοχής.
Θέλω να σας ρωτήσω ευθέως, κύριε Υπουργέ, εάν η υδατική πολιτική περιλαμβάνει το Νομό Σερρών και ποιος ακριβώς είναι ο σχεδιασμός σας. Θέλω να σας ρωτήσω εάν μέσα στα πλάνα σας είναι η αποπεράτωση έργων που έχουν εγκαταλειφθεί ή καθυστερούν από το 1993 και με ποιο χρονοδιάγραμμα θα αποπερατωθούν. Θέλω να ρωτήσω εάν θα διατεθούν κονδύλια, πότε και πόσα ακριβώς από το Γ΄ Κοινοτικό Πλαίσιο Στήριξης για την αντιμετώπιση απειλής λειψυδρίας στο νομό.
(Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ)
Με τα ποσά που διέθετε το ΠΑ.ΣΟ.Κ. κατά τα τελευταία δεκαεπτά χρόνια που κυβερνά τη χώρα, αλλά και με τα ποσά που έχει αποφασίσει να διαθέσει για εγγειοβελτιωτικά έργα από το Γ΄ Κοινοτικό Πλαίσιο Στήριξης 2000-2006, που για το Υπουργείο Γεωργίας φθάνουν μόνο τα 83 δισεκατομμύρια δραχμές, δηλαδή μόνο το 7% του προγράμματος γεωργίας, το υδατικό πρόβλημα της Ελλάδος δεν πρόκειται να επιλυθεί ούτε τα επόμενα εκατό χρόνια. Το υδατικό πρόβλημα των αγροτών με τα ποσά αυτά όχι μόνο δεν θα επιλύεται, αλλά θα οξύνεται.
Παρά τον πακτωλό χρημάτων που χορηγήθηκαν από την Ευρωπαϊκή Ένωση, το έργο που παρουσιάσατε αποτελεί ένα μικρό μόνο μέρος από το έργο που παρουσίασε ο ιδρυτής της Νέας Δημοκρατίας Κωνσταντίνος Καραμανλής, χωρίς να πάρει καμία οικονομική βοήθεια από το εξωτερικό και χωρίς εξωτερικό δανεισμό.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Προκαλείτε, κύριε Υπουργέ, τους πολίτες της περιφέρειας, όταν τα περισσότερα χρήματα διατίθενται στο λεκανοπέδιο Αττικής και πολύ λίγα διατίθενται για αγροτική υποδομή και κυρίως για την κατασκευή και τον εκσυγχρονισμό των αρδευτικών έργων που τόσο έχει ανάγκη ο Έλληνας αγρότης.
(Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
Χρειάζεται, λοιπόν, άμεσα δραστική αλλαγή της πολιτικής…
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε συνάδελφε, το κουδούνι δεν το ακούτε; Κτυπάει αρκετή ώρα και δεν ξέρω αν το έχετε ακούσει.
ΘΕΟΦΙΛΟΣ ΛΕΟΝΤΑΡΙΔΗΣ: … της αγροτικής πολιτικής, γιατί η εφαρμοζόμενη σήμερα πολιτική θα οδηγήσει στο μαρασμό των Ελλήνων αγροτών και της ελληνικής περιφέρειας.
Έτσι για να βελτιωθεί ουσιαστικά η ωφελιμότητα των έργων για τους παραγωγούς πρέπει, πρώτον, να ιδρυθεί ενιαίος φορέας διαχείρισης των υδάτινων πόρων για την εφαρμογή της πρόσφατης οδηγίας 2000/60 της Ευρωπαϊκής Ένωσης, με επιτελικό χαρακτήρα, ο οποίος θα αναλάβει το συντονισμό ανάλογων φορέων σε περιφερειακό και τοπικό επίπεδο, οι οποίοι φορείς θα έχουν αρμοδιότητα διαχείρισης των υδάτινων πόρων ανά υδρολογική λεκάνη.
Δεύτερον, να αυξηθούν οι διαθέσιμοι από το κράτος οικονομικοί πόροι για την εκτέλεση αρδευτικών έργων, αφού αυτοί σήμερα είναι ανεπαρκείς σε σχέση με τις ανάγκες. Έτσι σήμερα υπάρχουν πολλά έργα στα χαρτιά, χωρίς να εκτελούνται ή εκτελούνται με πολύ αργούς ρυθμούς που συνεπάγεται την περάτωσή τους σε τριπλάσιο ή τετραπλάσιο του σωστού χρόνου, με αποτέλεσμα τη μικρή συνήθως αρνητική τους επικερδότητα.
Τρίτον, ο κύριος όγκος των διαθέσιμων οικονομικών πόρων θα πρέπει να διατεθεί για τον εκσυγχρονισμό και την αναβάθμιση των αρδευτικών έργων με κύριους στόχους τον περιορισμό απωλειών νερού και την ορθολογική διαχείρισή του, τη μείωση του κόστους του νερού και κυρίως της άρδευσης με παράλληλη αριστοποίηση των αποδόσεων των καλλιεργούμενων ειδών.
Από τα παραπάνω προκύπτει ότι η οικονομική διάσταση των αρδεύσεων είναι πολύ σημαντική και το πρόβλημα που αντιμετωπίζει η ελληνική γεωργία δυσεπίλυτο. Η αποκατάσταση, κύριε Υπουργέ, μιας πραγματικής κοινωνικής δικαιοσύνης στην κατανομή των πόρων με μία δραστική ανακατανομή τους υπέρ των αγροτών μας και ιδίως των οικονομικά ασθενεστέρων, θα πρέπει να αποτελεί χρέος τιμής για όλους μας. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Καραμπίνας έχει το λόγο.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, κυρίες και κύριοι συνάδελφοι, η αδιαφορία και η ατολμία, χαρακτηριστικό γνώρισμα της Κυβερνήσεως, έχει σαν αποτέλεσμα είτε να μεγεθύνει τα προβλήματα που αντιμετωπίζει η χώρα και ο λαός μας ή να δημιουργεί νέα. 
Ένα εξ αυτών των προβλημάτων είναι και η πολιτική διαχείρισης των υδάτινων πόρων της χώρας, το οποίο λόγω της πλημμελούς και εν πολλοίς αποσπασματικής και πρόχειρης προσέγγισής του, κατέστη σήμερα μείζον πρόβλημα, παρά το γεγονός ότι η Ελλάδα διαθέτει συνολικά αξιόλογους, επιφανειακούς και υπόγειους υδάτινους πόρους. Σύμφωνα μάλιστα με στοιχεία του ΟΟΣΑ συγκαταλεγόμεθα από απόψεως υδάτινου δυναμικού στη δεύτερη θέση μεταξύ των μεσογειακών χωρών. 
Η πολυδιάστατη σημασία του νερού, κυρίες και κύριοι συνάδελφοι, θα έπρεπε να είχε οδηγήσει την Κυβέρνηση προ πολλού να εντάξει την πολιτική διαχείρισης των υδάτινων πόρων σε μία γενικότερη πολιτική, που αφορά και άλλους τομείς, όπως τη γεωργία, τη βιομηχανία, τον τουρισμό, τον πολεοδομικό σχεδιασμό και το περιβάλλον, κάτι που φυσικά δεν έχει κάνει μέχρι σήμερα, για τον απλούστατο λόγο ότι συνηθίζει να κινείται χωρίς πρόγραμμα, χωρίς σχεδιασμό.
Η χώρα μας, κυρίες και κύριοι συνάδελφοι, κατά κύριο λόγο γεωργοκτηνοτροφική και τουριστική είναι σε άμεση εξάρτηση από το νερό. Μάλιστα πρέπει να σημειωθεί ότι ο αγροτικός τομέας καταναλώνει το 80%-85% του συνολικού χρησιμοποιούμενου νερού. Και ενώ γνωρίζει η Κυβέρνηση ότι η ζήτηση στους δύο αυτούς τομείς της οικονομίας θα συνεχίσει να αυξάνεται, καθώς επίσης και στους άλλους τομείς της οικονομίας, δεν λαμβάνει τα ενδεδειγμένα μέτρα για την αντιμετώπιση του μεγάλου αυτού προβλήματος. Αποτέλεσμα της αδυναμίας αυτής της Κυβερνήσεως είναι να παρατηρείται μία άναρχη κατάσταση με βλαπτικές προεκτάσεις για το περιβάλλον και την ποιότητα ζωής των ανθρώπων.
΄Ετσι, σήμερα παρατηρείται ότι οι κυριότερες πηγές ρύπανσης προέρχονται από αγροτικές δραστηριότητες, από αστικά λύματα, από βιομηχανικά απόβλητα. 
Η αλόγιστη χρήση φυτοφαρμάκων, πολλά εξ αυτών απαγορευμένα προς χρήση, η υπεράντληση που προκαλεί υφαλμύρωση των υπόγειων υδάτινων πόρων που βρίσκονται σε παράκτιες περιοχές λόγω διείσδυσης του θαλάσσιου νερού, καθώς και τα βιομηχανικά απόβλητα που ρυπαίνουν, γιατί δεν γίνεται καμία προεπεξεργασία, καθώς και άλλες βλαπτικές δράσεις, επιβεβαιώνουν, κύριοι συνάδελφοι, του λόγου του αληθές. 
Η κατάσταση χρόνο με το χρόνο θα χειροτερεύει, αφού η Κυβέρνηση είναι αδύναμη στο να παρέμβει, διαμορφώνοντας ένα εθνικό, θεσμικό πλαίσιο διαχείρισης των υδάτινων πόρων της χώρας, αλλά εμμένει στη δαιδαλώδη πολυνομία, στο πλήθος των εμπλεκομένων φορέων, στην πολυδιάσπαση αρμοδιοτήτων, με αποτέλεσμα να μην μπορεί να γίνει ορθολογική και συνολική αντιμετώπιση των υδάτινων προβλημάτων.
Εμφανίζεται, κύριε Υπουργέ, η Κυβέρνησή σας και το κόμμα σας ως οικολογικά ευαίσθητη. Αυτό όμως μόνο στα λόγια. Εκεί φυσικά παίρνετε άριστα. Είστε μάλιστα τόσο ευαίσθητοι, όταν πέρυσι κατέρρευσε ο παλαιός σκουπιδότοπος της Άρτας και όλα τα σκουπίδια χύθηκαν στον Άρακτο και στον Αμβρακικό κόλπο τα αφήσατε εκεί. Το καλοκαίρι θα κολυμπάνε μαζί με τους ανθρώπους. Αυτή είναι η ευαισθησία σας. 
Τα προβλήματα όμως για να λυθούν, κυρίες και κύριοι συνάδελφοι, χρειάζονται έργα. Η Κυβέρνησή σας όμως, ως είναι εμφανές από τα υπάρχοντα προβλήματα που συνεχώς μεγεθύνονται, όπως αυτό που συζητάμε, καθώς και από τα αποτελέσματα της πολύχρονης διακυβέρνησής σας, έχει αποστροφή στα έργα.
Και σας ρωτάμε ευθέως: Τι έχετε κάνει ώστε να μη χάνονται τα επιφανειακά ύδατα; Πού είναι οι απαραίτητες λιμνοδεξαμενές και τα μικρά φράγματα για τη συγκράτηση και αποθήκευση των ρεόντων υδάτων; Πού είναι οι καινοτόμες παρεμβάσεις για ενίσχυση του υδροφόρου ορίζοντα από την υφαλμύρωση; Πού είναι τα εγγειοβελτιωτικά έργα; 
Επί τη ευκαιρία, κύριε Υπουργέ, τι γίνεται με τα εγγειοβελτιωτικά έργα της πεδιάδας της Άρτας και της πεδιάδας Πέτα-Κομποτίου, τα οποία είναι έργα απαραίτητα και αναγκαία για την ανάπτυξη, αλλά και όχι μόνο. Είναι απαραίτητα και για την εξοικονόμηση ύδατος, αφού τα υπάρχοντα είναι απαρχαιωμένα. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Πότε, λοιπόν, θα προχωρήσετε…
Κυρία Πρόεδρε, μια παράκληση θα ήθελα να κάνω. Μπορώ να συνεχίσω και με τη δευτερολογία μου; 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Αν θέλετε μπορείτε να πάρετε χρόνο από τη δευτερολογία σας.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Αν μου επιτρέπετε, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εντάξει, κύριε συνάδελφε.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Ευχαριστώ, κυρία Πρόεδρε.
Πότε, λοιπόν, κύριε Υπουργέ, θα προχωρήσετε στην εξαγγελία ένταξης των έργων αυτών στο Γ΄ Κοινοτικό Πλαίσιο Στήριξης; Πιστεύω να έχετε την τόλμη ή εν πάση περιπτώσει να έχετε τη διάθεση να δώσετε σήμερα μια απάντηση. Μας ακούει ο λαός της Άρτας και την αναμένει αυτήν την απάντηση της Κυβερνήσεως. 
Ακόμα, κύριε Υπουργέ, σας ρωτάμε: Πόσα χρόνια θα απαιτηθούν για την εκτροπή του Αχελώου; Πού είναι οι περιβόητοι μηχανισμοί ελέγχου ρύπανσης; Εσείς μπορεί να μου πείτε ότι υπάρχουν. Σας πληροφορώ όμως, κύριε Υπουργέ, ότι ούτε βλέπουν ούτε ακούνε τα συμπεράσματα όλων μας, τους λόγους γιατί δεν βλέπουν και γιατί δεν ακούνε. 
Για την αντιμετώπιση του προβλήματος πάντως, κυρίες και κύριοι συνάδελφοι, το οποίο θα αυξηθεί στα επόμενα χρόνια εξαιτίας του φαινομένου του θερμοκηπίου -κάτι που θα έχει ως άμεση συνέπεια την αύξηση της ζήτησης του νερού- χρήζει άμεσου προγραμματισμού σε όλα τα επίπεδα: έρευνα, γνώση, κατασκευή έργων, αντιρρύπανση, προστασία. Αυτό φυσικά σημαίνει σχεδιασμό και πράξη. Κάτι που η Κυβέρνηση επί τόσα χρόνια, που είναι στην εξουσία, δεν έκανε ή δεν θέλησε να κάνει. Και φυσικά με τους ρυθμούς χελώνας που κινείται, δεν μπορεί να αντιμετωπίσει τα οξυμένα προβλήματα που η ίδια με την πολιτική της δημιούργησε. Έτσι και φέτος πολλοί συμπολίτες μας θα στερηθούν τη βασική πηγή ζωής, το νερό. 
Ευχαριστώ πολύ, κυρία Πρόεδρε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κατάλογος των επερωτώντων Βουλευτών εξαντλήθηκε. Κύριε Υφυπουργέ, έχετε το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κυρία Πρόεδρε. 
Αγαπητοί συνάδελφοι, είναι αλήθεια πως όταν ακούει κανείς τις επερωτήσεις της Νέας Δημοκρατίας αναρωτιέται με ποιον τρόπο πρέπει να απαντήσει και αν πρέπει να απαντήσει στους συναδέλφους της Νέας Δημοκρατίας ή αν πρέπει, απευθυνόμενος στους συναδέλφους της Νέας Δημοκρατίας, να είναι προσανατολισμένος κυρίως στον ελληνικό λαό.
Το λέω αυτό γιατί έχουμε ξανασυζητήσει για τα θέματα της λειψυδρίας, έχουμε ξανασυζητήσει στο ελληνικό Κοινοβούλιο για τα θέματα της διαχείρισης των υδατικών πόρων, έχει επανέλθει αρκετές φορές η Νέα Δημοκρατία σ' αυτά τα θέματα, έχει πάρει συνολικές κι ολοκληρωμένες απαντήσεις αλλά από ό,τι φαίνεται δεν κάνει τον κόπο να μελετήσει αυτές τις απαντήσεις. Επανέρχεται, λοιπόν, αναμασώντας τα ίδια τετριμμένα κάθε φορά λες και δεν υπάρχει καμία εξέλιξη σ' αυτόν τον τόπο. Αυτό, αγαπητοί συνάδελφοι, για την ενημέρωση των Ελλήνων πολιτών, αλλά και για την πολιτική ζωή του τόπου θεωρώ ότι είναι επικίνδυνο. Δεν μπορεί η πολιτική αντιπαράθεση να έχει αυτά τα χαρακτηριστικά. Δεν μπορεί όταν διαρκώς καταθέτουμε στοιχεία να μην τα παίρνετε υπόψη, πολύ περισσότερο για ένα ιδιαίτερα σοβαρό θέμα, για ένα ιδιαίτερα σημαντικό πρόβλημα που πιθανόν θα αντιμετωπίσει και η χώρα μας, όπως το έντονο πρόβλημα της λειψυδρίας.
Το πρόβλημα αυτό είναι ένα πρόβλημα παγκόσμιο και το γνωρίζουμε όλοι πολύ καλά. Χρειάζεται μια νηφάλια αντιμετώπιση, αλλά χρειάζεται και προτάσεις, χρειάζεται και συγκεκριμένη πολιτική. Και θα μου επιτρέψετε να πω ότι οι τοποθετήσεις που άκουσα είχαν σχέση με εργολαβίες, είχαν σχέση με έργα, με πόρους. Δεν είχαν σχέση με πολιτική. Και υποτίθεται ότι ένα κόμμα, το κόμμα της Αξιωματικής Αντιπολίτευσης, θα έπρεπε να αναφέρεται ιδιαίτερα στον τομέα της πολιτικής και όχι στις εργολαβίες. Όμως αυτό, δυστυχώς, δεν ακολουθήθηκε τουλάχιστον στον πρώτο κύκλο αυτής της συζήτησης.
Ακούστηκαν επίσης και πράγματα που δεν έχουν σχέση με την πραγματικότητα. Υπήρξαν ανακρίβειες ιδιαίτερα σημαντικές και νομίζω ότι με αυτό τον τρόπο δεν κάνουμε καλό στην ενημέρωση του ελληνικού λαού. Κάποιοι συνάδελφοι αισθάνθηκα ότι είναι έτοιμοι να αναχωρήσουν από τη χώρα γιατί βλέπουν μπροστά τους τον κίνδυνο της αφυδάτωσής τους λόγω του ότι δεν υπάρχει κανένας υδατικός πόρος. Και νομίζω ότι αυτές οι υπερβολές -επαναλαμβάνω- και πάλι δεν κάνουν καλό για την ενημέρωση των συμπολιτών μας. Δεν νομίζω ότι χρειάζεται ούτε η κινδυνολογία που εξέπεμψε η Νέα Δημοκρατία σήμερα ούτε ο πανικός που εκφράστηκε από κάποιους συναδέλφους. Πρέπει να γνωρίζουμε το πρόβλημα και να προτείνουμε συγκεκριμένες λύσεις.
Το πρόβλημα έχει πολλές διαστάσεις: Υπάρχει ένα παγκόσμιο πρόβλημα, έχει αναγνωριστεί από τη διάσκεψη του Ρίο μέχρι τη διάσκεψη του Κιότο και η χώρα μας συμμετέχει ενεργά σ' αυτές τις παρεμβάσεις και σ' αυτές τις πολιτικές, έχει μια διάσταση ευρωπαϊκή και έχει και μια διάσταση στο εσωτερικό της χώρας. Υπάρχει πρόβλημα με την ποσότητα των υδατικών πόρων στη χώρα μας; Δεν υπάρχει πρόβλημα, κύριοι συνάδελφοι. Πολύ περισσότερο δεν υπάρχει πρόβλημα με την ποιότητα των υδατικών πόρων στην χώρα μας και αυτό συγκριτικά με τις άλλες χώρες της Ευρωπαϊκής Ένωσης. Έχουν αρχίσει να εμφανίζονται προβλήματα όμως; Βεβαίως κι έχουν αρχίσει και γι' αυτό η αντιμετώπιση της κατάστασης πρέπει να είναι συγκεκριμένη, συνειδητή, να στηρίζεται σε σταθερές πολιτικές που θα εφαρμόζονται σε βάθος χρόνου για να έχουν αποτελέσματα.
Στη χώρα μας υπάρχουν δύο προβλήματα. Το ένα είναι η ανισοκατανομή στους υδατικούς πόρους. Δεν υπάρχει ισοκατανομή κι αυτό δημιουργεί προβλήματα σε κάποιες περιοχές της πατρίδας μας. Υπάρχουν επίσης προβλήματα με τις καιρικές συνθήκες, με τις κλιματικές συνθήκες. Περνάμε κατά διαστήματα έντονες ξηροθερμικές περιόδους, τις χαρακτηρίζουμε συνήθως ακραία καιρικά φαινόμενα, και προσπαθούμε να τα αντιμετωπίσουμε αυτά τα φαινόμενα.
Τι πρέπει να κάνουμε; Πρώτα απ' όλα να διαχειριστούμε σωστά τους υδατικούς πόρους που διαθέτει η χώρα μας. Και γνωρίζετε πολύ καλά ότι η χώρα μας έχει 13 εκατομμύρια αρδευόμενες εκτάσεις. Το 85% των αποθεμάτων ή των υδατικών πόρων που δαπανώνται κάθε χρόνο είναι δαπάνες υδατικών πόρων κυρίως στον αγροτικό τομέα. Από τα 13 εκατομμύρια στρέμματα αρδευόμενων εκτάσεων τα 5.200.000 στρέμματα αρδεύονται με συλλογικά εγγειοβελτιωτικά έργα και αυτό έχει μια ιδιαίτερη σημασία. Τα υπόλοιπα, με ιδιωτικά. 
Χρειάζεται επίσης η χώρα μας εκτός από σωστή διαχείριση και έργα υποδομής και αξιοποίησης των επιφανειακών υδατικών πόρων και φυσικά χρειάζεται μια προσπάθεια αξιοποίησης και των αποθεμάτων του υπόγειου υδροφορέα και προστασίας του.
Τι χρειαζόμαστε για να αντιμετωπίσουμε το πρόβλημα: Χρειαζόμαστε πρώτα απ' όλα συγκεκριμένη γνώση σε ποια κατάσταση βρισκόμαστε. Αυτή η γνώση υπάρχει. Η Ελλάδα σήμερα, το Υπουργείο Γεωργίας για την ακρίβεια διαθέτει διακόσιους δεκαέξι μετεωρολογικούς σταθμούς, διαθέτει ογδόντα υδρομετρικούς σταθμούς και εκατόν τέσσερις επιλεγμένες θέσεις μέτρησης στις παροχύσεις των ποταμών. Διαθέτει επίσης σταθερά δίκτυα μέτρησης της στάθμης των υπογείων υδάτων. Και να σας αναφέρω ένα παράδειγμα μόνο για την πεδιάδα της Θεσσαλίας υπάρχουν διακόσιες σαράντα τέτοιες γεωτρήσεις μέτρησης της στάθμης. 
Για την ποιοτική παρακολούθηση μόνο το Υπουργείο Γεωργίας διαθέτει ενενήντα θέσεις σε ποταμούς με μηνιαίες δειγματοληψίες, τριάντα θέσεις σε λίμνες, εκατό θέσεις σε αρδευτικά δίκτυα και διακόσιες πενήντα γεωτρήσεις επίσης για τη μελέτη των ποιοτικών χαρακτηριστικών των υδατικών πόρων της χώρας μας. Αυτό είναι το σύστημα το οποίο αναφέρατε ότι δεν λειτουργεί. Υπάρχει σύστημα και λειτουργεί, κύριοι συνάδελφοι, και έχουμε σαφή γνώση της κατάστασης που υπάρχει στη χώρα μας. 
Αναφερθήκατε στην άγνοια -κάποιος από τους συναδέλφους της Νέας Δημοκρατίας- της κατάστασης. ΄Εχουμε επανέλθει πολλές φορές. Θα αναγκαστώ να καταθέσω και πάλι στα Πρακτικά πολλά από τα στοιχεία που έχουμε δώσει επανειλημμένα στους συνάδελφους της Νεάς Δημοκρατίας και δεν έκαναν τον κόπο να τα μελετήσουν. Είπα προηγουμένως ότι χρειαζόμαστε κάποια βασικά στοιχεία, χρειαζόμαστε τη γνώση του προβλήματος. Καταθέτω, λοιπόν, στα Πρακτικά για τη φετινή χρονιά -και αυτό επαναλαμβάνεται κάθε χρόνο- τον πίνακα βροχοπτώσεων, τους αποθηκευμένους όγκους νερού που υπάρχουν σε ταμιευτήρες της ΔΕΗ, που είναι μεγάλοι αποθηκευτικοί χώροι, τους αποθηκευμένους όγκους νερού στους ταμιευτήρες του Υπουργείου Γεωργίας, το 50% έχει πληρωθεί ήδη, τον τρόπο με τον οποίο -και σε πίνακες για να είναι εύληπτος και κατανοητός- καταγράφουμε τις ποσότητες, τα αποθέματα των υδατικών πόρων, το ύψος των βροχοπτώσεων και κάνουμε τις συγκριτικές αναλύσεις ενδεικτικά για κάποιους νομούς που έχουν προβλήματα για να φανεί…
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Γενικά η χρονιά ήταν καλή, κύριε Υφυπουργέ;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Θα σας απαντήσω κύριε Πρόεδρε. 
΄Ηταν καλή σε μερικές περιοχές, ήταν κακή σε κάποιες άλλες και ήταν αντίστροφα τα φαινόμενα από την περσινή χρονιά. Θα σας δώσω όμως αναλυτικά στοιχεία. 
(Στο σημείο αυτό ο Yφυπουργός Γεωργίας κ.Φώτης Χατζημιχάλης καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Αυτό είναι για να γνωρίζετε συνάδελφοι της Νέας Δημοκρατίας ότι γνωρίζουμε ποια είναι η κατάσταση.
Αναφερθήκατε στο θεσμικό πλαίσιο. Είπατε ότι δεν υπάρχει θεσμικό πλαίσιο. Θα επανέλθω σ' αυτό. Το θεσμικό πλαίσιο, η οδηγία της Ευρωπαϊκής ΄Ενωσης, η πολιτική του Υπουργείου Γεωργίας κατατίθεται επίσης στα Πρακτικά, κάντε τον κόπο να τη διαβάσετε. 
Εκτός από το θεσμικό πλαίσιο και τη σαφή εικόνα κάθε περιόδου χρειαζόμαστε μια σαφή στρατηγική, μια γενική κατεύθυνση πάνω στην οποία θα υλοποιούμε μέτρο-μέτρο τα βήματα προόδου στην αντιμετώπιση του προβλήματος έλλειψης των υδατικών πόρων. Το καταθέτω και αυτό για να το μελετήσετε. 
(Στο σημείο αυτό ο Yφυπουργός Γεωργίας κ.Φώτης Χατζημιχάλης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Χρειάζεται μια ολοκληρωμένη στρατηγική, η οποία αφορά το σύνολο του προβλήματος. ΄Εχει κατατεθεί και δεν έχει ληφθεί υπόψη από τη Νέα Δημοκρατία και είναι ένας τόμος από την Ελληνική Επιτροπή Καταπολέμησης της Ερημοποίησης στη χώρα μας που είναι το Ελληνικό Εθνικό Σχέδιο Δράσης κατά της Ερημοποίησης. ΄Εχει κατατεθεί, αγαπητοί συνάδελφοι, από τον Ιανουάριο του 2001. Αναφέρεται σε όλο το πρόβλημα, στους κώδικες ορθής γεωργικής πρακτικής και σε ό,τι άλλο είναι απαραίτητο να κάνει η χώρα μας για να αποφύγει τον κίνδυνο της λειψυδρίας. Θα παρακαλέσω να μελετήσετε και αυτό το κείμενο. 
(Στο σημείο αυτό ο Yφυπουργός Γεωργίας κ.Φώτης Χατζημιχάλης καταθέτει για τα Πρακτικά το προαναφερθέν εθνικό σχέδιο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Αυτά είναι τα στοιχεία της πολιτικής, αγαπητοί συνάδελφοι, που δεν μπορείτε να αναγνωρίσετε όλο αυτό το διάστημα. 
Να πάμε τώρα, λοιπόν, και να εξειδικεύσουμε ένα ένα αυτά τα σημεία. 
Ανέφερα ότι γνωρίζουμε το πρόβλημα. Αυτό που διαπιστώνουμε το τελευταίο διάστημα, τη φετινή χρονιά είναι ότι, όπως ανέφερα και προηγουμένως, περιοχές που πέρσι αντιμετώπισαν σημαντικά προβλήματα λειψυδρίας, όπως τα νησιά του Αιγαίου, φέτος αντιμετωπίζουν λιγότερο πρόβλημα. Το πρόβλημα μεταφέρεται στα νησιά του Αιγαίου. 
Έχω καταθέσει τους πίνακες. Το κέντρο βάρους των βροχοπτώσεων στη χώρα μας έχει μετατοπιστεί. Για να μη σπαταλήσω χρόνο εξειδικεύοντας και μπαίνοντας σε λεπτομέρειες, είναι κατατεθειμένα στα Πρακτικά και μπορείτε να τα αξιοποιήσετε.
Πάμε στο θεσμικό πλαίσιο. Κύριοι συνάδελφοι, οι τοποθετήσεις σας φανερώνουν ανεπίτρεπτη άγνοια για κόμμα Αξιωματικής Αντιπολίτευσης, που φιλοδοξείτε να κυβερνήσετε τη χώρα. Δεν μπορείτε να κυβερνήσετε έτσι. Θα έλεγα ότι δεν δικαιούστε να κυβερνήσετε παρουσιάζοντας τέτοια άγνοια.
(Θόρυβος στην Αίθουσα)
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Εγώ, κύριοι συνάδελφοι, δεν θέλω να υψώσω τους τόνους για ένα θέμα τόσο σημαντικό. Σας παρακαλώ μη με αναγκάζετε.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Άμα θέλετε να το συζητήσουμε και αυτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε συνάδελφε, σας παρακαλώ. Όταν δευτερολογήσετε, θα πείτε αυτά που θέλετε.
Ορίστε, κύριε Υπουργέ.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Μας κατηγορείτε ότι δεν εφαρμόσαμε την ευρωπαϊκή οδηγία 60/2000 για τη διαχείριση των υδατικών πόρων. Είναι αυτό σοβαρή αναφορά; Είπε κάποιος συνάδελφος: "χρόνια τώρα δεν υλοποιείτε την οδηγία του 2000". Αυτή, λοιπόν, η οδηγία δημοσιεύθηκε στην εφημερίδα των ευρωπαϊκών κοινοτήτων στις 22 Δεκεμβρίου 2000. 
Αυτή η οδηγία έχει ένα συγκεκριμένο χρονοδιάγραμμα, το οποίο, δυστυχώς, κύριοι συνάδελφοι, φαίνεται ότι δεν το γνωρίζετε. Το 2003 πρέπει να ολοκληρωθούν οι διαδικασίες εναρμόνισης της εθνικής νομοθεσίας των κρατών - μελών. 
ΓΕΩΡΓΙΟΣ ΣΑΛΑΓΚΟΥΔΗΣ: Χάθηκε ο κόσμος να…
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Δεν χάθηκε ο κόσμος, κύριε συνάδελφε. Περιμένετε να ακούσετε. Μην βιάζεστε, γιατί θα επαναλάβετε και άλλα λάθη.
Το 2003 πρέπει να οριστούν οι αρχές διαχείρισης των υδατικών πόρων. Επίσης, το ίδιο έτος πρέπει να καθοριστούν τα όρια δικαιοδοσίας των αρχών διαχείρισης. Πρόκειται για αναφορές που κάνατε κι εσείς, αλλά θέλω να τονίσω τις ημερομηνίες και να δούμε ποιος καθυστερεί.
Η οδηγία ορίζει ότι το 2006 πρέπει να κάνουμε διαβουλεύσεις με τους κοινωνικούς φορείς για τα θέματα που σχετίζονται με τα σχέδια διαχείρισης των υδατικών πόρων κατά υδατικό διαμέρισμα. Το 2009 πρέπει να δημοσιευθούν τα σχέδια διαχείρισης των υδατικών διαμερισμάτων. Το 2012 -σύμφωνα με την οδηγία- τα προγράμματα μέτρων πρέπει να είναι έτοιμα προς εφαρμογή. Επίσης το ίδιο έτος πρέπει να υποβληθεί έκθεση της Ευρωπαϊκής Ένωσης για την πρόοδο υλοποίησης της οδηγίας. Αυτό είναι το χρονοδιάγραμμα της οδηγίας. 
Εμείς, αγαπητοί συνάδελφοι, δεν το δεχόμαστε αυτό το χρονοδιάγραμμα. Γι' αυτό και προχωρήσαμε με πολύ ταχύτερους ρυθμούς στην υλοποίηση, στην εφαρμογή, στην εναρμόνιση αυτής της οδηγίας με το εθνικό πλαίσιο. Έχουν ήδη ανατεθεί οι μελέτες για τα υδατικά διαμερίσματα. Έχει ήδη συγκροτηθεί διυπουργική επιτροπή -που προβλέπεται- για να συζητήσει και να αντιμετωπίσει το συγκεκριμένο πρόβλημα. Και είναι σχεδόν έτοιμο το σχέδιο νόμου, το οποίο θα κατατεθεί σύντομα, για την εναρμόνιση μέσα στο 2002. 
Αυτή η προετοιμασία άρχισε αμέσως με τη δημοσίευση της οδηγίας στην εφημερίδα των ευρωπαϊκών κοινοτήτων. Αυτό θα έπρεπε να το γνωρίζετε. Ήδη λειτουργούν δεκατρείς ομάδες δουλειάς στην Ευρωπαϊκή Ένωση για την εφαρμογή αυτής της οδηγίας, όπου συμμετέχει η ελληνική Κυβέρνηση και μάλιστα σε πολλές περιπτώσεις έχει πρωταγωνιστικό ρόλο. Καταθέτω τις ομάδες δουλειάς στα Πρακτικά, για να τις γνωρίσετε επιτέλους.
(Στο σημείο αυτό ο Υφυπουργός Γεωργίας κ. Φώτης Χατζημιχάλης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Αναφερθήκατε στις εργολαβίες και αυτό είναι ένα θέμα που αξίζει να το επισημάνω. Δεν αναφερθήκατε σε θέματα πολιτικής, σε θέματα στρατηγικής, σε θέματα κατευθύνσεων, σε προτάσεις για την αντιμετώπιση επί της ουσίας του προβλήματος.
Ποια είναι η στρατηγική μας και ποιες είναι οι βασικές κατευθύνσεις μας; Πρώτα απ' όλα είναι η προσπάθεια διαρκούς ταμίευσης των επιφανειακών νερών. Θέλουμε να μην ξοδεύονται και να μη σπαταλιούνται τα επιφανειακά νερά, αλλά αντίθετα να αξιοποιούνται για την κάλυψη των αρδευτικών αναγκών, ώστε να προστατεύεται ο υπόγειος υδροφόρος ορίζοντας.
ΓΕΩΡΓΙΟΣ ΣΑΛΑΓΚΟΥΔΗΣ: Αυτό σας είπαμε κι εμείς.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αυτό κάνουμε! Θέλουμε να διατηρήσουμε και να προστατέψουμε τον υπόγειο υδροφορέα. Γι' αυτό προχωρούμε σε μελέτες τεχνικού εμπλουτισμού των υπόγειων υδροφορέων, όπου αυτό είναι δυνατό.
Και πρέπει να ξέρετε ότι είναι μία δύσκολη υπόθεση, είναι μία δύσκολη προσπάθεια, γιατί μπορεί να μολύνουμε με άκαιρες ή άστοχες παρεμβάσεις μας τον υπόγειο υδροφορέα εμείς οι ίδιοι. 
Αξιοποιούμε μεγάλες υποθαλάσσιες και παράκτιες καυστικές πηγές με συγκεκριμένα προγράμματα και με δαπάνη πολλών δεκάδων, εκατοντάδων εκατομμυρίων δραχμών…
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πιο συγκεκριμένα;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ολοκληρώνουμε τις μελέτες και γνωρίζετε πολύ καλά ότι γίνονται διεργασίες για την αξιοποίηση των διασυνοριακών λεκανών απορροής και βρισκόμαστε σε διαπραγματεύσεις με τις γειτονικές χώρες. Εφαρμόζουμε έργα -και εκτελούνται αυτά τα έργα- για την επαναχρησιμοποίηση των επεξεργασμένων υγρών αποβλήτων, τα οποία θα χρησιμοποιηθούν σε πολλές περιπτώσεις για την κάλυψη αρδευτικών αναγκών, όπως και για την πολιτική των αναδασώσεων. 
Γίνεται προσπάθεια να ενημερωθούν οι αγρότες για την εφαρμογή πρωτοποριακών προγραμμάτων για την αξιοποίηση συστημάτων άρδευσης με χρήση υψηλής τεχνολογίας και ηλεκτρονικών υπολογιστών και υπάρχουν προγράμματα ενταγμένα και στο Γ΄ Κοινοτικό Πλαίσιο Στήριξης. Γίνεται μία προσπάθεια, ειδικά στο διάστημα των δύο τελευταίων χρόνων, να προσαρμόσουμε την πολιτική των αναδιαρθρώσεων στις καλλιέργειες με την πολιτική προστασίας των υδατικών πόρων.
Εφαρμόζεται -και σιγά-σιγά εφαρμόζεται εκτεταμένα- η μέθοδος της αφαλάτωσης, ειδικά σε περιοχές που μπορούν να εφαρμόσουν αυτήν τη μέθοδο, όπως είναι τα νησιά του Αιγαίου. Και φυσικά προωθούνται -και προωθούνται διαρκώς- παρεμβάσεις και για τον εκσυγχρονισμό των εγγειοβελτιωτικών έργων και για την καταγραφή αυτών, για να έχουμε πλήρη εικόνα όλων των έργων που λειτουργούν σήμερα -και κατέθεσα συγκεκριμένα στοιχεία- και προωθούνται συγκεκριμένες διαχειριστικές μελέτες για τους υδατικούς πόρους. Είναι οι μελέτες που ανέθεσε ήδη το Υπουργείο Ανάπτυξης στα πλαίσια του θεσμικού πλαισίου, κάτω από το οποίο λειτουργούμε και φυσικά ετοιμάζεται μαζί με τον Ενιαίο Φορέα Διαχείρισης του υδατικού δυναμικού, των υδατικών πόρων και η αναθεώρηση του θεσμικού πλαισίου λειτουργίας των οργανισμών εγγείων βελτιώσεων. Αυτό είναι συγκεκριμένη πολιτική. 
Η συγκεκριμένη αυτή πολιτική έχει και πρακτικές εφαρμογές, τις οποίες δεν μπορείτε να διαπιστώσετε: Έργα άμεσης απόδοσης, για να αντιμετωπίζουμε τα φαινόμενα που ανέφερα προηγουμένως και έργα υποδομών, μεσομακροχρόνιας απόδοσης, όπως είναι τα έργα που εντάσσονται ή εντάχθηκαν στο Β΄ Κοινοτικό Πλαίσιο Στήριξης και εντάσσονται τώρα στο Γ΄ Κοινοτικό Πλαίσιο Στήριξης . Όλα αυτά τα έργα απαιτούν πόρους και πόροι υπάρχουν και διατίθενται. Επαρκούν; Εγώ θα μπορούσα να συμφωνήσω μαζί σας ότι ποτέ δεν επαρκούν οι πόροι για την αντιμετώπιση αυτού του προβλήματος. Αλλά δεν αρκεί μόνο να διατίθενται πόροι, πρέπει να υπάρχει και μία διαφοροποίηση στη διαχείριση. Και για να υπάρχει διαφοροποίηση στη διαχείριση, πρέπει να υπάρξει διαφοροποίηση και στη συνείδηση των καταναλωτών είτε είναι καταναλωτές των αστικών κέντρων είτε είναι οι βιομηχανίες είτε είναι κυρίως ο γεωργικός τομέας και το αρδευτικό πρόβλημα που αντιμετωπίζει η χώρα μας σήμερα.
Γνωρίζετε πολύ καλά ότι τα δύο τελευταία χρόνια έγιναν συγκεκριμένες παρεμβάσεις για την αντιμετώπιση της λειψυδρίας. Διατέθηκαν συνολικά πάνω από 10 δισεκατομμύρια τα δύο αυτά χρόνια για την αντιμετώπιση προβλημάτων που είχαν εντοπιστεί σε συγκεκριμένες περιοχές. Ο εντοπισμός αυτών των συγκεκριμένων περιοχών ήταν το 2001 σε είκοσι δύο νομούς σε εκατόν είκοσι τρεις περιοχές της χώρας και απαντήσαμε άμεσα και αποτελεσματικά, χωρίς να δημιουργηθούν επί της ουσίας σημαντικά προβλήματα έλλειψης υδατικών πόρων για τις αρδευτικές ανάγκες εκείνης της περιόδου. Το 2002 επαναλαμβάνεται αυτό το πρόγραμμα που διαπιστώσαμε ότι είχε επιτυχία πέρσι σε σαράντα τρεις νομούς, σε διακόσιες εβδομήντα μία περιοχές και είναι έργα όπως οι γεωτρήσεις, τα φράγματα, οι βελτιώσεις και οι επεκτάσεις των δικτύων, οι ταμιευτήρες, έργα άμεσης απόδοσης, που μπορούν να αξιοποιήσουν τα επιφανειακά ύδατα και να αντιμετωπίσουν αρδευτικές ανάγκες και με αυτόν τον τρόπο να αντιμετωπίσουν πιθανά προβλήματα λειψυδρίας, που μπορεί να παρακολουθήσουμε ή να διαπιστώσουμε στη χρονιά που τρέχει.
Αυτό το πρόγραμμα είχε άμεση απόδοση. Δεν είναι μόνο αυτό. Γνωρίζετε πολύ καλά ότι πρώτη προτεραιότητα -και το έχουμε αναφέρει πολλές φορές- του Υπουργείου Γεωργίας, είναι η ολοκλήρωση μικρών έργων υποδομής, που είναι έργα άμεσης εκτέλεσης, όπως μικρά φράγματα και ταμιευτήρες, που μπορούν να έχουν άμεση απόδοση, να εκτελούνται άμεσα και να παρεμβαίνουν αποτελεσματικά, καθοριστικά για τις αρδευτικές ανάγκες της χώρας.
Γνωρίζετε πολύ καλά ότι στα πλαίσια του Γ΄ Κοινοτικού Πλαισίου Στήριξης-στο επιχειρησιακό πρόγραμμα για την αγροτική ανάπτυξη και την ανασυγκρότηση της υπαίθρου- διατίθενται εκατοντάδες εκατομμυρίων στις περιοχές που έχουν ολοκληρωμένες μελέτες ανάπτυξης. Όλα αυτά τα λεφτά θα δαπανηθούν για τη δημιουργία των μικρών φραγμάτων, τα οποία θα πρέπει να εκτελεστούν με αποκεντρωμένο τρόπο. Αυτό σημαίνει -και αυτή είναι η απόφασή μας- ότι οι δήμοι θα εκτελούν συγκεκριμένα έργα και θα ελέγχονται από τις νομαρχίες. Οι νομαρχίες θα ελέγχουν ένα μεγαλύτερο ποσό, θα χειρίζονται ένα μεγαλύτερο όγκο έργου και οι περιφέρειες θα εκτελούν τα μεγάλα έργα υποδομής.
Με αυτόν τον τρόπο θα αποκεντρωθεί η διαδικασία και με την εξοικονόμηση πόρων θα επιταχύνουμε τη διαδικασία εκτέλεσης μικρών έργων -αναγκαίων όμως- σε κάθε περιοχή, για να καλύψουμε τις ανάγκες.
Αναφέρετε, επίσης, στην επερώτησή σας ότι οι πόροι του Γ΄ Κοινοτικού Πλαισίου Στήριξης είναι μειωμένοι σε σύγκριση με αυτούς του Β΄ Κοινοτικού Πλαισίου Στήριξης. Κάνετε λάθος, κύριοι συνάδελφοι. Το Β΄ Κοινοτικό Πλαίσιο Στήριξης διέθεσε 67 δισεκατομμύρια για έργα υποδομών και το Γ΄ Κοινοτικό Πλαίσιο Στήριξης διαθέτει 83 δισεκατομμύρια. Μαζί με αυτό, κύριε Πρόεδρε και κύριοι συνάδελφοι, 153 δισεκατομμύρια διατίθενται από τα περιφερειακά επιχειρησιακά προγράμματα. Στη διάρκεια της προηγούμενης εξαετίας -αναφέρω και το interect μέσα- διατέθηκαν 107 δισεκατομμύρια και το Υπουργείο Γεωργίας- και όχι μόνο- θα διαθέσει και από το Πρόγραμμα Δημοσίων Επενδύσεων πολλούς ακόμη πόρους. 
Κύριοι συνάδελφοι, είπατε πολλές ανακρίβειες για έργα. Θα αναφερθώ, λοιπόν, στο εργολαβικό μέρος της υπόθεσης. Η υπόθεση του Αχελώου έχει ταλαιπωρήσει πολύ το Εθνικό Κοινοβούλιο. Για την ακρίβεια μάς έχει ταλαιπωρήσει όλους! Γνωρίζετε πολύ καλά πού βρίσκονται οι εμπλοκές και καλά θα κάνετε, όταν τοποθετείστε σ' αυτό το θέμα, να τις αναφέρετε. Γνωρίζετε πολύ καλά τις καθυστερήσεις και τις απεντάξεις ή τις ανάγκες να δημιουργηθούν πολλές καινούριες μελέτες μέσω των παρεμβάσεων στο Συμβούλιο της Επικρατείας και των αποφάσεων αυτού. 
Αναφερθήκατε στον Σμόκοβο και το αναδείξατε ως κυρίαρχο θέμα. Πολύ καλά κάνατε, γιατί είναι ένα έργο αναγκαίο για εκείνη την περιοχή. Δεν αναφέρατε, όμως, ότι θα είναι ευτύχημα αν γεμίσει ο Σμόκοβος. Δεν γνωρίζετε ότι εντός ολίγου, μέσα στο καλοκαίρι, αρχίζει η κατάκλυση του Σμόκοβου. Δεν γνωρίζετε ότι μέχρι τώρα διατέθηκαν πάνω από 20 δισεκατομμύρια για το συγκεκριμένο έργο και αναφέρομαι μόνο σε ένα από τα έργα. Δεν γνωρίζετε ότι εκτελούνται τώρα τα συμπληρωματικά έργα στο φράγμα -έχουν μάλιστα ολοκληρωθεί- καθώς και τα έργα εξόδου στη σήραγγα του Λεονταρίου. Γνωρίζετε ή θα έπρεπε να γνωρίζετε ότι για την εκτέλεση αυτών των έργων διατέθηκαν 7 δισεκατομμύρια δραχμές. 
Αναφερθήκατε, επίσης, στα αρδευτικά δίκτυα και είπε κάποιος συνάδελφος της Νέας Δημοκρατίας ότι εγκαταλείφθηκε το αρδευτικό δίκτυο του Σμοκόβου. Τι λέτε, κύριοι συνάδελφοι; Δώδεκα δισεκατομμύρια διατίθενται από το Πρόγραμμα Δημοσίων Επενδύσεων για να γίνει αυτό το έργο! Με την ολοκλήρωση του φράγματος και την κατάκλυση αυτού αρχίζει η μελέτη και η ολοκλήρωση των δικτύων. Αυτό δείχνει την απόφαση της Κυβέρνησης να προχωρήσει αυτά τα έργα και να τα ολοκληρώσει!
Αναφερθήκατε, επίσης, και στον ταμιευτήρα της Κάρλας, ότι δήθεν δεν εκτελείται. Τίνος έργο είναι αυτός ο ταμιευτήρας; Το γνωρίζετε, κύριοι συνάδελφοι; Πότε ξεκίνησε και με ποιες προσπάθειες; Τι έχει δαπανηθεί μέχρι τώρα και τι προβλέπεται στο μέλλον; Δεν μπορεί να υπάρχει τέτοια άγνοια για ένα έργο που είναι ιδιαίτερα σημαντικό! Αναφερόμαστε σε τριάντα οκτώ χιλιάδες στρέμματα που θα καλυφθούν και σε διακόσια δέκα εκατομμύρια κυβικά μέτρα νερών που θα αποταμιεύονται …
ΓΕΩΡΓΙΟΣ ΣΑΛΑΓΚΟΥΔΗΣ: "Θα", κύριε Υπουργέ!
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ναι, κύριε Σαλαγκούδη, θα αποταμιεύονται! 
Αναφερόμαστε σε ένα έργο που έχει 85 δισεκατομμύρια προϋπολογισμό και που αυτήν τη στιγμή, αν κάνετε έναν κόπο να περάσετε από τη Μαγνησία ή τη Λάρισα, θα διαπιστώσετε αυτά τα έργα. Αυτά τα έργα αφορούν στον ταμιευτήρα, στους συλλεκτήρες, στις συλλεκτήριες τάφρους που εκτελούνται αυτήν τη στιγμή, έργα στεγάνωσης και έργα στήριξης των αντλιοστασίων, τα οποία θα γεμίζουν τον ταμιευτήρα εκτός από τα νερά των βροχοπτώσεων που θα συλλέγονται από τους συλλεκτήρες.
Επισκεφθείτε την περιοχή για να ενημερωθείτε. Αυτά δεν είναι "θα". Είναι έργα που φαίνονται. Και αν δεν θέλετε να τα επισκεφθείτε, περάστε από την Εθνική Οδό και κάποια στιγμή, στο ύψος εκείνης της περιοχής, κοιτάξτε δεξιά. Φαίνονται από την Εθνική Οδό τα έργα. Μόνο εσείς δεν τα βλέπετε. 
ΓΕΩΡΓΙΟΣ ΣΑΛΑΓΚΟΥΔΗΣ: Την ΠΑΘΕ την βλέπουμε δεκαπέντε χρόνια.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Και την ΠΑΘΕ δεν την βλέπετε, κύριε Σαλαγκούδη. Κανένα έργο δεν βλέπετε. Όλα τα θεωρείτε μακέτες. Ευτυχώς η μυωπία σας δεν είναι μυωπία του ελληνικού λαού. Τα βλέπει ο ελληνικός λαός. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Τελειώνετε, σας παρακαλώ, κύριε Υπουργέ.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Θέλω λίγο χρόνο ακόμη, κυρία Πρόεδρε. Θα ήθελα πέντε λεπτά.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θα πάρετε αυτό το χρόνο από τη δευτερολογία σας. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Βεβαίως, κυρία Πρόεδρε.
Αναφέρθηκα στη μυωπία προφανώς όχι του αγαπητού συναδέλφου, αλλά στη μυωπική πολιτική ή τη μυωπική οπτική του Κόμματος της Νέας Δημοκρατίας. 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Ξέρετε να βάζετε γυαλιά.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ξέρουμε, κύριε συνάδελφε. Ξέρουμε ότι ένας συνάδελφος, που του ανέθεσε ο Πρόεδρός του -όπως μας είπε- να ελέγχει τη διαδικασία του διπλανού νομού, του Νομού Λασιθίου, δεν γνωρίζει τα έργα που ολοκληρώθηκαν από το Β΄ Κοινοτικό Πλαίσιο Στήριξης. Αναφέρομαι στο Νομό Λασιθίου, στο αρδευτικό του Καλού Χωριού. Συμπτωματικά έχω κάποια στοιχεία. Θα μπορούσα να έχω από το αρχείο πολύ περισσότερα.
ΓΕΩΡΓΙΟΣ ΔΕΙΚΤΑΚΗΣ: Δεν υπάρχει κανένα, κύριε Υπουργέ.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Συμπτωματικά αναφέρω, κύριε Υπουργέ, τα τριάμισι χιλιάδες στρέμματα, το αρδευτικό έργο Κουτσουρά Σταυροχωρίου. Δεν υπάρχει στο Λασίθι. Το αρδευτικό έργο Παπαγιαννάδων, δεν υπάρχει στο Λασίθι, κύριε Μητσοτάκη. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εμένα θα μου μάθετε το Λασίθι;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ο κ. Δείκτακης αναφέρει ότι το αρδευτικό έργο Παλαιοκάστρου δεν υπάρχει. Το αρδευτικό έργο Αγίας Τριάδας δεν υπάρχει, έργο ολοκληρωμένο από το Β΄ Κοινοτικό Πλαίσιο Στήριξης.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τα εγκαταλείψατε αυτά.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αλλά όταν ο κ. Δεικτάκης δεν βλέπει τα έργα που γίνονται στο Νομό Ηρακλείου, πώς να δει τα έργα του Νομού Λασιθίου; Αυτό το εννοώ σε σχέση με την πολιτική. 
Δεν υπάρχει καμία κατηγορία, μην το πάρετε προσωπικά, κύριοι συνάδελφοι. Γνωρίζετε πολύ καλά για παράδειγμα ότι στο Νομό Ηρακλείου έχουν κατασκευασθεί συγκεκριμένα έργα από το Β΄ Κοινοτικό Πλαίσιο Στήριξης, αυτό που δεν αξιοποίησε η Κυβέρνηση του ΠΑ.ΣΟ.Κ, όπως για παράδειγμα το φράγμα Ινίου με 2,5 δισεκατομμύρια προϋπολογισμό, όπως το αρδευτικό Βασιλικών Ανωγείων, όπως το αρδευτικό Αυγενικής Κερασίων, όπως το αρδευτικό Τυλισού, όπως το αρδευτικό Δαφνών. Αυτά δεν είναι έργα στην περιοχή. 
Από το intereg και το νομαρχιακό πρόγραμμα δεν έχουν εκτελεσθεί έργα με κόστος πάνω από 2 δισεκατομμύρια. Είναι το αρδευτικό Κάτω Ασιτών, το αρδευτικό Τυλισού, η Λιμνοδεξαμενή Γέργερη. Να συνεχίσω; Είναι η αξιοποίηση του Ταμιευτήρα Ινίου…
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Ελάτε στη δυτική Ελλάδα να μας τα πείτε αυτά. Πηγαίνετε στην 'Αρτα. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αγαπητέ, κύριε συνάδελφε, ενημερώστε τους συμπατριώτες σας ότι εντάσσονται…
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Αν απευθύνεσθε στους συγκεκριμένους συναδέλφους, μοιραία θα σας απαντούν. Μιλήστε προς την Αίθουσα.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Θα σας πω και για την ΄Αρτα, κύριε συνάδελφε, αφού θέλετε να σας πω και για την ΄Αρτα. Θα σας μιλήσω αμέσως μετά κλείνοντας. 
Το Φράγμα της Φανερωμένης εντάσσεται με προϋπολογισμό 9,8 δισεκατομμύρια, κύριοι συνάδελφοι. Θα αναφέρω την αξιοποίηση του ταμιευτήρα Ινίου με προϋπολογισμό 4,5 δισεκατομμύρια. Από τους εθνικούς πόρους για την αντιμετώπιση της λειψυδρίας ενισχύεται ο Νομός Ηρακλείου ενδεικτικά στα πλαίσια του προγράμματος αντιμετώπισης της λειψυδρίας. Θα αναφέρω το Δήμο Αρκαλοχωρίου και το Δήμο Θραψάνου και τον ΤΟΕ Βάνου, Βιάνου και τον ΤΟΕ Μεσαράς και τον ΤΟΕ Βασιλικών Ανωγείων.
Σχετικά με την ΄Αρτα που ρωτήσατε, κύριε συνάδελφε, τι θα γίνει με τους προσαγωγούς, θα σας πω ότι διατίθενται 12 δισεκατομμύρια για τους προσαγωγούς και τις κύριες διώρυγες της πεδιάδας της ΄Αρτας από το Πρόγραμμα Δημοσίων Επενδύσεων. 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Είναι με το Γ΄ Κοινοτικό Πλαίσιο Στήριξης. Αυτό το παραμύθι δεν ξαναπερνά. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Δεν είναι το Γ΄ Κοινοτικό Πλαίσιο Στήριξης. Να τα αφήσετε αυτά, κύριε συνάδελφε. Ρωτήσατε και παίρνετε απάντηση. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Καραμπίνα, πλάι σας είναι ο Κοινοβουλευτικός Εκπρόσωπος. Πείτε του να δώσει την απάντηση. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Δεν αναφέρομαι σ' αυτό, γιατί θα αναφερθώ στη δευτερολογία μου. Θα τα ακούσετε, κύριε συνάδελφε. Θέλετε, δεν θέλετε, θα τα ακούσετε. 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Ο κ. Σημίτης είπε…
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Καραμπίνα, σας παρακαλώ πάρα πολύ. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Θέλετε δεν θέλετε, θα τα ακούσετε και επειδή δεν έχω χρόνο, δεν θα αναφερθώ στα έργα που εντάσσονται στο Γ΄ Κοινοτικό Πλαίσιο Στήριξης. Θα αναφερθώ μόνο στα έργα…
ΠΡΟΕΔΡΕΥΟΥΣΑ (Άννα Μπενάκη-Ψαρούδα): ΄Εχετε πάρει ήδη πέντε λεπτά από την δευτερολογία σας, κύριε Υπουργέ. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κλείνω, κυρία Πρόεδρε.
Θα αναφερθώ μόνο σε έργα που στηρίζονται από το πρόγραμμα δημοσίων επενδύσεων και που θεωρούμε ότι είναι απαραίτητα, για να φανεί το ενδιαφέρον της ελληνικής Κυβέρνησης να βάλει από τον προϋπολογισμό λεφτά για να εκτελεστούν έργα και για να μην ακούμε το επιχείρημα "δεν διατίθενται λεφτά, δεν υπάρχουν στο Γ΄ Κοινοτικό Πλαίσιο Στήριξης". Ακόμα και την περιουσία του Υπουργείου Γεωργίας αξιοποιούμε, για να διαθέσουμε πόρους, για να κάνουμε εγγειοβελτιωτικά έργα.
Για το Σμόκοβο, λοιπόν, σας είπα ότι διατέθηκαν 12 δισεκατομμύρια από το Πρόγραμμα Δημοσίων Επενδύσεων. Για το φράγμα και τα δίκτυα του Βαλσαμιώτη διατέθηκαν 9,5 δισεκατομμύρια από το Πρόγραμμα Δημοσίων Επενδύσεων. Για το φράγμα και τις διώρυγες Τριανταφυλλιάς στη Φλώρινα διατέθηκαν 19,5 δισεκατομμύρια από το Πρόγραμμα Δημοσίων Επενδύσεων. Αυτά είναι παρεμβάσεις της Κυβέρνησης του ΠΑΣΟΚ για την αντιμετώπιση του προβλήματος της λειψυδρίας και της έλλειψης υδατικών πόρων.
Δεν αναφέρομαι στα έργα που εντάσσονται στο Γ΄ Κοινοτικό Πλαίσιο Στήριξης και που αφορούν δεκάδες δισεκατομμύρια δραχμές. Δεν αναφέρομαι στα έργα που εντάσσονται στο επιχειρηματικό πρόγραμμα του Υπουργείου Γεωργίας, τα μικρά και μεσαία έργα, όπως φράγματα και ταμιευτήρες, που αφορούν δεκάδες δισεκατομμύρια.
ΠΡΟΕΔΡΕΥΟΥΣΑ (Άννα Μπενάκη - Ψαρούδα): Κύριε Υπουργέ, παρακαλώ τελειώνετε, γιατί περιμένουν να μιλήσουν και άλλοι συνάδελφοι.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αυτό είναι πολιτική, αυτό είναι εκτέλεση έργων, αλλά δεν είναι εργολαβική αντίληψη, κύριοι συνάδελφοι της Νέας Δημοκρατίας. Είναι έργα που ιεραρχούνται και στηρίζονται σε μια βασική, σε μια συγκεκριμένη, σε μια ενιαία στρατηγική για την αντιμετώπιση του προβλήματος της λειψυδρίας και της έλλειψης των υδατικών πόρων.
(Χειροκροτήματα από την πτέρυγα του ΠΑ.ΣΟ.Κ.)
ΙΟΡΔΑΝΗΣ ΤΖΑΜΤΖΗΣ: Δεν λειτουργούν, κύριε Υπουργέ. Να μας απαντήσετε γι΄ αυτά που δεν λειτουργούν.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο επίτιμος Πρόεδρος της Νέας Δημοκρατίας κ. Μητσοτάκης έχει το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρία και κύριοι συνάδελφοι, με πολλή υπομονή άκουσα τον κύριο Υφυπουργό. Ομολογώ ότι χρειαζόταν υπομονή, διότι το ύφος του ήταν ιδιαίτερα προκλητικό και κατ' εξοχήν δεν ταίριαζε με την αχάριστη υπόθεση, την οποία είχε να υπερασπίσει.
Ομολογώ ότι δεν κατάλαβα καθόλου τη γενική του φιλοσοφία. Δεν ήταν απάντηση ενός Υπουργού στη Βουλή, πάνω σε συγκεκριμένα θέματα. Ήταν μια ομιλία που θα ταίριαζε σε άλλους χώρους. Δεν θέλω να πω πού. Αν έκανε προεκλογική καμπάνια και είχε πιστούς οπαδούς -απ' όσους απέμειναν ακόμα στο ΠΑΣΟΚ- θα μπορούσε ίσως με αυτές τις κορόνες να τους ενθουσιάσει.
Εδώ είναι Κοινοβούλιο, κύριε Υφυπουργέ, και πρέπει να μιλούμε επί της ουσίας. Κατηγορήσατε τη Νέα Δημοκρατία ότι δεν έχει πολιτική και δεν ομιλεί για πολιτική, αλλά ομιλεί για έργα. Τώρα, το πώς μπορείτε εσείς να κάνετε πολιτική χωρίς έργα, μόνο ο κ. Λαλιώτης και το εκσυγχρονιστικό ΠΑΣΟΚ εφεύρε, διότι κάνετε πολιτική με μακέτες, με φυλλάδια.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Δεν ακούσατε τους συναδέλφους σας, κύριε Μητσοτάκη.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μας έχετε γεμίσει με κορόνες, με γενικές επαγγελίες, με επιτροπές, με μελέτες, αλλά έργα η Κυβέρνησή σας δεν έχει να δείξει κύριε Υφυπουργέ.
Εσείς έχετε έναν τομέα μέσα στο όλο σύστημα του Υπουργείου Γεωργίας, το οποίο κατά κύριο λόγο πρέπει να αντιμετωπίσει και το μεγάλο πρόβλημα των υδατικών πόρων στη χώρα μας. Και έπρεπε κατ΄ εξοχήν εσείς να είστε περισσότερο σεμνός και περισσότερο προσγειωμένος, διότι εσείς ξέρετε την τραγική αδυναμία που έχει η Κυβέρνησή σας στον τομέα αυτόν.
Δεν είναι σωστό και δεν είναι και ωραίο να απαριθμείτε εδώ έργα, τα οποία δεν έγιναν ή έγιναν από άλλους ή έμειναν ημιτελή, κύριε Υφυπουργέ. Εγώ δεν θα την κάνω αυτήν την προσπάθεια. Εγώ θα σας πω κάτι άλλο πάρα πολύ απλό. Η Κυβέρνησή σας ποτέ δεν τοποθέτησε στις πραγματικές του διαστάσεις το μεγάλο πρόβλημα του νερού.
Η Νέα Δημοκρατία δεν δραματοποιεί, κύριε Υφυπουργέ. Αντίθετα, κατ' εμέ, καθυστέρησε πολύ να φέρει αυτήν την επερώτηση, διότι το θέμα τη επάρκειας του νερού είναι το υπ' αριθμόν ένα πρόβλημα της χώρας στη δική μου συνείδηση και τη δική μου αξιολόγηση, και όχι μόνο της Ελλάδος, αλλά αν θέλετε της περιφέρειας και του κόσμου ολόκληρου. Αυτό το πρόβλημα έπρεπε να το συζητήσουμε στη Βουλή νηφάλια και αντικειμενικά και όχι να έρχεσθε εδώ να μας βγάζετε ένα "δεκάρικο" και να κάνετε μαθήματα στη Νέα Δημοκρατία. Και δεν είστε στο τέλος- τέλος και από απόψεως αρχαιότητος και ικανοτήτων, ο καταλληλότερος.
Κύριοι συνάδελφοι, υπάρχει πρόβλημα νερού και στην Ελλάδα. Εγώ ζήτησα από τον κύριο Υφυπουργό, διακόπτοντάς τον, να μας πει πώς είναι ο φετινός χρόνος. Μας απάντησε ότι είναι περίπου, όπως και ο περσινός. Εγώ ήλπιζα ότι θα ήταν καλύτερος. Μας είπε ακόμα ότι υπάρχει επάρκεια και δεν υπάρχουν ελλείψεις, αλλά ταυτόχρονα επεσήμανε ότι υπάρχουν τοπικές ελλείψεις. Μα, για τις τοπικές ελλείψεις μιλάμε. Δεν υποφέρει όλη η Ελλάς το ίδιο από έλλειψη νερού, αλλά υπάρχουν ορισμένες περιοχές, οι οποίες υποφέρουν. 
Τελικά, εάν το κλίμα της γης με την πάροδο των ετών χειροτερέψει, όλες οι περιοχές της Ελλάδος σιγά-σιγά, με πρώτες αυτές που είναι περισσότερο εκτεθειμένες, θα έχουν δεινό πρόβλημα. Γι' αυτό είναι ανάγκη το πρόβλημα αυτό να το δούμε με μακροχρόνια προοπτική και χωρίς κορώνες. Προπαντός πρέπει να το δούμε, χωρίς να εξαπατά κανένας τον άλλο, και να δούμε την αλήθεια κατά πρόσωπο, κύριοι συνάδελφοι και κύριε Υφυπουργέ. 
Η αλήθεια είναι ότι έπρεπε το πρόβλημα αυτό να έχει πρώτη προτεραιότητα εις την Κυβέρνησή σας, όπως είχε και εις την δική μου. Κύριε Υφυπουργέ, όταν η Νέα Δημοκρατία ήταν στην κυβέρνηση, ο αντίστοιχος Υφυπουργός, που είχε τη δική σας θέση ήταν ευτυχής, διότι εγώ είχα δώσει γραμμή και είχαμε περιλάβει ως πολιτική: όλοι οι ταμιευτήρες και οι λιμνοδεξαμενές θα εντάσσοντο κατά απόλυτη προτεραιότητα εις το πρόγραμμα των επενδύσεων. Γι' αυτό το λόγο έγιναν μαζικά λιμνοδεξαμενές στην Ελλάδα. 
Προ ολίγου μιλούσα με έναν συνάδελφο, ο οποίος μου θύμισε ότι στο Νομό Σερρών είχαμε κάνει δεκαεπτά λινμνοδεξαμενές. Αντίστοιχες λιμνοδεξαμενές είχαμε φτιάξει σε διάφορες περιοχές της Ελλάδος, στα νησιά, όπως για παράδειγμα στη Μύκονο, όπου φτιάξαμε δύο. Επίσης και στην Κρήτη φτιάξαμε πολλές, όπως και σε όλην την Ελλάδα. 
Προχωρούσε, λοιπόν, με αυτούς τους ρυθμούς η προσπάθειά μας. Ήλθε το ΠΑΣΟΚ και τη σταμάτησε. Οι λιμνοδεξαμενές έμειναν εκεί που ήσαν. Μπορώ να σας πω κάτι που το γνωρίζω καλύτερα από κάθε άλλον. Στο Νομό Χανίων, δύο λιμνοδεξαμενές είχαν μπει μπροστά και είχαν προχωρήσει προς ολοκλήρωση επί των ημερών μου στη νότια παραλία. Σήμερα και οι δύο δεν έχουν τελειώσει. Πώς το βλέπετε αυτό; Δύο φράγματα είχα φτιάξει στη Μύκονο, για την οποία είχα ενδιαφερθεί ιδιαίτερα. Το ένα ήταν για 3,5 εκατομμύρια κυβικά και το άλλο για 1,5 εκατομμύριο. Το πρώτο το εγκαινίασα ολοκληρωμένο. Το δεύτερο τελείωσε αργότερα και πέρασαν πέντε χρόνια, για να γίνουν οι διασυνδέσεις, οι σωλήνες και να μεταφερθεί το νερό, το οποίο υπήρχε και να αξιοποιηθεί ακόμα και ως πόσιμο νερό στη Μύκονο. Κύριε Υφυπουργέ, το πρόγραμμα σταμάτησε και το γνωρίζετε πολύ καλά. Σταμάτησαν τα φράγματα και όλα τα μεσαία και μεγάλα εγγειοβελτιωτικά έργα. 
Τι μου λέτε εμένα για την Κρήτη; Εγώ ξέρω καλύτερα από εσάς τι γίνεται στην Κρήτη. Η κατάσταση είναι τραγική στην Κρήτη. Το μεν περιφερειακό πρόγραμμα δεν έχει δεκάρα να δώσει, διότι έπεσε έξω σε ένα μεγάλο φράγμα, το οποίο στοίχισε αρκετά παραπάνω απ' ό,τι προεβλέπετο και έκοψαν όλα τα υπόλοιπα έργα. Εις δε το κεντρικό πρόγραμμα ελάχιστα είναι αυτά, τα οποία έχουν ελπίδα να μπουν.
Μου μιλάτε για το Βαρσαμιώτη; Μα, δύο φορές ήλθε ο Πρωθυπουργός σας, ο κ. Σημίτης, στα Χανιά -εγώ θα ντρεπόμουν στη θέση του- και υποσχέθηκε ότι θα γίνει το έργο, αλλά ακόμα δεν έχει γίνει. Χθες μιλούσα με τον κ. Πάχτα και του είπα: "Προς Θεού, αγαπητέ μου Χρήστο! Δώστε, επιτέλους, το Βαρσαμιώτη, αφού δεν μπορείτε να κάνετε τίποτα άλλο". Είναι λύση "της πυρκαγιάς", είναι κάτι ελάχιστο, διότι εμείς περιμέναμε να κάνουμε τότε πέντε φορές παραπάνω από πλευράς αποθήκευσης νερού απ' ό,τι κάνετε εσείς. 
Δεν ξέρετε ότι η Θεσσαλία έχει τραγικό πρόβλημα; Δεν ξέρετε ότι η πεδιάδα της Αργολίδος αργοπεθαίνει και ότι τα νερά γίνονται υφάλμυρα; Ποιο μεγάλο αρδευτικό έργο έγινε; Τι ουσιαστικό έγινε για την προστασία του νερού, πέρα από τις κορώνες, τις μακέτες, τις φυλλάδες και τους ισχυρισμούς σας; 
Εγώ θα ήθελα να ακούσω τους ακριβείς αριθμούς, τους οποίους αναφέρατε, κύριε Υφυπουργέ. Είπατε 67 δισεκατομμύρια από το Β' Κοινοτικό Πλαίσιο Στήριξης και 83 δισεκατομμύρια από το Γ΄ Κοινοτικό Πλαίσιο Στήριξης. 
Αυτό αποτελεί την καταδίκη σας, κύριε Υφυπουργέ, διότι πολιτική χωρίς χρήματα δεν γίνεται. Το ΠΑΣΟΚ βέβαια προσπάθησε να πείσει τον ελληνικό λαό τι γίνεται, αλλά έμεινε, δυστυχώς, για την Ελλάδα πολλά χρόνια και έμαθε ο ελληνικός λαός ότι πολιτική χωρίς λεφτά δεν γίνεται. Το έχει καταλάβει στο πετσί του πλέον ο Έλληνας και το γνωρίζει καλά. Ογδόντα τρία δισεκατομμύρια από ένα πρόγραμμα 17 τρισεκατομμυρίων για να προστατεύσετε τη χώρα από τη μεγάλη αυτή απειλή να της λείψει το νερό πιστεύετε ότι είναι αρκετά, κύριοι συνάδελφοι;
Επειδή στην πολιτική πρέπει κανείς να προβλέπει, η Νέα Δημοκρατία είχε προβλέψει και πριν από πολλά χρόνια, προτού γίνεται εσείς Υφυπουργός. Είχα κάμνει εδώ μια πρώτη ερώτηση στον Πρωθυπουργό τον ίδιο. Τον είχα ρωτήσει, τι κάνεις στο Γ΄ Κοινοτικό Πλαίσιο Στήριξης με πιστώσεις για την αντιμετώπιση του προβλήματος της λειψυδρίας και ιδιαίτερα των φραγμάτων; Δεν καταδέχθηκε, όχι εμένα αλλά το θέμα. Ο κ. Σημίτης δεν το θεώρησε σημαντικό για να απαντήσει ο ίδιος. Δεν απήντησε και ο τότε Υπουργός και απήντησε ο Υφυπουργός, ο οποίος όμως ήταν σεμνότερος από εσάς και λίγο-πολύ μου είπε ότι ναι και εγώ βλέπω πως δεν είναι αρκετά τα χρήματα και αν μπορείτε να βοηθήσετε όλοι μαζί να δοθούν περισσότερα. Περίμενα κάτι τέτοιο να πείτε και εσείς σήμερα και όχι να πείτε αυτόν τον ωραίο αφορισμό, ποτέ δεν φθάνουν τα λεφτά, άρα αυτά τα οποία δίνουμε είναι επαρκή. Ε, δεν είναι επαρκή και πρέπει να το ξέρετε. Ακόμη και σήμερα που μιλάμε εγώ δεν ανεβαίνω στο Βήμα για να σας κάνω αντιπολίτευση. Ανεβαίνω, γιατί θέλω πράγματι να πείσω την Κυβέρνηση ότι αυτήν την ώρα πρέπει να κάνει αλλαγές σε προγράμματα. Τα λέω και κατ' ιδίαν όταν ομιλώ. Πρέπει να αλλάξετε πρόγραμμα, να δώσετε περισσότερα λεφτά. Εάν δεν δώσετε χρήματα πώς θα γίνουν έργα και γιατί να μαλώνουμε εδώ μέσα, να υψώνεται ο τόνος και να επιτίθεστε εναντίον του συναδέλφου της Άρτας, ο οποίος ξέρει ότι στην Άρτα δεν γίνονται τα αρδευτικά έργα. Το ξέρει, το ζει στο πετσί του. Το ξέρουν οι Αρτινοί -αν μας άκουγαν σήμερα- ότι δεν προχωρούν τα έργα. Ρωτήστε οπουδήποτε στην Ελλάδα πάτε. Είναι ευχαριστημένος ο κόσμος από την πορεία των έργων; Δεν λέω ότι δεν γίνεται απολύτως τίποτα, αλλά γίνονται ελάχιστα. Γίνονται πάρα πολύ λίγα, διότι το θέμα δεν έχει την προτεραιότητα, την οποία έπρεπε να έχει από απόψεως γενικής κυβερνητικής πολιτικής. 
Εγώ, κύριε συνάδελφε, ανέβηκα στο Βήμα για να πω για άλλη μία φορά -έχω κουραστεί, έχει μαλλιάσει η γλώσσα μου- τα ίδια πράγματα, τα οποία πολλές φορές έχω πει και να κάμω έκκληση στην Κυβέρνηση να ξαναδεί το πρόβλημα του προγραμματισμού, να ξαναδεί το πρόγραμμα των πιστώσεων. Και από εκεί και πέρα να πω ότι πρέπει να υπάρξει μία πρακτική αντίληψη για την ταχεία εκτέλεση των έργων τα οποία αποφασίζονται και ότι πρέπει οπωσδήποτε να σκεφθούμε καινούρια πράγματα, καινούριες πολιτικές. Διότι, δυστυχώς -και σε αυτό το σημείο νομίζω ότι περίπου τα όσα άκουσα συμφωνούν με τις προθέσεις της Κυβερνήσεως- υπάρχουν προβλήματα που προστίθενται. 
Πριν από δέκα χρόνια, κύριε Υφυπουργέ, η κατάσταση στο Αιγαίο δεν ήταν τόσο τραγική όσο είναι σήμερα. Σήμερα είναι πάρα πολύ δύσκολο το πρόβλημα της λειψυδρίας. Από τη μία διότι οι βροχές είναι λιγότερες και από την άλλη διότι οι ανάγκες είναι μεγαλύτερες, διότι όσο αναπτύσσεται μια περιφέρεια -κυρίως ο τουρισμός- οι ανάγκες είναι περισσότερες. Είναι κατά συνέπεια και γι' αυτόν τον πρόσθετο λόγο αναγκαίο, όχι πλέον να υπάρξουν νόμοι, από νόμους μπουχτίσαμε, έχουμε αρκετούς, όχι να υπάρξουν επιτροπές, όχι να υπάρξουν έρευνες και μελέτες, αλλά να υπάρξει η πρακτική αντίληψη αντιμετώπισης του προβλήματος.
Και βέβαια το πρόβλημα περιλαμβάνει και το πρόβλημα της ύδρευσης. Βεβαίως η πρώτη ανάγκη είναι το πόσιμο νερό και μέσα στο μεγάλο αυτό πρόβλημα υπάγεται, αν θέλετε, και το πρόβλημα της ύδρευσης της περιοχής των Αθηνών, του λεκανοπεδίου της Αττικής.
Σε αυτό το σημείο θέλω για άλλη μία φορά να υπενθυμίσω ότι περάσαμε ένα τραγικό έτος όταν έχασε τις εκλογές το ΠΑΣΟΚ και σχηματίστηκε η πρώτη κυβέρνηση Τζαννετάκη και εν συνεχεία η Οικουμενική Κυβέρνηση, γιατί τότε τα αποθέματα δεν έφθαναν ούτε για ένα χρόνο και αναγκάστηκε η Κυβέρνηση να αναλάβει επείγοντα μέτρα γεωτρήσεων και επειγόντων έργων, τα οποία και αυτά σταμάτησαν στη μέση στην πορεία διότι έβρεξε.
Θα πρέπει να έχουμε και από αυτής της πλευράς την πρόβλεψη του τι θα γίνει όχι μόνο κατά το χρόνο που διανύουμε, όχι μόνο κατά τον επόμενο και το μεθεπόμενο χρόνο. Πρέπει να έχουμε μεσοπρόθεσμη πρόβλεψη τουλάχιστον του τι θα γίνει σε μία δεκαετία ή σε μια εικοσαετία. 
Από αυτήν την πλευρά, εγώ θέλω να πω στην Εθνική Αντιπροσωπεία και να το ακούσει και ο ελληνικός λαός, ότι δεν είμαι ήσυχος ακόμα και για την επάρκεια νερού στο λεκανοπέδιο της Αττικής. Η Νέα Δημοκρατία έκανε το χρέος της και γι' αυτό υπάρχει νερό σήμερα, γιατί φτιάξαμε το Μόρνο και φτιάξαμε και το πρόσθετο έργο που παρέχει νερό, τον Εύηνο, ο οποίος τώρα φέρνει το νερό στην Αθήνα, με πολλή καθυστέρηση, διότι η πορεία της εκτέλεσής του την περίοδο του ΠΑΣΟΚ επιβραδύνθηκε. Θα θυμίσω ότι εκείνη την εποχή κουβεντιάζαμε και είχαμε σχεδόν αποφασίσει να μεταφέρουμε νερό από την Τριχωνίδα στην Αθήνα, για την περίπτωση κατά την οποία το νερό από τις άλλες πηγές και από τους άλλους ταμιευτήρες δεν θα επαρκούσε. 
Τα λέω αυτά για να δείξω ότι, πέραν από τις εύκολες κουβέντες, υπάρχει ένα σκληρό πρόβλημα, το οποίο απαιτεί σοβαρότητα, προγραμματισμό και προπαντός απαιτεί να το βάλετε στην ιεράρχησή σας στο επίπεδο που πρέπει. Δεν λέω, όλα τα προγράμματα είναι αναγκαία. Δεν υπάρχει τίποτα δυσκολότερο από το να πρέπει να μοιράσεις ένα έστω πολύ μεγάλο ποσό για όλες τις απαιτήσεις και τις ανάγκες, αλλά το πρόβλημα του νερού έχει μία προτεραιότητα, την οποία η Κυβέρνηση Σημίτη δεν έδωσε. Η Νέα Δημοκρατία ορθώς πράττει και επιτελεί εθνικό χρέος με το να το τονίζει σήμερα αυτό με έμφαση. 
Αυτά ήθελα να πω, κύριε Υφυπουργέ, και από εκεί και πέρα ας αφήσετε τις κορώνες και τις αντιδικίες. Δείτε καλύτερα το πρόβλημα, δείτε καλύτερα κατά πρόσωπο τις δυσκολίες. Αυτό θα ωφελήσει και εσάς και θα ωφελήσει και τη χώρα.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Χατζημιχάλης για να κάνει μία παρέμβαση.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κυρία Πρόεδρε, δεν ξέρω αν δεν έχω την κατάλληλη γνώση, την κατάλληλη επάρκεια και αν δεν είμαι σεμνός όσο πρέπει ή αν είμαι "μικρός" περισσότερο απ' όσο πρέπει. Ξέρω, όμως, ότι εγώ και η Κυβέρνηση του ΠΑΣΟΚ έχουμε μία πολιτική και ξέρω ότι αυτήν την πολιτική τη στηρίζει πολύς κόσμος, πάρα πολύς και απ' ό,τι φαίνεται επανειλημμένα τα τελευταία χρόνια. Ξέρω επίσης ότι το ύφος, αλλά και η λογική και η οπτική, με την οποία προσπαθήσατε να αντιμετωπίσετε το θέμα, δεν ταυτίζοναι με τη λογική, με την οποία προσπάθησαν οι Βουλευτές του κόμματός σας να το αντιμετωπίσουν, όταν εισηγήθηκαν το θέμα, μιλώντας για την επερώτηση που κατέθεσε η Νέα Δημοκρατία. 
Θα γνωρίζετε επίσης, επειδή ασχολείσθε τόσο καιρό με αυτό το θέμα και πολύ σωστά και σοβαρά, ότι αυτή η επερώτηση της Νέας Δημοκρατίας, επί της ουσίας η ίδια, κατατέθηκε και συζητήθηκε πριν από μερικούς μήνες με τα ίδια επιχειρήματα και ενώ εν τω μεταξύ από τότε ως τώρα υπάρχει συγκεκριμένη εξέλιξη. 
Αν δεν θέλουμε να μείνουμε στην εξέλιξη των έργων που εντάχθηκαν στο Γ΄ Κοινοτικό Πλαίσιο Στήριξης, μπορούμε να δούμε -και δεν είναι συμπτωματικό, φαντάζομαι- ότι οι αναφορές που έγιναν, κάποιες από τις οποίες κάνατε κι εσείς, αναφέρονται σε έργα συγκεκριμένα, τα οποία χρηματοδοτούνται και δείχνουν την απόφαση της ελληνικής Κυβέρνησης να στηρίξει αυτά τα έργα. Αυτά χρηματοδοτούνται από το πρόγραμμα δημοσίων επενδύσεων και όχι από το Γ' Κοινοτικό Πλαίσιο Στήριξης. Ένα απ' αυτά είναι ο Βαλσαμιώτης που αναφέρατε. Ένα άλλο είναι αυτό που είπατε στο συνάδελφο από την Άρτα, δηλαδή ο προσαγωγός και οι κύριες διώρυγες της πεδιάδας της Άρτας. Αναφερόμαστε σε 12 δισεκατομμύρια. Ένα άλλο είναι ο Σμόκοβος, που η κατάκλισή του θα αρχίσει σ' ένα μήνα και που για τα δίκτυα μόνο διατίθενται επίσης από το πρόγραμμα δημοσίων επενδύσεων 12 δισεκατομμύρια. Δεν θέλω να επεκταθώ σε έργα, γιατί δεν είναι αυτός ο σκοπός της παρέμβασής μου. 
Θέλω όμως, να υπενθυμίσω, κύριε Πρόεδρε, ότι την περίοδο που κυβερνήσατε εσείς μπορεί πολύ σωστά να δώσατε συγκεκριμένες εντολές. Εγώ εκείνη την περίοδο δεν ήμουν ούτε καν Βουλευτής. Συμπτωματικά έγινα Βουλευτής το 1993 με κυβέρνηση ΠΑΣΟΚ. Εσείς πολύ σωστά, όπως λέτε, δώσατε τότε εντολές στους Υπουργούς σας να δώσουν πρώτη προτεραιότητα στα έργα. Πιθανόν όμως να μη σας ενημέρωσαν ότι οι Υπουργοί σας ή οι συνάδελφοί μου τώρα σε κάθε νομό, αντί να ιεραρχήσουν έργα, έκαναν κατάλογο έργων. Εσείς πολύ σωστά πιθανόν τότε -δεν το γνωρίζω- δώσατε εντολές ως Πρωθυπουργός, αλλά οι Υπουργοί σας ξέρετε τι έκαναν; Έκαναν αυτό που βρήκα εγώ στην περιφέρεια Θεσσαλίας και που φαντάζομαι ότι θα το βρήκαν και οι συνάδελφοί μου σε όλες τις άλλες περιφέρειες.
Βρήκα, κύριε Μητσοτάκη, στην περιφέρεια Θεσσαλίας έναν κατάλογο έργων που εντάσσονται κατά τη Νέα Δημοκρατία εκείνης της περιόδου στο Γ' Κοινοτικό Πλαίσιο Στήριξης ύψους 850 δισεκατομμυρίων δραχμών. Είναι τα φράγματα, οι λιμενοδεξαμενές που αναφερθήκατε. Ελάτε όμως που η περιφέρεια Θεσσαλίας δικαιούνταν από το Γ΄ Κοινοτικό Πλαίσιο Στήριξης μόνο 237 δισεκατομμύρια δραχμές και με αυτά έπρεπε να καλύψει τα έργα καταλόγου 850 δισεκατομμυρίων δραχμών που προφανώς οι Υπουργοί σας και όχι εσείς, είχαν ονομάσει έργα που εκτελούνταν από το Γ΄ Κοινοτικό Πλαίσιο Στήριξης. Αυτήν τη πολιτική προσπαθούμε να αντιμετωπίσουμε τώρα και αυτήν την κατάσταση προσπαθούμε να βελτιώσουμε και τη βελτιώνουμε αποτελεσματικά.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 Χρόνια από την Ελληνική Επανάσταση" σαράντα δύο μαθητές και μαθήτριες και δύο συνοδοί δάσκαλοι από το 2ο Δημοτικό Σχολείο Καλλιθέας και σαράντα δύο μαθητές και μαθήτριες και τέσσερις συνοδοί δάσκαλοι από το 32ο Δημοτικό Σχολείο Πατρών.
Η Βουλή τους καλωσορίζει.
(Χειροκροτήματα απ' όλες τις πτέρυγες)
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρία Πρόεδρε, παρακαλώ το λόγο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Πρόεδρε, έχετε το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρία Πρόεδρε, σκοπίμως δεν μπήκα σ' αυτήν τη συζήτηση, της επιλογής των έργων, ποια έπρεπε να γίνουν και ποια δεν έπρεπε, διότι αυτή είναι και αχάριστη και δεν θα συμφωνήσουμε και εύκολα. Στο τέλος-τέλος δεν είναι δουλειά της Βουλής παρά μόνο υπό τύπον ελέγχου να επισημάνει τυχόν παραλείψεις. Είναι σίγουρα δουλειά περισσότερο της Κυβέρνησης. Αλλά εκείνο το οποίο εγώ θέτω είναι ποιο είναι το συνολικό ποσό εκείνο το οποίο διατίθεται για αυτήν την πολιτική από το ελληνικό κράτος. Αυτό είναι το πρόβλημα. Συζητήσαμε και πριν από ένα χρόνο και πάλι το ποσό των 83 δισεκατομμυρίων και συζητήσαμε και πριν από χρόνια, πολλές φορές το έχουμε συζητήσει και με άλλους αρμοδίους στη θέση σας Υφυπουργούς και Υπουργούς και το κακό είναι κυρία Πρόεδρε, ότι επιμένει η Κυβέρνηση του κ. Σημίτη στα 83 δισεκατομμύρια. Με 83 δισεκατομμύρια δεν γίνεται έργο, κύριε Υπουργέ, πώς να το κάνουμε. Μόνο ο Χριστός έκανε το θαύμα τους με τους πέντε άρτους της ερήμου. Εσείς δεν έχετε τις ικανότητες του Χριστού για να ικανοποιήσετε τον ελληνικό λαό χωρίς λεφτά.
(Χειροκροτήματα από την πτέρυγα της Νέας Δημοκρατίας)
Αυτό είναι το νόημα της επερωτήσεως και αυτό είναι το νόημα της πολιτικής, αν θέλετε. Τώρα, το αν σας εμπιστεύεται ο ελληνικός λαός, αφήστε να το δούμε όταν θα πάμε στις εκλογές.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος της Νέας Δημοκρατίας έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, θα ήθελα και εγώ να εκφράσω τη λύπη μου για την απάντηση του κυρίου Υφυπουργού στην επερώτηση των συναδέλφων της Νέας Δημοκρατίας και να ευχαριστήσω παράλληλα την παρέμβαση του πρώην Πρωθυπουργού, που με τη μεγάλη πείρα του συνέτεινε στο να αποφύγω και εγώ τον πειρασμό να απαντήσω με ανάλογο τρόπο στον κύριο Υφυπουργό. 
Κύριοι συνάδελφοι, εμείς, η Νέα Δημοκρατία κάνει υπεύθυνη Αντιπολίτευση και με πολύ υπεύθυνο τρόπο και στην κατάλληλη ακριβώς εποχή όταν πρέπει εσπευσμένα να πάρει τα μέτρα έρχεται με την επερώτηση να σας υπενθυμίσει -γιατί φαίνεται πως το ξεχνάτε- το μεγάλο πρόβλημα που αντιμετωπίζει η χώρα μας. Προσέξτε, το σημαντικό είναι ότι το πρόβλημα της χώρας μας δεν είναι ότι δεν υπάρχει νερό.
Χρησιμοποιείται μόνο το 25% των υδατίνων πόρων της χώρας μας. Ενώ άλλες χώρες, όπως είναι η Κύπρος, το Ισραήλ χρησιμοποιούν από το υδάτινο δυναμικό τους το 80%. Εμείς χρησιμοποιούμε μόνο το 25% και δυστυχώς αυτό που κάνουμε είναι επικίνδυνο και δημιουργεί μεγάλους κινδύνους για τη χώρα μας. Και χρησιμοποιούμε αυτόν τον τρόπο επειδή δεν πάρθηκαν μέτρα αυτά τα είκοσι χρόνια με μια μικρή παρένθεση, που σας τόνισε και ο πρώην Πρωθυπουργός, που όμως σε εκείνη ακριβώς την παρένθεση έγιναν όλες οι προσπάθειες προς τη σωστή κατεύθυνση. Μάλιστα τότε σας δώσαμε και την κατευθυντήριο γραμμή αλλά δεν την ακολουθήσατε.
Από το σύνολο των υδάτων που χρησιμοποιούμε, το 80% είναι υπόγεια ύδατα. Και ξέρετε τι σημαίνει αυτό; Πρώτον, ότι χάνουμε τεράστιες ποσότητες νερού που φεύγουν στη θάλασσα δημιουργώντας ταυτόχρονα και άλλα προβλήματα όπως είναι οι διαβρώσεις. Όμως, εκείνο που έχει μεγαλύτερη σημασία είναι ότι εφόσον αρδεύεται τόσο υπόγειο ύδωρ, έχουμε σαν άμεσο αποτέλεσμα τη συνεχή πτώση της στάθμης. Με αυτήν την πτώση της στάθμης έχουμε την εποχιακή στείρευση των πηγών μέχρι και την ολοκληρωτική για ολόκληρο το χρόνο στείρευση πλέον των πηγών με άμεσο αποτέλεσμα το τοποκλίμα και το μικροκλίμα σε περιοχές να αλλάζει και να αρχίζει πλέον η διαδικασία της ερημοποίησης, η οποία σαν πρώτο αποτέλεσμα έχει το οικονομικό για την περιοχή, αλλά στη συνέχεια όμως έχει και κοινωνικό αποτέλεσμα, γιατί αυτές οι περιοχές, όπου δεν υπάρχει νερό, ερημώνονται και οι κάτοικοι μεταναστεύουν. Σε όλην την επικράτεια υπάρχουν τέτοια φαινόμενα.
Βεβαίως υπάρχει τεράστια ανισοκατανομή. Σύμφωνα με στοιχεία του ΙΓΜΕ υπάρχουν περιοχές, όπως είναι η Ήπειρος, η οποία έχει χίλια διακόσια κυβικά μέτρα νερού ανά τετραγωνικό χιλιόμετρο, αλλά υπάρχει και η περιοχή του Λεκανοπεδίου που έχει μόνο πενήντα κυβικά μέτρα νερού ανά τετραγωνικό χιλιόμετρο. Εκεί ακριβώς δημιουργούνται τα μεγάλα προβλήματα και θα πρέπει να υπάρξουν οι μεγάλες παρεμβάσεις.
Γι' αυτό η Νέα Δημοκρατία η οποία έχει κάνει ημερίδα, έχει μελετήσει το θέμα, είχε το πρόγραμμά της, επικαιροποιεί το καινούριο πρόγραμμα, λέγει ότι πέραν του ότι αυτό το μεγάλο ζήτημα είναι κοινωνικό και οικονομικό και βασικό και αναντικατάστατο περιβαλλοντικό στοιχείο, απαραίτητο όχι μόνο για την ανάπτυξη αλλά και για την επιβίωση της ανθρωπότητας, είναι όμως πλέον ευαίσθητο και το πρώτο θιγόμενο περιβαλλοντικό στοιχείο από τα δύο σύνδρομα της σύγχρονης κοινωνίας την υπερκατανάλωση και τη ρύπανση.
Δεν υπάρχει ορθός σχεδιασμός υδατικής πολιτικής στη χώρα μας. Και είναι απαραίτητο να τον κάνουμε αυτόν το σχεδιασμό.
Μας είπατε εδώ για κάποια σχέδια και κάποιες μελέτες τις οποίες κάνετε. Ουσιαστικά, όμως, δεν μας είπατε μία στρατηγική υδατικής πολιτικής, γιατί φαίνεται ότι η Κυβέρνησή σας δεν έχει αντιληφθεί ότι το θέμα των υδάτινων πόρων για την Ελλάδα είναι στην πραγματικότητα εθνικό θέμα. 
Δεν έχει ακόμα αντιληφθεί ότι χρειάζεται συστηματική και μακροχρόνια αντιμετώπιση με βάση εθνικό σχεδιασμό. Η χώρα μας χρειάζεται υδατική πολιτική.
Να δούμε όμως κατ' αρχάς ποιοι ασχολούνται σήμερα στη χώρα μας μ' αυτό το θέμα. Το Υπουργείο Γεωργίας, το Υπουργείο Ανάπτυξης, το ΥΠΕΧΩΔΕ, το Υπουργείο Εσωτερικών και ορισμένα άλλα, οι Νομαρχίες, οι Δήμοι, οι Κοινότητες, οι τοπικοί ΤΟΕΒ , το ΙΓΜΕ, η ΕΜΥ, η ΔΕΗ, τα πανεπιστήμια, ιδιώτες, δεκάδες υπηρεσίες και φορείς χωρίς όμως επικοινωνία μεταξύ τους και σχεδόν πάντα ασυντόνιστα και πολλές φορές ανταγωνιστικά έως και αντιπαραθετικά.
Υπάρχει μια ασαφής και σχεδόν χαοτική κατάσταση στο διοικητικό επίπεδο με συνέπεια φιλονικίες, έριδες ακόμη και συμπλοκές κατοίκων για δικαιώματα και προτεραιότητα στη χρήση υδάτινων πόρων. Στην περιοχή σας γίνονται κύριε Υπουργέ, δεν μπορεί αυτά να τα αγνοείτε. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κάθε χρόνο θα είναι χειρότερα. 
ΓΕΩΡΓΙΟΣ ΣΑΛΑΓΚΟΥΔΗΣ: Ακριβώς. Και θα γίνονται συνεχώς και χειρότερα εάν έχουμε την πολιτική αυτή της Κυβέρνησης. 
Αποτέλεσμα της ανυπαρξίας εθνικού σχεδιασμού και υδατικής πολιτικής είναι να έχουν γίνει ελάχιστα έργα. Αυτά που μας ανακοινώσατε, και αυτά ακόμη που θα γίνουν είναι ελάχιστα, κύριε Υπουργέ, φράγματα λιμνοδεξαμενές, αγωγοί, ταμιευτήρες. Ενώ το σημαντικό για τη χώρα μας είναι ότι υπάρχουν εκατοντάδες, χιλιάδες μέρη, θέσεις όπου θα μπορούσε να γίνουν φράγματα, μικρά φράγματα, μεγαλύτερα φράγματα, λιμνοδεξαμενές που θα εμπλούτιζαν ακριβώς τον υπόγειο χώρο. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Από εκεί πρέπει να αρχίσουμε, όλα τα άλλα είναι δεύτερα, πρωτεύει να μην χαθεί το νερό της βροχής.
ΓΕΩΡΓΙΟΣ ΣΑΛΑΓΚΟΥΔΗΣ: Έτσι ακριβώς, κύριε Πρόεδρε, και αυτό έλεγα στην περιοχή μου από το 1981 που πρωτοπολιτεύτηκα. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εμένα μου έχει γίνει έμμονη ιδέα.
ΓΕΩΡΓΙΟΣ ΣΑΛΑΓΚΟΥΔΗΣ: Ίσως να είναι ταυτόσημη η έμμονη ιδέα!
Γιατί αυτήν τη στιγμή αυτό που είπα από την αρχή, υπάρχουν στη χώρα μας τριακόσιες χιλιάδες γεωτρήσεις νόμιμες και αυθαίρετες. Και ίσως αυτό το νούμερο να είναι μικρό. Συνεχώς πολλαπλασιάζονται. Διότι κάθε μέρα ξεφυτρώνουν καινούριες. Και δεν υπάρχει τίποτε χειρότερο όπως το εξήγησα και προηγουμένως, από την εξάντληση των υπογείων υδάτων. Και εσείς πολύ καλά ξέρετε, κύριε Υπουργέ, στη Θεσσαλονίκη στην περιφέρειά μου φτάνουν σε τετρακόσια μέτρα βάθος γεώτρησης για άντληση νερού. Ποια πηγή να αντέξει για να τρέχει.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ο Θσσαλικός Κάμπος κινδυνεύει. 
ΓΕΩΡΓΙΟΣ ΣΑΛΑΓΚΟΥΔΗΣ: Ο Θεσσαλικός Κάμπος φτάνει ακόμη σε μεγαλύτερα βάθη. Έτσι θα συνεχίσουμε και θα αφήσουμε μόνο αυτό το 20% από τα τόσα επιφανειακά ύδατα, που είναι το υπόλοιπο από σχεδόν τα 75% που δεν χρησιμοποιούμε, να χύνονται στη θάλασσα γιατί ακριβώς δεν παρεμβαίνουμε για να φτιάξουμε έργα; 
Και φυσικά εκτός από το πρόβλημα που είπα προηγουμένως της υπόγειας υπεράδρευσης με άμεσο αποτέλεσμα την έναρξη της διαδικασίας απολύμανσης που περιέγραψα στην αρχή, έχουμε ακόμη και προβλήματα που δεν έχετε πάρει μέτρα για την προστασία των νερών από τη ρύπανση και τη μόλυνση. Και το δεύτερο ακριβώς σημείο, οι έλεγχοι τους οποίους πραγματοποιείται, δεν γίνονται συστηματικά και όπως πρέπει. Εξάλλου έχετε παραμελήσει και σε όλους τους τομείς τα συστήματα ελέγχου ενώ κατεξοχήν ο ρόλος του κράτους είναι αυτός, να ελέγχει ακριβώς και να προστατεύει την υγεία των πολιτών του αλλά και τον πλούτο της χώρας που εκμεταλλεύονται ή που μοιράζονται όλοι οι πολίτες αυτής της χώρας.
Τα εργοστασιακά απόβλητα πετιόνται τήδε κακείθεν. Ή ολοκληρώνεται ο βιολογικός καθαρισμός, ακούμε συνεχώς, της Θεσσαλονίκης και πράγματι προχωράει προς το τελικό στάδιο. Αλλά δυστυχώς τα απόβλητα των εργοστασίων χύνονται ακόμη σε τάφρους, με άμεσο αποτέλεσμα ο Θερμαϊκός να μολύνεται συνεχώς και να έχουμε και πάλι αυτές τις μέρες το φαινόμενο των βιοτοξινών και το αποτέλεσμα πάλι, τα μύδια που είναι ένας εθνικός πλούτος που μας φέρνει συνάλλαγμα και βοηθάει τις εξαγωγές μας που βρίσκονται σε δραματική κατάσταση, να μην μπορούν πάλι να εξάγονται. Και όχι μόνο τα εργοστασιακά απόβλητα αλλά τα υπολείμματα από τα φυτοφάρμακα. Αλήθεια, κύριε Υπουργέ, ξέρετε και ένα πολύ σημαντικό θέμα, τα υπολείμματα από τα κρεοπωλεία, από τα σφαγεία, τι γίνονται όταν σε άλλες χώρες δίδονται στα εργοστάσια εκείνα που τουλάχιστον, αν δεν τα μετατρέπουν σε ζωοτροφές, τώρα με τον κίνδυνο της εγκεφαλοπάθειας, εντούτοις τα αδρανοποιούν με την καύση και επομένως μπορούν να μην μολύνουν τους υδροφόρους ορίζοντες.
Ενώ εδώ στην πατρίδα μας -και το ξέρετε πολύ καλά εσείς, σας έχει καταγγελθεί από τους ίδιους τους ανθρώπους που έχει καταγγελθεί και σε εμένα- τα υπολείμματα των ζώων πετιούνται στις χωματερές με άμεσο αποτέλεσμα να έχουμε τεράστια προβλήματα ενδεχόμενα μακροπρόθεσμα, αλλά και τα υπολείμματα των φυτοφαρμάκων και τα ανεπεξέργαστα αστικά λύματα από πάρα πολλές πόλεις. Και αυτό διότι ούτε σε μία πόλη δεν έχει γίνει, πιλοτικά τουλάχιστον, ένα σχέδιο για να επαναχρησιμοποιηθούν στις περιοχές με ελάχιστα αποθέματα νερού -όπως ανέφερα και προηγούμενα- τα νερά από το βιολογικό καθαρισμό των αστικών λυμάτων για πότισμα και επομένως, ταυτόχρονα και εμπλουτισμού των υδροφόρων οριζόντων εκεί που είναι τόσο αδύνατοι.
Ακόμα, όμως, η Κυβέρνηση αδυνατεί να αντιμετωπίσει και να θωρακίσει και αντιπλημμυρικά και αντιδιαβρωτικά τις αστικές περιοχές και τους οικισμούς έτσι ώστε τουλάχιστον να μην θρηνούμε θύματα. Διότι το νερό είναι μεν πηγή ζωής, αλλά μπορεί να γίνει και αιτία καταστροφής όταν η Κυβέρνηση δεν παίρνει μέτρα που να προστατεύουν τον πολίτη.
Χρειάζεται, λοιπόν, με άλλα λόγια υδατική πολιτική για τη χώρα. Και επειδή αναφερθήκατε προηγουμένως, εγώ θα σας πω ορισμένες κατευθύνσεις πολιτικής, τι χρειάζεται. 
Πρώτα, πρώτα είναι απαραίτητο να γίνει ένας ενιαίος φορέας διαχείρισης των υδάτινων πόρων. Ο ενιαίος φορέας πρέπει να είναι ο εγκέφαλος αλλά και ο ιμάντας εφαρμογής υδατικής πολιτικής. 
Ποια, όμως, πρέπει να είναι η υδατική πολιτική της χώρας, οι κατευθύνσεις που πρέπει να έχει; Αύξηση των διαθέσιμων ποσοτήτων νερού για κατανάλωση. Περιστολή της αλόγιστης σπατάλης νερού κυρίως στη γεωργία και των απωλειών από διάφορα δίκτυα αγροτικά, αστικά. Χάνεται το 40% από τα ήδη υπάρχοντα δίκτυα, ακόμα και από τα αστικά δίκτυα. Λήψη διοικητικών αποφάσεων, δημιουργία νομικού πλαισίου και διοικητικής οργάνωσης, μέτρα προστασίας από πλημμύρες, ρύπανση, μόλυνση, εξωτερική υδατική πολιτική, στην οποία μας αναφέρατε εδώ ότι προχωρείτε σε διαπραγματεύσεις. 'Έχετε, όμως, κάνει μόνο μία συμφωνία και δεν έχετε κάνει τις υπόλοιπες συμφωνίες για τα ποτάμια αυτά που έρχονται από τις άλλες χώρες.
Ειδικότερα σε ό,τι αφορά την πρώτη κατεύθυνση, δηλαδή την αύξηση των διαθεσίμων πόρων, πρέπει να γίνουν οι εξής δράσεις: Αξιοποίηση των επιφανειακών υδάτινων πόρων των λεκανών απορροής ορεινών, ημιορεινών, πεδινών αδιακρίτως με κατασκευή φραγμάτων. Υπάρχουν χιλιάδες θέσεις κατάλληλες για φράγματα σε όλη τη χώρα. Θα πρέπει να γίνει η αναγνώρισή τους, η αξιολόγησή τους με καθαρά τεχνοκρατικά κριτήρια, παραδείγματος χάρη κατασκευαστικό και λειτουργικό κόστος ανά μονάδα, ανά κυβικό μέτρο ωφέλιμου νερού του φράγματος, αναμενόμενο όφελος και με βάση αυτά αλλά και τις κοινωνικές ανάγκες και τις εθνικές προτεραιότητες να ιεραρχηθούν ως προς την προτεραιότητα κατασκευής. Μπορεί να είναι και 850 δισεκατομμύρια αλλά μπορούμε να τα ιεραρχήσουμε, για το παράδειγμα που αναφέρατε προηγούμενα κύριε Υπουργέ.
Αξιοποίηση των επιφανειακών υδάτινων πόρων με κατασκευή λιμνοδεξαμενών. Εφαρμογή τεχνητού εμπλουτισμού υδροφόρων στρωμάτων όπου υπάρχουν πρόσφορες γεωλογικές και συμφέρουσες οικονομικές συνθήκες. Επανάκτηση, ανακύκλωση, επαναχρησιμοποίηση υδάτινων πόρων. Αυτό μπορεί να γίνει με χρησιμοποίηση για άρδευση των νερών των αποχετευτικών δικτύων ορισμένων πόλεων -μέσα στις οποίες είναι και η δική σας πόλη, κύριε Υφυπουργέ- μετά το βιολογικό καθαρισμό σε τελικό στάδιο. 
'Όλα τα πιο πάνω θα έχουν σαν συνέπεια τη σημαντική μείωση των αντλούμενων υπόγειων νερών, την άνοδο της στάθμης των υδροφόρων στρωμάτων και την υδρολογική ισορροπία σε καλύτερη περιβαλλοντικά κατάσταση. 
Στη δεύτερη κατεύθυνση η μείωση της κατανάλωσης νερού ιδίως στη γεωργία μπορεί να γίνει με νέες μεθόδους και όχι με το να συνεχίζετε να επιδοτείτε ακόμη μηχανήματα γεωργικά τα οποία αρδεύουν με τεράστια κατανάλωση, το 30% μόνο να χρησιμοποιείται και το 70% ουσιαστικά να χάνεται. Μείωση των απωλειών κυρίως στα αγροτικά δίκτυα και στα αστικά δίκτυα διανομής. 
Φυσικά για όλα αυτά πρέπει να δοθούν αντίστοιχα κίνητρα στους παραγωγούς για να αντικαταστήσουν τους παλαιούς εξοπλισμούς τους.
Τέλος, υπάρχουν ακόμα θέματα στα οποία πρέπει να δοθεί σημασία όπως είναι η διασαφήνιση και ο εκσυγχρονισμός τόσο του νομικού καθεστώτος για το δικαίωμα και την προτεραιότητα χρήσης των υδάτινων πόρων, όσο και για τη διοικητική οργάνωση και τη σύσταση ή τον καθορισμό των αρμοδίων αρχών και οργάνων.
( Στο σημείο αυτό την Προεδρική Έδρα καταλαμβάνει Ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Είπατε για τον εναρμονισμό σας με την Οδηγία 60/2000 της Ευρωπαϊκής Ένωσης. Σήμερα δεν είναι καθόλου σαφής η κατάσταση. Υπάρχει ο ν. 1739/1987 που πρακτικά ουδέποτε εφαρμόστηκε στο σύνολό του, αφού δεν εκδόθηκαν όλες οι προβλεπόμενες υπουργικές αποφάσεις ούτε τα αντίστοιχα υπουργικά διατάγματα, Υπάρχουν όμως άλλες υπουργικές αποφάσεις, νόμοι και υπουργικά διατάγματα σχετικά με το νερό αλλά χωρίς μεγάλη συνοχή και ενιαία αντίληψη. Να μην τα αναφέρω. Δεν αξίζει τον κόπο. Είναι καμιά δεκαριά νόμοι και κοινές υπουργικές αποφάσεις.
Υπάρχει η Οδηγία 60/2000 της Ευρωπαϊκής Ένωσης που δεν επικυρώθηκε και πρέπει να επικυρωθεί. Είπατε ότι διαφωνείτε, γιατί δεν συμβαδίζει απόλυτα με το ν. 1739. Αποφασίστε. Θα αλλάξουμε το νόμο, αφού δεν μπορούμε να αλλάξουμε την οδηγία. Υπάρχουν και άλλες οδηγίες της Ευρωπαϊκής Ένωσης.
Μετά από όλα αυτά λοιπόν, βγαίνει καθαρά η ανάγκη να γίνει κάποια κωδικοποίηση. Επιτέλους, μ' αυτήν την πολυνομία που έχουμε στην πατρίδα μας απαιτείται κάθε Υπουργείο να σκύψει συστηματικά και σε κάθε τομέα να κάνει αυτήν την κωδικοποίηση που είναι απαραίτητη. Τη χρειαζόμαστε εμείς, οι Υπουργοί, τη χρειάζεται η Κυβέρνηση, για να λειτουργήσει, αλλά τη χρειάζεται και η κοινωνία, για να μπορέσει να λειτουργήσει αποτελεσματικά και οι επενδυτές, για να μπορούν επιτέλους και σ' αυτήν τη χώρα να έρθουν επενδύσεις.
Έργα για την προστασία των αστικών περιοχών ιδιαίτερα από πλημμύρες, εξωτερική πολιτική για τους υδάτινους πόρους. Όπως έγινε για το Νέστο, να γίνει και στους ποταμούς Αξιό και Στρυμόνα και Έβρο. Και μπορούμε έναντι ανταλλαγμάτων να κάνουμε μια συμφωνία και με την Αλβανία. Οι υδάτινοι πόροι, λοιπόν, είναι βασικός πόρος ανάπτυξης και επιβίωσής μας. Δεν είναι ανεξάντλητοι. Απαιτείται συστηματική, επίμονη και μακροχρόνια προσπάθεια που να τους διασφαλίζει στο διηνεκές. 
Πρέπει να το δείτε, κύριε Υπουργέ, σαν εθνικό θέμα. Γι' αυτό τη φέραμε την επερώτηση, για να σας ευαισθητοποιήσουμε. Αντιλαμβανόμαστε, όμως, ότι είστε μια Κυβέρνηση η οποία, καθώς ξεψυχά, γίνεται περισσότερο αλαζονική. Αποδείξατε και με την ομιλία σας ότι είστε πραγματικά επικίνδυνοι για τον ελληνικό λαό. Αν συνεχίσετε μ' αυτόν τον τρόπο, πολύ φοβάμαι ότι θα συσσωρεύσετε πολύ περισσότερα προβλήματα και θα έχουμε πολύ δυσκολότερο έργο, όταν, όπως δείχνουν τα πράγματα, θα αναλάβουμε τη διακυβέρνηση της χώρας. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Θέλετε, κύριε Κωνσταντίνου, να ακούσετε και την άποψη του Συνασπισμού, για να απαντήσετε; 
ΦΛΩΡΟΣ ΚΩΝΣΤΑΝΤΙΝΟΥ: Όχι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο για οκτώ λεπτά.
ΦΛΩΡΟΣ ΚΩΝΣΤΑΝΤΙΝΟΥ: Να με συγχωρεί η συνάδελφος του Συνασπισμού. Δεν γίνεται σκόπιμα.
Κύριε Πρόεδρε, θα ήθελα να κάνω τέσσερις παρατηρήσεις στην επερώτηση αυτή της Νέας Δημοκρατίας που έπρεπε να αφορά το υδατικό δυναμικό της χώρας. Θέλω όμως να επισημάνω ότι, παρά την εισαγωγή που επεχείρησε ο κύριος Κοινοβουλευτικός Εκπρόσωπος της Νέας Δημοκρατίας ότι θα είναι ήπιος, μεθοδικός και ότι θα συμβάλει στη συζήτησή μας, το κλείσιμο της παρέμβασής του δεν νομίζω ότι δικαιώνει την προσπάθεια που είπε, ότι θα καταβάλει. Τι χρειάζονται αυτά περί επικίνδυνης και αλαζονικής Κυβέρνησης; Δεν νομίζω ότι έτσι συμβάλλουμε σ' ένα θέμα που στο τέλος τέλος δεν θα πρέπει να έχει κομματική χροιά και να αποτελεί αιτία κομματικών αντιπαραθέσεων.
Το πρώτο από τα τέσσερα σημεία που θέλω να επισημάνω σ' αυτήν την επερώτηση είναι η παρέμβαση του κ. Μητσοτάκη. Ο επίτιμος Πρόεδρος της Νέας Δημοκρατίας νομίζω ότι πρέπει να τύχει απάντησης από δύο πλευρές. Η πρώτη είναι η επίθεση που έκανε στον παριστάμενο Υφυπουργό κ. Χατζημιχάλη. Νομίζω ότι ήταν άδικη, γιατί δεν ήταν εδώ ο κ. Μητσοτάκης, όταν μίλησαν οι συνάδελφοι της Νέας Δημοκρατίας. Εξαιρώ τον πρώτο ομιλήσαντα, τον κ. Τζαμτζή, ο οποίος πράγματι ήταν πάντοτε σκληρός αναφερόμενος σε πολιτικά θέματα.
Δεν είχε ένα τόνο τέτοιο που να παρασυρθούμε σε συζήτηση σκληρών αντιπαραθέσεων.
Το δεύτερο που θέλω να επισημάνω από την παρέμβαση του κ. Μητσοτάκη είναι η επιλεγμένη μνήμη που επιδεικνύει το τελευταίο διάστημα για το παρελθόν. Διαπιστώνω ότι και στην Αίθουσα, αλλά και στις τηλεοράσεις επιλέγει σημεία στα οποία θέλει να αναφερθεί, σημεία για τα οποία θεωρεί ότι δεν υπάρχει μνήμη ή δεν υπάρχουν μαρτυρίες και προσπαθεί να δώσει μία εξήγηση τέτοια που ενδεχομένως θα παρασύρει τον ιστορικό που θα ασχοληθεί με αυτές τις περιόδους. Πλανάται ο κ. Μητσοτάκης εάν νομίζει ότι έτσι γράφεται η ιστορία, εάν νομίζει ότι για όλα όσα διαδραματίστηκαν κατά το παρελθόν, επειδή τώρα καταθέτει με διάφορους τρόπους τη δική του μαρτυρία, θα γραφτεί η ιστορία διαφορετικά.
Δεν πρόκειται να γραφτεί διαφορετικά, κύριε Μητσοτάκη, παρά μόνο έτσι όπως έγινε, με τις κοινωνικές δυνάμεις που υπήρξαν και με το ρόλο που έπαιξαν τα πρόσωπα στις συγκεκριμένες στιγμές.
Και για να μη νομίζετε ότι πάω μόνο σε πολιτικά θέματα του παρελθόντος κατά τις δεκαετίες 1960, 1970 κλπ, θα έρθω και στα τριάμισι χρόνια που ήταν Πρωθυπουργός για ό,τι αφορά στο θέμα που συζητάμε στη σημερινή επερώτηση. Είχα την τιμή να είμαι Υφυπουργός Γεωργίας στην Κυβέρνηση από το 1993 έως το 1995 και να χειριστώ τον προγραμματισμό για το Β' Κοινοτικό Πλαίσιο Στήριξης για τα αρδευτικά έργα. Θα παρακαλέσω, λοιπόν, τον παριστάμενο Υφυπουργό να καταθέσει στη Βουλή και να αποστείλει και στους αγαπητούς συναδέλφους της Νέας Δημοκρατίας, αλλά και στον κ. Μητσοτάκη, τι έγινε στα τριάμισι χρόνια που ήταν Πρωθυπουργός από άποψη αρδευτικών έργων, ιδίως το περίφημο Ειδικό Πρόγραμμα για τα νησιά του Αιγαίου, και τι έγινε αμέσως μετά, όταν αναθεωρήσαμε το Β΄ Κοινοτικό Πλαίσιο Στήριξης, αυτό που ατυχέστατα είχε υποβάλει η Κυβέρνηση της Νέας Δημοκρατίας, καθώς και τι έργο έγινε μέχρι το 1996 από το Β΄ Κοινοτικό Πλαίσιο Στήριξης για το θέμα των αρδευτικών έργων. Εκεί θα μπορούμε να συζητήσουμε, εάν θέλει ο κ. Μητσοτάκης, και με αριθμούς.
Το δεύτερο στοιχείο που θέλω να θίξω, κύριε Πρόεδρε, στην παρέμβασή μου αυτή έχει σχέση με αυτήν καθεαυτήν την επερώτηση. 
Φοβούμαι ότι η επερώτηση ξεκινάει λάθος, κύριε Τζαμτζή. Διαβάζω τη φράση που ξεκινήσατε την επερώτηση: "Ο εφιάλτης της λειψυδρίας απειλεί τη χώρα μας". Το θέμα μας δεν είναι η λειψυδρία. Εάν πράγματι θέλατε να αναπτύξετε επερώτηση για τη λειψυδρία, τα στοιχεία είναι αποστομωτικά για τη Νέα Δημοκρατία, γιατί την τελευταία διετία που αντιμετωπίζουμε αυτό το πρόβλημα για τη λειψυδρία έχει συγκροτηθεί, εκπονηθεί και χρηματοδοτηθεί συγκεκριμένο πρόγραμμα με πάνω από 10 δισεκατομμύρια δραχμές. Ήδη ανέφερε ο κύριος Υφυπουργός για ποια σημεία της χώρας κρίθηκαν αναγκαίες παρεμβάσεις και έχουν γίνει. Αυτά δεν τα αμφισβητείτε, τα ζούμε τον τελευταίο χρόνο. Η εμπειρία που αποκτήθηκε τα δύο προηγούμενα χρόνια έχει οδηγήσει την Κυβέρνηση να έχει εκπονήσει, όπως ήδη είπε ο κύριος Υφυπουργός, για διακόσια εβδομήντα σημεία της χώρας μας ειδικό πρόγραμμα αντιμετώπισης της λειψυδρίας. 
Εάν αυτό θέλατε να αναπτύξετε, νομίζω ότι η απάντηση θα έπρεπε να έχει κλείσει εδώ. Νομίζω, όμως, ότι αυτό προσπαθήσατε να πείτε και ορθά στράφηκε και η Κυβέρνηση να αναπτύξει το θέμα πολύ ευρύτερα, διότι το θέμα μας είναι πολύ γενικότερο και δεν αφορά μόνο στη λειψυδρία, στις έκτακτες καταστάσεις, στις έκτακτες ανάγκες που εμφανίστηκαν τώρα τελευταία.
Το τρίτο σημείο που θέλω να αναφέρω, κύριε Πρόεδρε, έχει σχέση με το ότι πρέπει όλοι μας -και δεν εξαιρώ κανέναν- να αλλάξουμε νοοτροπία. Ο Υφυπουργός μιλώντας αναφέρθηκε σε εργολάβους. Εγώ θα το πω αλλιώς, κύριε Υφυπουργέ και κύριοι συνάδελφοι της Νέας Δημοκρατίας. Το θέμα δεν είναι να έχουμε μια εργολαβική αρδευτική πολιτική. 
Γνωρίζω και εγώ αλλά μπορώ να επικαλεστώ τη μνήμη του καθένα σας, να θυμηθούμε όλοι ότι πολλές φορές κάνουμε αρδευτικά έργα για τους εργολάβους και όχι για τους αγρότες. Ο συνάδελφος κ. Τζαμτζής μας θύμισε ένα αρδευτικό έργο στο Νευροκόπι της Δράμας, μια λίμνη στα Λευκόγια που ήδη υπάρχει και ένα αρδευτικό που συμπληρώνει αυτήν τη λίμνη. Πράγματι έγινε υπέρβαση. Έτσι είναι. 
Εγώ, κύριοι συνάδελφοι της Νέας Δημοκρατίας, θα σας έλεγα ότι θα ήμουν ευχαριστημένος, αν και με τις υπερβάσεις που υπάρχουν, τα αρδευτικά δίκτυα λειτουργούσαν. Γιατί γνωρίζω στη Δράμα και σε άλλες περιοχές της Ελλάδας και υπερβάσεις σε αρδευτικά έργα και το γεγονός ότι αφού τελείωσαν τα αρδευτικά έργα είναι άχρηστα. Είναι και δικά σας και δικά μας.
ΓΕΩΡΓΙΟΣ ΔΑΣΚΑΛΑΚΗΣ: Είναι για μπάνιο. 
ΦΛΩΡΟΣ ΚΩΝΣΤΑΝΤΙΝΟΥ: Ούτε για μπάνιο δεν είναι, κύριε Δασκαλάκη. 
Τι θέλω να πω με αυτό; Ότι μέχρι να γίνει η παραλαβή, αφού γίνουν όλα αυτά, αφού γίνει δηλαδή η υπέρβαση των δαπανών, μέχρι να γίνει η παραλαβή, το έργο έχει χαλάσει.
Είχα την ευκαιρία να πω στο Υπουργείο Γεωργίας -μιας και ανέφερε ο κ. Τζαμτζής το αρδευτικό έργο του Νευροκοπίου- ότι ο εργολάβος σηκώθηκε και έφυγε, κύριε Υπουργέ, τώρα που πρέπει να λειτουργήσει το έργο για το καλοκαίρι. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Το ίδιο έκαναν και στο Σμόκοβο.
ΦΛΩΡΟΣ ΚΩΝΣΤΑΝΤΙΝΟΥ: Και στο Σμόκοβο το έκαναν, απλώς τώρα επειδή έχει οξύτητα αυτήν τη στιγμή το αναφέρω, κυρία συναδέλφισσα. Γιατί έγινε αυτό; Δεν μπήκε μια πίστωση 70 εκατομμυρίων για να κάνει δοκιμαστική λειτουργία του αρδευτικού έργου Νευροκοπίου και έκρινε ότι πρέπει να φύγει. Οι υπηρεσίες σιωπούν.
Άρα λοιπόν θέλω να πω με αυτό ότι κακώς θέτετε το θέμα, ότι το Γ' Κοινοτικό Πλαίσιο Στήριξης για αρδευτικά έργα περιλαμβάνει μόνο 83 δισεκατομμύρια δραχμές. Κατ' αρχάς δεν είναι 83 δισεκατομμύρια, είναι και 152 δισεκατομμύρια από τα Περιφερειακά Προγράμματα. Στο σύνολο είναι πάνω από 235 δισεκατομμύρια δραχμές για αρδευτικά έργα. Αυτό είναι γεγονός, είναι αριθμοί που δεν μπορείτε να αμφισβητήσετε. 
Αλλά εγώ λέω: Είναι σωστό να δώσουμε 235 δισεκατομμύρια δραχμές σε εργολάβους αμφίβολης απόδοσης για τους αγρότες; Λέω, λοιπόν, ότι η άρδευση έχει δύο πλευρές: Η μια είναι τα υπόγεια ύδατα, για τα οποία τόσος πολύς λόγος γίνεται, και αυτή που είναι φθηνότερη, ευκολότερη αλλά και αποδοτικότερη, που είναι τα επίγεια νερά. Άρα όλοι λοιπόν πρέπει να συμφωνήσουμε ότι πρέπει να υπάρξει μια μεταρρύθμιση και σ' αυτό το σημείο. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τι θέλω να πω με αυτό, κύριε Πρόεδρε, σε μισό λεπτό τελειώνω.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, έχουμε πρόβλημα με τους υπόλοιπους που θα κρατήσουμε χρόνο από τη δευτερολογία τους. Εσείς δεν έχετε δευτερολογία.
ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, τελειώνω με αυτό το τέταρτο σημείο που θέλω να πω εξ' αφορμής της έκθεσης του Ο.Η.Ε. για την ερημοποίηση στον πλανήτη, που μας αφορά καίρια και άμεσα και εμάς. Η πρώτη απάντηση είναι χωμάτινα φράγματα μικρού κόστους, μικρές λιμνοδεξαμενές και ταμιευτήρες. 
Κύριε Πρόεδρε, αναφέρθηκα στην υφαλμύρωση που υπάρχει και στην περιφέρειά σας, στην πατρίδα σας την Ξάνθη, και στον αργολικό κάμπο. Βεβαίως όλα αυτά πρέπει να μας απασχολήσουν άμεσα, όπως και η μόλυνση των πηγών. Τα φυτοφάρμακα καταστρέφουν τις πηγές, τα ποτάμια μεταφέρουν αυτά στη θάλασσα και φτάνουμε στο Θερμαϊκό, στην Πιερία να έχουμε καταστροφές σε όλο τον πλούτο στην παραλία. 
ΠΡΟΕΔΡΕΥΩΝ (Παναγιώτης Σγουρίδης): Καλώς. 
ΦΛΩΡΟΣ ΚΩΝΣΤΑΝΤΙΝΟΥ: Τελειώνω, κύριε Πρόεδρε, με αυτό. Έχει ιδιαίτερη αξία η προσπάθεια που έκανε ο Πρωθυπουργός με τη συγκρότηση της Επιτροπής των Υφυπουργών να ασχοληθούν ειδικά με την ύπαιθρο. Νομίζω ότι πρέπει να προχωρήσουμε με αυτήν την επιτροπή άμεσα σε συνολικότερο με βάση την έκθεση του Ο.Η.Ε. προγραμματισμό για το μέλλον των νερών στη χώρα μας.
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει η κα Ξηροτύρη-Αικατερινάρη.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θα έλεγα ότι είναι ένα ιδιαίτερα σοβαρό θέμα στο οποίο παρατηρούνται μεγάλες καθυστερήσεις από την πλευρά της Κυβέρνησης και στη διαμόρφωση μιας ολοκληρωμένης πολιτικής στη διαχείριση, αλλά και στην υλοποίηση των απαραίτητων έργων υποδομής και στην ενίσχυση και τον εκσυγχρονισμό των υπηρεσιών που εμπλέκονται στον τομέα του νερού. 
Σήμερα καταναλώθηκε πάρα πολύς χρόνος από τα δύο κόμματα σε θέματα αντιπαραθέσεων και τελικά δεν μπήκαν στην ουσία. Δηλαδή ούτε ο κύριος Υφυπουργός μας ανέπτυξε ποια είναι η πολιτική της Κυβέρνησης για τη διαχείριση των υδάτων ούτε βέβαια μέσα από την επερώτηση της Νέας Δημοκρατίας μπορέσαμε να δούμε ποια είναι η δική της πολιτική. Γιατί τελικά η διαχείριση των υδάτινων πόρων, την έλλειψη των οποίων κληροδοτήσαμε στον 21ο αιώνα, δεν είναι μόνο το εάν υπάρχει ή όχι νερό. Λειψυδρία δεν σημαίνει αναγκαστικά τη μείωση των υδατικών αποθεμάτων, αλλά και την αύξηση των υδατικών αναγκών, οι οποίες σε συνδυασμό με τη μη σωστή και ορθολογική διαχείριση των υδάτινων πόρων δημιουργούν τα μεγάλα προβλήματα. 
Για να επιτευχθεί επομένως ο στόχος της επάρκειας των υδατικών αποθεμάτων, δεν απαιτείται η μονόπλευρη όσο και η αδιέξοδη περιβαλλοντική εξασφάλιση ολοένα και περισσότερων υδατικών αποθεμάτων, αλλά αντίθετα θα πρέπει να επιτευχθεί η ισορροπία μεταξύ της προσφοράς και της ζήτησης του νερού. 
Η Ελλάδα βρίσκεται στην τελευταία θέση και από πλευράς ολοκλήρωσης των μελετών της, του θεσμικού της πλαισίου αλλά βρίσκεται και στην τελευταία θέση από τις ευρωπαϊκές χώρες ως προς τα θέματα αξιοποίησης των υδατικών πόρων. Βέβαια η χώρα έχει σημαντικά προβλήματα στον τομέα αυτό. Είναι η γεωγραφική ανισοκατανομή στην Ελλάδα των υδατικών πόρων, αλλά και η προβληματική έως ανύπαρκτη μέχρι σήμερα πολιτική για μία ολοκληρωμένη διαχείριση αυτών, ικανή να διευθετήσει το ισοζύγιο προσφοράς και ζήτησης νερού που καθιστά πράγματι για μας περισσότερο από τις άλλες χώρες το ζήτημα αυτό ως ζήτημα εθνικής σημασίας. 
Η κατάσταση που επικρατεί σήμερα στον τομέα της διαχείρισης του νερού απέχει πολύ από το να έχει τα χαρακτηριστικά της βιωσιμότητας. Μία έκφραση η οποία είναι προσφιλής και στο κυβερνών κόμμα και την αναφέρει συνέχεια. Εμείς έχουμε κάποιες ενστάσεις στο τι σημαίνει βιωσιμότητα και αν αυτό έχει σχέση με την αειφόρο ανάπτυξη και με την περιβαλλοντική προστασία, αλλά ας σταθούμε σ' αυτήν την έκφραση. 
Ικανοποιεί αυτή η πολιτική σήμερα τα θέματα της βιωσιμότητας στο νερό; Επιτυγχάνεται από τη μια πλευρά ανάπτυξη, όταν ο αγροτικός τομέας έχει πάμπολλα προβλήματα στα θέματα της άρδευσης, όταν ο τουρισμός εξίσου έχει πάρα πολλά προβλήματα με τα ελλιπή δίκτυα ύδρευσης στις κατ' εξοχήν τουριστικές περιοχές; Από την άλλη πλευρά για τη βιωσιμότητα επιτυγχάνεται περιβαλλοντική προστασία και διατήρηση των υδάτινων συστημάτων; Μπορούμε να το εγγυηθούμε όλοι εμείς στο χρόνο; Όχι. Οι υγροβιότοποι εξαφανίζονται, οι υδροφορείς υποβαθμίζονται, τα ποτάμια και οι λίμνες εξαντλούνται ή στερεύουν. 
Κάθε περιοχή της χώρας μας, κύριοι συνάδελφοι, δίνει τη μάχη της για λίμνες και υδροφορείς όπως και υγροβιότοπους που εξαφανίζονται ή μολύνονται υπερβολικά. Η λίμνη Κορώνειας, η Δοϊράνη, ο Θερμαϊκός, ο Αξιός ποταμός είναι μερικές από τις μάχες που δίνουμε εμείς για τη δική μας περιοχή κ.ο.κ. 
Πώς θα αποκτήσει, λοιπόν, η χώρα μια βιώσιμη πολιτική για το νερό; Θα πρέπει κατ' αρχήν να εξασφαλιστούν τρεις βασικές αρχές. Το πρόβλημα είναι σύνθετο και γι' αυτό απαιτείται μία ολοκληρωμένη διαχείριση των υδατικών πόρων. Και αυτήν τη στιγμή χωρίς να θέλω να υποτιμώ την προσφορά και τις δυνατότητες του κυρίου Υφυπουργού η απάντηση σε αυτήν την επερώτηση μονάχα από τον Υφυπουργό Γεωργίας -γιατί κατ' εξοχήν τα έργα υποδομών τα έχει το ΥΠΕΧΩΔΕ που έχει καταργήσει την αντίστοιχη τεχνική υπηρεσία κλπ, που εμπλέκεται και το Υπουργείο Ανάπτυξη με άλλη διαχείριση των πόρων που κάνει μέχρι τη ΔΕΗ κλπ- αφορά ένα μέρος των προβλημάτων αυτών και όχι τα γενικότερα προβλήματα τα οποία υπάρχουν.
Σωστά βέβαια ο κύριος Υφυπουργός στην αρχή έθεσε το θέμα ποια είναι η πολιτική μας και ποια είναι η πολιτική διαχείριση. Ολοκληρωμένη, λοιπόν, διαχείριση που προϋποθέτει κατάργηση της τομεακής και αποσπασματικής διαχείρισης και συγκρότηση με εφαρμογή μιας ολοκληρωμένης πολιτικής, διαχείριση της ζήτησης του νερού με βασική προϋπόθεση την προσαρμογή της ζήτησής του στα όρια και τις δυνατότητες της φυσικής προστασίας του. Βεβαίως η τεχνολογία έχει προχωρήσει και θα μπορούμε μέσα απ' αυτήν την τεχνολογία να δημιουργούμε υδάτινους πόρους για άρδευση κλπ. από ανακύκλωση, από διαχείριση των υγρών αποβλήτων κ.ο.κ. Αλλά δεν μπορούμε να ξοδεύουμε φυσικό νερό για οτιδήποτε. 
Τέλος, χρειάζεται αποκεντρωμένη και συμμετοχική διαχείριση του νερού που προϋποθέτει τον καθορισμό των φυσικών ορίων κάθε υδρολογικής λεκάνης και την εντός αυτής διαχείριση.
Πoύ βρισκόμαστε σήμερα σαν χώρα; Θα λέγαμε ότι δεν υπάρχει έλλειψη θεσμικού πλαισίου. Στη χώρα μας ισχύει εδώ και δεκατέσσερα χρόνια ο ν.1739 που κινήθηκε σε θετική κατεύθυνση σε ό,τι αφορά την αρχική σύλληψη και τις δυνατότητες που παρείχε. Δεν εφαρμόστηκε όμως σωστά. Πλημμελής και πολλές φορές κακή εφαρμογή από τη διοίκηση και την πολιτεία και ενώ δεν συμπληρώθηκε όπως έπρεπε, τροποποιήθηκε είτε για να καλυφθούν οι αδυναμίες είτε για να ενσωματώσει τα καινούρια προβλήματα. Και αυτό γιατί τελικά η Kυβέρνηση δεν πήρε ποτέ σοβαρά την εφαρμογή αυτού του νόμου, δεν διέθεσε κονδύλια για τις διαχειριστικές μελέτες, δεν στελέχωσε τα τμήματα διαχείρισης των υδάτινων πόρων των περιφερειών με επιστημονικό προσωπικό. Διατήρησε την πολυδιάσπαση των αρμοδιοτήτων και την αποσπασματικότητα των δράσεων και έτσι χωρίς τη βούληση και χωρίς σχεδιασμό οι φορείς οδηγήθηκαν σε συγκρούσεις μεταξύ τους. Το θεσμικό αυτό πλαίσιο εφαρμόστηκε άτολμα, επιλεκτικά κατά περίπτωση και το βασικότερο, με μια ισοπεδωτική πολιτική της δήθεν δίκαιης κατανομής των αποφασιστικών αρμοδιοτήτων σε τρία Υπουργεία κ.ο.κ. Και αυτό θα συνεχίσετε να το πληρώνετε και τώρα και γι' αυτό υπάρχουν όλες αυτές οι καθυστερήσεις να δημιουργήσετε το καινούριο πλαίσιο και τον ενιαίο φορέα διαχείρισης. Έχουμε κατακερματισμό των αρμοδιοτήτων και μάλωμα για το ποιος θα πάρει τις αρμοδιότητες για το τόσο σοβαρό εθνικό θέμα.
Τι κάνουμε με την εναρμόνιση στην οδηγία 60/2000; Βέβαια μέχρι το 2003 μας δίνει προθεσμία η οδηγία να καθορίσουμε τις αρμοδιότητες, τα καθήκοντα, τα όρια των υδατικών διαμερισμάτων της χώρας κλπ. Γιατί πάμε καλά, κύριε Υφυπουργέ, μέχρι το 2003; Αφού δεν έχει ξεκινήσει τίποτα ακόμη; Δηλαδή επειδή έχετε στο νου σας, όπως έχουμε στο νου μας και εμείς, την οδηγία; Πριν ενάμιση χρόνο συζητήσαμε στις αρμόδιες επιτροπές της Βουλής πότε θα αρχίσουμε κ.ο.κ. και ακόμη δεν έχει γίνει τίποτα. Δεν έχουν γίνει ούτε τα διαχειριστικά σχέδια. Δεν προλαβαίνουμε να ανταποκριθούμε σ' αυτά τα οποία στο πρώτο στάδιο μας θέτει η οδηγία. 
Το Δεκέμβριο του 2001 ο Υφυπουργός ΠΕΧΩΔΕ κ. Τσακλίδης μου απάντησε σε σχετική μας επερώτηση εδώ, ότι τελικά θα γίνει καινούριος νόμος που προβλέπει τη σύσταση εθνικού συμβουλίου παρόμοιου με το φορέα διαχείρισης υδατικών πόρων, ως επιτελικό όργανο και υπηρεσία υδάτων ως κεντρικό εισηγητικό και εκτελεστικό όργανο με τη μορφή αυτόνομης διοικητικής αρχής εποπτευόμενης από το ΥΠΕΧΩΔΕ. Δεν μας τα επαναλάβατε αυτά για να τα χρεωθείτε. Είπε επίσης ότι σ' ένα εξάμηνο θα έρθει ο νόμος. 
Εμείς λέμε ότι από νόμους έχουμε πολλούς. Θα μπορούσε να γίνει η εναρμόνιση με το ισχύον νομικό πλαίσιο εφόσον θα είχατε αξιοποίηση και την Εθνική Τράπεζα Υδρολογικής και Μετεωρολογικής Πληροφόρησης που τελικά με τη βοήθεια του Εθνικού Μετσοβίου Πολυτεχνείου την έχετε πάει σ' έναν καλό δρόμο και έχει ολοκληρωθεί και θα μπορούσατε στη συνέχεια να τελειώσετε και τις μελέτες και να αποφασίσετε τελικά και γι' αυτές τις περιβόητες αρμοδιότητες και ποιο θα είναι το υπεύθυνο Υπουργείο και τα άλλα να είναι συναρμόδια, ούτως ώστε να απευθύνονται κάπου και οι δικές μας ερωτήσεις και να παίρνουμε μια απάντηση.
Τελικά για τον Αχελώο δεν μας απαντά κανείς γιατί δεν προχωρούν τα έργα άσχετα με το τι αντίληψη έχει ο καθένας. Για τους μικρούς ή τους μεγάλους ταμιευτήρες δεν μας απαντά κανείς. Και εκείνο στο οποίο δεν μας απαντά κανείς είναι για την πολιτική και για το πότε τελικά θα συνδεθεί η διαχείριση των υδάτινων πόρων με την περιβαλλοντική προστασία στη χώρα μας. Το Υπουργείο Περιβάλλοντος έπαψε να είναι περιβάλλοντος αλλά τελικά και ως Υπουργείο Δημοσίων έργων όσον αφορά στις υποδομές στα θέματα ύδρευσης και άρδευσης και εκεί έχει καθυστερήσει πάρα πολύ.
Είπαμε, λοιπόν, ότι από τα νέα προγράμματα θα έχουμε εξασφαλίσει πάρα πολλούς πόρους. Είναι μειωμένοι οι πόροι στα εγγειοβελτιωτικά έργα. Από το Β' Κοινοτικό Πλαίσιο Στήριξης πολλά έργα μετά από τις μεγάλες καθυστερήσεις και τις μεγάλες υπερβάσεις κόστους έχουν φορτωθεί όπως συμβαίνει με τα υπόλοιπα δημόσια έργα στο Γ' Κοινοτικό Πλαίσιο Στήριξης, στις δημόσιες επενδύσεις αυτού του έτους και τελικά για να αποδείξετε ότι έχετε κάνει έργο να μας πείτε ποια έργα λειτουργούν, ποια είναι η πολιτική σας για τη διαχείριση των έργων και πότε τελικά θα ξεκινήσει αυτό το ολοκληρωμένο πρόγραμμα για τα έργα ήπιων παρεμβάσεων. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Σκρέκας έχει το λόγο.
ΘΕΟΔΩΡΟΣ ΣΚΡΕΚΑΣ: Ακούγοντας τον κύριο Υφυπουργό στις απαντήσεις που έδωσε για την επερώτησή μας πραγματικά μου έκανε εντύπωση που προσπαθεί με το γνωστό τρόπο όλων των στελεχών του ΠΑΣΟΚ, να απαντήσει σε θεωρητικό επίπεδο και δίνει την εντύπωση ότι ξεκινάνε από μια λογική την οποία δεν μπορούν να αποβάλλουν τη λογική της αντιπολιτευτικής τους διάθεσης που βρίσκεται πολύ μακριά από την περίοδο που ήταν στην Αντιπολίτευση και έκαναν αγώνα για να μπουν στην εξουσία. Σήμερα είναι είκοσι χρόνια στην Kυβέρνηση και δεν έχουν αντιληφθεί ότι για να πάει ο τόπος μπροστά δεν μπορεί να γίνει αυτό ούτε με θεωρητικές προσεγγίσεις ούτε με σκέψεις και αναφορές για πράγματα που πρέπει να γίνουν. Ο τόπος για να πάει μπροστά χρειάζεται δύο πράγματα, έργο και χρήματα. Και εδώ βλέπουμε ότι ούτε έργο υπάρχει ούτε χρήματα, αλλά ούτε και τα απαιτούμενα κονδύλια δεσμεύονται από το Κοινοτικά Πλαίσια Στήριξης που πέρασαν όλην αυτήν την περίοδο. Και τώρα ερχόμαστε στο Γ΄ Κοινοτικό Πλαίσιο Στήριξης που είναι ένα μεγάλο πρόγραμμα και που και σε αυτό ο τομέας της γεωργίας πολύ μικρή συμμετοχή έχει. Και αποδεικνύεται απ' αυτό ότι η Κυβέρνηση τον τομέα της γεωργίας τον έχει στα αζήτητα. Οι αγρότες είναι στα αζήτητα. Βέβαια διαμαρτύρεται η Κυβέρνηση γιατί σήμερα όλος ο αγροτικός κόσμος είναι ξεσηκωμένος και απευθύνομαι στον Υφυπουργό συνάδελφο, πατριώτη Θεσσαλό, ο οποίος γνωρίζει τόσο καλά όσο και εγώ το τι προβλήματα αντιμετωπίζουν οι συμπατριώτες μας στην περιοχή της Θεσσαλίας. Πρέπει να σας πω ότι η Θεσσαλία τους καλοκαιρινούς μήνες βρίσκεται σε αναστάτωση και σε πόλεμο, όπως τα Τρίκαλα με την Καρδίτσα, η Καρδίτσα με τα Τρίκαλα και με τη Λάρισα κ.ο.κ., για την έλλειψη των υδάτινων πόρων. 
'Ηθελα να ξέρω ότι όλα αυτά τα χρόνια επί ΠΑΣΟΚ μπορεί να μου πει ο κύριος Υφυπουργός σε όλην την οροσειρά της Πίνδου που συμπεριλαμβάνει και τη Λάρισα, αν έχει πραγματοποιηθεί μια λιμνοδεξαμενή ή ένα μικρό φράγμα, εκτός απ' αυτό του Σμοκόβου και τη λίμνη Πλαστήρα που άλλο το σχεδίασαν και άλλων επιλογές ήταν και ακόμα δεν έχουν μπει σε λειτουργία. Βεβαίως ακούμε και είπε ο κύριος Υφυπουργός ότι η κυβέρνηση του ΠΑΣΟΚ το 1993 βρήκε μια σειρά έργων για κατασκευή λιμνοδεξαμενών και φραγμάτων στη Θεσσαλία, ύψους 800 δισεκατομμυρίων. Θέλω να του πω ότι η Νέα Δημοκρατία είχε ένα πρόγραμμα για να προχωρήσει αυτά τα έργα, όμως έπεσε τότε η κυβέρνηση και ήρθε η κυβέρνηση του ΠΑΣΟΚ και από τότε μέχρι σήμερα ακούμε λόγια, ακούμε σχεδιασμούς, προγραμματισμούς, γνωστά είναι όλα αυτά και σε επίπεδο περιφέρειας και σε επίπεδο νομών. 'Ομως αποτέλεσμα δεν βλέπουμε. Μια περιοχή που έχει πολλά νερά σε εποχές που δεν τα χρειάζονται, το καλοκαίρι όταν οι ανάγκες μεγαλώνουν έρχεται και δυστυχώς δειψάει ο Θεσσαλικός Κάμπος γιατί δεν έχει τους απαιτούμενους υδάτινους πόρους για να μπορέσουν οι καλλιέργειες να υποστηριχθούν και να δώσουν καλλά αποτελέσματα.
Και κλείνω λέγοντας στον κύριο Υπουργό ότι όσο διάστημα ακόμα είναι στην Κυβέρνηση και έχοντας μπροστά μας ένα μεγάλο πρόγραμμα το Γ΄ Κοινοτικό Πλαίσιο Στήριξης ας δει η Κυβέρνηση τι πρέπει να κάνει, ώστε και στον τομέα των λιμνοδεξαμενών και των υδατοφραγμάτων να προχωρήσει ένα επενδυτικό πρόγραμμα το οποίο θα μας βοηθήσει να επιβιώσουμε και να μείνουμε στο τόπο μας. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Κύριε Τζαμτζή, έχετε το λόγο για να δευτερολογήσετε από τη θέση σας, σας παρακαλώ, γιατί ο χρόνος σας είναι λιγότερος από δέκα λεπτά.
ΙΟΡΔΑΝΗΣ ΤΖΑΜΤΖΗΣ: Είναι οκτώ λεπτά, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Έχετε οκτώ λεπτά, έχετε μιλήσει δεκαοκτώ, άρα θα πρέπει να μιλήσετε για τέσσερα λεπτά. Θα σας δώσω, λοιπόν, επτά λεπτά για να δευτερολογήσετε από τη θέση σας.
Τον Κανονισμό δεν το ψήφισα μόνος μου. Εσείς ψηφίσατε τον Κανονισμό και μάλιστα ψηφίσατε ομόφωνα τα άρθρα τα σχετικά με τη μείωση του χρόνου ομιλίας. Ας ζητούσατε να μπει στον Κανονισμό αντί για δέκα λεπτά να μιλάτε δεκαπέντε ή είκοσι. 
Ορίστε, κύριε Τζαμτζή, έχετε το λόγο. 
ΙΟΡΔΑΝΗΣ ΤΖΑΜΤΖΗΣ: Ευχαριστώ, κύριε Πρόεδρε. 
Κύριε Υπουργέ, από την πρώτη στιγμή στην εισήγησή μου προσπάθησα να κρατήσω χαμηλούς τόνους. Μίλησα για συγκεκριμένα θέματα, μίλησα για την πραγματική έλλειψη ουσιαστικής πολιτικής που υπάρχει και επιπλέον μίλησα για συγκεκριμένα παραδείγματα έργων τα οποία δίνουν ακριβώς το στίγμα του τι γίνεται. 
Κανείς δεν είπε ότι δεν έχετε κάνει τίποτα. Αυτό το οποίο τόνισα, όμως, είναι ότι τα έργα αυτά τα οποία έχουν γίνει τα χρόνια αυτά χαρακτηρίζονται από μεγάλες υπερβάσεις προϋπολογισμών, από μη επιλέξιμες δαπάνες και από κακοτεχνίες σε σημείο τέτοιο που κάποια έργα να μην λειτουργούν καθόλου. Αυτά έχουν ως αποτέλεσμα να γίνονται νέοι προϋπολογισμοί για να λειτουργήσουν τα έργα αυτά και να υπάρχουν έργα τα οποία έχουν σταματήσει γιατί φεύγει ο εργολάβος. 'Ολα αυτά ομολογήθηκαν και από τον ίδιο τον Κοινοβουλευτικός σας Εκπρόσωπο. 
Δεν θα σας ακολουθήσω, λοιπόν, στην προσπάθεια που κάνατε να οξύνετε το κλίμα μέσα στη Βουλή, μιλώντας πολιτικά και προσπαθώντας να μας παρασύρετε και εμάς σ' αυτόν το δρόμο. Δεν είμαστε σ' αυτήν την Αίθουσα για να κάνουμε πολιτικές αντιπαραθέσεις. Στην Αίθουσα αυτή θέλουμε να βοηθήσουμε και εμείς ώστε να λυθούν σημαντικά προβλήματα τα οποία απασχολούν τον τόπο στον τομέα της διαχείρισης των υδάτινων πόρων. 
Στην Πέλλα, κύριε Υπουργέ, υπάρχουν δύο μεγάλα ποτάμια ο Εδεσσαίος και ο Αλμωπαίος και δεν έχει γίνει κανένα έργο συγκράτησης των υδάτων τους. Χάνονται τα νερά εννέα μήνες στη θάλασσα. 
Τη λιμνοδεξαμενή στην Πλατάνη, κύριε Υπουργέ, την ετοιμάζετε εδώ και μία δεκαετία σχεδόν, εννέα χρόνια. Ελπίζουμε να τηρήσετε τις υποσχέσεις σας και να την εντάξετε στο Γ' Κοινοτικό Πλαίσιο Στήριξης. 
Το φράγμα της Καλλής στην Πέλλα, κύριε Υπουργέ, το έχετε εξαγγείλει πολλές φορές και ενώ δαπανήθηκαν εκατομμύρια για μελέτες, το παρατήσατε. 'Οσον αφορά τη λιμνοδεξαμενή στη Νότια Αλμωπία, κάνατε μόνο τις χωματουργικές εργασίες, κύριε Υπουργέ, και την παρατήσατε έτσι. Οι ταμιευτήρες στα Γιαννιτσά εξαγγέλλονται και δεν γίνονται. 'Oλα αυτά είναι που λείπουν. 
Και βέβαια, επειδή μας προκαλέσατε ότι δεν διαβάζουμε, σύμφωνα με το εθνικό σχέδιο κατά της ερημοποίησης, σας λέω, κύριε Υπουργέ, ότι εμείς διαβάζουμε αυτά που γράφετε. Φαίνεται ότι εσείς δεν διαβάζετε αυτά που γράφονται μέσα. Λέτε στη σελίδα 70 για τις αρδεύσεις. Υπάρχει πληθώρα προβλημάτων που σχετίζονται με την αξιοποίηση των υδάτινων πόρων και που διαφοροποιούνται από περιοχή σε περιοχή. Υπάρχει έλλειψη ικανοποιητικής υποδομής, φράγματα, ταμιευτήρες, εγγειοβελτιωτικά έργα, ενώ τα υφιστάμενα αρδευτικά δίκτυα παρουσιάζουν σε ορισμένες περιπτώσεις ελλιπή συντήρηση. Αυτά τα λέτε εσείς μέσα στο Εθνικό Σχέδιο κατά της ερημοποίησης. Εμείς αυτά τα διαβάζουμε. Αυτά σας είπαμε μέσα σ' αυτήν την Αίθουσα και όμως εσείς μας λέτε ότι όλα πάνε καλά. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Να διαβάζετε και τα υπόλοιπα. 
ΙΟΡΔΑΝΗΣ ΤΖΑΜΤΖΗΣ: Κύριε Υπουργέ, αφήστε με να μιλήσω. 
Εσείς, λοιπόν, ήρθατε σ' αυτήν την Αίθουσα και μας είπατε ότι όλα βαίνουν καλώς. Ότι τα στοιχεία μας είναι ανακριβή, ότι κινδυνολογούμε, ότι έχουμε πανικό, ότι δεν υπάρχει πρόβλημα ποσότητας και ποιότητας και ότι εσείς διαχειρίζεστε σωστά τους υδάτινους πόρους. 
Μα, τα ίδια προβλήματα τα οποία σας επισημάναμε, κύριε Υπουργέ, τα λέτε εσείς στο δικό σας εγχειρίδιο, στο δικό σας βιβλίο.
Βέβαια, προχθές, εδώ σ' αυτήν την Αίθουσα, ειπώθηκαν πολλά πράγματα κατά τη διάρκεια της συζήτησης μιας επερώτησης. Ξέρετε τι έλεγε μέσα σ' αυτήν τη συζήτηση ο Υφυπουργός ΠΕΧΩΔΕ; "Αναγνωρίζω, κύριε Κατσαρέ, και κύριοι συνάδελφοι της Νέας Δημοκρατίας, που αναπτύξατε την επερώτηση, ότι πράγματι τα όσα θέσατε για τη Θεσσαλική πεδιάδα, για το Θεσσαλικό κάμπο, για τη Θεσσαλία είναι υπαρκτά. Υπάρχει πρόβλημα άρδευσης, πρόβλημα ύδρευσης". Είναι στα Πρακτικά και μπορείτε να τα πάρετε, κύριε Υπουργέ. Αυτά σας επισημάναμε και εσείς το μόνο που κάνατε ήταν να μας επιτεθείτε.
Επανέρχομαι σε κάποια έργα. Αυτό εδώ είναι το Υπουργείο Γεωργίας, Σύμβουλος Διαχείρισης Επιχειρησιακού Προγράμματος Ανάπτυξης το Β΄ Κοινοτικό Πλαίσιο Στήριξης. Είναι από τις εταιρείες οι οποίες το διαχειρίζονται, "ΒΑΚΑΚΗΣ", "ΚΑΝΤΟΡ", "ΡΕΜΑΚΟ". Ακούστε τι λένε αυτοί οι οποίοι έχουν ελέγξει τα έργα.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Φτάσατε στο Γ΄ ενώ είμαστε ακόμη στο Β΄.
ΙΟΡΔΑΝΗΣ ΤΖΑΜΤΖΗΣ: Θα ακούσετε την κριτική, όσο κι αν πονάει.
Ταμιευτήρας Αρτζάν. Το έργο έχει αποπερατωθεί και βρίσκεται στη φάση παραλαβής. Υπάρχει σημαντική υπέρβαση των νομικών δεσμεύσεων που θα καλυφθούν από το πρόγραμμα δημοσίων επενδύσεων, λόγω μη αποδοχής των δαπανών από την Ευρωπαϊκή Ένωση.
Λιμενοδεξαμενή Πλατικό. Ολοκληρώθηκε, το έργο όμως δεν μπορεί να λειτουργήσει λόγω εκτεταμένων και σοβαρών κακοτεχνιών στον προσαγωγό αγωγό. Η εταιρεία η οποία το κατασκεύασε, κήρυξε πτώχευση και η αποκατάσταση των κακοτεχνιών ανατέθηκε σε άλλο ανάδοχο. Στην πορεία όμως των εργασιών διαπιστώθηκε ότι η αποκατάσταση των κακοτεχνιών ήταν αδύνατη και γι' αυτό διακόπηκαν οι εργασίες. Απαιτείται πλήρης αντικατάσταση του αγωγού. Ποιος θα πληρώσει, κύριε Υπουργέ, αυτό το έργο; Δεν έβλεπαν οι μηχανικοί που έλεγχαν αυτό το έργο; Δεν έκαναν ελέγχους: Ποιοι τα "άρπαξαν", επιτρέψτε μου την έκφραση, υπήρξε κάποια κύρωση από πλευράς σας; Σας τα λέει η ίδια η εταιρεία που ελέγχει τα έργα.
Λιμνοδεξαμενή Κακής Λαγκαδάς Παξών. Πρώτος και δεύτερος συγκριτικός πίνακας δεν κρίθηκαν επιλέξιμοι από την Ευρωπαϊκή Ένωση.
Λιμνοδεξαμενή Σεδούντα, Νομού Λέσβου. Έχει υλοποιηθεί το 30% της αρχικής σύμβασης. Στην υλοποίηση του έργου παρατηρείται καθυστέρηση άνω των δύο ετών, η οποία οφείλεται στη μη ολοκλήρωση των διαδικασιών απαλλοτρίωσης. Λόγω αυτής της καθυστέρησης η ανάδοχος εταιρεία αναγκάστηκε να αγοράσει την προς απαλλοτρίωση έκταση. Κι εγώ σας ερωτώ: Πόσο θα πουλήσει στο ελληνικό δημόσιο η ανάδοχος εταιρεία την έκταση την οποία αγόρασε; Μπορείτε να μας απαντήσετε, κύριε Υπουργέ; Σε τι τιμές θα πληρώσουμε; 
Λιμνοδεξαμενή Χρήστου, Αγίου Κήρυκα. Το έργο βρίσκεται σε πολύ προωθημένο στάδιο. Έχει ανακύψει πρόβλημα, λόγω ανωτέρας βίας. Ποια είναι η "ανωτέρω βία"; Υπάρχουν στοιχεία συγκεκριμένα.
Σας ερωτώ, κύριε Υπουργέ: Τι έχετε κάνει για όλα αυτά; Τι κυρώσεις έχουν επιβληθεί; Τα ερωτώ αυτά, γιατί έρχεσθε εδώ και μας λέτε ότι "εμείς, κάνουμε έργο". Αλλά θα σας πω ξεκάθαρα, κύριε Υπουργέ, ότι όλα αυτά τα έργα, όπως σας είπαμε πριν, είναι λίγα, γίνονται κακοτεχνίες και δεν δαπανώνται τα χρήματα του ελληνικού δημοσίου σωστά. Αυτό λέμε εμείς, ότι δεν έχετε ουσιαστική πολιτική στη διαχείριση των υδάτινων πόρων. Κάνετε δουλειά, κυριολεκτικά στο πόδι. Είναι πολύ σημαντικό, γιατί δαπανάτε τα χρήματα του ελληνικού λαού, δίχως να πιάνουν τόπο. Βεβαίως, είστε μία Κυβέρνηση πολύ μειωμένων προσδοκιών και βέβαια αυτό το βλέπει ο ελληνικός λαός και θα αποδειχθεί στις επόμενες εκλογές.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 Χρόνια από την Ελληνική Επανάσταση", σαράντα οκτώ μαθητές και τέσσερις συνοδοί δάσκαλοι από το 33ο Δημοτικό Σχολείο Πατρών. Επίσης, σαράντα μαθητές και μαθήτριες με είκοσι οκτώ συνοδούς δασκάλους και γονείς από το Δημοτικό Σχολείο "Λαζαρίνας" Καρδίτσας.
Η Βουλή τους καλωσορίζει.
(Χειροκροτήματα από όλες τις πτέρυγες)
Υπάρχουν και συνάδελφοι Βουλευτές από τις δικές σας περιοχές εδώ, μέσα στην Αίθουσα.
Έχουμε κοινοβουλευτικό έλεγχο και γι' αυτό στην Αίθουσα αυτήν τη στιγμή βρίσκονται οι Βουλευτές που επερωτούν και ο αρμόδιος Υπουργός ο οποίος απαντά στην επερώτηση. Αυτά, έτσι, ενημερωτικά για τα παιδιά.
Κύριε Καραμπίνα, θα σας δώσω το λόγο για δύο λεπτά. 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, στην ομιλία μου επεσήμανα την έλλειψη εθνικού θεσμικού πλαισίου διαχείρισης των υδάτινων πόρων. Όταν ο κύριος Υπουργός ανήλθε στο Βήμα, πρότεινε μεταξύ άλλων όσα λείπουν από το θεσμικό πλαίσιο για την αντιμετώπιση του προβλήματος. Μας κατηγόρησε, όμως, ότι δεν έχουμε θέσεις και προτάσεις. Ρωτήσαμε γιατί χάνονται τα επιφανειακά ύδατα και πού είναι οι λιμνοδεξαμενές, τα φράγματα, τα εγγειοβελτιωτικά έργα και οι καινοτόμες παρεμβάσεις για την ενίσχυση του υδροφόρου ορίζοντα. 
Ο κύριος Υπουργός στην ομιλία του μας είπε ότι θα κάνει όλα αυτά τα οποία εμείς με ερωτήματά μας προτείναμε. Γι' αυτό σας κατηγορούμε, κύριε Υπουργέ, γιατί είσαστε μόνο "θα". Δεν κάνετε έργα. Είστε μόνο λόγια!
Τελειώνοντας, κύριε Πρόεδρε, ήθελα να πω το εξής: Σήμερα για δεύτερη φορά επιβεβαιώνεται πανηγυρικά η προχειρότητα των εξαγγελιών του κυρίου Πρωθυπουργού και η προσχώρηση στο δόγμα "Λέω - ξελέω". Το πρωί ο ίδιος ο κύριος Πρωθυπουργός ανακάλεσε την εξαγγελία του για θεσμοθέτηση του Συνηγόρου Υγείας και τώρα ο κύριος Υπουργός διαψεύδει και ανακαλεί την εξαγγελία του κυρίου Πρωθυπουργού για ένταξη των εγγειοβελτιωτικών έργων της πεδιάδος της Άρτας και της πεδιάδος Πέτα-Κομποτίου στο Γ΄ Κοινοτικό Πλαίσιο Στήριξης. Αυτό πιστεύω ότι μας δίνει το δικαίωμα να σας πούμε ότι δεν είστε συνεπείς κύριε Υφυπουργέ. Τουλάχιστον, αυτός ο χαρακτηρισμός σας ταιριάζει αν πράγματι ο κύριος Πρωθυπουργός ανακαλεί την ίδια του την εξαγγελία μέσω υμών, κύριε Υφυπουργέ.
Θα σας πω τώρα για τη δική σας εξαγγελία, την εξαγγελία των 12 δισεκατομμυρίων δραχμών από τις δημόσιες επενδύσεις. Το 1994 είχατε εξαγγείλει για το ίδιο θέμα 11 δισεκατομμύρια δραχμές. Σήμερα έχουμε 2002 και απορροφήθηκαν 1,5 δισεκατομμύρια, κύριε Υφυπουργέ, και τα έργα είναι στα έργα κεφαλής. Αντιλαμβάνεστε, λοιπόν, πόσα χρόνια ακόμη θα περιμένουμε μέχρι να γίνουν αυτά τα απαραίτητα έργα ανάπτυξης της γεωργίας στο Νομό Άρτας. Πιστεύω ότι τουλάχιστον θα πρέπει να εξετάσετε το θέμα ή να έρθετε σε συνεννόηση με τον κύριο Πρωθυπουργό. 
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε συνάδελφε.
Κύριε Υπουργέ, σύμφωνα με το χρόνο που πήρατε σας μένουν έξι λεπτά για δευτερολογία και έχετε, επίσης, ένα πεντάλεπτο για τριτολογία. Θα σας δώσω, όμως, δέκα λεπτά για δευτερολογία και δύο λεπτά για τριτολογία. 
Ορίστε, κύριε Υπουργέ.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε.
Κύριοι συνάδελφοι, διαρκώς επαναλαμβάνετε μία αντίφαση σε αυτήν την Αίθουσα. Γίνεται μία προσπάθεια να δημιουργήσετε ένα θολό τοπίο στα πλαίσια μας αντιπολιτευτικής τακτικής απροσδιόριστου χαρακτήρα και στη συνέχεια να εκφράσετε πολιτικό λόγο -υποτίθεται προγραμματικό- σε νηπιακή ηλικία, θα έλεγα. Είναι, όμως, μία προσπάθεια που αξίζει να συνεχισθεί. Συνεχίστε την. Στο τέλος, θα καταλήξετε να κάνετε και κάποιες προτάσεις στο Κοινοβούλιο και να μη μένετε σε γενικολογίες. 
Δεν θα αναφερθώ στο ενδιαφέρον των είκοσι πέντε Βουλευτών, γιατί είναι μόνιμο φαινόμενο. Όταν, όμως, επερωτάτε την Κυβέρνηση για ένα θέμα μείζονος σημασίας, δεν μπορείτε να κάνετε επιλεκτική καταγραφή έργων αγνοώντας το σύνολο μιας πολιτικής ή το σύνολο ενός έργου. Αυτή είναι μυωπική, μικροκομματική και αδιέξοδη πολιτική. Δεν μπορείτε να μιλάτε με γενικολογίες. 
'Oταν προσπαθείτε να εκφέρετε ένα λόγο πολιτικό επί της ουσίας, δεν μπορείτε να μιλάτε με γενικολογίες. "Το θέμα της διαχείρισης των νερών είναι εθνικό θέμα". Βεβαίως. 'Oλοι συμφωνούμε ότι είναι εθνικό θέμα. "Χρειάζεται υδατική πολιτική". 'Oλοι λέμε ότι χρειάζεται υδατική πολιτική. Η Νέα Δημοκρατία, είπε ο Κοινοβουλευτικός σας Εκπρόσωπος, κάνει την επερώτηση για να υπενθυμίσει το πρόβλημα. Το πρόβλημα της λειψυδρίας, όχι το πρόβλημα των υδάτινων πόρων.
'Ολα αυτά, λοιπόν, τα γενικόλογα…
ΙΟΡΔΑΝΗΣ ΤΖΑΜΤΖΗΣ: Η επερώτηση όμως, κύριε Υπουργέ, μιλάει για τη διαχείριση των υδάτινων πόρων.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Σας παρακαλώ, κύριε συνάδελφε. Η επερώτηση…
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Τζαμτζή.
ΙΟΡΔΑΝΗΣ ΤΖΑΜΤΖΗΣ: Διαβάστε την επερώτηση.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Τζαμτζή, μην με αναγκάζετε να υψώσω ξανά τους τόνους, γιατί ξέρετε ότι δεν σας ωφελεί. Δεν είναι πρόβλημα προσωπικό μου. Δεν σας ωφελεί.
Αν το θέλετε έτσι, όμως, η επερώτησή σας έχει τις εξής ανακρίβειες: Πρώτον, ο εφιάλτης της λειψυδρίας. Σας το τόνισαν: ποιος εφιάλτης; Ήρθατε να μας υπενθυμίσετε τον εφιάλτη της λειψυδρίας, όταν επί δύο χρόνια εφαρμόζεται ειδικό πρόγραμμα αντιμετώπισης της λειψυδρίας, που δεν είχε παρουσιαστεί ποτέ ξανά στη χώρα; Και στο νομό σας γνωρίζετε πολύ καλά τι παρεμβάσεις γίνονται. Αν θέλετε, να σας τις αναφέρω κιόλας.
ΙΟΡΔΑΝΗΣ ΤΖΑΜΤΖΗΣ: Να τις αναφέρετε!
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Μάλιστα.
Για τη λειψυδρία στο Νομό Πέλλας, κύριε συνάδελφε, διατίθενται φέτος -μόνο για το Νομό Πέλλας- 30 χιλιάδες ευρώ για τον Τ.Ο.Ε.Β. Εδεσσαίου, 25 χιλιάδες ευρώ για τον Τ.Ο.Ε.Β. Ακρολίμνης, 45 χιλιάδες ευρώ για τον Τ.Ο.Ε.Β. Κρύας Βρύσης, 45 χιλιάδες ευρώ για τον Τ.Ο.Ε.Β. Μηλοτόπου, 15 χιλιάδες ευρώ για τον Τ.Ο.Ε.Β. Καρυώτισσας, 30 χιλιάδες ευρώ για τον Τ.Ο.Ε.Β. Γιαννιτσών. Μόνο για τη λειψυδρία είναι αυτά!
ΙΟΡΔΑΝΗΣ ΤΖΑΜΤΖΗΣ: ΘΑ τα διαθέσετε! ΘΑ τα διαθέσετε.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αφήστε τα "θα". Τα "θα" ταιριάζουν σε σας. Με κυρίαρχο "θα" το "θα κυβερνήσετε" αυτόν τον τόπο. Με αυτήν την πρακτική δεν πρόκειται ποτέ να κυβερνήσετε, κύριε Τζαμτζή.
Αυτά είναι υπογραφή του Υπουργού Γεωργίας και οδεύουν προς την Πέλλα. Θέλετε να σας αναφέρω και τους υπόλοιπους νομούς; 'Ολα αυτά είναι άθροισμα 5.300.000.000 δραχμές. Και όλα αυτά είναι για την αντιμετώπιση πιθανών προβλημάτων λειψυδρίας. Δεν είμαστε σίγουροι ότι θα υπάρχουν φέτος. Είναι για πιθανά προβλήματα λειψυδρίας, δηλαδή προβλέπουμε.
Έρχεστε εσείς, λοιπόν, να μας υπενθυμίσετε τον εφιάλτη της λειψυδρίας. Λέτε ότι δεν αξιοποιήθηκαν λεφτά του Γ΄ Κοινοτικού Πλαισίου Στήριξης, πολύ δε περισσότερο λέτε το μέγα ψεύδος ότι τα λεφτά του Γ΄ Κοινοτικού Πλαισίου Στήριξης είναι λιγότερα από του Β΄ Κοινοτικού Πλαισίου Στήριξης.
Σας ανέφερα όμως τα νούμερα. Τα έχετε στη διάθεσή σας και θα σας τα υπενθυμίσω: από τα 67 δισεκατομμύρια πάμε στα 83. Μόνο για το Γ΄ Κοινοτικό Πλαίσιο Στήριξης. Και βεβαίως, και εσείς, όπως και ο κ. Μητσοτάκης, επιλεκτικά αναγνωρίζετε μόνο τα 83 και ξεχνάτε τα 153, από το Υπουργείο Γεωργίας πάλι, που είναι για τις περιφέρειες και εντάσσονται στα Περιφερειακά Επιχειρησιακά Προγράμματα.
Αγνοείτε επίσης πόρους άνω του τρισεκατομμυρίου που υπάρχουν και ενσωματώνονται στο Ειδικό Επιχειρησιακό Πρόγραμμα Αγροτικής Ανάπτυξης του Υπουργείου Γεωργίας, τα οποία είναι πόροι οι οποίοι θα διατεθούν για λιμνοδεξαμενές και μικρά φράγματα, τα οποία εμείς σχεδιάζουμε και τώρα αποφασίσατε κι εσείς να μας τα προτείνετε ως πολιτική, λέγοντας ότι χρειάζονται πολλά μικρά φράγματα στην Ελλάδα, γιατί κάποιος από εσάς πήγε στο Ισραήλ, κάποιος άλλος πήγε στην Κύπρο και διαπιστώσατε ότι και οι άλλες χώρες έτσι κάνουν. Αυτό όμως είναι ένας συγκεκριμένος προγραμματισμός, ο οποίος υλοποιείται αυτήν τη στιγμή, κύριε Τζαμτζή. Και έπρεπε να το ξέρουν οι συνάδελφοι της Νέας Δημοκρατίας.
Οι συνάδελφοι όμως της Νέας Δημοκρατίας και εσείς, επομένως το κόμμα της Νέας Δημοκρατίας έχει μία συγκεκριμένη πολιτική, την πολιτική της σύγχυσης. Ξέρετε που φτάνει αυτή η πολιτική; Το άκουσα με έκπληξη από συνάδελφό μου της Θεσσαλίας. Αναφέρεστε στα προβλήματα της Θεσσαλίας και είπε ο συνάδελφος ότι το ΠΑ.ΣΟ.Κ. δεν κάνει καθόλου έργα, δεν έχουμε δει κανένα έργο. Τα μοναδικά έργα που υπάρχουν, λέει, όπως η Λίμνη Πλαστήρα και ο Σμόκοβος, είναι έργα που άλλοι σχεδίασαν, υπονοώντας ότι τη Λίμνη Πλαστήρα την οραματίστηκε και τη σχεδίασε η Νέα Δημοκρατία. Η Λίμνη Πλαστήρα έχει το όνομα του Πλαστήρα, που την οραματίστηκε. Και η λογική "τι Πλαστήρας, τι Παπάγος" μέχρι τώρα υπήρχε σε άλλους, τώρα τελευταία μεταφέρθηκε και σε σας.
Ο Σμόκοβος είναι ένα έργο που εκτελείται και ολοκληρώνεται επί ΠΑΣΟΚ. Εδώ τόσο διάστημα μας κατηγορείτε ότι δεν εκτελούμε αυτά τα έργα, όταν σας φέρνω τους καταλόγους, τα αγνοείτε, προσπαθείτε να τα αγνοήσετε ή τα αρνείσθε. Αλλού πετάμε το μπαλάκι. Πριν από λίγο μας κατηγορήσατε ότι εγκαταλείψαμε τα δίκτυα του Σμοκόβου. Και σας λέω ότι το ενδιαφέρον της Κυβέρνησης αποκαλύπτεται με τα 12 δισεκατομμύρια από το πρόγραμμα δημοσίων επενδύσεων τα οποία διατίθενται για τα δίκτυα του Σμοκόβου. Και σας αποκαλύπτω επίσης ότι σύμφωνα με το χρονοδιάγραμμα που υλοποιεί η Κυβέρνηση του ΠΑΣΟΚ, ο Σμόκοβος αρχίζει την κατάκλισή του εντός του μηνός. Αυτά είναι έργα, αγαπητοί συνάδελφοι. Δεν μπορείτε να τα αγννοήσετε. 
ΙΟΡΔΑΝΗΣ ΤΖΑΜΤΖΗΣ: Για την λιμνοδεξαμενή…
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Τζαμτζή!
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αφήστε την επιλεκτική μνήμη και την επιλεκτική ανάγνωση της πραγματικότητας. Γιατί μέχρι τώρα αυτό που μας έχετε δείξει είναι ότι κάνετε …
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Είναι σοβαρά πράγματα αυτά;
ΠΡΟΕΔΡΕΥΩΝ (Παναγιώτης Σγουρίδης): Μα, είναι δυνατόν τώρα κύριοι συνάδελφοι. 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Μα, είναι σοβαρά πράγματα αυτά;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κάνετε επιλεκτική ανάγνωση της πραγματικότητας και επιλεκτική ερμηνεία της ιστορίας και γι' αυτό μένετε πίσω και από την πραγματικότητα και από την ιστορία, κύριοι συνάδελφοι. 
(Θόρυβος στην Αίθουσα-κωδωνοκρουσίες)
ΠΡΟΕΔΡΕΥΩΝ (Παναγιώτης Σγουρίδης): Να μην γράφεται καμία διακοπή στα Πρακτικά. Θα παρακαλούσα τους συναδέλφους να συμπεριφέρονται μέσα στην Αίθουσα σύμφωνα με αυτά που λέει ο Κανονισμός. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Να δείξω επιπλέον την άγνοια, κύριε Πρόεδρε, του κόμματος της Αξιωματικής Αντιπολίτευσης, την ηθελημένη ή την αθέλητη. Ούτως ή άλλως σκοπιμότητα υπάρχει ή αδυναμία υπάρχει και αυτή εκφράζεται. "Κανένα πρόγραμμα για την αντιμετώπιση των υδάτινων πόρων. Κανένα πρόγραμμα αντιμετώπισης της ρύπανσης". Αγνοεί η Νέα Δημοκρατία ότι υπάρχει κοινή υπουργική απόφαση του 1999 που είναι το αποτέλεσμα ερευνητικού προγράμματος του ΥΠΕΧΩΔΕ και των πανεπιστημίων, ιδιαίτερα του Πανεπιστημίου Πατρών, όπου έχουν επισήμως καθοριστεί ευσπρόβλητες ζώνες για την νιτρορύπανση. Και είναι το Αργολικό πεδίο, η λεκάνη του Πηνειού της Ηλείας, το Κωπαϊδικό πεδίο και η Θεσσαλία. Δεν γνωρίζει η Νέα Δημοκρατία προφανώς ότι σε αυτές τις περιοχές έχουν καταρτιστεί προγράμματα δράσης τα οποία υλοποιούνται για την αντιμετώπιση της νιτρορύπανσης. Πολύ περισσότερο δεν γνωρίζει ότι το 2001 προστέθηκαν η λεκάνη του Στρυμώνα, η πεδιάδα της Άρτας και της Πρέβεζας και ο κάμπος της Θεσσαλονίκης σε αυτό το συγκεκριμένο πρόγραμμα για την προστασία των υδάτινων πόρων από την ρύπανση, ιδιαίτερα λόγω της έντασης της καλλιεργητικής διαδικασίας στο γεωργικό τομέα. 
Δεν θέλω να επεκταθώ περισσότερο. Θέλω να πω δύο λόγια μόνο κύριε Πρόεδρε και κλείνω για το θέμα της οδηγίας. Η επερώτηση της Νέας Δημοκρατίας, του κόμματος που φιλοδοξεί να κυβερνήσει, λέει ότι η χώρα μας ακόμα δεν έχει εναρμονιστεί με την οδηγία 60/2000. Επαναλαμβάνω ότι η οδηγία αυτή δημοσιεύθηκε το Δεκέμβριο του 2000. Η έναρξη εναρμόνισης είναι το 2003 και το τέλος της εναρμόνισης -και σας τα έδωσα όλα αυτά κύριοι συνάδελφοι- είναι το 2012. Και η ελληνική Κυβέρνηση, με εντολές του Πρωθυπουργού,δεν περιμένει το 2003, ούτε το 2012. Θα έχει εναρμονιστεί πλήρως σε όλο αυτό το φάσμα προσαρμογών που επιβάλλονται πολύ πιο σύντομα. Γι' αυτό έχει ξεκινήσει και συγκροτήθηκε διυπουργική επιτροπή με εντολή του Πρωθυπουργού η οποία έχει αρχίσει ήδη εδώ και πολύ καιρό, μήνες, και συντονίζει αυτό το έργο. Υπάρχουν δεκατρείς ομάδες εργασίας σε ευρωπαϊκό επίπεδο -σας τις κατέθεσα στα Πρακτικά για να ενημερωθείτε- οι οποίες λειτουργούν με πρωταγωνιστικό ρόλο της Ελλάδας και των εκπροσώπων μας έξω. Υπάρχει διαρκής συντονισμός των συναρμόδιων Υπουργείων, όπως του Γεωργίας, του Περιβάλλοντος Χωροταξίας και Δημοσίων Έργων και του Ανάπτυξης. Υπάρχει προετοιμασία για τη δημιουργία των φορέων σε επίπεδο περιφέρειας και υπάρχει ένα πρόβλημα το οποίο αντιμετωπίζουμε και αν είχε λυθεί θα είχε ολοκληρωθεί ο φορέας διαχείρισης των υδάτινων πόρων που είναι μια αντίφαση την οποία έπρεπε να γνωρίζετε. Οι λεκάνες απορροής στις οποίες πρέπει να συγκροτήσουμε τους περιφερειακούς αποκεντρωμένους φορείς διαχείρισης των υδάτινων πόρων, δεν ταυτίζονται με τα διοικητικά όρια των περιφερειών. 
Η περιφέρεια Θεσσαλίας για παράδειγμα…
ΙΟΡΔΑΝΗΣ ΤΖΑΜΤΖΗΣ: ……
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Η λεκάνη απορροής της Θεσσαλίας περιέχει και τη γειτονική περιοχή της Φθοιώτιδας και της Πιερίας ένα άλλο κομμάτι. Αυτό κάναμε τόσα χρόνια, κύριε Τζαμτζή.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ. 
Το λόγο έχετε εσείς, κύριε Κοινοβουλευτικέ Εκπρόσωπε. Σας δίνω επτά λεπτά παίρνοντας και κάποια λεπτά από την τριτολογία σας. 
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, φοβάμαι ότι με αυτήν την Κυβέρνηση δεν μπορεί κανείς να κάνει διάλογο. Εξάλλου ούτε και μεταξύ τους συνδιαλέγονται. Είναι μία ομοσπονδία από φέουδα. Γιατί άλλα μας λέει ο Υφυπουργός εδώ, ένας από του επτά Υφυπουργούς που θα συντονισθούν ασυντόνιστα για την περιφερειακή ανάπτυξη. Αυτός ξέρει, η Κυβέρνηση όμως νομίζω ότι δεν ξέρει τι κάνει αυτό το τελευταίο διάστημα και όσο ψυχορραγεί, άλλο τόσο εκφράζεται με αλαζονεία, επαιρόμενη για το ανύπαρκτο ουσιαστικά έργο της.
Ο κύριος Υπουργός μάς μιλάει σαν κάποιος ο οποίος δεν είχε καμία συμμετοχή στην Κυβέρνηση. Αυτή η παράταξη κυβερνάει τον τόπο είκοσι χρόνια, κύριε Υπουργέ. Για όσα δεν έχουν γίνει, φέρετε απόλυτα την ευθύνη. 
Μας λέτε να διαβάζουμε τις απαντήσεις σας. Ποιες απαντήσεις; Αυτές που δίνετε τώρα στη Βουλή; Ή μήπως και αυτές που μας δίνετε εγγράφως και αναγκαζόμαστε να απευθυνόμαστε στο Προεδρείο, όπως έκανα προχθές. Στην προηγούμενη επερώτησή μας καταθέσατε ψεύτικους πίνακες. Και αμέσως μόλις πήρα τα στοιχεία από τις δικές σας υπηρεσίες, σας έφερα εδώ με επίκαιρη ερώτηση. Και πάλι καταθέσατε αδιάντροπα τους ίδιους ψεύτικους πίνακες, λέγοντας ότι υπολείπονται μόνο μερικά εκατομμύρια από τις επιδοτήσεις των σιτηρών, που ακόμα υπάρχουν αρκετά εκατομμύρια, ενώ τότε σας έφερα μόνο από τέσσερις νομούς πέντε δισεκατομμύρια. Δεν επιβλήθηκε καμία κύρωση σε κανένα. 
Και ο Υπουργός εδώ ανενδοίαστα, όπως σας είπα, παραπλανήθηκε από τις υπηρεσίες; Ναι, αλλά επέβαλε κυρώσεις! 'Οπως και αυτά που σας ανέφερε και στη σημερινή επερώτηση και δεν υπάρχει καμία κύρωση. Διότι γίνεται σε συμπαιγνία και σε διαπλοκή με τους κομματικούς ινστρούκτορες, που έχετε βάλει σε όλες αυτές τις υπηρεσίες που παρακολουθούν και ελέγχουν όλα τα οικονομικά αντικείμενα. Δυστυχώς εσείς τους ανέχεσθε, επειδή ίσως διαπλέκεσθε μαζί τους. Δεν εξηγείται διαφορετικά αυτή η ατιμωρησία σε αυτό το όργιο της διαφθοράς που συμβαίνει παντού.
Ακόμη μας λέτε εδώ και μας ψέξατε γιατί είπαμε "το φάσμα της λειψυδρίας". Δεν το λέμε εμείς στην επερώτησή μας, κύριε Υπουργέ. Το λέτε εσείς, ο προηγούμενος Υπουργός σας και ο νέος Υπουργός σας. Διαβάζω το σχετικό δημοσίευμα: "Ξεραίνονται διακόσιες εβδομήντα μία περιοχές της χώρας. Οξύνεται χρόνο με το χρόνο το πρόβλημα της λειψυδρίας στη χώρα μας και η Κυβέρνηση σκοπεύει να το λύσει φτιάχνοντας πρόχειρα χωμάτινα φράγματα, όπως δήλωσε χθες ο Υπουργός Γεωργίας. Ενώ πέρσι ο κ. Ανωμερίτης είχε υποσχεθεί λύση στο πρόβλημα με τεχνητή βροχή" ο Υπουργός σας "τόνισε ότι υπάρχει σημαντικό πρόβλημα λειψυδρίας -δεν είπε και τίποτα άλλο- σε σαράντα τρεις νομαρχιακές Αυτοδιοικήσεις και συνολικά σε διακόσιες εβδομήντα μία περιοχές της χώρας, γεγονός που θα προκαλέσει προβλήματα άρδευσης σε καλλιεργούμενες εκτάσεις". Αυτά είπε ο Υπουργός σας. Και εσείς το αναφέρατε προηγουμένως. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Τον τίτλο της εφημερίδας δεν ανέφερα. 
ΓΕΩΡΓΙΟΣ ΣΑΛΑΓΚΟΥΔΗΣ: Πράγματι, το αναφέρατε προηγουμένως για τις διακόσιες εβδομήντα μία περιοχές στις οποίες παίρνετε μέτρα και κάνετε σχεδιασμό. 
Αλλά μας είπατε για συγκεκριμένο προγραμματισμό. Ποιο συγκεκριμένο προγραμματισμό, όταν σας τονίσαμε ότι υπάρχει αλαλούμ. Και όταν μας είπατε ότι κάνουμε κάποιες προτάσεις. Σας είπαμε και σας προτείνουμε: Ενιαίος φορέας διαχείρισης υδατίνων πόρων. Και σας τόνισα εκεί, ποιοι ασχολούνται σήμερα;
Να το ξαναδιαβάσω για να καταγραφεί αυτό το αλαλούμ που συμβαίνει σήμερα. "Το Υπουργείο Γεωργίας, το Υπουργείο Ανάπτυξης, το ΥΠΕΧΩΔΕ, το Υπουργείο Εσωτερικών, οι νoμαρχίες, οι δήμοι, οι κοινότητες οι τοπικοί ΤΟΕΒ, ΓΟΕΒ, το ΙΓΜΕ, η ΕΜΥ, η ΔΕΗ, τα πανεπιστήμια, ιδιώτες, δεκάδες υπηρεσίες και φορείς χωρίς επικοινωνία και συντονισμό μεταξύ τους".
Είστε μαθημένοι, όμως, σε αυτό το αλαλούμ, γιατί και στην Κυβέρνησή σας εσωτερικά συμβαίνει το ίδιο αλαλούμ. Επιτέλους, δεν βλέπετε την ανάγκη δημιουργίας ενός ενιαίου φορέα; Πέρα από όλα τα υπόλοιπα, εγώ θα έβλεπα εδώ να προχωρήσετε συστηματικά, να κάνετε αυτό το πρώτο βήμα, για να μπορείτε από εκεί και πέρα να κάνετε προγραμματισμό, διότι προγραμματισμό δεν μπορείτε να κάνετε.
Και ακόμη σας είπα -και δεν θέλησα προηγουμένως να σας αναφέρω όλους τους νόμους και τις κοινές υπουργικές αποφάσεις- ότι υπάρχει ένα θεσμικό πλαίσιο που είναι φυσιολογικό. Εφόσον δεν υπάρχει ενιαίος φορέας και εφόσον όλα αυτά που σας ανέφερα προηγουμένως εμπλέκονται ασυντόνιστα μεταξύ τους, να υπάρχει και το θεσμικό εκείνο πλαίσιο που δεν μπορεί σε καμία περίπτωση ούτε με την oδηγία της Ευρωπαϊκής Ένωσης να εναρμονισθεί, αλλά ούτε να βοηθήσει αυτούς που θέλουν να κάνουν πρόγραμμα και πολιτική διαχείρισης υδάτινων πόρων να λειτουργήσουν αποτελεσματικά. Και σας είπα με αυτό τι ακριβώς συμβαίνει. Οι υπηρεσίες δεν ξέρουν ποιος έχει αρμοδιότητα για να αποφασίσει κάτι και όταν η λειψυδρία χτυπάει μία περιοχή τότε βλέπουμε τους κατοίκους να βγάζουν τα όπλα -και θα θρηνήσουμε και θύματα- γιατί κανένας δεν μπορεί να τους καθορίσει ποιος έχει προτεραιότητα στο νερό και χτυπιούνται χωριά μεταξύ τους. Και σας είπα ότι τα ζείτε στη δική σας περιοχή. Έτσι, λοιπόν, για ποιο προγραμματισμό μας μιλάτε;
Πρέπει, όμως, εδώ να τονίσω, κύριε Υφυπουργέ, ότι από τότε που υπάρχει το ελληνικό κράτος, ουδέποτε κυβέρνηση είχε τόσα πολλά χρήματα, όσα εσείς διαχειριστήκατε χάρη στη Νέα Δημοκρατία, χάρη σε μας, γιατί εμείς εντάξαμε τη χώρα με δική σας άρνηση, μόνοι μας, με επιμονή, στην Ευρωπαϊκή Ένωση και ήρθαν οι πακτωλοί αυτών των τρισεκατομμυρίων που διαχειριστήκατε όλο αυτό το χρονικό διάστημα δυστυχώς, με πάρα πολύ κακό τρόπο, γι' αυτό βρισκόμαστε σε αυτήν την κατάσταση και σας κάνουμε και αυτήν την επερώτηση, αλλά και τη δραματική αυτήν κατάσταση που ζει ιδιαίτερα η ύπαιθρος χώρα, η οποία στενάζοντας πραγματικά, σας αποδοκιμάζει. Και μην επικαλείσθε ότι υπάρχουν πολλοί που εγκρίνουν αυτήν τη στιγμή την πολιτική σας. Ουδέποτε, λοιπόν, υπήρξε Κυβέρνηση που να έχει τόσα πολλά και να κάνει τόσο λίγο έργο όσο εσείς. 
Μας είπατε προηγουμένως να πάμε και να δούμε κάποια έργα "που γίνονται", "που θα γίνουν", "που θα ολοκληρωθούν" και μας κατηγορήσατε για μυωπική πολιτική και σας είπα ότι βλέπουμε τέτοια έργα. Ξέρετε πώς λειτουργούσαμε εμείς το 1990-1993, έστω σε αυτό το μεσοδιάστημα που γίναμε κυβέρνηση, όσον αφορά τα έργα; Στο χωριό της καταγωγής μου από το 1985, αφού υπήρχαν λυόμενα από τους σεισμούς γυμνάσιο και δημοτικό, άρχισε να γίνεται το γυμνάσιο. Το βρήκα το 1990 στη βάση. Μόνο τα θεμέλια είχαν ριχτεί. Και μέσα σε τρία χρόνια ολοκληρώσαμε το γυμνάσιο, θεμελιώσαμε δημοτικό, θεμελιώσαμε λύκειο και εγκαινιάσαμε και γυμνάσιο και δημοτικό και λύκειο μέσα σε τρία χρόνια. Έτσι λειτουργούν οι κυβερνήσεις, οι οποίες θέλουν να κάνουν έργο. Πώς λειτουργούν οι δικές σας κυβερνήσεις; Ρίξτε μια ματιά στην Εγνατία Οδό, η οποία έχει και προϊστορία πολύ πιο μπροστά από σας ακόμα. Είκοσι πέντε χρόνια. Ρίξτε μια ματιά στην ΠΑΘΕ που ανήκει στην περίοδο τη δική σας. Δεκαπέντε χρόνια. Αυτήν την ΠΑΘΕ την οποία εσείς διασχίζετε οδικά όσες φορές πάτε ή έρχεστε οδικά στην ιδιαίτερη πατρίδα σας.
Έτσι λειτουργείτε τα έργα, με αυτόν τον τρόπο και με αυτόν τον τρόπο που ο πρώτος επερωτών, ο συνάδελφος κ. Τζαμτζής σας είπε, δηλαδή με υπερκοστολογήσεις, με καθυστερήσεις, με κακοτεχνίες. Τελικώς, όπως αποδέχθηκε και ο Kοινοβουλευτικός Eκπρόσωπος, ας γίνουν τα έργα και ας λειτουργούν και ας κοστίζουν παραπάνω. Όχι, να μην κοστίζουν παραπάνω, να κοστίζουν τόσο που πρέπει, γιατί πρέπει να σεβόμαστε τον ιδρώτα του ελληνικού λαού και ιδιαίτερα τον ιδρώτα του ελληνικού λαού που σήμερα δυόμισι εκατομμύρια συνάνθρωποί μας στην Ελλάδα ζουν κάτω από τα όρια της φτώχειας και αυτοί οι άνθρωποι είναι κυρίως οι άνθρωποι της περιφέρειας και πάρα πολλοί από αυτούς οι ταλαιπωρημένοι αγρότες μας εξαιτίας της αγροτικής σας πολιτικής.
Ευχαριστώ, κύριε Πρόεδρε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Καλώς.
Κύριε Υπουργέ, έχετε ένα λεπτό για να κλείσετε τη συνεδρίαση.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Πρόεδρε, σ' ένα λεπτό δεν θα μπορέσω να πείσω τη Νέα Δημοκρατία για μία πολιτική που εφαρμόζεται και που δεν την έχει καταλάβει όχι από τη μία ώρα που αποπειράθηκα να το κάνω αυτό, αλλά από τα τόσα χρόνια που βλέπει τα έργα αυτά να εκτελούνται ή μάλλον που δεν βλέπει τα έργα αυτά να εκτελούνται.
Κύριε Πρόεδρε, επιτρέψτε μου να κάνω μία μόνο πολιτική παρατήρηση. Όπως είπε η Νέα Δημοκρατία, συζητάμε για ένα εθνικό θέμα. Περιμέναμε τις προτάσεις της Νέας Δημοκρατίας και στις πρωτολογίες ακούσαμε για κακοτεχνίες. Είχαμε, επίσης, μια προσπάθεια υπεράσπισης ενός κυβερνητικού έργου από τον πρώην Πρωθυπουργό της χώρας, τον επίτιμο Πρόεδρο της Νέας Δημοκρατίας τον κ. Μητσοτάκη. 
Απ' όσα ακούσαμε από τη Νέα Δημοκρατία καταλήξαμε στις εξής εκφράσεις, ότι η Κυβέρνηση "ψυχορραγεί", ότι αντιμετωπίζει τα προβλήματα με αλαζονεία, ότι υπάρχουν κομματικοί ινστρούκτορες, διαπλοκή, όργιο διαφθοράς, ότι η χώρα στενάζει και ότι το ΠΑΣΟΚ κυβερνά είκοσι χρόνια. Αυτή ήταν η κατάληξη. Και αναρωτιέται κανείς πώς το ΠΑΣΟΚ κυβερνά είκοσι χρόνια και όλα αυτά συμβαίνουν εν αγνοία του ελληνικού λαού. Διότι προφανώς συμβαίνουν εν αγνοία της Νέας Δημοκρατίας. Η Νέα Δημοκρατία απουσιάζει από την ιστορία, απουσιάζει από την εξέλιξη και εμφανίζεται ξαφνικά διεκδικώντας την εξουσία.
Κύριε Σαλαγκούδη, κύριοι συνάδελφοι της Νέας Δημοκρατίας, τα είκοσι χρόνια που κυβερνά το ΠΑΣΟΚ δεν είναι αδιάκοπα. Είναι εβδομάδες, είναι μήνες, είναι χρόνια, είναι τετραετίες καθημερινού έργου. Είναι ημέρες, εβδομάδες, μήνες, χρόνια αναγνώρισης αυτού του έργου. Δεν σας προκαλεί εντύπωση ότι το σχολείο που κάνατε στο χωριό σας μέσα σε τρία χρόνια -που μας το φέρατε ως απόδειξη ότι πράγματι έγινε και το δέχομαι- αποτελεί απόδειξη του τρόπου, με τον οποίο κυβερνούσε η Νέα Δημοκρατία; Δεν πείσατε τον ελληνικό λαό και γι' αυτό σας απέρριψε. 
Εμείς κάθε μήνα, κάθε εβδομάδα, κάθε χρόνο, κάθε τετραετία πείθουμε, κύριοι συνάδελφοι. Γι' αυτό και στα είκοσι αυτά χρόνια υπάρχουν εξελίξεις, υπάρχουν παρεμβάσεις, υπάρχουν προγράμματα και υπάρχουν πολιτικές. Στα είκοσι αυτά χρόνια υπάρχουν τετραετίες και σ' αυτές τις τετραετίες υπάρχουν εκλογικά αποτελέσματα. Σ' αυτές τις τετραετίες αναγνωρίζεται έργο και επιδοκιμάζεται. Γι' αυτό το ΠΑΣΟΚ δεν κυβερνά είκοσι χρόνια, αλλά κυβερνά συγκεκριμένες τετραετίες και θα κυβερνήσει και άλλες. Διότι τη δύναμή του την αντλεί όχι από την αναγνώριση του έργου από εσάς, αλλά από την αναγνώριση του έργου από τον ελληνικό λαό. 
ΠΡΟΕΔΡΕΥΩΝ (Παναγιώτης Σγουρίδης): Καλώς. 
Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 Χρόνια από την Ελληνική Επανάσταση", πενήντα τρεις μαθητές και μαθήτριες και δέκα συνοδοί δάσκαλοι από το 2ο Δημοτικό Σχολείο Μεσολογγίου και το Δημοτικό Σχολείο Μύτικα. 
Η Βουλή τους καλωσορίζει. 
(Χειροκροτήματα από όλες τις πτέρυγες)
θα ήθελα να ενημερώσω τους μαθητές ότι σήμερα είχαμε κοινοβουλευτικό έλεγχο και στην Αίθουσα βρίσκεται ο Υπουργός που απαντά στις ερωτήσεις των Βουλευτών που ερωτούν. 
Κύριοι συνάδελφοι κηρύσσεται περαιωμένη η συζήτηση επί της υπ' αριθμόν 62/18-4-2002 επερώτησης Βουλευτών της Νέας Δημοκρατίας προς τους Υπουργούς Γεωργίας, Ανάπτυξης, Περιβάλλοντος, Χωροταξίας και Δημοσίων Έργων, σχετικώς με την αξιοποίηση των υδάτινων μας πόρων και την αντιμετώπιση της λειψυδρίας.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 15.00΄, λύεται η συνεδρίαση για τη Δευτέρα 20 Μαΐου 2002 και ώρα 18.00΄, με αντικείμενο εργασιών του Σώματος: κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης σύμφωνα με την ημερήσια διάταξη που έχει διανεμηθεί.


Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 


