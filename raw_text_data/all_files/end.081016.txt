(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β΄ 
ΣΥΝΕΔΡΙΑΣΗ Θ΄
Πέμπτη 16 Οκτωβρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Ανακοινώνεται ότι τη συνεδρίαση παρακολουθούν μαθητές από το 5ο Γυμνάσιο Αλίμου και το 4ο Γενικό Λύκειο Αλίμου, σελ.
2. Ο Πρόεδρος της Νέας Δημοκρατίας κ. Κώστας Καραμανλής και ογδόντα (80) Βουλευτές του κόμματός του κατέθεσαν πρόταση για σύσταση Εξεταστικής Επιτροπής, σχετικά με τη διερεύνηση του συνόλου της υπόθεσης της Μονής Βατοπεδίου, σελ.
3. Ο Πρόεδρος του Πανελλήνιου Σοσιαλιστικού Κινήματος κ. Γεώργιος Παπανδρέου και εκατό (100) Βουλευτές του κόμματός του κατέθεσαν πρόταση σύστασης Ειδικής Κοινοβουλευτικής Επιτροπής για τη διενέργεια προκαταρκτικής εξέτασης περί «Ποινικής ευθύνης Υπουργών»:
α) Για την τέλεση του αδικήματος της απιστίας σε βάρος του Δημοσίου σε βαθμό κακουργήματος, κατά παράβαση του άρθρου 390 Π. Κ., σύμφωνα με τα διαλαμβανόμενα στην πρόταση, από τον τότε Υφυπουργό Οικονομίας και Οικονομικών κ. Πέτρο Δούκα και τον τότε Υπουργό Αγροτικής Ανάπτυξης και Τροφίμων κ. Ευάγγελο Μπασιάκο, σελ.
β) Για ηθική αυτουργία, σύμφωνα με τα διαλαμβανόμενα στην πρόταση, από τον Υπουργό Επικρατείας κ. Θεόδωρο Ρουσόπουλο, σελ.
γ) Για την τυχόν συμμετοχή άλλων προσώπων ως συναυτουργών και συμμετεχόντων, σελ.
4. Επί Προσωπικού θέματος, σελ.
5. Επί του Κανονισμού, σελ.
6. Ειδική Ημερήσια Διάταξη.
Συζήτηση και λήψη απόφασης (ψηφοφορία) για την αίτηση άρσης ασυλίας του Βουλευτή κ. Κ. Αϊβαλιώτη, σελ.
7. Επιστολικές ψήφοι επί της Ειδικής Ημερήσιας Διάταξης, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 17 Οκτωβρίου 2008, σελ.
4. Συζήτηση επικαίρων ερωτήσεων
α) Προς τον Υπουργό Πολιτισμού, σχετικά με την εγκατάλειψη του μνημείου στις Θερμοπύλες, σελ.
β) Προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής σχετικά με την επίλυση των προβλημάτων των ακτοπλοϊκών γραμμών και των ναυτεργατών κ.λπ., σελ.
γ) Προς τον Υπουργό Εσωτερικών i) σχετικά με την ερμηνεία του άρθρου 6 του Ν.2690/99 «Κώδικας Διοικητικής Διαδικασίας» κ.λπ., σελ.
ii) σχετικά με τη δημιουργία χώρου φιλοξενίας μεταναστών που διαβιούν στο λιμάνι της Πάτρας κ.λπ., σελ.
δ) Προς τον Υπουργό Υγείας και Κοινωνικής Αλληλεγγύης, σχετικά με τη δημιουργία Κέντρου Αποκατάστασης Αναπήρων κ.λπ., σελ.
ε) Προς τον Υπουργό Μεταφορών και Επικοινωνιών, σχετικά με την αναστολή λειτουργίας του Σιδηροδρομικού Σταθμού Ροδόπολης Νομού Σερρών κ.λπ., σελ.
στ) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη χορήγηση άδειας καύσης νέων επικίνδυνων ουσιών σε εργοστάσιο της Λάρισας κ.λπ., σελ.
ζ) Προς τον Υπουργό Εθνικής Άμυνας i) σχετικά με την απομάκρυνση του πεδίου βολής Άγρας στη Λέσβο, σελ.
 ii) σχετικά με επεισόδιο σε βάρος στρατιωτικής μονάδας στο πεδίο βολής του χωριού Λόφων Φλώρινας κ.λπ., σελ. 

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Πρότασης Νόμου.
Η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας κ. Αλεξάνδρα Παπαρήγα και είκοσι ένας (21) Βουλευτές του Κόμματός της κατέθεσαν πρόταση νόμου: «Διασφάλιση των αποθεματικών των Ασφαλιστικών Ταμείων και διεύρυνση των ασφαλιστικών-συνταξιοδοτικών δικαιωμάτων των εργαζομένων», σελ.
2. Κατάθεση Εκθέσεων Διαρκών Επιτροπών.
α) Η Διαρκής Επιτροπή Παραγωγής και Εμπορίου καταθέτει τις Εκθέσεις της στα σχέδια νόμου του Υπουργείου Τουριστικής Ανάπτυξης:
i) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Μολδαβίας για συνεργασία στον τομέα του Τουρισμού», σελ.
ii) «Κύρωση του Μνημονίου Κατανόησης για συνεργασία στον τομέα του τουρισμού μεταξύ του Υπουργείου Τουρισμού της Ελληνικής Δημοκρατίας και του Υπουργείου Οικονομίας της Δημοκρατίας της Σλοβενίας», σελ.
iii) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Σοσιαλιστικής Δημοκρατίας του Βιετνάμ για συνεργασία στον τομέα του τουρισμού», σελ.
β) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την ‘Έκθεσή της στο σχέδιο νόμου του Υπουργείου Δικαιοσύνης: «Μεταρρυθμίσεις για την οικογένεια, το παιδί, την κοινωνία και άλλες διατάξεις», σελ.
3. Συζήτηση επί των άρθρων του σχεδίου νόμου του Υπουργείου Εξωτερικών: «Οργάνωση του συστήματος επίσημης μετάφρασης, σύσταση Μεταφραστικής Υπηρεσίας στο Υπουργείο Εξωτερικών, Ορκωτοί Μεταφραστές και άλλες διατάξεις», σελ.

ΟΜΙΛΗΤΕΣ
Α. Επί Προσωπικού θέματος:
ΝΕΡΑΝΤΖΗΣ Α., σελ.
ΠΑΓΚΑΛΟΣ Θ., σελ.
ΠΑΠΑΓΕΩΡΓΙΟΥ Γ. (Ν. Άρτας), σελ.

Β. Επί του Κανονισμού:
ΓΕΙΤΟΝΑΣ Κ., σελ.
ΣΙΟΥΦΑΣ Δ., σελ.
ΣΟΥΡΛΑΣ Γ., σελ.

Γ. Επί Της Ειδικής Ημερήσιας Διάταξης:
ΑΪΒΑΛΙΩΤΗΣ Κ., σελ.

Δ. Επί των επικαίρων ερωτήσεων:
ΒΕΛΟΠΟΥΛΟΣ Κ., σελ.
ΖΩΗΣ Χ., σελ.
ΚΑΛΟΓΙΑΝΝΗΣ Σ., σελ.
ΚΑΜΜΕΝΟΣ Π., σελ.
ΛΙΑΠΗΣ Μ., σελ.
ΜΑΡΙΝΟΣ Γ., σελ.
ΜΠΑΝΙΑΣ Ι., σελ.
ΜΠΟΛΑΡΗΣ Μ., σελ.
ΝΑΚΟΣ Α., σελ.
ΠΑΓΚΑΛΟΣ Θ., σελ.
ΠΑΠΑΓΕΩΡΓΙΟΥ Γ. (Ν. Άρτας), σελ.
ΠΟΛΑΤΙΔΗΣ Η., σελ.
ΣΚΥΛΛΑΚΟΣ Α., σελ.
ΣΤΑΥΡΟΥ Α., σελ.
ΤΑΣΟΥΛΑΣ Κ., σελ.
ΤΣΟΥΚΑΛΗΣ Ν., σελ.
ΧΑΤΖΗΔΑΚΗΣ Κ., σελ.

Ε. Επί του σχεδίου νόμου του Υπουργείου Εξωτερικών:
ΑΪΒΑΛΙΩΤΗΣ Κ., σελ.
ΒΟΡΙΔΗΣ Μ., σελ.
ΓΕΙΤΟΝΑΣ Κ., σελ.
ΚΑΝΕΛΛΗ Λ., σελ.
ΚΑΡΑΤΖΑΦΕΡΗΣ Γ., σελ.
ΚΑΣΣΙΜΗΣ Θ., σελ.
ΚΕΔΙΚΟΓΛΟΥ Σ., σελ.
ΜΠΑΝΙΑΣ Ι., σελ.
ΜΠΕΓΛΙΤΗΣ Π., σελ.
ΡΟΝΤΟΥΛΗΣ Α., σελ.
ΣΓΟΥΡΙΔΗΣ Π., σελ.
ΣΟΥΡΛΑΣ Γ., σελ.


      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ Θ΄
      Πέμπτη, 16 Οκτωβρίου 2008
      
      Αθήνα, σήμερα στις 16 Οκτωβρίου 2008, ημέρα Πέμπτη και ώρα 09.33΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. Αναστασίου Νεράντζη. 
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από το κ. Ηλία Πολατίδη, Βουλευτή Σερρών τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Δημοτικό Συμβούλιο Αγίου Νικολάου ζητεί την ίδρυση Εφετείου στην ανατολική Κρήτη.
      2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία  ο Δήμος Αγίου Νικολάου Νομού Λασιθίου Κρήτης ζητεί να ενταχθούν στις άγονες γραμμές τα λιμάνια Αγίου Νικολάου και Σητείας.
      3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Νομού Λασιθίου Κρήτης ζητεί την ένταξη σε χρηματοδοτικό πρόγραμμα του έργου της τριτοβάθμιας επεξεργασίας λυμάτων Αγίου Νικολάου και Ελούντας κ.λπ..
      4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Πτυχιούχων Τεχνικών Αεροπλάνων Ο.Α. και η Ένωση Τεχνικών Εναέριων Μεταφορών και Πτυχιούχων ζητεί τη λήψη μέτρων για τη συνέχιση της λειτουργίας του εθνικού μας αερομεταφορέα.
      5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Π.Α.Σ.Κ. Γεωπόνων Νομού Λάρισας ζητεί τη λήψη μέτρων για τη στήριξη της κτηνοτροφίας.
      6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Εργαζομένων Σταθμού Παραγωγής Δ.Ε.Η. Α.Η.Σ. Αθερινόλακκου ζητεί την πρόσληψη προσωπικού για την κάλυψη των αναγκών του πιο πάνω σταθμού κ.λπ..
      7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Αντιδήμαρχος και οι Σύλλογοι Γονέων και Κηδεμόνων του 1ου και 2ου Γυμνασίων Σητείας ζητούν την πρόσληψη επιστατών-φυλάκων στο πιο πάνω σχολικό συγκρότημα.
      8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Καραδήμας Γαβριήλ ζητεί την ίδρυση σχολείου για παιδιά με ειδικές ανάγκες στη Θεσ/νίκη.
      9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Γιάννης Καρτσιδήμας ζητεί να του χορηγηθεί γονική άδεια.
      10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Γονέων και Κηδεμόνων Ειδικού Γυμνασίου-Λυκείου Αθηνών ζητεί τη λήψη μέτρων για την εύρυθμη λειτουργία του πιο πάνω σχολείου.
      11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Σώμα Επίλεκτων Μεταφραστών-Διερμηνέων διαμαρτύρεται για το περιεχόμενο του νομοσχεδίου που αφορά στο μεταφραστικό τμήμα.
      12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία  διαμαρτύρεται για την περικοπή του επιδόματος εξομάλυνσης από το εφάπαξ των αξιωματικών.
      13) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Συντονιστική Επιτροπή Σωματείων Συμβασιούχων Ολυμπιακής Αεροπορίας ζητεί τη λήψη μέτρων για τη διασφάλιση της εργασίας των μελών του.
      14) Ο Βουλευτής Ρεθύμνου κ. ΗΛΙΑΣ ΛΑΜΠΙΡΗΣ κατέθεσε αναφορά με την οποία ο Δήμος Λάμπης Ρεθύμνου διαμαρτύρεται για την έξαρση της παραβατικότητας στο Τοπικό Διαμέρισμα Μελάμπων του δήμου του.
      15) Η Βουλευτής Β΄ Θεσσαλονίκης κ. ΕΥΑΓΓΕΛΙΑ ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία η Πανκαπνεργατική Ένωση Νομού Σερρών ζητεί την εφαρμογή συμφωνίας της εταιρείας ATIC και των πιστωτών της για τη ρύθμιση χρεών της.
      16) Ο Βουλευτής Κορινθίας κ. ΠΑΝΑΓΙΩΤΗΣ ΜΠΕΓΛΙΤΗΣ κατέθεσε αναφορά με την οποία ο Δήμος Κορινθίων ζητεί τη στήριξη των εργαζομένων στο κέντρο πρόληψης εξαρτησιογόνων ουσιών του Νομού Κορινθίας.
      17) Ο Βουλευτής Αργολίδος κ. ΙΩΑΝΝΗΣ ΜΑΝΙΑΤΗΣ κατέθεσε δημοσίευμα εφημερίδας σχετικά με το μέλλον της Αρβανιτιάς.
      18) Ο Βουλευτής Αργολίδος κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο Δήμος Ασίνης Αργολίδος και σύλλογοι του δήμου ζητούν τη μη μεταφορά πυρηνουργείων στην περιοχή Άγιος Αντώνιος του δήμου τους.
      19) Οι Βουλευτές, Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ, Λαρίσης κ. ΑΝΤΩΝΙΟΣ ΣΚΥΛΛΑΚΟΣ και Μαγνησίας κ. ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο κ. Βάϊος Φροξυλιάς ζητεί τη χορήγηση ειδικής άδειας ανατροφής για το δεύτερο παιδί του.
      20) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία η Νομαρχιακή Αυτοδιοίκηση Σάμου ζητεί την ένταξη στο γενικό πρόγραμμα των παγκόσμιων αεραθλητικών Αγώνων του 2009 της αφής της Ικαρίου Φλόγας στο βωμό του Ικάριου κ.λπ..
      21) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία η Νομαρχιακή Αυτοδιοίκηση Σάμου ζητεί την αύξηση του προϋπολογισμού του προγράμματος «LEADER» αλιείας των Νομών Σάμου και Χίου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 2733/30-7-2008 ερώτηση των Βουλευτών κυρίων Μιχάλη Παπαγιαννάκη και Νικολάου Τσούκαλη δόθηκε με το υπ’ αριθμ. 7017/4/8719/09-08-2008 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσαν οι Βουλευτές κ.κ. Μ. Παπαγιαννάκης και Ν. Τσούκαλης, σε ό,τι μας αφορά, σας γνωρίζουμε ότι, για την αντιμετώπιση της μάστιγας των τροχαίων ατυχημάτων στη χώρα μας, μετά την ολοκλήρωση του πενταετούς προγράμματος με την επωνυμία «Στρατηγικό σχέδιο για τη βελτίωση της οδικής ασφάλειας στην Ελλάδα 2001-2005» (ΚΑΘ’ ΟΔΟΝ 2001-2005), του οποίου τα αποτελέσματα ήταν θετικά, αφού από το 2000 και μετά υφίσταται μία σταδιακή μείωση των τροχαίων ατυχημάτων και των παθόντων από αυτά, η Κυβέρνηση προχώρησε στην κατάρτιση ενός νέου Στρατηγικού Σχεδίου Οδικής Ασφάλειας για τα έτη 2006-2010, το οποίο αναπτύσσεται από το Υπουργείο Μεταφορών και Επικοινωνιών. Με το Σχέδιο αυτό ορίζονται κατευθύνσεις για τη βελτίωση της οδικής ασφάλειας στη χώρα μας με αντίστοιχα προγράμματα δράσεων, η υλοποίηση των οποίων αποτελεί ευθύνη του κάθε Υπουργείου.
      Από την Ελληνική Αστυνομία τίθενται κεντρικοί στόχοι, τόσο σχετικά με το ποσοστό μείωσης των νεκρών όσο και με τους ελέγχους των παραβάσεων. Επιπλέον τίθενται και περιφερειακά επιμέρους στόχοι ελέγχων ειδικών κατηγοριών οχημάτων, ανάλογα με τις επικρατούσες τοπικές κυκλοφοριακές ιδιαιτερότητες. Στόχος του νέου αυτού Σχεδίου είναι η μείωση των νεκρών από τροχαία ατυχήματα κατά 50% έως το 2010, σε σχέση με τον αριθμό των νεκρών του έτους 2000, όπως είναι και ο ευρωπαϊκός στόχος.
      Σύμφωνα με τα ανωτέρω και δεδομένου ότι, σε ό,τι αφορά το Υπουργείο μας, στα συγκεκριμένα μέτρα που λαμβάνει η Κυβέρνηση περιλαμβάνεται η αυστηρότερη και συστηματικότερη αστυνόμευση του οδικού δικτύου της χώρας, κυρίως των σημείων που έχουν χαρακτηρισθεί ως υψηλής επικινδυνότητας και η ενίσχυση των Υπηρεσιών Τροχαίας, προχωρήσαμε στη συγκρότηση Τροχαίας Αυτοκινητοδρόμων, καθώς και στην ίδρυση Ομάδων Ελέγχου και Πρόληψης Τροχαίων Ατυχημάτων (Ο.Ε.Π.Τ.Α.) σε κάθε Αστυνομική Διεύθυνση και φυσικά στην Αστυνομική Διεύθυνση Ρεθύμνης. Η ολοκλήρωση της ανάπτυξης του θεσμού των Τμημάτων Τροχαίας Αυτοκινητοδρόμων και η λειτουργία των Ο.Ε.Π.Τ.Α. αποτελούν τους δύο βασικούς υποστηρικτικούς πυλώνες στην εναλλακτική μορφή δράσης των Υπηρεσιών Τροχαίας, με στόχο τον έλεγχο, την πρόληψη και την αντιμετώπιση των τροχαίων ατυχημάτων σ' ολόκληρο το βασικό εθνικό δίκτυο της χώρας αλλά και το υπόλοιπο εθνικό, υπεραστικό και αστικό δίκτυο.
      Πέραν αυτών, πραγματοποιήθηκε πρόσφατα (25-06-2008) στο Υπουργείο μας, υπό την προεδρία του υπογράφοντος, η 4η ευρεία σύσκεψη για θέματα οδικής ασφάλειας στη συνέχεια των προηγούμενων της 21-01-2008, 02-04-2008 και της 27-05-2008. Στη σύσκεψη συμμετείχαν ο Γενικός Γραμματέας Δημόσιας Τάξης, η ηγεσία της Ελληνικής Αστυνομίας, εκπρόσωποι των Υπουργείων Μεταφορών και Επικοινωνιών, Εθνικής Παιδείας και Θρησκευμάτων, ΠΕ.ΧΩ.Δ.Ε., Υγείας και Κοινωνικής Αλληλεγγύης, καθώς και αξιωματικοί της Διεύθυνσης Τροχαίας του Αρχηγείου της Ελληνικής Αστυνομίας και της Διεύθυνσης Τροχαίας Αττικής.
      Κατά τη διάρκεια της σύσκεψης αξιολογήθηκαν τα αποτελέσματα του προγράμματος «Στρατηγικό Σχέδιο Βελτίωσης Οδικής Ασφάλειας 2006-2010», ενώ έγινε ανασκόπηση και ανάλυση της εξέλιξης των θεμάτων που τέθηκαν και αποφασίστηκαν στις τρεις προηγούμενες συσκέψεις. Παράλληλα, αξιολογήθηκαν τα αποτελέσματά τους και αποφασίστηκαν συγκεκριμένες προτεραιότητες και περαιτέρω ενέργειες για τη βελτίωση των συνθηκών οδικής ασφάλειας στη χώρα μας.
      Ειδικώς, αποφασίσθηκαν τα ακόλουθα:
      - Το Ενιαίο Κέντρο Επιχειρήσεων Τάξης Ασφάλειας (Ε.Κ.Ε.Τ.Α.), το οποίο λειτουργεί από 15-06-2008 να διασυνδεθεί με το Ε.Κ.Α.Β. πέρα από το Εθνικό Κέντρο Επιχειρήσεων Υγείας, γιατί παρατηρήθηκε δυσλειτουργία και πρόβλημα, λόγω καθυστέρησης της πληροφορίας, σύμφωνα με την αποτίμηση αποτελεσμάτων της διυπηρεσιακής άσκησης (Επαγρύπνηση 1108) που πραγματοποιήθηκε την 17-06-2008.
      - Η επικοινωνιακή καμπάνια να εστιάζει στη χρήση κινητού κατά την οδήγηση, στην υπέρβαση του ορίου ταχύτητας και στη μη χρήση κράνους και ζώνης ασφαλείας. Επίσης θα πρέπει να πειστούν οι οδηγοί για την τήρηση των ορίων ταχύτητας που καθορίζονται από τη σήμανση.
      - Να συνεχισθεί η διενέργεια αυστηρών τροχονομικών ελέγχων (εξορμήσεις).
      - Εντατικοποίηση των δράσεων, κατά την τρέχουσα θερινή περίοδο.
      - Να υλοποιηθεί διαδικασία επεξεργασίας-ανάλυσης των στοιχείων των ετήσια εκδιδόμενων αδειών ικανότητας οδήγησης, έτσι ώστε να εξετασθεί η δυνατότητα πραγματοποίησης των αναγκαίων ιατρικών εξετάσεων από τα δημόσια νοσοκομεία.
      - Να διερευνηθεί η δυνατότητα ίδρυσης του προβλεπόμενου από το άρθρο 108 του Κ.Ο.Κ., Κέντρου Οδικών Πληροφοριών (Κ.Ο.Π.), έτσι ώστε να παρέχονται στους χρήστες άμεσα πληροφορίες σχετικά με τις κυκλοφοριακές συνθήκες των οδών.
      - Να υλοποιηθεί διαδικασία συγκέντρωσης-αξιολόγησης στοιχείων περί χρήσης ή όχι προστατευτικού κράνους από υπόχρεους οδηγούς-επιβάτες όταν εμπλέκονται σε τροχαία ατυχήματα και ιδιαίτερα θανατηφόρα.
      - Να πραγματοποιηθεί έρευνα για την ισχύουσα νομοθεσία στα κράτη-μέλη της Ε.Ε. αναφορικά με τη χρήση κινητού τηλεφώνου και τηλεόρασης ενσωματωμένης στον εξοπλισμό του οχήματος κατά την οδήγηση.
      - Να επισπευσθούν-υλοποιηθούν οι αποφάσεις και τα αναληφθέντα έργα, τόσο από τις προηγούμενες συσκέψεις όσο και από τη συγκεκριμένη σύσκεψη, τα οποία εκκρεμούν στους αρμόδιους για την επίλυση φορείς.
      Παράλληλα, για την ενημέρωση του αστυνομικού προσωπικού καταρτίστηκε εγκόλπιο με αποσπάσματα του Στρατηγικού Σχεδίου Βελτίωσης Οδικής Ασφάλειας 2006-2010, το οποίο διενεμήθη στις αστυνομικές Υπηρεσίες και στις αστυνομικές Σχολές, προκειμένου το αστυνομικό προσωπικό να συνεισφέρει στην αντιμετώπιση των τροχαίων ατυχημάτων και στη βελτίωση της οδικής ασφάλειας.
      Πέραν αυτών, στο πλαίσιο εφαρμογής του εν λόγω νέου Στρατηγικού Σχεδίου και ειδικότερα για το επιμέρους πρόγραμμα που αφορά το Υπουργείο μας (Επιτήρηση για την οδική ασφάλεια) και της Πολιτικής Δημόσιας Τάξης και Ασφάλειας που εφαρμόζουμε για το τρέχον έτος, καθώς και του Τριετούς Προγράμματος Στρατηγικού και Επιχειρησιακού Σχεδιασμού Δράσεων Ελληνικής Αστυνομίας 2008-2010, περιλαμβάνονται σχέδια δράσης, με στόχους και προτεραιότητες.
      Οι αρμόδιες Υπηρεσίες μας (Τμήματα Τροχαίας, Αστυνομικά Τμήματα γενικής αρμοδιότητας και Ομάδες Ελέγχου και Πρόληψης Τροχαίων Ατυχημάτων), με βάση τα ανωτέρω προγράμματα, αστυνομεύουν το οδικό δίκτυο, καθημερινά και σε 24ωρη βάση, με εποχούμενες περιπολίες, καθώς και πεζούς τροχονόμους, ενώ διενεργούνται τροχονομικοί έλεγχοι και από τα ειδικά συνεργεία, για τη βεβαίωση, κυρίως, των επικίνδυνων παραβάσεων. Κατά τις ημέρες που η κυκλοφορία είναι αυξημένη, λαμβάνονται πρόσθετα τροχονομικά μέτρα, ενώ σημαντική είναι και η δραστηριότητα των Ομάδων Ελέγχου και Πρόληψης Τροχαίων Ατυχημάτων. Ειδικότερα δε, κατά τις περιόδους των μεγάλων εορτών του έτους και τις μαζικές εξόδους των κατοίκων των πόλεων, ιδιαίτερα κατά τη θερινή περίοδο, οι ανωτέρω Υπηρεσίες μας, σύμφωνα με τις λεπτομερείς εντολές και οδηγίες που τους δίδονται, λαμβάνουν εντονότερα μέτρα τροχονομικής αστυνόμευσης σε όλο το εθνικό και επαρχιακό οδικό δίκτυο της χώρας και φυσικά της εθνικής οδού Κορίνθου-Πατρών.
      Ειδικότερα, σε ό,τι αφορά το αναφερόμενο στην ερώτηση τμήμα της εν λόγω οδού (120ο έως 129ο χλμ), σας πληροφορούμε ότι, από το Τμήμα Τροχαίας Αυτοκινητοδρόμων Κορινθίας, διατίθεται σε καθημερινή βάση και καθ' όλο το 24ωρο ένα περιπολικό αυτοκίνητο, για την αστυνόμευση του τμήματος από το 120ο έως το 145ο χλμ., ενώ τις ημέρες που αναμένεται αυξημένη κίνηση διατίθεται και δεύτερο περιπολικό αυτοκίνητο. Πέραν αυτών σημειώνεται ότι, σύμφωνα με τα υφιστάμενα στην αρμόδια Υπηρεσία μας στατιστικά στοιχεία, στο συγκεκριμένο τμήμα έχουν λάβει χώρα το έτος 2005 3 τροχαία ατυχήματα με 4 τραυματίες, το 2006 7 ατυχήματα με 15 τραυματίες, το 2007 7 ατυχήματα με 2 νεκρούς και 12 τραυματίες και το 2008 (μέχρι 07/08) 2 ατυχήματα με 1 νεκρό και 2 τραυματίες.
      Επίσης, επειδή μία από τις αιτίες που επηρεάζουν τα τροχαία ατυχήματα είναι και η κατάσταση του οδοστρώματος του οδικού δικτύου, καθώς και η σήμανση (οριζόντια-κατακόρυφη), στις ανωτέρω Υπηρεσίες μας έχουν δοθεί συγκεκριμένες εντολές και οδηγίες για τη διενέργεια ελέγχων, προκειμένου να εντοπίζονται τα προβλήματα και να ενημερώνονται οι αρμόδιες για την αποκατάστασή τους Υπηρεσίες των άλλων Υπουργείων και των Ο.Τ.Α. Οι Υπηρεσίες αυτές ενημερώνονται και για τα σημεία εκείνα στα οποία παρατηρείται συχνότητα τροχαίων ατυχημάτων, για τυχόν εκδήλωση εκ μέρους τους βελτιωτικών παρεμβάσεων.
      Πέραν αυτών, βασικό συστατικό της επιτυχίας κάθε Στρατηγικού Σχεδίου Οδικής Ασφάλειας είναι η ενεργός συμμετοχή και συναίνεση των πολιτών και όλων των εμπλεκόμενων φορέων αναφορικά με τα προτεινόμενα μέτρα οδικής ασφάλειας. Τα παραδείγματα από επιτυχημένα Στρατηγικά Σχέδια σε ευρωπαϊκές χώρες καταδεικνύουν το γεγονός ότι η ευρεία συμμετοχή πολιτών και φορέων και η δέσμευσή τους στους στόχους και τα μέτρα του Στρατηγικού Σχεδίου προσδίδουν μεγάλη δυναμική στο Σχέδιο που μπορεί να επιφέρει εντυπωσιακά αποτελέσματα.
      Κατά συνέπεια, για την επιτυχία του Στρατηγικού Σχεδίου για τη βελτίωση της οδικής ασφάλειας στην Ελλάδα, είναι καθοριστικής σημασίας η εφαρμογή επικοινωνιακής πολιτικής με στόχο τη διασφάλιση της ενεργού συμμετοχής όλων των Υπηρεσιών της Πολιτείας (κεντρικές και περιφερειακές υπηρεσίες, νομαρχιακή και τοπική αυτοδιοίκηση), των εμπλεκόμενων φορέων και των πολιτών.
      Επιθυμητός στόχος της επικοινωνιακής μας πολιτικής για την οδική ασφάλεια είναι αφενός να αντιληφθούν οι πολίτες τη σοβαρότητα του προβλήματος της οδικής ασφάλειας και αφετέρου οι εμπλεκόμενοι φορείς, αλλά και οι πολίτες να θεωρήσουν ότι η επιτυχία των λαμβανομένων μέτρων αποτελεί προσωπική τους υπόθεση και να δραστηριοποιηθούν προς την κατεύθυνση αυτή. Η ευαισθητοποίηση των πολιτών σε θέματα οδικής ασφάλειας, η προώθηση των στόχων και των δράσεων του Στρατηγικού Σχεδίου και η ενημέρωση για την πρόοδό του σε τακτά διαστήματα με σύνταξη ενδιάμεσων απολογισμών είναι δυνατόν να δημιουργήσουν τις προϋποθέσεις για τη σταδιακή δέσμευση των χρηστών της οδού προς την κατεύθυνση της καλύτερης κυκλοφοριακής συμπεριφοράς και της αποδοχής των - σε αρκετές περιπτώσεις περιοριστικών - μέτρων οδικής ασφάλειας.
      Ειδικότερα, για τη χρήση προστατευτικών μέσων, στόχος των σχετικών εκστρατειών ενημέρωσης και ευαισθητοποίησης είναι να πεισθούν οι χρήστες της οδού για την αναγκαιότητα χρήσης της ζώνης ασφαλείας και του κράνους. Οι οδηγοί και οι επιβάτες αυτοκινήτων πρέπει να αποκτήσουν επίγνωση ότι η χρήση της ζώνης ασφαλείας είναι απαραίτητη τόσο στις μετακινήσεις μικρού όσο και μεγάλου μήκους, εντός και εκτός αστικών περιοχών. Οι μοτοσικλετιστές πρέπει να πεισθούν για τα ευεργετικά αποτελέσματα της χρήσης του κράνους, καθώς ο μοτοσικλετιστής που δεν φορά κράνος έχει σημαντικά περισσότερες πιθανότητες να υποστεί βαριές κρανιοεγκεφαλικές κακώσεις από εκείνον που το φορά στον ίδιο τύπο ατυχήματος.
      Στο πλαίσιο αυτό, από τις Υπηρεσίες μας, έχει δοθεί ιδιαίτερη έμφαση στον τομέα της ενημέρωσης και διαπαιδαγώγησης των πολιτών και κυρίως των μαθητών. Η ενημέρωση και ευαισθητοποίηση των πολιτών γίνεται με κύριους άξονες τη σωστή κυκλοφοριακή αγωγή, το σεβασμό στην ανθρώπινη ζωή και την εμπέδωση κυκλοφοριακής συνείδησης, μέσα από ομιλίες και διαλέξεις σε σχολεία, συλλόγους, φορείς, επαγγελματικά σωματεία, Ο.Τ.Α. και Υπηρεσίες. Παράλληλα, αναπτύσσονται πρωτοβουλίες με τις συναρμόδιες Υπηρεσίες και τους Ο.Τ.Α. για θέματα κυκλοφοριακής αγωγής και παιδείας.
      Πάντως, παρά τα όποια θετικά αποτελέσματα έχουν επιτευχθεί μέχρι σήμερα, επειδή το πρόβλημα των τροχαίων ατυχημάτων στη χώρα μας παραμένει οξύ, πολύπλοκο και με πολλές διαστάσεις πέραν της τροχονομικής και με δεδομένο ότι η αντιμετώπισή του και η αύξηση της οδικής ασφάλειας είναι κατ' εξοχήν υπόθεση της Πολιτείας, η συλλογική προσπάθεια των συναρμόδιων Υπουργείων, για μείωση των τροχαίων ατυχημάτων, συνεχίζεται με συνέπεια μέχρις ότου επιτευχθεί ο στρατηγικός στόχος μας. Με την εφαρμογή δε της πολιτικής δημόσιας τάξης και ασφάλειας και του τριετούς προγράμματος στρατηγικού και επιχειρησιακού σχεδιασμού δράσεων Ελληνικής Αστυνομίας 2008-2010 αναμένουμε περαιτέρω μείωση των τροχαίων ατυχημάτων κατά το τρέχον έτος σε όλη τη χώρα και φυσικά στην εθνική οδό Κορίνθου-Πατρών.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
	2. Στην με αριθμό 10821/18-4-2008 ερώτηση του Βουλευτή και Προέδρου της Κοινοβουλευτικής Ομάδας του ΣΥ.ΡΙΖ.Α. κ. Αλέκου Αλαβάνου δόθηκε με το υπ’ αριθμ. 58637/13-5-2008 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
	«Aπαντώντας στην με αρ. 10821/18-04-08 ερώτηση που κατατέθηκε στη Βουλή από το Βουλευτή κ. Α. Aλαβάνo με θέμα την λειτουργία μονάδας υποκατάστασης Ο.ΚΑ.ΝΑ. στο Ηράκλειο, σας γνωρίζουμε τα εξής:
      Προκειμένου τόσο το Υπουργείο Υγείας όσο και η 7η Υ.ΠΕ. Κρήτης να είναι συνεπείς ως προς τις δεσμεύσεις τους, έχουν προβεί σε μία σειρά ενεργειών για τη χωροθέτηση και ανέγερση του κτιρίου της Μονάδας Χορήγησης Υποκατάστατων του Ο.ΚΑ.ΝΑ. στο γήπεδο του Πανεπιστημιακού Νοσοκομείου Ηρακλείου.
      Κατόπιν συσκέψεων που συγκάλεσε ο Διοικητής της 7ης Υ.ΠΕ. Κρήτης με τον πρόεδρο της Ιατρικής Σχολής του Πανεπιστημίου Κρήτης, τον Πρόεδρο του Ο.ΚΑ.ΝΑ, το Διοικητή του ΠΑΓΝΗ και των μηχανικών των υπηρεσιών, αποφασίστηκε η ακριβής θέση χωροθέτησης για την ανέγερση του εν λόγω κτιρίου.
      Επειδή στο γήπεδο (οικόπεδο) του ΠΑΓΝΗ είχε καλυφθεί ο συντελεστής δόμησης και δεν μπορούσε να εκδοθεί άδεια οικοδομής, τροποποιήθηκαν οι όροι δόμησής του κι έτσι σήμερα είναι δυνατόν να εκδοθεί άδεια από την Πολεοδομία για την κατασκευή του.
      Η 7η Υ.ΠΕ. συνεργάστηκε με τους μηχανικούς του Ο.ΚΑ.ΝΑ. στους οποίους διαβιβάστηκαν όλα τα τεχνικά στοιχεία και τοπογραφικά διαγράμματα του χώρου που θα ανεγερθεί το εν λόγω κτίριο και στη συνέχεια έλαβε τα σχέδια, βάσει των οποίων θα κατασκευαστεί το κτίριο.
      Άμεσα, αναμένεται να διαβιβαστεί στην 7η Υ.ΠΕ. ο πλήρης φάκελος του έργου (αρχιτεκτονική, στατική, ηλεκτρομηχανολογική μελέτη και μελέτη πυρασφάλειας), προκειμένου να κατατεθεί στην Πολεοδομία για την έκδοση της οικοδομικής άδειας.
      Η χρηματοδότηση του έργου έχει εξασφαλιστεί και αναμένεται να έχει ολοκληρωθεί, ώστε να λειτουργήσει έως το τέλος του 2008.
Ο Υφυπουργός
Γ. ΚΩΝΣΤΑΝΤΟΠΟΥΛΟΣ»
	3. Στην με αριθμό 9230/28-3-2008 ερώτηση του Βουλευτή κ. Έκτορα Νασιώκα δόθηκε με το υπ’ αριθμ. 1487/12-5-2008 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Aπαντώντας στην παραπάνω ερώτηση που κατέθεσε ο Βουλευτής κ. E. Νασιώκας για τα θέματα της αρμοδιότητάς μας, σας πληροφορούμε τα εξής:
      Ο ΕΛ.Γ.Α. καταβάλλει κάθε προσπάθεια ώστε οι αποζημιώσεις για τις ζημιές στη Φυτική Παραγωγή, όπου είναι δυνατόν, να καταβάλλονται εντός τριμήνου από τη λήξη της συγκομιδής των ζημιωθέντων προϊόντων, γεγονός που επιτυγχάνεται ως επί το πλείστον.
      Σημειώνεται ότι, καθυστέρηση στην καταβολή των αποζημιώσεων μπορεί να παρατηρηθεί: α) σε περίπτωση πρόκλησης εκτεταμένων ζημιών, από ένα ή περισσότερα ζημιογόνα αίτια (παγετός, ανεμοθύελλα, χαλάζι, κ.λ.π.), γεγονός που έχει ως συνέπεια την υποβολή πολλών χιλιάδων δηλώσεων, β) όταν η ίδια καλλιέργεια την ίδια καλλιεργητική περίοδο πληγεί από περισσότερα του ενός ζημιογόνα αίτια, οπότε διατυπώνεται πόρισμα ενιαίο αθροιστικό που σημαίνει ότι πρέπει να εκτιμηθούν όλες οι ζημιές, πριν διατυπωθεί το πόρισμα, γ) σε περίπτωση πρόκλησης ζημιών κατά τη διάρκεια της συγκομιδής και δ) σε περίπτωση ζημιών οι οποίες καλύπτονται κατ' εξαίρεση από τον ΕΛ.Γ.Α., καθώς, ως συνήθως, η απόφαση κάλυψης λαμβάνεται εκ των υστέρων, οπότε είναι πολύ δύσκολο να τηρηθεί το τρίμηνο από τη συγκομιδή.
      Ο Υπουργός
      Α. ΚΟΝΤΟΣ»
      4. Στις με αριθμό 10864/18-4-2008 και 10384/15-4-2008 ερωτήσεις των Βουλευτών κυρίων Κυριάκου Βελόπουλου, Σπυρίδωνος – Άδωνι Γεωργιάδη δόθηκε με το υπ’ αριθμ. 58648/14-5-2008 έγγραφο από τον Υφυπουργό Υγείας  και Κοινωνικής Αλληλεγγύης η ακόλουθη απάντηση:
      «Απαντώντας στις με αριθμό 10864/18-4-2008 και 10384/15-4-2008 ερωτήσεις που κατατέθηκαν στη Βουλή από τους Βουλευτές κ.κ. Κ. Βελόπουλο και Σ. Α. Γεωργιάδη και μας διαβιβάστηκαν με το αρ. πρωτ. οικ.27457/06-05-08 έγγραφο του Υπ. Εσωτερικών, σχετικά με τον ιό της γρίπης των πτηνών, σας γνωρίζουμε τα εξής:
      Ο ιός της γρίπης των πτηνών (γρίπη τύπου Α/Η5Ν1) εμφανίστηκε το 2006 σε ολιγάριθμα άγρια πτηνά αλλά ποτέ έκτοτε στη χώρα μας. Επίσης, ουδέποτε ανιχνεύτηκε σε οικόσιτα πτηνά και δεν υπήρξε κανένα κρούσμα σε άνθρωπο στην Ελλάδα.
      Το 2006 ασκήθηκαν όλα τα Νοσοκομεία της χώρας και τα στρατιωτικά νοσοκομεία για την αντιμετώπιση της γρίπης των πτηνών (γρίπη τύπου Α/Η5Ν1). Οι ασκήσεις αφορούσαν στην αντιμετώπιση κρούσματος σε άνθρωπο:
      - κατά την προσέλευση αυτού στο νοσοκομείο,
      - κατά τη διαδικασία διαλογής ασθενών (triage),
      - κατά την εξέτασή του από το lατρονοσηλευτικό προσωπικό (ατομικά μέτρα προστασίας για το lατρονοσηλευτικό προσωπικό)
      - κατά τη μεταφορά του για παρακλινικές εξετάσεις
      - κατά τη μεταφορά του στο θάλαμο νοσηλείας
      Τις ασκήσεις που έγιναν στα νοσοκομεία παρακολούθησε εξειδικευμένο προσωπικό από το Υπουργείο Υγείας και Κοινωνικής Αλληλεγγύης, συγκεκριμένα από το Κέντρο Ελέγχου και Πρόληψης Νοσημάτων και το Εθνικό Κέντρο Επιχειρήσεων Υγείας, και προγραμματίζεται επανάληψη των ασκήσεων.
      Πολυάριθμες οδηγίες που αφορούν στην πρόληψη μετάδοσης της λοίμωξης υπάρχουν στην Ιστοσελίδα του Κέντρο Ελέγχου και Πρόληψης Νοσημάτων και συνάπτονται
      Οι οδηγίες αφορούν τους εξής χώρους Παροχής Υπηρεσιών Υγείας στους οποίους έχουν αποσταλεί εγγράφως:
      - Νοσοκομεία
      - ΕΚΑΒ
      - Χώρους Πρωτoβάθμιας Περίθαλψης
      - Ιδιωτικά Ιατρεία
      - Διευθύνσεις Υγείας Νομαρχιακών Αυτοδιοικήσεων
      - Αεροϋγειονομεία
      Τα ανωτέρω επαναλαμβάνovται ως έγγραφα που αποστέλλονται κάθε χρόνο.
      Για την εποχική γρίπη διενεργείται εμβoλιασμός του προσωπικού των νοσοκομείων κάθε χρόνο, με στόχο την αύξηση του ποσοστού των εμβoλιαζoμένων. Αυτό βoηθά στην ενθάρρυνση του εμβoλιασμoύ αλλά και στη συνεχή ανανέωση της πληροφόρησης για εποχική γρίπη και γρίπη των πτηνών.
      Για την εποχική γρίπη δείγματα ρινοφαρυγγικού επιχρίσματος αποστέλλονται από δίκτυο ιδιωτών ιατρών, ιατρών επιλεγμένων Κέντρων Υγείας και Ιατρών του ΙΚΑ (Παθολόγους, Παιδίατρους) προς τα εθνικά κέντρα αναφοράς της γρίπης, Αριστοτέλειο Πανεπιστήμιο Θεσσαλονίκης για Βόρειο Ελλάδα και Ινστιτούτο Pαsteur για Νότιο Ελλάδα. Στους στόχους του δικτύου περιλαμβάνεται και η άμεση ανίχνευση ιού της γρίπης των πτηνών.
	Το ΚΕΕΛΠΝΟ πραγματοποιεί συνεχή επιτήρηση της επιδημιολογίας της νόσου στις χώρες στις οποίες ενδημεί.
      Επίσης, σημειώνεται ότι ο αριθμός των 185 ιατρών καθώς και των 135 νοσηλευτών είναι εξαιρετικά μικρός και επιλέχθησαν από συγκεκριμένες μόνο γεωγραφικές περιοχές, συνεπώς δεν αντιπροσωπεύει το σύνολο της χώρας.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
     5. Στην με αριθμό 11109/23-4-08 ερώτηση του Βουλευτή κ. Ελευθερίου Αυγενάκη δόθηκε με το υπ’ αριθμ. 55156/ΙΗ/13-5-08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
    «Απαντώντας στην ερώτηση με αριθμό 11109/23-4-08, την οποία κατέθεσε ο Βουλευτής κ. Λευτέρης Αυγενάκης σχετικά με τα επαγγελματικά δικαιώματα Τμημάτων Τ.Ε.Ι., σας γνωρίζουμε τα ακόλουθα:
    Στο Συμβούλιο της Επικρατείας (ΣτΕ) εκκρεμούσε για δεκαετία η εκδίκαση προσφυγής του Τ.Ε.Ε. για ακύρωση του Π.Δ. 318/94 που αφορούσε στα επαγγελματικά δικαιώματα των ειδικοτήτων Μηχανικών Έργων Υποδομής, Μηχανικών Πολιτικών Δομικών Έργων και Τοπογράφων Μηχανικών.
    Το ΣτΕ ενόψει έκδοσης αυτής της απόφασης δεν επεξεργαζόταν κανένα σχέδιο Π.Δ. για επαγγελματικά δικαιώματα.
    Το Μάρτιο του 2005, εκδόθηκε η αρ. 678/2005 απόφαση του ΣτΕ για το παραπάνω θέμα, η οποία ακύρωσε την παρ. 2 του άρθρου 1 του Π.Δ. 318/1994.
    Κατόπιν τούτου, το ΥΠ.Ε.Π.Θ έθεσε σε προτεραιότητα την έκδοση των επαγγελματικών δικαιωμάτων των πτυχιούχων Τμημάτων Τ.Ε.Ι. που εκκρεμούσαν. Συγκρότησε ανά τομέα Ειδικές Επιστημονικές Επιτροπές, προκειμένου να διαμορφώσουν εισηγήσεις για τα επαγγελματικά δικαιώματα, οι οποίες συζητούνται εν συνεχεία στο αρμόδιο κατά Νόμο όργανο, το Συμβούλιο Ανώτατης Τεχνολογικής Εκπαίδευσης του Ε.ΣΥ.Π.
    Ειδικότερα, για τα επαγγελματικά δικαιώματα των πτυχιούχων τεσσάρων (4) Τμημάτων της Σ.Τ.Ε.Φ. και, συγκεκριμένα, των Τμημάτων Πολιτικών Δομικών Έργων, Πολιτικών Έργων Υποδομής, Τοπογραφίας, καθώς και Γεωπληροφορικής και Τοπογραφίας λειτούργησαν ήδη Επιστημονικές Επιτροπές, στις οποίες συμμετείχαν Καθηγητές του Πολυτεχνείου, Πανεπιστημίων και Τ.Ε.Ι., καθώς και εκπρόσωποι και μέλη πολλών εμπλεκόμενων φορέων (όπως Τ.Ε.Ε., Ε.Ε.Τ.Ε.Μ., Π.Ο.Μ.Η.Τ.Ε.Δ.Υ., Υ,ΠΕ.ΧΩ.Δ.Ε.) και έχει γνωμοδοτήσει ήδη το Σ.Α.Τ.Ε.
    Κατόπιν τούτου, το ΥΠ.Ε.Π.Θ., όντας σε συνεννόηση με τα συναρμόδια Υπουργεία και τους εμπλεκόμενους φορείς και με βάση την εκ του νόμου καθοριζόμενη διαδικασία, προωθεί τη διαδικασία καθορισμού των επαγγελματικών δικαιωμάτων των πτυχιούχων -μεταξύ άλλων- και του Τμήματος Γεωπληροφορικής και Τοπογραφίας.
     Ο Υφυπουργός
     ΣΠΥΡΙΔΩΝ ΤΑΛΙΑΔΟΥΡΟΣ»
     6. Στην με αριθμό 11106/23-4-08 ερώτηση του Βουλευτή κ. Ελευθερίου Αυγενάκη δόθηκε με το υπ’ αριθμ. 55154/ΙΗ/13-5-08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
    «Απαντώντας στην ερώτηση με αριθμό 11106/23-4-08, την οποία κατέθεσε στη Βουλή ο Βουλευτής κ. Λευτέρης Αυγενάκης σχετικά με τα επαγγελματικά δικαιώματα Τμημάτων Τ.Ε.I., σας γνωρίζουμε τα ακόλουθα:
    Στο Συμβούλιο της Επικρατείας (ΣτΕ) εκκρεμούσε για δεκαετία η εκδίκαση προσφυγής του ΤΕΕ για ακύρωση του Π.Δ. 318/94 που αφορούσε στα επαγγελματικά δικαιώματα των ειδικοτήτων Μηχανικών Έργων Υποδομής, Μηχανικών Πολιτικών Δομικών Έργων και Τοπογράφων Μηχανικών.
    Το ΣτΕ ενόψει έκδοσης αυτής της απόφασης δεν επεξεργαζόταν κανένα σχέδιο Π.Δ. για επαγγελματικά δικαιώματα.
    Το Μάρτιο του 2005, εκδόθηκε η αρ. 678/2005 απόφαση του ΣτΕ για το παραπάνω θέμα, η οποία ακύρωσε την παρ. 2 του άρθρου 1 του Π.Δ. 318/1994.
    Κατόπιν τούτου, το ΥΠ.Ε.Π.Θ. έθεσε σε προτεραιότητα την έκδοση των επαγγελματικών δικαιωμάτων των πτυχιούχων Τμημάτων Τ.Ε.Ι. που εκκρεμούσαν. Συγκρότησε ανά τομέα Ειδικές Επιστημονικές Επιτροπές, προκειμένου να διαμορφώσουν εισηγήσεις για τα επαγγελματικά δικαιώματα, οι οποίες συζητούνται εν συνεχεία στο αρμόδιο κατά Νόμο όργανο, το Συμβούλιο Ανώτατης Τεχνολογικής Εκπαίδευσης του Ε.ΣΥ.Π.
    Ειδικότερα, και όσον αφορά στο Τμήμα Ανακαίνισης και Αποκατάστασης Κτιρίων, το σχετικό πόρισμα για τα επαγγελματικά δικαιώματα των πτυχιούχων εισαχθεί για γνωμοδότηση σε επόμενη συνεδρίαση της Ολομέλειας του Σ.Α.Τ.Ε.
     Ο Υφυπουργός
    ΣΠΥΡΙΔΩΝ ΤΑΛΙΑΔΟΥΡΟΣ»
      7. Στην με αριθμό 10258/11-4-08 ερώτηση του Βουλευτή κ. Νικολάου Τσούκαλη δόθηκε με το υπ’ αριθμ. 2012Β/5-5-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
        «Για το παραπάνω θέμα, σας ενημερώνουμε ότι σύμφωνα με σχετικό έγγραφο της Περιφέρειας Δυτ. Ελλάδας, ο εργολάβος της βυθοκόρου, δεσμεύτηκε στην Τοπική Ένωση Δήμων και Κοινοτήτων (ΤΕΔΚ) Ν. Αχαΐας (δικαιούχος του Προγράμματος LIFE), ότι θα απομακρύνει το μηχάνημα με ειδικό γερανό από τη λιμνοθάλασσα του Κοτυχίου.
        Ο Υφυπουργός
        ΣΤΑΥΡΟΣ ΚΑΛΟΓΙΑΝΝΗΣ»
      8. Στην με αριθμό 10273/11-4-2008 ερώτηση του Βουλευτή κ. Σταύρου Σκοπελίτη δόθηκε με το υπ’ αριθμ. 2017Β/5-5-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
        «Απαντώντας στο ανωτέρω σχετικό, σας γνωρίζουμε τα εξής:
        Η Κτηματολόγιο Α.Ε. έχει ήδη αποδεχτεί την πρόταση της Νομαρχιακής Αυτοδιοίκησης Λέσβου για την πραγματοποίηση συνάντησης στελεχών της εταιρείας με εκπροσώπους των εμπλεκομένων Φορέων, προκειμένου να συζητηθούν λύσεις σε προβλήματα που έχουν αναδειχθεί από τη λειτουργία του Κτηματολογίου στο Νομό. Συγκεκριμένα, έχει προταθεί ως ημερομηνία πραγματοποίησης της συνάντησης η 9η και ενάλλακτικά η 16η Μαΐου 2008.
        Επιπλέον, για την αποτελεσματική επίλυση των προβλημάτων που έχουν ανακύψει το Δ.Σ. της εταιρείας αποφάσισε την ίδρυση Περιφερειακής Μονάδας Τεχνικής Υποστήριξης του Κτηματολογίου, ώστε να υπάρχει η δυνατότητα να διενεργηθούν, όπου απαιτείται, αυτοψίες και επίγειες μετρήσεις. Για τη στελέχωση της Μονάδας έχει ήδη δημοσιευθεί Πρόσκληση εκδήλωσης ενδιαφέροντος για την υποβολή αιτήσεων.
        Με τις ενέργειες αυτές επιδιώκεται να εξευρεθούν οι ενδεδειγμένες λύσεις ώστε αφενός να μην παρεμποδίζονται οι συναλλαγές με την λειτουργία του Κτηματολογίου και αφετέρου να επιτευχθεί η διόρθωση των σφαλμάτων των κτηματογραφήσεων με την ελάχιστη επιβάρυνση για τους πολίτες και χωρίς να τίθενται σε κίνδυνο οι περιουσίες τους.
        Ο Υφυπουργός
        ΣΤΑΥΡΟΣ ΚΑΛΟΓΙΑΝΝΗΣ»).
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 17 Οκτωβρίου 2008. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 140/14.10.2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Δικαιοσύνης, σχετικά με τις παρεμβάσεις της δικαιοσύνης για το σκάνδαλο της Μονής Βατοπαιδίου κ.λπ.
      2. Η με αριθμό 127/14.10.2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Καραθανασόπουλου προς τον  Υπουργό Αγροτικής Ανάπτυξης και Τροφίμων, σχετικά με τον αποχαρακτηρισμό δασικών εκτάσεων στην Ελαφόνησο του Νομού Λακωνίας κ.λπ..
      3. Η με αριθμό 138/14.10.2008 επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Οικονομίας και Οικονομικών, σχετικά με την αναγκαιότητα της κρατικής παρουσίας στον χρηματοπιστωτικό τομέα κ.λπ..
      4. Η με αριθμό 133/14.10.2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Αγροτικής Ανάπτυξης και Τροφίμων, σχετικά με την αναδάσωση της Πεντέλης κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 124/14.10.2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Ρήγα προς τον Υπουργό Υγείας και Κοινωνικής Αλληλεγγύης, σχετικά με την αντιμετώπιση του προβλήματος των εφημεριών των γιατρών του Ε.Σ.Υ. κ.λπ..
      2. Η με αριθμό 128/14.10.2008 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Σοφίας Καλαντίδου προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με το κλείσιμο του εργοστασίου «SIEMENS» στη Θεσσαλονίκη κ.λπ..
      3. Η με αριθμό 139/14.10.2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Υπουργό Υγείας και Κοινωνικής Αλληλεγγύης, σχετικά με την πλήρωση των κενών οργανικών θέσεων του ιατρικού και νοσηλευτικού προσωπικού του Γενικού Νοσοκομείου Τρικάλων κ.λπ..
      4. Η με αριθμό 132/14.10.2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αθανασίου Πλεύρη προς την Υπουργό Εξωτερικών, σχετικά με τη λήψη μέτρων προστασίας της Αγίας Σοφίας, την επαναλειτουργία του ναού ως Χριστιανικής Εκκλησίας κ.λπ..
       Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Πρόεδρος της Νέας Δημοκρατίας κ. Κώστας Καραμανλής και ογδόντα Βουλευτές του κόμματός του κατέθεσαν πρόταση για σύσταση εξεταστικής επιτροπής, σύμφωνα με το άρθρο 144 του Κανονισμού της Βουλής, σχετικά με τη διερεύνηση του συνόλου της υπόθεσης της Μονής Βατοπαιδίου.
      Η πρόταση αυτή θα καταχωριστεί στα Πρακτικά της σημερινής συνεδρίασης, θα τυπωθεί, θα διανεμηθεί στους κ.κ. Βουλευτές και θα συζητηθεί με τη διαδικασία της γενικευμένης επερώτησης, όπως προβλέπει ο Κανονισμός. 
      (Στο σημείο αυτό ο Γ΄ Αντιπρόεδρος της Βουλής κ. Αναστάσιος Νεράντζης καταθέτει για τα Πρακτικά την προαναφερθείσα ανακοίνωση, η οποία έχει ως εξής:
      
      (Να φωτογραφηθεί η σελίδα 7)
      Καλαντζής Γιώργος
      Καραμάριος Αναστάσιος
      Χριστοφιλογιάννης Δημήτριος
      Αποστολάκος Γρηγόριος
      Βρούτσης Ιωάννης
      Κεδίκογλου Σίμος
      Πατριανάκου Φεβρωνία
      Σταμάτης Δημήτριος
      Τζαβάρας Κων/νος
      Παναγιωτόπουλος Νίκος
      Κοντογιάννης Γιώργος
      Μπούγας Δ. Ιωάννης
      Λεονταρίδης Θεόφιλος
      Αγοραστός Κωνσταντίνος
      Παυλόπουλος Προκόπης
      Ρουσόπουλος Θεόδωρος
      Μεϊμαράκης Ευάγγελος
      Τασούλας Κων/νος
      Ορφανός Γεώργιος
      Τραγάκης Ιωάννης
      Φωτιάδης Ηλίας
      Μπασιάκος Ευάγγελος
      Δερμεντζόπουλος Αλέξανδρος
      Λαμπρόπουλος Ιωάννης
      Γιαννάκης Μιχάλης
      Σταύρου Απόστολος
      Μπαντουβάς Κων/νος
      Μαρκόπουλος Κων/νος
      Βαγιωνάς Γεώργιος
      Μπεκίρης Μιχάλης
      Παρίσης Αλέξανδρος
      Χαρακόπουλος Μάξιμος
      Σταυρογιάννης Νικόλαος
      Λιάσκος Αναστάσιος
      Αδρακτάς Παναγιώτης
      Γιαννέλης- Θεοδοσιάδης Ιωάννης
      Θαλασσινός Θαλασσινός
      Καλλιώρας Ηλίας
      Παπασιώζος Κων/νος
      Καράογλου Θεόδωρος
      Καντερές Νικόλαος
      Καρπούζας Αντώνιος
      Κασαπίδης Γεώργιος
      Βουλγαράκης Γεώργιος
      Καριπίδης Αναστάσιος
      Κελέτσης Σταύρος
      Κόρκα-Κώνστα Αθηνά
      Μανώλης Ιωάννης
      Κανελλοπούλου Κρινιώ
      Κόλλια-Τσαρουχά Μαρία
      Παπαδόπουλος Μιχαήλ
      Σκανδαλάκης Παναγιώτης
      Σταϊκούρας Χρήστος
      Σαμπαζιώτης Δημήτρης
      Σολδάτος Θεόδωρος
      Κουκοδήμος Κων/νος
      Σταθάκης Άρης
      Κωνσταντινίδης Ευστάθιος
      Κουτσούμπας Ανδρέας
      Μπούρας Αθανάσιος
      Ντινόπουλος Αργύριος
      Μπουζάλη Παρασκευή
      Κοσμίδης Ιωάννης
      Μαρκογιαννάκης Χρήστος
      Κοντός Αλέξανδρος
      Πιπιλή Φωτεινή
      Ράγιου- Μεντζελοπούλου Αναστασία
      Σαλμάς Μάριος
      Κεφαλογιάννης Εμμανουήλ
      Σαμαράς Αντώνιος
      Νικηφοράκης Στυλιανός
      Παπαδημάτος Νικόλαος
      Μιχαλολιάκος Βασίλειος
      Μελάς Παναγιώτης
      Ράπτη Έλενα
      Τσιαρτσιώνης Νικόλαος
      Τσιάρας Κων/νος
      Τσαβδαρίδης Λάζαρος
      Κιλτίδης Κων/νος					».
      ΠΡΟΕΔΡΕΥΩΝ (Αναστάσιος Νεράντζης): Επίσης έχω την τιμή να ανακοινώσω στο Σώμα ότι ο Πρόεδρος του Πανελλήνιου Σοσιαλιστικού Κινήματος κ. Γεώργιος Παπανδρέου και εκατό Βουλευτές του κόμματός του, κατέθεσαν πρόταση σύστασης ειδικής κοινοβουλευτικής επιτροπής, για τη διενέργεια προκαταρκτικής εξέτασης κατά το άρθρο 86 παράγραφος 3 του Συντάγματος, τα άρθρα 153 και επόμενα του Κανονισμού της Βουλής και το άρθρο 5 του ν. 3126/2003 «Ποινική ευθύνη Υπουργών»: 
      Α. Για την τέλεση του αδικήματος της απιστίας σε βάρος του δημοσίου σε βαθμό κακουργήματος, κατά παράβαση του άρθρου 390 του Ποινικού Κώδικα, σύμφωνα με τα διαλαμβανόμενα στην πρόταση, από τον τότε Υφυπουργό Οικονομίας και Οικονομικών κ. Πέτρο Δούκα και τον τότε Υπουργό Αγροτικής Ανάπτυξης και Τροφίμων κ. Ευάγγελο Μπασιάκο. 
      Β. Για ηθική αυτουργία, σύμφωνα με τα διαλαμβανόμενα στην πρόταση, από τον Υπουργό Επικρατείας κ. Θεόδωρο Ρουσόπουλο.
      Γ. Για την τυχόν συμμετοχή άλλων προσώπων ως συναυτουργών και συμμετεχόντων. 
      Η πρόταση καταχωρίζεται στα Πρακτικά της σημερινής συνεδρίασης, θα διανεμηθεί στους κ.κ. Βουλευτές και θα οριστεί συζήτηση με ειδική ημερήσια διάταξη. 
      (Στο σημείο αυτό ο Γ΄ Αντιπρόεδρος της Βουλής κ. Αναστάσιος Νεράντζης καταθέτει για τα Πρακτικά την προαναφερθείσα ανακοίνωση, η οποία έχει ως εξής:
      (Να φωτογραφηθούν οι σελίδες14-44)
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Πρώτα θα συζητηθεί για λόγους οικονομίας της συζητήσεως η πέμπτη με αριθμό 120/13.10.2008 επίκαιρη ερώτηση δευτέρου κύκλου του Βουλευτή του Λαϊκού Ορθόδοξου Συναγερμού κ. Ηλία Πολατίδη προς τον Υπουργό Πολιτισμού, σχετικά με την εγκατάλειψη του μνημείου της Θερμοπύλες. 
      Το κείμενο της επίκαιρης ερώτησης του κ. Πολατίδη, έχει ως εξής:
      «Κατά μήκος της εθνικής οδού Αθηνών-Λαμίας βρίσκεται, ως γνωστόν, η ιστορική τοποθεσία των Θερμοπυλών. Σε σημείο παραπλεύρως της οδού έχει ανεγερθεί –πριν πενήντα περίπου χρόνια και μάλιστα με ιδιωτική πρωτοβουλία- μνημείο με ανδριάντα του Λεωνίδα προς ανάμνηση της Μάχης και προς τιμήν των πεσόντων Λακεδαιμονίων και ένα μικρότερο για τους ηρωικούς συμπολεμιστές τους, Θεσπιείς. Προς κατάπληξιν όμως περιηγητών και επισκεπτών, τα μνημεία και ο ευρύτερος χώρος παρουσιάζουν μία απαράδεκτη κατάσταση. Έχουν αφεθεί στο έλεος των καιρικών συνθηκών, δεν συντηρούνται και φθείρονται. Ο περιβάλλων χώρος, τον οποίο μετά βίας ανακαλύπτει ο επισκέπτης λόγω ανυπαρξίας κατατοπιστικών πινακίδων, έχει παραμεληθεί τελείως, παρουσιάζει μια ακαλαίσθητη και βρώμικη εμφάνιση από τα απορρίμματα και τα μπάζα που κανένας δεν φροντίζει να μαζέψει, οι πυλώνες και τα καλώδια της Δ.Ε.Η. αλλοιώνουν τη φυσιογνωμία του μνημείου και τέλος, δεν υπάρχει κάποιο υποτυπώδες σημείο σταθμεύσεως για τα οχήματα έτσι ώστε να είναι προσβάσιμος στους επισκέπτες.
      Ερωτάται ο κύριος Υπουργός:
      1. Ποιοι συγκεκριμένοι φορείς είναι υπεύθυνοι για την εγκατάλειψη του ιερού και ιστορικού αυτού χώρου και για ποιους λόγους παρουσιάζεται η ανωτέρω εικόνα;
      2. Τι μέτρα προτίθεται να λάβει το Υπουργείο έτσι ώστε η εμφάνιση των μνημείων να είναι ανάλογη με την ιστορία την οποία αντιπροσωπεύουν;».
      Στην επίκαιρη αυτή ερώτηση του συναδέλφου μας κ. Πολατίδη, θα απαντήσει ο Υπουργός Πολιτισμού κ. Μιχάλης Λιάπης.
      Ορίστε, κύριε Υπουργέ, έχετε το λόγο.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Αγαπητέ κύριε συνάδελφε, η περιοχή των Θερμοπυλών είναι πράγματι ένας ιστορικός τόπος, ένας αρχαιολογικός χώρος μοναδικής πράγματι σημασίας. Γι’ αυτόν το λόγο και για τη θεσμοθετημένη προστασία της περιοχής, υπάρχουν τέσσερις κηρυγμένοι αρχαιολογικοί χώροι, στις θέσεις Κολωνός, Καστράκι, Ανθήλη και Αλπινή. Είναι μία κήρυξη που έγινε στις αρχές της δεκαετίας του ’60 και αναθεωρήθηκε και επεκτάθηκε περίπου είκοσι χρόνια αργότερα. Το δε μνημείο στο οποίο αναφέρεστε, δημιουργήθηκε πριν την κήρυξη και φυσικά είναι ένα σύγχρονο μνημείο. 
      Κατά κανόνα στις περιπτώσεις όπου σύγχρονα μνημεία βρίσκονται εντός αρχαιολογικών χώρων, την ευθύνη για τη συντήρηση αυτή την έχει η Τοπική Αυτοδιοίκηση. Και μάλιστα υπάρχει στενή συνεργασία και επικοινωνία μεταξύ της τοπικής Εφορείας Προϊστορικών και Κλασικών Αρχαιοτήτων με το Δήμο Λαμιέων, ο οποίος και προβαίνει στη συχνή καθαριότητα του χώρου, ως οφείλει. Εξάλλου στο πλαίσιο αυτής της στενής συνεργασίας εγκρίθηκε από το Υπουργείο Πολιτισμού η δημιουργία του καινοτομικού κέντρου ιστορικής ενημέρωσης Θερμοπυλών από το Δήμο Λαμιέων. Είναι ένα έργο στο πλαίσιο του προγράμματος της καινοτομίας, που είναι ενταγμένο στο Γ΄ Κοινοτικό Πλαίσιο Στήριξης, το οποίο βαίνει, κύριε συνάδελφε, άμεσα προς ολοκλήρωση. Ένα έργο για το οποίο υπάρχει διαρκής επικοινωνία μεταξύ του δήμου και της δικής μας αρχαιολογικής υπηρεσίας.
      Επίσης, θα ήθελα να σας ενημερώσω ότι είναι σε εξέλιξη οι μελέτες για την επικαιροποίηση της κήρυξης αυτού του χώρου με συντεταγμένες, όπως επίσης και ο καθορισμός ζωνών προστασίας Α΄ και Β΄. Θέλω, δηλαδή, να επισημάνω ότι υπάρχει διαρκής μέριμνα και φροντίδα γι’ αυτόν τον ιστορικό χώρο. Υπάρχει αναλυτική και εμπεριστατωμένη επιγραφή και μάλιστα δίγλωσση για την ενημέρωση των επισκεπτών με το ιστορικό της μάχης, τα μνημεία του χώρου κ.ο.κ., όπως επίσης υπάρχει και καθημερινή φύλαξη. Με άλλα λόγια δείχνουμε ιδιαίτερη ευαισθησία σαν Υπουργείο Πολιτισμού για την προστασία αυτού του πράγματι εμβληματικού σημείου για όλους τους Έλληνες. Και θα ήθελα να σας διαβεβαιώσω ότι έχω ζητήσει από τις υπηρεσίες του Υπουργείου να φροντίζουν καθημερινά ώστε ο χώρος να βρίσκεται σ’ ένα αντίστοιχο επίπεδο με την ιστορία του. 
Αυτή η προσπάθεια γίνεται είτε με τη δεδομένη συνεργασία του δήμου είτε με ίδιες δικές μας δυνάμεις της εφορείας. 
	Εξάλλου, το πρόσφατα ολοκληρωθέν τμήμα της νέας ΠΑΘΕ έχει δημιουργήσει πια νέα δεδομένα για ολόκληρη την περιοχή και συνολικά είναι σε εξέλιξη έργα αποκατάστασης στο πλαίσιο εφαρμογής της σχετικής μελέτης περιβαλλοντικών επιπτώσεων.
	Σας ευχαριστώ.
	ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο ερωτών Βουλευτής κ. Πολατίδης.
	ΗΛΙΑΣ ΠΟΛΑΤΙΔΗΣ: Κύριε Υπουργέ, αφορμή γι’ αυτή μου την ερώτηση ήταν ένα περιστατικό προτού εκλεγώ Βουλευτής. Έτυχε να είμαι στο μνημείο και εκεί συνομίλησα με κάποιους Γερμανούς που ήλθαν να το επισκεφθούν. Ειλικρινά εγώ τότε ως απλός Έλληνας πολίτης αισθάνθηκα ντροπή. Εάν το περιστατικό συνέβαινε σήμερα που είμαι και Βουλευτής του ελληνικού Κοινοβουλίου θα αισθανόμουν διπλή ντροπή και νομίζω ότι εσείς θα έπρεπε να αισθάνεστε πολύ περισσότερη ντροπή. Το να ακούω υπεκφυγές ότι δεν φταίει το Υπουργείο, ότι φταίει η Τοπική Αυτοδιοίκηση και άρα θα έπρεπε να απευθύνουμε τα βέλη μας προς τα κει νομίζω ότι είναι μία λανθασμένη θέση.
	Έχουμε ένα μνημείο το οποίο στήθηκε από την ιδιωτική πρωτοβουλία εδώ και πενήντα χρόνια. Το μνημείο αυτό εμφανίζει φθορές, όπως είναι λογικό, αφού είναι ένα υπαίθριο μνημείο και δεν γίνεται μία στοιχειώδης συντήρηση. Το πιο τραγικό είναι ότι στο πίσω μέρος περνάει το δίκτυο υψηλής τάσεως της Δ.Ε.Η. και σ’ εκείνο ειδικά το σημείο έπρεπε να γίνει μία υπογειοποίηση, ούτως ώστε να υπάρχει σεβασμός στο μνημείο. Πόσο θα ήταν τέλος πάντων αυτό το κόστος; Βλέποντας το άγαλμα του Λεωνίδα, ακριβώς πίσω βλέπεις τους πυλώνες της Δ.Ε.Η.. Βλέπουμε να υπάρχουν μπροστά κάδοι απορριμμάτων κι αυτό σημαίνει ότι δεν καθαρίζεται ο χώρος όπως πρέπει διότι απλώς έχει μπει ένας μεγάλος κάδος απορριμμάτων εκεί και μπορεί και μία φορά το μήνα να καθαρίζεται ο χώρος. Δεν νομίζω ότι αυτό ταιριάζει με την ιστορία μας και τον πολιτισμό μας και νομίζω πολύ περισσότερο για σας που θα έπρεπε να δείξετε μια ευαισθησία στο συγκεκριμένο θέμα ώστε να μην έχουμε αυτήν την εικόνα. Ειλικρινά εγώ αισθάνομαι ντροπή διότι δεν υπάρχει κι άλλο μνημείο. Αυτό που είπατε είναι πολύ ταπεινό κατά τη γνώμη μου. Θα έπρεπε εκεί να υπάρχει ένα μαυσωλείο το οποίο σας έχουν προτείνει να γίνει με έξοδα της ιδιωτικής πρωτοβουλίας και παρ’ όλα αυτά το έχετε απορρίψει. Θα καταθέσω στα Πρακτικά το σχέδιο αυτού του μαυσωλείου το οποίο σας έχει προταθεί για να είναι προς γνώση όλων και το οποίο απορρίπτετε. 
      Σχετικά μ’ αυτό που είπατε για το διαδραστικό καινοτομικό κέντρο, θα ήθελα πραγματικά να δούμε κάποια σχέδια ούτε ώστε να μην είναι κάτι το οποίο θα προσβάλει αυτούς που έδωσαν τη ζωή τους ούτως ώστε σήμερα εμείς να λεγόμαστε Έλληνες.
	(Στο σημείο αυτό ο Βουλευτής κ. Ηλίας Πολατίδης καταθέτει για τα Πρακτικά το προαναφερθέν σχέδιο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
	ΠΡΟΕΔΡΕΥΩΝ (Αναστάσιος Νεράντζης): Με τη συναίνεση του Σώματος, λόγω λειτουργικού κωλύματος του Υφυπουργού κ. Καμμένου θα συζητηθεί η τρίτη με αριθμό 123/13-10-2008 επίκαιρη ερώτηση δευτέρου του Βουλευτή του Κομμουνιστικού Κόμματος Ελλάδας κυρίου Γεωργίου Μαρίνου προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με την επίλυση των προβλημάτων των ακτοπλοϊκών γραμμών και των ναυτεργατών κ.λπ..
	Η επίκαιρη ερώτηση του κυρίου συναδέλφου έχει ως εξής: 
	«Οι εφοπλιστές, αφού κατά την καλοκαιρινή περίοδο ξεζούμισαν τους ναυτεργάτες με απάνθρωπα, επικίνδυνα ωράρια, παραβιάζοντας τις συλλογικές συμβάσεις εργασίας και τα ελάχιστα που προβλέπει η νομοθεσία, αφού ξεζούμισαν τους επιβάτες με τα πανάκριβα εισιτήρια, αφού ξεκοκάλισαν και συνεχίζουν να ξεκοκαλίζουν τα εκατομμύρια ευρώ των επιδοτήσεων από τον κρατικό προϋπολογισμό, τώρα ακινητοποιούν το ένα μετά το άλλο τα πλοία, παραβιάζοντας την ελάχιστη υποχρέωση για τη δεκάμηνη λειτουργία τους, πετώντας τους ναυτεργάτες απλήρωτους στην ανεργία, οδηγώντας δεκάδες νησιά σε απομόνωση. Περίπου τριάντα τρία ακτοπλοϊκά πλοία από τα ογδόντα τρία που καλύπτουν βασικούς κορμούς των ακτοπλοϊκών συγκοινωνιών έχουν ακινητοποιηθεί. Περίπου δύο χιλιάδες ναυτεργάτες είτε έχουν απολυθεί απλήρωτοι είτε έχουν εγκαταλειφθεί αρκετοί απ’ αυτούς χωρίς τροφή και νερό. Τα εργασιακά δικαιώματα του συνόλου των ναυτεργατών κουρελιάζονται, ενώ νησιά αντιμετωπίζουν τον εφιάλτη της απομόνωσης.
    Τα παραπάνω επιβεβαιώνουν ότι η πολιτική που υπηρετεί τα κέρδη των εφοπλιστών και η εφαρμογή του διαλυτικού κανονισμού 3577/92 της Ευρωπαϊκής Ένωσης για την απελευθέρωση των ακτοπλοϊκών συγκοινωνιών, μόνο δεινά μπορούν να προσφέρουν στους ναυτεργάτες και στους χιλιάδες επιβάτες. Επιβεβαιώνουν ότι όσο τα πλοία θα είναι στα χέρια των εφοπλιστών, η κατάσταση θα επιδεινώνεται.
    Ερωτάται ο κύριος Υπουργός τι μέτρα θα πάρει για:
* Την άμεση αποκατάσταση όλων των ακτοπλοϊκών γραμμών και την πλήρη κάλυψη όλων των νησιών;
* Για την πλήρη τήρηση όλων των εργασιακών, μισθολογικών δικαιωμάτων των ναυτεργατών και για την άμεση καταβολή των οφειλών;»
     Στην ερώτηση του κ. Μαρίνου θα απαντήσει ο Υφυπουργός κ. Καμμένος.
     Ορίστε κύριε Υφυπουργέ, έχετε το λόγο.
    ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Θα ήθελα κατ’ αρχάς να διορθώσω κάποια στοιχεία που αναφέρονται στην ερώτηση του κυρίου συναδέλφου. 
    Από τα επίσημα στοιχεία από τη Διεύθυνση Ναυτικής Εργασίας το Σεπτέμβριο οι προσφερόμενοι ναυτεργάτες είναι τρικόσια έξι στη Γ.Ε.Ν.Ε. και διακόσια σαράντα έξι σ’ όλες τις λιμενικές αρχές της χώρας. Μιλάμε για πεντακόσιους σαράντα έξι ναυτεργάτες οι οποίοι ζητούν εργασία. Δεν μιλάμε ούτε για δύο χιλιάδες ναυτεργάτες, λοιπόν, ούτε για εκατοντάδες ναυτεργάτες οι οποίοι μένουν στο δρόμο. 
    Μακάρι να είχαμε νέα παιδιά να μπουν στη θαλάσσια υπηρεσία, είτε ως ναυτεργάτες είτε ως αξιωματικοί της γέφυρας και της μηχανής. Η ελληνική εμπορική ναυτιλία και η ακτοπλοΐα χρειάζεται ανθρώπους να συνεχίσουν την παράδοση της μεγάλης ελληνικής ναυτιλίας και ευτυχώς στη ναυτιλία, αντίθετα με άλλους κλάδους, η ανεργία είναι σχεδόν ανύπαρκτη. Ανύπαρκτη εντελώς στο επίπεδο των αξιωματικών και στο επίπεδο των ναυτεργατών πάρα πολύ μικρή. Τα επίσημα στοιχεία τα καταθέτω στη Βουλή και για τον κύριο συνάδελφο και για τους υπόλοιπους συναδέλφους. 
    Όσον αφορά στις ακτοπλοϊκές γραμμές, αυτές που είχαν προγραμματιστεί συνεχίζονται να εκτελούνται. Υπάρχουν συγκεκριμένα προβλήματα με δύο ακτοπλοϊκές γραμμές. Με την ακτοπλοϊκή γραμμή –πρόβλημα που αντιμετωπίσαμε- προς την Κάσσο, Κάρπαθο, Ρόδο. Και αυτό διότι έγινε επίσχεση εργασίας των εργαζομένων. Και επίσχεση εργασίας των εργαζομένων σε μια άλλη εταιρεία, την εταιρεία «ΣΑΟΣ», με δυο πλοία όπου κι αυτό αντιμετωπίστηκε. 
    Αυτό αποδεικνύει ότι ουσιαστικά εκεί που υπάρχει το πρόβλημα είναι επειδή το Υπουργείο Εμπορικής Ναυτιλίας, η Διεύθυνση Ναυτικής Εργασίας παρεμβαίνει υπέρ της διασφάλισης των δικαιωμάτων των εργαζομένων. Δεν είναι αληθές λοιπόν, ότι παραβιάζουν τα πλοία τη δεκάμηνή τους σύνδεση και δένουν στα λιμάνια, με αποτέλεσμα να βρεθούν χιλιάδες ναυτικοί στους δρόμους. 
    Θα σας πω δε, κύριε συνάδελφε, ότι βάσει του ν. 2932, σε περίπτωση διακοπής εκτέλεσης του δρομολογίου πλοίου της ακτοπλοΐας πέραν των εξήντα ημερών, δηλαδή του δικαιούμενου διμήνου, που μένει εκτός δρομολόγησης, ο πλοιοκτήτης υποχρεούται να έχει στελεχωμένο το πλοίο με τις ισχύουσες διατάξεις περί οργανικής σύνδεσης, ανεξάρτητα αν εκτελεί ή όχι πλόες. Αν, δε, δεν προβεί στην πιο πάνω υποχρέωσή του μπαίνει πρόστιμο από την λιμενική αρχή. Και σάς βεβαιώνω, κύριε συνάδελφε, ότι όλα αυτά τα πρόστιμα μπαίνουν και είναι ίσο με την μισθοδοσία, που θα έπρεπε να καταβάλλει συν μια προσαύξηση 20%. 
    Δεν έχουμε, λοιπόν, κανένα πλοίο της ακτοπλοΐας το οποίο να μπορεί να παραβιάσει αυτές τις συνθήκες. Υπάρχουν, βεβαίως, κατά καιρούς -και τις βλέπουμε και το καλοκαίρι- περιπτώσεις που κάποιοι προσπαθούν να παραβιάσουν τις συμβάσεις εργασίας. Το Λιμενικό Σώμα, το Υπουργείο Εμπορικής Ναυτιλίας, σας διαβεβαιώ ότι είναι αμείλικτο. Έχουμε δέσει καράβια, όταν έχουμε την παραμικρή καταγγελία. Και γι’ αυτό το λόγο ακολουθούνται όλες οι διατάξεις, που προβλέπονται και από τους νόμους, αλλά και από τις συλλογικές συμβάσεις εργασίας. 
    Κλείνω λέγοντάς σας ότι στις 20 του μηνός, τελειώνει ο διαγωνισμός για τις άγονες γραμμές. Και όσον αφορά την ακτοπλοΐα, από τα στοιχεία που έχουμε μέχρι στιγμής, εκτός απ’ αυτά που λέγονται στα ραδιόφωνα από κάποιες εταιρείες και κάποιους πλοιοκτήτες, υπάρχει ενδιαφέρον για τους διαγωνισμούς και θα καλυφθεί το σύνολο των αναγκών των ακτοπλοϊκών γραμμών. 
    Ευχαριστώ πολύ. 
     ΠΡΟΕΔΡΕΥΩΝ (Αναστάσιος Νεράντζης): Το λόγο έχει τώρα ο ερωτών Βουλευτής, κ. Μαρίνος.
     ΓΕΩΡΓΙΟΣ ΜΑΡΙΝΟΣ: Ευχαριστώ πολύ. 
     Κύριε Υφυπουργέ, παρακολουθούμε τις εξελίξεις στην ναυτιλία πάνω από τριάντα χρόνια και γνωρίζουμε την κατάσταση. Όλα τα περί ανυπαρξίας του προβλήματος της ανεργίας είναι αβάσιμα. Οι θέσεις εργασίας στους ναυτεργάτες έχουν μειωθεί δραματικά. Και αυτή η πολιτική, που έχει υπηρετήσει με συνέπεια τα εφοπλιστικά συμφέροντα, έχει τραγικές συνέπειες και στον αριθμό των θέσεων εργασίας και στα δικαιώματα των ναυτεργατών. 
     Αυτή η οδυνηρή πραγματικότητα δεν αφορά μόνο στεγνά τα δρομολόγια των πλοίων. Οφείλεται κυρίως στην πολιτική που ιδιωτικοποιεί τα λιμάνια, που χρηματοδοτεί με δισεκατομμύρια ευρώ τις τράπεζες και υπηρετεί τα εφοπλιστικά συμφέροντα και η οποία χτύπησε χτες το βράδυ τους εργαζόμενους στο λιμάνι του Πειραιά. Αυτή την ώρα, τριάντα τρία ακτοπλοϊκά πλοία έχουν ακινητοποιηθεί και δύο χιλιάδες ναυτεργάτες ή διώχθηκαν ή μένουν στα πλοία, χωρίς μισθό, τροφή και δικαιώματα. 
    Τα πλοία «ΑΡΣΙΝΟΗ», «ΚΟΡΝΑΡΟΣ», «ΛΗΜΝΟΣ ΕΞΠΡΕΣ», «ΠΑΝΑΓΙΑ ΣΟΥΜΕΛΑ», «ΠΑΝΑΓΙΑ ΧΟΖΟΒΙΩΤΙΣΣΑ» σταματούν από σήμερα τις ενδομεταφορές στις Κυκλάδες και θεωρώ ότι θα υπάρξουν οδυνηρές συνέπειες. 
    Εδώ θέλω να σημειώσω το εξής: Ότι οι κυβερνήσεις της Νέας Δημοκρατίας και του ΠΑ.ΣΟ.Κ. χρηματοδοτούν τις άγονες γραμμές χρόνια πολλά, δηλαδή το 2000-2006 με 260.000.000. Η απάντηση των εφοπλιστών είναι αυτή που σας είπα. 
    Εμείς καλούμε τους ναυτεργάτες, τους νησιώτες και τους εργαζόμενους, όχι μόνο να βγάλουν σήμερα συμπεράσματα και να καταδικάσουν αυτήν την αντιλαϊκή πολιτική, αλλά να ανοίξουν μέτωπο και να διεκδικήσουν ασφαλή και σύγχρονα πλοία, αποφασιστικά, συντονισμένα, μαζικά, τακτικά δρομολόγια και απρόσκοπτη σύνδεση των νησιών με την ηπειρωτική Ελλάδα με τα νησιά, εργασιακά μισθολογικά ασφαλιστικά δικαιώματα για τους εργάτες, να δυναμώσει τώρα άμεσα η πάλη για τα δεδουλευμένα και για το δικαίωμα της δουλειάς και να διαμορφώσουν τις προϋποθέσεις για βαθιές, ριζικές αλλαγές. Γιατί μόνο αυτό έχει αποδείξει η πραγματικότητα, ότι όταν γίνουν τα πλοία περιουσία του λαού, μπορούν να αντιμετωπιστούν τα οξυμένα, τα καυτά προβλήματα. 
    Ευχαριστώ.
    ΠΡΟΕΔΡΕΥΩΝ (Αναστάσιος Νεράντζης): Ο κύριος Υπουργός έχει το λόγο για δύο λεπτά. 
    ΠΑΝΑΓΙΩΤΗΣ ΚΑΜΜΕΝΟΣ (Υπουργός Εμπορικής Ναυτιλίας και Νησιωτικής Ελλάδας): Κατ’ αρχήν, θέλω να δηλώσω ότι στην πρότασή σας να περάσουν τα πλοία από τα χέρια των εφοπλιστών στο κράτος δεν προτιθέμεθα να συμπράξουμε και να συμφωνήσουμε. Η θέση της Κυβέρνησης είναι ότι θα πρέπει να υπάρχει ιδιωτική πρωτοβουλία, ανταγωνισμός, για να μπορούμε να έχουμε και φθηνότερα εισιτήρια και να έχουμε καινούργια και πιο σύγχρονα πλοία. Σε αυτό θα συμφωνήσω μαζί σας.
    Δεύτερον, όσον αφορά στον Ο.Λ.Π., θα ήθελα, κύριε συνάδελφε, να σας πω ότι είμαστε περήφανοι ως ηγεσία του Υπουργείου Εμπορικής Ναυτιλίας Αιγαίου και Νησιωτικής Πολιτικής, όπου η μεταρρύθμιση για την οποία ο ελληνικός λαός μας επέλεξε και μας ψήφισε στις τελευταίες εκλογές και μέσα από τη λαϊκή εντολή, προχώρησε χάρη στη συνεργασία που είχαμε και με το πολιτικό προσωπικό του Λιμένα Πειραιώς και με τις υπηρεσίες του Υπουργείου Εμπορικής Ναυτιλίας και του Λιμενικού Σώματος. Θεωρώ, ότι είναι μία μεγάλη επιτυχία της Κυβέρνησης, είναι μία μεταρρύθμιση, η οποία θα ωφελήσει. 
    Ας δούμε λίγο, λοιπόν, επειδή λέγαμε για ξεπούλημα του Πειραιά, ποια είναι η σημερινή αξία του Ο.Λ.Π. με την πτώση της ναυτιλίας και με την πτώση –αν θέλετε- των κρατήσεων υπέρ των λιμένων, που μας καταγγέλλατε ότι είναι διπλάσια και τριπλάσια, όταν ξεκίνησε αυτή η διαδικασία και πόσο είναι σήμερα, στο 20%. 
    Η τιμή που πέτυχε η Κυβέρνηση αυτή για την παραχώρηση-χρήση των λιμανιών είναι μία τιμή που δεν θα μπορούσε να διανοηθεί κανείς ότι θα την πετύχουμε με μία τέτοια διαδικασία. Θα συνεχίσουμε αυτήν την πολιτική και γι’ αυτό μας ψήφισε ο ελληνικός λαός.
    Σας καταθέτω και πάλι το έγγραφο –και θα παρακαλέσω τη Γραμματεία να σας το δώσει- από τη Διεύθυνση Ναυτικής Εργασίας για τους πεντακόσιους σαράντα ναυτικούς. Με μεγάλη, όμως, χαρά θα περιμένω στοιχεία να μου δώσετε, αν υπάρχουν, για συγκεκριμένα στοιχεία. 
    (Στο σημείο αυτό ο Υπουργός Εμπορικής Ναυτιλίας και Νησιωτικής Πολιτικής κ. Καμμένος καταθέτει για τα Πρακτικά το προναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
    Μου αναφέρετε έξι πλοία μίας συγκεκριμένης εταιρείας, της Εταιρείας «ΣΑΟΣ» του κ. Μανούση.
    Σας είπα ότι εκεί, πράγματι, υπάρχει παράβαση της εργατικής νομοθεσίας και γι’ αυτό το λόγο δένουμε εμείς τα πλοία μαζί με τους εργαζόμενους και δεν θα αφήσουμε να αποπλεύσει πλοίο, εάν δεν εκπληρώσουν, ο συγκεκριμένος εφοπλιστής, αλλά και οποιοσδήποτε άλλος εφοπλιστής, τις υποχρεώσεις τους απέναντι στου εργαζόμενους και στους εργάτες. 
    Το Υπουργείο βρίσκεται δίπλα στον ναυτεργάτη και θεωρούμε ότι η Ναυτιλία σε αυτούς βασίζεται και αυτούς θα τους στηρίξουμε.
    Όσον αφορά το πλοίο «ΧΟΖΟΒΙΩΤΙΣΣΑ», που μου αναφέρατε, με εκπλήσσει που μου το αναφέρετε, διότι η πολιτική ομάδα του Κ.Κ.Ε. των Κυκλάδων μας κατήγγειλε πριν από λίγο καιρό το «ΧΟΖΟΒΙΩΤΙΣΣΑ» και μάλιστα, ζήτησε την αντικατάστασή του. 
    ΓΕΩΡΓΙΟΣ ΜΑΡΙΝΟΣ: Χρειάζεται πλοίο, όμως!
    ΠΑΝΑΓΙΩΤΗΣ ΚΑΜΜΕΝΟΣ (Υπουργός Εμπορικής Ναυτιλίας και Νησιωτικής Ελλάδας): Γι’ αυτό το λόγο, κύριε συνάδελφε, δεχθήκαμε την άποψη όλων των φορέων και του Νομάρχη Κυκλάδων και του Περιφερειάρχη και του κόσμου των Κυκλάδων και βγαίνουν στις 20 του μηνός τρεις γραμμές για τις Κυκλάδες. Το ένα πλοίο μέχρι τρίτης κατηγορίας και δύο γραμμές που θα αρχίζουν από πέμπτη κατηγορία. Όταν όμως θα υπάρχει πρόταση για υψηλότερη κατηγορία, θα επιλεγούν αυτά τα πλοία. 
    ΓΕΩΡΓΙΟΣ ΜΑΡΙΝΟΣ: Θέλουν πλοίο τώρα.
    ΠΡΟΕΔΡΕΥΩΝ (Αναστάσιος Νεράντζης): Μην διακόπτετε, κύριε συνάδελφε. Δεν σας διέκοψε κανένας.
    Ολοκληρώστε, κύριε Υπουργέ.
    ΠΑΝΑΓΙΩΤΗΣ ΚΑΜΜΕΝΟΣ (Υπουργός Εμπορικής Ναυτιλίας και Νησιωτικής Ελλάδας): Πιστεύω ότι το ενδοκυκλαδικό θα λυθεί σε τέσσερις μέρες από σήμερα με αυτές τις ρυθμίσεις. 
    Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, θα ήθελα να σας υπενθυμίσω ότι στις 12.00΄ θα διεξαχθεί επαναληπτική ονομαστική ψηφοφορία περί της αιτήσεως άρσεως ασυλίας του συναδέλφου μας κ. Κωνσταντίνου Αϊβαλιώτη.
      Παρακαλώ να είμεθα όλοι εδώ.
      Εισερχόμεθα τώρα στη συζήτηση της υπ’ αριθμ. 112/13.10.2008 πρώτης επίκαιρης ερώτησης πρώτου κύκλου του Βουλευτής της Νέας Δημοκρατίας κ. Απόστολου Σταύρου προς τον Υπουργό Εσωτερικών, σχετικά με την ερμηνεία του άρθρου 6 του ν.2690/99 «Κώδικας Διοικητικής Διαδικασίας» κ.λπ..
      Με αφορμή αυτή την ερώτηση θα ήθελα να επαναλάβω μία παλαιότερη παράκληση των Προεδρείων. Να υπενθυμίσω ότι η διάταξη του άρθρου 129, παράγραφος 4 του Κανονισμού επιτάσσει να είναι σύντομη η επίκαιρη ερώτηση. 
      Η συζητούμενη επίκαιρη ερώτηση, μετά από περικοπή, καταλαμβάνει ύλη που υπερβαίνει τη μία σελίδα. Παρακαλώ στο μέλλον, για να διευκολυνθεί η συζήτηση, να είμεθα συντομότεροι, όπως άλλωστε επιτάσσει και ο Κανονισμός της Βουλής.
      Η επίκαιρη ερώτηση του κ. Σταύρου έχει ως εξής: «Ο ν.2690/1999 «Κώδικας Διοικητικής Διαδικασίας και άλλες διατάξεις» με το άρθρο 6 θέσπισε γενικό κανόνα με τίτλο «προηγούμενη ακρόαση του ενδιαφερομένου», σύμφωνα με το οποίο οι διοικητικές αρχές πριν από κάθε ενέργεια ή μέτρο σε βάρος των δικαιωμάτων ή συμφερόντων συγκεκριμένου προσώπου, οφείλουν να καλούν τον ενδιαφερόμενο να εκφράσει τις απόψεις του εγγράφως ή προφορικώς ως προς τα σχετικά ζητήματα.
      Με αυτόν τον τρόπο ενισχύθηκε η αποτελεσματική άσκηση του συνταγματικά κατοχυρωμένου δικαιώματος ακρόασης του διοικουμένου (άρθρο 20, παράγραφος 2 του Συντάγματος) και φυσικά, το άρθρο δεν εισάγει εξαιρέσεις ούτε μνημονεύει περιπτώσεις μη εφαρμογής της διάταξης, όπου θα χαρακτηριζόταν περιττή και χωρίς ουσιαστική σημασία η ακρόαση του ενδιαφερομένου, εάν επρόκειτο να εκδοθεί δυσμενής διοικητική πράξη.
      Ωστόσο, παρά τη γενική και χωρίς εξαιρέσεις σαφή διατύπωση του άρθρου 6, παράγραφος 1 του Κώδικα Διοικητικής Διαδικασίας, η ενεργός Διοίκηση και το Συμβούλιο της Επικρατείας επιμένουν στο ότι «η τήρηση του τύπου της προηγούμενης κλήσεως σε ακρόαση δεν απαιτείται στις περιπτώσεις, κατά τις οποίες λαμβάνεται δυσμενές για τον διοικούμενο διοικητικό μέτρο, βάσει αντικειμενικών δεδομένων, μη συνδεόμενων προς την υποκειμενική συμπεριφορά του (ΣτΕ 2612/03, 3222/2000, 1991/2001).»
      Ενόψει αυτών, η άνω συνταγματική επιταγή δεν εφαρμόζεται σε πολεοδομικές παραβάσεις, σε αυτοδίκαιη έκπτωση δημάρχων, σε χαρακτηρισμούς εκτάσεων ως δασικών, αναγκαστικές απαλλοτριώσεις, ταμειακή βεβαίωση αμφισβητούμενων φόρων κ.λπ..
      Η ορθή ερμηνεία του άρθρου 6 θα περιόριζε στο ελάχιστο τη διαδικασία ενώπιον των Διοικητικών Δικαστηρίων και του Σ.τ.Ε..
      Ερωτάται ο κύριος Υπουργός Εσωτερικών, Δημόσιας Διοίκησης και Αποκέντρωσης εάν προτίθεται να προχωρήσει άμεσα σε ρυθμίσεις που θα αποδώσουν στο άρθρο 6, παράγραφος 1 του Κώδικα Διοικητικής Διαδικασίας το εννοιολογικό περιεχόμενο της διάταξης περί υποχρεωτικής προηγούμενης κλήσης του ενδιαφερομένου σε περιπτώσεις διοικητικών κυρώσεων (προστίμων κ.λπ.), ώστε οι διοικητικές αρχές να παύσουν να αρνούνται συστηματικά την εφαρμογή της.»
       Στην επίκαιρη αυτή ερώτηση του συναδέλφου μας κ. Απόστολου Σταύρου θα απαντήσει ο Υφυπουργός Εσωτερικών κ. Χρήστος Ζώης.
      Ορίστε, κύριε Υφυπουργέ, έχετε το λόγο.
      ΧΡΗΣΤΟΣ ΖΩΗΣ (Υφυπουργός Εσωτερικών): Ευχαριστώ, κύριε Πρόεδρε.
      Θα ήθελα, όμως, να ευχαριστήσω και τον κύριο συνάδελφο, γιατί με την ερώτησή του μας δίδεται τη δυνατότητα να επανέλθουμε σ’ ένα θέμα, το οποίο -προφανώς και από την εμπειρία του κυρίου συναδέλφου- ταλαιπωρεί τους πολίτες κι έτσι να αποσαφηνίσουμε μέσα στην Αίθουσα αυτή, με τον πιο ξεκάθαρο τρόπο, πώς ακριβώς ερμηνεύει η διοίκηση το περιεχόμενο του άρθρου 6 του Κώδικα Διοικητικής Διαδικασίας.
      Είναι προφανές, λοιπόν, κύριε συνάδελφε, ότι με το άρθρο 6 του ν.2690 ρυθμίστηκε η διαδικασία άσκησης ενός συνταγματικά κατοχυρωμένου δικαιώματος, αυτού της προηγούμενης ακρόασης του διοικουμένου από τις διοικητικές αρχές, όταν πρόκειται αυτές να επιβάλουν μέτρα, τα οποία μπορεί να επιδεινώσουν τη θέση του ή να επιβαρύνουν τα συμφέροντά του.
      Με τις διατάξεις των παραγράφων 1 και 2 του ιδίου άρθρου προβλέπεται ότι πριν από κάθε ενέργεια –σε βάρος, των δικαιωμάτων ή των συμφερόντων του διοικουμένου- οφείλουν να καλούν τον ενδιαφερόμενο να εκφράσει τις προτάσεις του ή εγγράφως ή προφορικώς. Η κλήση, δε, προς ακρόαση είναι έγγραφη, αναφέρει τον τόπο, την ημέρα και την ώρα, ακόμη, της ακρόασης, ενώ σαφώς πρέπει να προσδιορίζεται το αντικείμενο του μέτρου και να κοινοποιείται στον ενδιαφερόμενο πέντε πλήρεις ημέρες –εργάσιμες, δηλαδή, ημέρες- πριν από την ημέρα της ακρόασης. Ο ενδιαφερόμενος έχει το δικαίωμα να λάβει γνώση του συνόλου των στοιχείων του φακέλου και βεβαίως να προβεί σε ανταπόδειξη. 
      Από την αιτιολογία, δε, που συνοδεύει τη διοικητική πράξη, όταν αυτή εκδίδεται και επιβάλλεται, πρέπει σαφώς να προκύπτει η τήρηση αυτής της διαδικασίας, την οποία προηγουμένως σας ανέφερα, καθώς βεβαίως και η λήψη υπόψιν των ισχυρισμών του διοικουμένου.
      Βεβαίως, εισάγεται εξαίρεση με την παράγραφο 3 του ίδιου άρθρου, όταν όμως αποκλειστικά και μόνο συντρέχει περίπτωση λήψης δυσμενούς μέτρου, για την αποτροπή επικείμενου κινδύνου ή για λόγους επιτακτικού δημοσίου συμφέροντος. Και τότε, όμως, οφείλουν, εάν η κατάσταση η οποία ρυθμίστηκε μπορεί να μεταβληθεί, να προσκαλείται εντός δεκαπέντε ημερών ο διοικούμενος για να υποβάλει τις απόψεις του, με την ίδια διαδικασία που περιγράφεται στις παραγράφους 1 και 2 του ιδίου άρθρου. Αυτό, λοιπόν, σημαίνει ότι ενισχύεται –δεν επιδεινώνεται- η θέση του και σαφώς προστατεύονται τα δικαιώματα του διοικουμένου. 
      Με την παράγραφο 4 του ιδίου άρθρου αυτή η προστασία θεωρείται πλήρης. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
    Ένα λεπτό θέλω, κύριε Πρόεδρε.
    Γιατί, ακόμα και όταν προβλέπεται, από τις διατάξεις που έρχονται να ρυθμίσουν την κατάσταση του διοικουμένου, η δυνατότητα να ασκηθούν προσφυγές ειδικές ή ενδικοφανείς, ακόμη και τότε πρέπει να ξεκαθαρίσουμε ότι τηρούνται οι προϋποθέσεις των προηγούμενων παραγράφων. 
      Σε κάθε περίπτωση δεν είναι στη διακριτική ευχέρεια των διοικητικών αρχών η τήρηση αυτής της διαδικασίας. Είναι μια διαδικασία, η οποία οφείλεται να τηρείται, για να εμπεδώνονται οι σχέσεις εμπιστοσύνης των πολιτών και των διοικητικών αρχών και βεβαίως, έτσι να μειώνονται φαινόμενα αυθαιρεσίας και κακοδιοίκησης. 
      Πρέπει δε, να σας πω, κύριε συνάδελφε, ότι το Υπουργείο έχει με σαφήνεια τοποθετηθεί, από το 1999 κιόλας, με σχετικές εγκυκλίους προς όλες τις δημόσιες υπηρεσίες για το περιεχόμενο, αλλά και για τον τρόπο με τον οποίο πρέπει να τηρούνται οι προαναφερθείσες διαδικασίες. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Και εγώ σας ευχαριστώ, κύριε Υπουργέ. 
      Το λόγο έχει ο ερωτών Βουλευτής κ. Σταύρου. 
      ΑΠΟΣΤΟΛΟΣ ΣΤΑΥΡΟΥ: Κύριε Πρόεδρε, το Διοικητικό Δίκαιο αποτελεί δημιούργημα της γαλλικής νομοθεσίας και ειδικά το δικαίωμα της προηγούμενης ακρόασης αποτέλεσε μία από τις πρώτες μορφές αμφισβήτησης της απόλυτης αυθαιρεσίας του μονάρχη. Προβλέπεται από το άρθρο 20 παράγραφος 2 του Συντάγματος και εξειδικεύεται στο άρθρο 6 του Κώδικα Διοικητικής Διαδικασίας, ο οποίος οριοθετεί τις προϋποθέσεις χορήγησης του δικαιώματος. Η υποχρέωση της προηγούμενης ακρόασης ισχύει απευθείας από το Σύνταγμα και ο συντακτικός νομοθέτης θεώρησε τις διατάξεις του άρθρου 20 τόσο σπουδαίες, ώστε δεν τις υπήγαγε σ’ εκείνες που μπορούν να ανασταλούν κατά το άρθρο 48 του Συντάγματος. 
      Ωστόσο, η νομολογία του Συμβουλίου της Επικρατείας έχει οριοθετήσει το πεδίο εφαρμογής του. Έτσι, έχει διαμορφωθεί ο κανόνας ότι η προηγούμενη ακρόαση του διοικουμένου είναι αναγκαία στην περίπτωση ατομικής διοικητικής πράξης, η οποία εκδίδεται αυτεπαγγέλτως, συνδέεται με την υποκειμενική συμπεριφορά του διοικουμένου και επιφέρει βλάβη στα δικαιώματά του. Είναι, δηλαδή, μία δυσμενής πράξη. 
      Αντίθετα, έχει κριθεί ότι, όταν η κρίση του διοικητικού οργάνου στηρίζεται σε αντικειμενικά δεδομένα και η πράξη εκδίδεται κατά δεσμία αρμοδιότητα, τότε δεν χωρεί η άσκηση του δικαιώματος της προηγούμενης ακρόασης. 
      Φρονώ, κύριε Πρόεδρε, κύριε Υπουργέ, ότι η περιστολή της συνταγματικής επιταγής της προηγούμενης ακρόασης, με την επιφύλαξή της μόνο για τις κατά διακριτική ευχέρεια διοικητικές πράξεις, αποτελεί προσβολή του δικαιώματος. 
      Είναι σαφές ότι η αναγνώριση της προηγούμενης ακρόασης από το Συμβούλιο της Επικρατείας στηρίζεται σε καθαρά περιπτωσιολογικά κριτήρια, ανάλογα δηλαδή με το αν θα κριθεί ότι το διοικητικό όργανο…
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, σας παρακαλώ. Η συζήτηση είναι για επίκαιρη ερώτηση, κύριε Σταύρου. 
      ΑΠΟΣΤΟΛΟΣ ΣΤΑΥΡΟΥ: Ένα λεπτό ακόμα, για να ολοκληρώσω, κύριε Πρόεδρε. Σας παρακαλώ πολύ. Είναι ένα ζήτημα…
      ΠΡΟΕΔΡΕΥΩΝ (Αναστάσιος Νεράντζης): Μην παρακαλείτε. Έχετε ένα λεπτό υπέρβαση. Δύο λεπτά δικαιούσθε, συνολικά. 
      ΑΠΟΣΤΟΛΟΣ ΣΤΑΥΡΟΥ: Με διακόπτετε τώρα. Θα τελειώσω.
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ να τελειώνετε τώρα, εάν έχετε την καλοσύνη. 
      ΑΠΟΣΤΟΛΟΣ ΣΤΑΥΡΟΥ: Επαναλαμβάνω: Είναι σαφές ότι η αναγνώριση του δικαιώματος της προηγούμενης ακρόασης από το Συμβούλιο της Επικρατείας, στηρίζεται σε καθαρά περιπτωσιολογικά κριτήρια, ανάλογα δηλαδή με το αν θα κριθεί ότι το διοικητικό όργανο ενεργεί κατά δεσμία αρμοδιότητα ή κατά διακριτική ευχέρεια. 
      Πιστεύω ότι το δικαίωμα της προηγούμενης ακρόασης, ως δομικό στοιχείο των ατομικών δικαιωμάτων που θεσπίζονται στο Σύνταγμά μας, δεν θα πρέπει να επιφυλάσσεται για ορισμένη κατηγορία διοικητικών πράξεων, αλλά θα πρέπει να ισχύει για όλες, απαγκιστρωμένο από κάθε αντικειμενικό ή υποκειμενικό κριτήριο. Σε κάθε περίπτωση το Συμβούλιο της Επικρατείας θα πρέπει με νέα νομολογία...
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, δεν κάνουμε αγόρευση, κύριε Σταύρου. Τέσσερα λεπτά έχετε φτάσει. Σας παρακαλώ, είστε παλαιός εδώ. 
      ΑΠΟΣΤΟΛΟΣ ΣΤΑΥΡΟΥ: Αν δεν με διακόπτατε, κύριε Πρόεδρε, θα είχα ολοκληρώσει. 
      ΠΡΟΕΔΡΕΥΩΝ (Αναστάσιος Νεράντζης): Μα, τέσσερα λεπτά επίκαιρη ερώτηση ο ερωτών Βουλευτής; Πού το βρήκατε αυτό; Σας παρακαλώ τελειώστε τώρα. Τέσσερα λεπτά αγόρευση σε επίκαιρη ερώτηση;
      ΑΠΟΣΤΟΛΟΣ ΣΤΑΥΡΟΥ: Είναι τέσσερα λεπτά, αλλά για ένα τόσο σοβαρό θέμα, κύριε Πρόεδρε. Σας παρακαλώ!
      ΠΡΟΕΔΡΕΥΩΝ (Αναστάσιος Νεράντζης): Να μη με παρακαλείτε. Σας παρακαλώ, τελειώστε τώρα. 
      ΑΠΟΣΤΟΛΟΣ ΣΤΑΥΡΟΥ: Τελείωσα, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Ωραία, ευχαριστώ πολύ. 
      Ο Υφυπουργός Εσωτερικών κ. Ζώης έχει το λόγο. 
      ΧΡΗΣΤΟΣ ΖΩΗΣ (Υφυπουργός Εσωτερικών): Θέλω να καταθέσω την άποψή μου, κύριε Πρόεδρε, ότι και ωφέλιμη και χρήσιμη και πολύ ενδιαφέρουσα είναι, όχι μόνο η ερώτηση, αλλά και ο τρόπος με τον οποίο αναπτύχθηκε στην τοποθέτησή του ο κύριος συνάδελφος. Και αυτό, γιατί μας δίνεται η ευκαιρία να συνειδητοποιήσουμε ότι υπάρχει πολλές φορές μία ερμηνεία του νόμου από τα δικαστήρια, η οποία μπορεί να θίγει τα δικαιώματα των πολιτών.
      Θα μου επιτρέψετε, κύριε συνάδελφε, να μη σχολιάσω εγώ ούτε το περιεχόμενο της νομολογίας ούτε τη θέση του Συμβουλίου της Επικρατείας. Θα μου επιτρέψετε να παραμείνω στα όσα σας είπα στην πρώτη μου τοποθέτηση και να επαναλάβω συμπληρωματικώς ότι, σε κάθε περίπτωση, η μη εφαρμογή του άρθρου 6, όπως ακριβώς το ανέλυσα, κατά την πρώτη μου τοποθέτηση, από τις δημόσιες υπηρεσίες, συνιστά παράβαση καθήκοντος και αρμόδιες για την επιβολή πειθαρχικών ποινών είναι οι προϊστάμενες πειθαρχικώς αρχές προς τους υφισταμένους τους. Μπορώ να σας διαβεβαιώσω ότι αυτό παραμένει, ως θέση μας και δεν έχω κανένα πρόβλημα να σας διαβεβαιώσω ότι εφόσον χρειαστεί, θα επανέλθουμε με νεότερες διευκρινιστικές εγκυκλίους μας, προκειμένου να μην υπάρχει σε καμία περίπτωση γκρίζα ζώνη, μεταξύ του τρόπου με τον οποίο εμείς έχουμε νομοθετήσει, μεταξύ πνεύματος του νομοθέτη και του τρόπου με τον οποίο καλούνται οι δημόσιες υπηρεσίες να εφαρμόσουν το νομό!
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υπουργέ. 
      Θα συζητηθεί η με αριθμό 113/13-10-2008 δεύτερη επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεοδώρου Πάγκαλου προς τον Υπουργό Υγείας και Κοινωνικής Αλληλεγγύης, σχετικά με τη δημιουργία Κέντρου Αποκατάστασης Αναπήρων κ.λπ..
      Το κείμενο της επίκαιρης ερώτησης του κ. Πάγκαλου, η οποία πράγματι συγκεντρώνει πλήρως τα στοιχεία, τα οποία περιλαμβάνει το άρθρο 129 παράγραφος 4 του Κανονισμού της Βουλής, έχει ως ακολούθως: 
      «Η Εθνική Ομοσπονδία Κινητικά Αναπήρων, σε συνάντησή της μαζί σας την 18η του παρελθόντος Ιουνίου, έλαβε τη διαβεβαίωση ότι το κτήριο που βρίσκεται στο Ολυμπιακό χωριό και προοριζόταν για τις ανάγκες του Υπουργείου σας και την πιθανή μετεστέγασή του, θα διατίθετο για τη δημιουργία ενός σύγχρονου κέντρου αποκατάστασης αναπήρων. Με μεγάλη απογοήτευση, όμως, διαπίστωσε ότι το συγκεκριμένο κτήριο δόθηκε στη Μονή Βατοπαιδίου, η οποία το πούλησε αποκομίζοντας μεγάλο οικονομικό όφελος. Σε δελτίο Τύπου που εξέδωσε σχετικά η Ομοσπονδία καταγγέλλει επίσης ότι το μεγαλύτερο μέρος των κονδυλίων των ειδικών λογαριασμών του Υπουργείου Υγείας και Κοινωνικής Αλληλεγγύης δίνονται, επίσης, στην Εκκλησία και όχι στους αναπηρικούς φορείς, που προφανώς έχουν μεγαλύτερη ανάγκη. 
      Ερωτάται ο κύριος Υπουργός: Γιατί το κτήριο δόθηκε στη Μονή Βατοπαιδίου; Τι προέκυψε από τον περασμένο Ιούνιο και τον οδήγησε στην αθέτηση της δέσμευσής του, με αποτέλεσμα να εκτεθεί και ο ίδιος και η Κυβέρνηση απέναντι σε μία τόσο ευαίσθητη κοινωνική ομάδα, προκαλώντας το περί δικαίου αίσθημα του ελληνικού λαού;». 
      Στην επίκαιρη αυτή ερώτηση του συναδέλφου μας κ. Θεόδωρου Πάγκαλου, θα απαντήσει ο Υφυπουργός Υγείας και Κοινωνικής Αλληλεγγύης, κ. Γεώργιος Παπαγεωργίου. 
      Κύριε Υφυπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε. 
      Κύριε συνάδελφε, οφείλω να ομολογήσω ότι την ίδια έκπληξη και το όποιο συνοδό συναίσθημα αισθάνθηκα, όταν διάβασα -και χθες διάβασα- την επίκαιρη ερώτησή σας, με συνοδεύει και τώρα που έρχομαι να απαντήσω σε μία ερώτηση, όπου το περιεχόμενο δεν υφίσταται. Δεν υπάρχει θέμα. Και θα ομολογήσω ακόμη ότι δεκατρείς μήνες στο Υπουργείο, χωρίς να είναι βέβαια της αρμοδιότητάς μου το θέμα, δεν άκουσα ποτέ να έχει συζητηθεί ή να συζητείται τέτοιο θέμα. 
    Επειδή όμως το περιεχόμενο της επίκαιρης ερώτησης αναφέρεται σ’ ένα πολύ σημαντικό θέμα στα άτομα με ειδικές ανάγκες και τη θέση της πολιτείας απέναντι σ’ αυτά και στη δημιουργία ενός σύγχρονου κέντρου αποκατάστασης, θα κάνω μια αναφορά σ’ αυτό και θα επανέλθω να απαντήσω στα υπόλοιπα. 
    Είναι βασική αρχή -και την πιστεύω απόλυτα και σεις και όλοι μας εδώ μέσα- ότι η κοινωνία μας, πιστεύω και ο πολιτισμός μας, κρίνεται απόλυτα από τη στάση μας απέναντι σε κατηγορίες συνανθρώπων μας στους οποίους γιατί η φύση, οι καιροί, οι καταστάσεις τούς στέρησαν, αν θέλετε, το δικαίωμα να ασκούν ισότιμα με μας το δικαίωμα στη ζωή.
    Έγιναν πολλά βήματα τα τελευταία χρόνια στη χώρα μας. Και δεν αναφέρομαι μόνο στα χρόνια της σημερινής Κυβέρνησης. Έγιναν πολλά βήματα και ξεπεράστηκαν πολλά προβλήματα. Έτσι σήμερα πιστεύω ότι η πολιτεία, οι απλοί πολίτες, οι οργανωμένες ομάδες πολιτών σε μια απόλυτη συνεργασία έχουν αφήσει πίσω εκείνη την εποχή της καχυποψίας, της άλλης αντίληψης όπου υπόβοσκε, αν θέλετε, και ένας κοινωνικός ρατσισμός. 
    Σήμερα έχουν βελτιωθεί σημαντικά οι συνθήκες διαβίωσης των ατόμων αυτών. Η πολιτεία στέκεται δίπλα και η σημερινή Κυβέρνηση έχει επιτελέσει ένα πολύ σημαντικό έργο. Προχώρησε με πρωτοβουλία της στη σύσταση κατ’ αρχάς της ειδικής διακομματικής επιτροπής για την αντιμετώπιση των προβλημάτων των ατόμων με αναπηρία. Έκανε πράξη, αν θέλετε, την κάρτα αναπηρίας, δημιουργεί το μητρώο αναπηριών, αναμορφώνει πλήρως όλα τα κριτήρια που καθορίζουν τα ποσοστά αναπηρίας, κάτι που δεν υπήρχε με αντικειμενικότατο τρόπο. Επομένως, το έργο δεν αμφισβητείται. 
    ΘΕΟΔΩΡΟΣ ΠΑΓΚΑΛΟΣ: Στην ερώτηση θα απαντήσετε, κύριε Υπουργέ;
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Για το συγκεκριμένο, κύριε Πάγκαλε, διότι θεωρώ ότι η αναφορά μου θα πρέπει να γίνει, μιας και μιλάτε γι’ αυτό το θέμα.
    ΠΡΟΕΔΡΕΥΩΝ (Αναστάσιος Νεράντζης): Απαντήστε και επί της ερωτήσεως, κύριε Υπουργέ. 
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε συνάδελφε, πώς να δώσει κάτι το Υπουργείο Υγείας που δεν το είχε ποτέ; Πιθανότατα –εγώ δεν το αποκλείω- να υπήρξαν κάποιες σκέψεις σε κάποιες συζητήσεις, που μπορεί να έγιναν με κάποιους. Δεν υπάρχει κανένα επίσημο στοιχείο γι’ αυτό ότι κάποια από τα ολυμπιακά ακίνητα θα μπορούσαν να δοθούν στο Υπουργείο Υγείας και το Υπουργείο Υγείας να το χρησιμοποιήσει, μετασκευάζοντάς το σε Κέντρο Αποκατάστασης. Αυτό, όμως, ψάχνοντας χθες όλη την ημέρα σε όλες τις διευθύνσεις του Υπουργείου και, σε όποια δελτία Τύπου τα τελευταία τρία χρόνια έχουν εκδοθεί, πουθενά δεν υπάρχει τέτοια αναφορά.
    Σας λέω λοιπόν ότι από την αρχή του 2007, -η συνάντηση δεν είναι, όπως τη λέτε στην ερώτησή σας, κύριε Πάγκαλε, τον Ιούνιο που μας πέρασε, αλλά είναι τον Ιούνιο του 2007-…
    ΘΕΟΔΩΡΟΣ ΠΑΓΚΑΛΟΣ: Όντως αυτό είναι λάθος.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Εκείνη την εποχή εμείς και μέσα στο επιχειρησιακό πρόγραμμα «Υγεία-Πρόνοια 2002-2006» εντάξαμε την εκπόνηση οριστικής μελέτης για τη δημιουργία Κέντρου Αποκατάστασης στο χώρο του πρώην Π.Ι.Κ.Π.Α. Βούλας. Ήδη αυτή η πρόταση έχει κατατεθεί και μελετώνται οι τρεις εναλλακτικές λύσεις ώστε να προσχωρήσουμε στην προσφορότερη.
    Άρα, δεν υπάρχει περιεχόμενο στην ερώτησή σας. Και θέλω να πιστεύω ότι μάλλον σας πληροφόρησαν λάθος, διότι δεν νομίζω πως μπορεί να εξυπηρετεί κάποια άλλη σκοπιμότητα. 
    ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο ερωτών Βουλευτής κ. Πάγκαλος.
    ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, απορώ με το βαθμό συντονισμού των διαφόρων υπηρεσιών του Υπουργείου Υγείας. Κατ’ αρχήν τον Απρίλιο του 2007 υπάρχει δημόσια δήλωση του Υπουργού κ. Αβραμόπουλου. Περιλαμβάνεται σε όλον τον Τύπο. Φαντάζομαι να έχετε ένα αρχείο Τύπου. Ο κ. Αβραμόπουλος που τόσο πολύ κήδεται της δημοσίας εικόνας του, ασφαλώς θα έχει ένα αρχείο Τύπου.
    Δεύτερον, υπάρχει εδώ επιστολή της Ομοσπονδίας Κινητικά Αναπήρων, προς τον Υπουργό, η οποία έχει σταλεί στις 7 Απριλίου του 2008. Υπάρχει επιστολή της Συνομοσπονδίας Ανθρώπων με Ειδικές Ανάγκες από τις 2 Οκτωβρίου προς τον Πρωθυπουργό. Και όλα αυτά θέτουν αυτό το ζήτημα. 
    Τώρα, επειδή δεν μου απαντήσατε πώς το κτήριο αυτό βρέθηκε στα χέρια του Εφραίμ και πουλήθηκε, θα σας πω εγώ πώς έγινε. 
    Αντί να τηρήσετε την υπόσχεσή σας προς αυτούς τους παθόντες, με αναλγησία, λοιπόν, σκεφθήκατε να μετακινήσετε εκεί το Υπουργείο Απασχόλησης, του οποίου προϊστατο εκείνη την εποχή ο κ. Τσιτουρίδης. 
      Ο κ. Τσιτουρίδης είχε κάνει σχετικές μελέτες και μεγάλη προετοιμασία γι’ αυτή τη μετακίνηση. Αυτή η προσπάθεια εγκαταλείπεται από τον κ. Γκράτσιο Πρόεδρο της Κ.Ε.Δ., ο οποίος αναφέρεται στην υπόθεση του Βατοπαιδίου. Και ο κ. Μαγγίνας αποδέχτηκε το αίτημα της Κ.Ε.Δ., το ακίνητο να παραχωρηθεί στη Μονή Βατοπαιδίου έναντι ακινήτων αντικειμενικής αξίας 39.000.000 ευρώ. Σημειωτέον ότι το ακίνητο κόστισε 57.000.000 ευρώ. Δίνετε, λοιπόν, κάτι που έχει κοστίσει 57.000.000 ευρώ στον ελληνικό λαό στη Μονή Βατοπαιδίου μόν με 39.000.000 ευρώ.
      Και έρχεται η εταιρεία «ΝΟΛΙΝΤΕΝΤ» και το αγοράζει με 41.000.000 ευρώ δηλαδή, με ανεπαίσθητη αύξηση έναντι της αντικειμενικής αξίας. Τι είναι η «ΝΟΛΙΝΤΕΝΤ»; Εγώ καταθέτω τα ονόματα. Αυτά προφανώς θα σταλούν και στους αρμοδίους της περαιτέρω δικαστικής έρευνας για την υπόθεση της Μονής Βατοπαιδίου. Η «ΝΟΛΙΝΤΕΝΤ» είναι Κυπριακή Εταιρεία, στην οποία έχει ισχυρή θέση ο εφοπλιστής κ. Πολέμης γνωστός και φίλος του Εφραίμ, ο οποίος ως γνωστό λέγεται Κουτσού και είναι Κύπριος. Άμα ψάξετε, λιγάκι θα βρείτε ποιες είναι οι σχέσεις και οι γνωριμίες του. Μετέχουν δε, με μειοψηφικά πακέτα οι γιατροί κ. Σπυρίδων Τζανής και κ. Ιωάννης Θεοδωρακόπουλος, λαμπροί αστέρες της παράταξής σας, στο συνδικαλιστικό κίνημα των γιατρών. 
      Προφανώς, η όλη επιχείρηση είναι για να ιδρυθεί εκεί ιδιωτικό νοσοκομείο με σκοπούς κερδοσκοπικούς. Αυτά, κύριε Υφυπουργέ, δεν τα γνωρίζετε. Δεν σας αδικώ γιατί, πού να τα ξέρετε όλα αυτά; Δεν φαντάζομαι ο κ. Αβραμόπουλος να αφήνει κανέναν άλλο να ασχολείται με αυτές τις υποθέσεις. Όμως, θα έπρεπε να τα ξέρετε, γιατί είστε μέλος της Κυβέρνησης και θα αντιμετωπίσετε όλο αυτό που σας περιγράφω, μαζί με όλα τα άλλα, που θα αντιμετωπίσετε στους μήνες που έρχονται. 
      ΠΡΟΕΔΡΕΥΩΝ (Αναστάσιος Νεράντζης): Ο κύριος Υφυπουργός έχει το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε συνάδελφε, θα μου επιτρέψετε να πω ότι ακόμα, στη συγχώνευση των Υπουργείων, δεν έχουμε προχωρήσει. Άλλα είναι τα Υπουργεία στα οποία αναφέρεστε και άλλο το Υπουργείο Υγείας και Κοινωνικής Αλληλεγγύης, για να εξηγούμαστε. 
      ΘΕΟΔΩΡΟΣ ΠΑΓΚΑΛΟΣ: Στον Εφραίμ, στον Κουτσού γιατί δώσατε το κτήριο;
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Εγώ δεν σας διέκοψα. Όχι σεβόμενος τα περισσότερα χρόνια που έχετε στη Βουλή –έχω και εγώ αρκετά- αλλά διότι έτσι επιβάλλει ο κοινοβουλευτικός διάλογος.
      Αναφέρθηκα και στο ένα σκέλος και στο άλλο. Σας λέω και κάτι άλλο. Με αυτήν τη στάση σας που δεν θα ήθελα να τη σχολιάσω ξέρετε πώς την εξηγώ; 
      ΘΕΟΔΩΡΟΣ ΠΑΓΚΑΛΟΣ: Γιατί κάνατε κομπίνα;
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κύριε Πάγκαλε.
       ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Έχετε μείνει πίσω. Τρεις είναι οι πιθανές εκδοχές γι’ αυτήν την ερώτησή σας. ΄Η είστε οπαδός που δεν είστε του μεγάλου ψέματος. Το λέω προκαταβολικά και ας πούμε κάτι για να μείνει. Και τα υπόλοιπα είναι ότι φαίνεται ότι μείνατε πολύ πίσω στο Χρηματιστήριο των εσωκομματικών αξιών γι’ αυτό το θέμα και βρήκατε την ευκαιρία …. 
      ΘΕΟΔΩΡΟΣ ΠΑΓΚΑΛΟΣ: Σοβαρά μιλάτε;
      ΠΡΟΕΔΡΕΥΩΝ (Αναστάσιος Νεράντζης): Ας έρθουμε στο θέμα μας.
       ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): ΄Η κύριε Πάγκαλε σας έδωσαν λαθεμένα στοιχεία και εσείς τοποθετήστε σήμερα λάθος. 
      Και για να κλείσω το θέμα της ενίσχυσης της εκκλησίας πρέπει να πω ότι είναι συγκεκριμένοι οι ειδικοί λογαριασμοί του Υπουργείου μας και μπορείτε να ζητήσετε να τους καταθέσουμε. Είναι πέντε ειδικοί λογαριασμοί με συγκεκριμένο αντικείμενο. Έχουν συγκεκριμένα ποσά που διατίθεται και προς ποια κατεύθυνση. Μην τα συγχέετε με τα προνοιακά ιδρύματα της εκκλησίας που επιτελούν έργο και μακάρι να μπορούσαμε να τα ενισχύσουμε. Έχουν συγκεκριμένη αποστολή. Μην συγχέετε αυτά τα πράγματα. 
      ΘΕΟΔΩΡΟΣ ΠΑΓΚΑΛΟΣ: Μην γίνεστε συνεργός της μεγάλης κλοπής.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Νομίζω ότι απάντησα στο περιεχόμενο της ερώτησης και ότι ο κ. Πάγκαλος έκανε τη δική του διαδρομή για τους δικούς του λόγους. 
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, παρακαλώ το λόγο επί προσωπικού. 
      ΠΡΟΕΔΡΕΥΩΝ (Αναστάσιος Νεράντζης): Τι να πείτε επί προσωπικού, κύριε Πάγκαλε! Ελάτε, πείτε το.
      ΘΕΟΔΩΡΟΣ ΠΑΓΚΑΛΟΣ: Σας παρακαλώ, μη μου φέρεστε περιφρονητικά.
      Ο κύριος Υπουργός είπε ότι είμαι οπαδός του μεγάλου ψέματος. Ή μου έκανε ψυχανάλυση ότι προσπαθώ να δημιουργήσω εντυπώσεις στο χρηματιστήριο των εντυπώσεων. Και οι δύο αυτές κατηγορίες είναι μειωτικές για την κοινοβουλευτική μου δραστηριότητα, γι’ αυτό σας παρακαλώ να με αφήσετε να απαντήσω.
      ΠΡΟΕΔΡΕΥΩΝ (Αναστάσιος Νεράντζης): Μόνο επ’ αυτών γίνεται η συζήτηση. Όχι περί Εφραίμ, κουτσών και μη κουτσών.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, κατέθεσα τα έγγραφα κι έδωσα επιχειρήματα που έχουν δημοσιευθεί στον Τύπο –αν θέλει και τον Τύπο ο κύριος Υπουργός, να του τον φέρω- που αποδεικνύουν ότι ορθώς κατέθεσα και υποστήριξα αυτήν την ερώτηση, επί της οποίας ουδέν απάντησε. Και αντί να μπει στον πειρασμό να αισθανθεί στοιχειώδη φιλοτιμία, αν όχι για τον εαυτό του, τουλάχιστον για την Κυβέρνηση στην οποία ανήκει, ο κύριος Υπουργός αντεπιτίθεται υβρίζων και συκοφαντών. Είναι χαρακτηριστικό της πολιτικής κατάστασης στην οποία έχει περιέλθει η χώρα.
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, παρακαλώ να δηλώσετε, γιατί το Προεδρείο αυτό αντελήφθη …
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Πρόεδρε, εγώ ήμουν σαφέστατος και τα Πρακτικά είναι αδιάψευστος μάρτυρας. 
      ΠΡΟΕΔΡΕΥΩΝ (Αναστάσιος Νεράντζης): Κι εγώ αυτό κατάλαβα, αλλά για να μην υπάρχει παρανόηση, απαντήστε.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Μίλησα και είπα ότι ή είναι, που δεν είναι ο κ. Πάγκαλος οπαδός…
      ΠΡΟΕΔΡΕΥΩΝ (Αναστάσιος Νεράντζης): Είπατε ότι δεν είναι οπαδός, όχι ότι είναι. Είναι σαφές αυτό. Το άκουσα κι εγώ. Επαναλάβετέ το όμως, δεν πειράζει. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ήταν ξεκάθαρο, κύριε Πάγκαλε. Δεν χρειάζεται να δώσω άλλη εξήγηση. Αν το επαναλάβω δύο φορές, θα είναι άρνηση. 
      ΠΡΟΕΔΡΕΥΩΝ (Αναστάσιος Νεράντζης): Κύριοι συνάδελφοι, για λόγους οικονομίας της συζητήσεως θα προταχθεί η δεύτερη με αριθμό 116/13-10-2008 επίκαιρη ερώτηση δευτέρου κύκλου του Βουλευτή του Πανελλήνιου Σοσιαλιστικού Κινήματος κ. Μάρκου Μπόλαρη προς τον Υπουργό Μεταφορών και Επικοινωνιών, σχετικά με την αναστολή λειτουργίας του Σιδηροδρομικού Σταθμού Ροδόπολης Νομού Σερρών κ.λπ..
      Το περιεχόμενο της επίκαιρης ερώτησης του κ. Μπόλαρη έχει ως εξής:
      «Με ερώτησή μου στις 29-8-2008, η οποία δεν έλαβε απάντηση, θέταμε τα ακόλουθα ζητήματα: Αποκαλυπτήρια για το τι εννοεί η Κυβέρνηση της Νέας Δημοκρατίας και ο Υπουργός Συγκοινωνιών, όταν μιλούν για «εξορθολογισμό του έργου του ΟΣΕ»: Αναστέλλεται η λειτουργία του Σιδηροδρομικού Σταθμού Ροδόπολης από 30 Σεπτεμβρίου 2008!
      Γιατί;	Δεν είχε αρκετούς πελάτες; Δεν εξυπηρετούσε το επιβατικό κοινό; Όχι! Δεν έχει, λέει, μοναδική απευθείας συγκοινωνιακή σύνδεση του βόρειου μέρους του Νομού Σερρών με τα Σέρρας και τη Θεσσαλονίκη; Τι κι αν μείνει χωρίς άμεση συγκοινωνιακή πρόσβαση ο τεράστιας οικολογικής, οικονομικής και τουριστικής σημασίας βιότοπος της Κερκίνης; Τι κι αν σε προηγούμενες απαντήσεις το Υπουργείο έλεγε ότι ο σταθμός θα αναβαθμιστεί; Τι κι αν έγιναν ή προγραμματίζονται έργα αναβάθμισης; Τι κι αν θα υποχρεωθούν οι κάτοικοι και οι εργαζόμενοι που τον χρησιμοποιούν καθημερινά, να αλλάζουν δύο λεωφορεία για να πάνε στη Θεσσαλονίκη ή στα Σέρρας; 
      Είναι σαφές ότι η απόφαση αυτή του μεγάλου «μάνατζερ» κ. Χατζηδάκη και της Κυβέρνησης της Νέας Δημοκρατίας αποκαλύπτει τις πραγματικές της προθέσεις για τον Ο.Σ.Ε.: Απαξίωση, αφαίρεση συγκοινωνιακού έργου, εκποίηση στο μέλλον σε ιδιωτικά συμφέροντα! Η αναστολή λειτουργίας του Σταθμού Ροδόπολης, μαζί με την κατάργηση των υπερπλήρων πελατειακά «δρομολογίων των φτωχών» δίνει τη χαριστική βολή στις σιδηροδρομικές μετακινήσεις στο Νομό Σερρών.
      Κατόπιν των ανωτέρω ερωτάται ο αρμόδιος κύριος Υπουργός:
      1. Με ποια οικονομικά, συγκοινωνιακά και τεχνικά κριτήρια αποφασίστηκε η αναστολή λειτουργίας του Σιδηροδρομικού Σταθμού Ροδόπολης από 30 Σεπτεμβρίου 2008;
      2. Πώς θα αναπληρωθεί το συγκοινωνιακό κενό που δημιουργείται για τους τοπικούς κι εποχικούς πελάτες του Ο.Σ.Ε., που κινούνται για τις εργασίες τους ή για να επισκεφθούν την περιοχή της Κερκίνης;»
      Στην επίκαιρη ερώτηση του κ. Μπόλαρη θα απαντήσει ο Υπουργός Μεταφορών και Επικοινωνιών κ. Χατζηδάκης.
      Ορίστε, κύριε Υπουργέ, έχετε το λόγο.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, κυρίες και κύριοι συνάδελφοι, οι κάτοικοι της Ροδόπολης και των Σερρών γενικότερα, όσοι χρησιμοποιούν το τρένο, ξέρουν ότι μπορούν να το χρησιμοποιούν και σήμερα, όπως το χρησιμοποιούσαν και προηγουμένως, διότι κάθε μέρα δεκαοχτώ τρένα σταματούν στο Σταθμό της Ροδόπολης, εννέα προς βορρά και εννέα προς νότο. Αυτό το οποίο άλλαξε είναι ότι απλώς δύο υπάλληλοι, οι οποίοι υπηρετούσαν στο συγκεκριμένο σταθμό, για λόγους ευρύτερης πολιτικής του Οργανισμού, μετατίθενται στο μεγαλύτερο Σταθμό του Στρυμώνα, πράγμα το οποίο δεν έχει συμβεί τα τελευταία χρόνια μόνο στην περίπτωση της Ροδόπολης, αλλά και στην υπόλοιπη Ελλάδα, όπως είναι ο Σταθμός της Αμφίκλειας, του Αλίαρτου κ.λπ..
      Επομένως διερωτώμαι πραγματικά για το ύφος της ερώτησης, διότι αν κάποιος δεν ξέρει τα πράγματα έχει την εντύπωση ότι η Ροδόπολη έμεινε χωρίς σιδηροδρομική σύνδεση. Το αντίθετο συμβαίνει. Οι επιβάτες που θέλουν να χρησιμοποιήσουν το τρένο από τη Ροδόπολη, μπορεί να κόψουν εισιτήρια μέσα στο τρένο, πράγμα το οποίο δεν συμβαίνει μόνο στη Ροδόπολη, συμβαίνει προϊόντος του χρόνου σε πολλούς άλλους σταθμούς, διότι γίνεται μία καλύτερη διαχείριση του προσωπικού του Ο.Σ.Ε. και επίσης, καθώς προχωρούν τα έργα εκσυγχρονισμού, δεν χρειάζονται και σε αυτόν τον σταθμό και σε άλλους σταθμούς υπάλληλο που ενδεχομένως χρειαζόντουσαν παλαιότερα, λόγω του ότι διάφορες ειδικότητες, με την τηλεδιοίκηση ή με την πρόοδο των έργων κ.λπ., καθίστανται περιττές γι’ αυτό το οποίο έκαναν μέχρι εκείνη τη στιγμή.
      Άρα, δεν υπάρχει κανένα ζήτημα κάλυψης. Γενικότερα η «ΤΡΑΙΝΟ.Σ.Ε.» θα προχωρήσει σ’ ένα πρόγραμμα δρομολογίων το οποίο θα εξαγγελθεί το Δεκέμβρη και το οποίο θα καλύπτει όλη την Ελλάδα. Δεν είμαστε δογματικοί σε τίποτα. Αν ενδεχομένως παρατηρηθούν προβλήματα, είμαστε εδώ να τα εξετάσουμε. 
      Από την άλλη πλευρά, δεν θα πρέπει σε καμμία περίπτωση να υπερβάλλουμε και να προσπαθούμε να δημιουργήσουμε ψευδείς εντυπώσεις. Διαβάζοντας το κείμενο της ερώτησης, νομίζει κάποιος ότι επήλθε μια πολύ μεγάλη καταστροφή την Ροδόπολη. Το μόνο το οποίο επήλθε είναι ότι δύο υπάλληλοι οι οποίοι υπηρετούσαν σ’ αυτόν το σταθμό πήγαν στο μεγαλύτερο σταθμό του Στρυμόνα. Τα τρένα που σταματούσαν εξακολουθούν να σταματούν, οι επιβάτες που επιβιβάζονταν εξακολουθούν να επιβιβάζονται και το μόνο που άλλαξε είναι ότι, αντί να βγάζουν εισιτήρια στο σταθμό, βγάζουν εισιτήρια μέσα στο τρένο. Πού είναι το πρόβλημα; Ειλικρινώς δεν το καταλαβαίνω και καλό είναι να κρατάμε τη συζήτηση μέσα σ’ αυτήν την Αίθουσα σε κάποια όρια.
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε συνάδελφε, για δύο λεπτά.
      ΜΑΡΚΟΣ ΜΠΟΛΑΡΗΣ: Κύριε Πρόεδρε, ούτε οι κάτοικοι αντελήφθησαν το πρόβλημα κατά την άποψη του κυρίου Υπουργού, γι’ αυτό και έκαναν ογκώδη συγκέντρωση την περασμένη Δευτέρα στο σταθμό της Ροδόπολης, ζητώντας από τον Υπουργό να αναλογιστεί τα εξής:
      Πρώτον, μιλάμε για το σταθμό, ο οποίος εξυπηρετεί ένα δήμο με δεκαεπτά χωριά. Ο δήμος αυτός βρίσκεται στο Τριεθνές. Είναι στα σύνορα Ελλάδας-Βουλγαρίας-Σκοπίων. Αυτός ο δήμος για να εξυπηρετηθεί και να έχει πρόσβαση στις Σέρρες ή στη Θεσσαλονίκη, εκτός από το τρένο, μπορεί να έχει πρόσβαση μόνο χρησιμοποιώντας δύο λεωφορεία. Αυτός, λοιπόν, ο σταθμός ο οποίος βρίσκεται σε σημείο όπου εκτός των κατοίκων χρησιμοποιείται και για την πρόσβαση των επισκεπτών, των τουριστών σ’ έναν από τους καλύτερους υδροβιότοπους στην Ελλάδα, στην Κερκίνη, αυτήν τη στιγμή μένει χωρίς προσωπικό. 
      Τα τρένα σταματούν εκεί, κύριε Υπουργέ, προαιρετικά και, όπως εξηγήθηκε στους κατοίκους, μόνο εάν οι επιβάτες είναι σε εμφανές σημείο, ώστε να τους δει ο μηχανοδηγός. Επειδή η κατάσταση με τα τρένα, όπως ξέρετε, δεν είναι πάντοτε ιδανική και τα τρένα δεν είναι γερμανικά για να έρχονται στο λεπτό, αλλά έχουν καθυστέρηση μιας και δύο ωρών, καταλαβαίνετε τι σημαίνει αυτό, οι υποψήφιοι επιβάτες να είναι σε εμφανές σημείο, ώστε να τους δει ο μηχανοδηγός, όταν μιλούμε για Βόρεια Ελλάδα, μιλούμε για το Όρος Μπέλες, μιλούμε για καιρικές συνθήκες οι οποίες δεν είναι ευνοϊκές τους περισσότερους μήνες του χρόνου, έτσι ώστε να αντιληφθείτε ότι αυτά τα οποία λέτε εδώ, αυτά που σας είπαν οι υπάλληλοι από την «ΤΡΑΙΝΟ.Σ.Ε.» είναι παντελώς αβάσιμα. 
      Ο σταθμός αυτός, κύριε Υπουργέ, είναι προϋπόθεση ανάπτυξης της περιοχής, είναι προϋπόθεση για να ζήσει ο τόπος. Δεν σας λέω το άλλο που είναι σημαντικότερο για το πώς αντιλαμβανόμαστε την ανάπτυξη της περιοχής όπου αναπτύσσεται ουσιαστικά και ραγδαία ο οικοτουρισμός. Δεν σας λέω ότι είναι ένα εναλλακτικό μέσο για να έχουν πρόσβαση στο οικοσύστημα της Κερκίνης οι ενδιαφερόμενοι από Αθήνα και από Θεσσαλονίκη που το επιθυμούν. Δεν σας λέω ότι σ’ αυτόν τον σταθμό, προτού να σταματήσει ο υπάλληλος, κόπηκαν εβδομήντα πέντε χιλιάδες εισιτήρια σε μία χρονιά. Δεν σας λέω ότι με αυτόν τον τρόπο έφτασαν στο οικοσύστημα δυόμισι - τρεις χιλιάδες μαθητές με το τρένο. Σας λέω ότι, αν χρειάζεται, αν οπωσδήποτε πρέπει να πάρετε από κάπου υπαλλήλους, πάρτε τους από το σταθμό των Σερρών. 
      Είναι πραγματικά τιμωρία για τον τόπο. Έτσι εκλαμβάνεται από τους κατοίκους. Είμαι Βουλευτής Σερρών και σας το λέω αναλαμβάνοντας τις ευθύνες. Εγώ θα πάω στους Σερραίους να απολογηθώ. Πάρτε τους από το σταθμό των Σερρών. Δεν μπορείτε να σταματήσετε το βορειότερο δήμο με τα δεκαεπτά χωριά και τις δεκαπέντε χιλιάδες κατοίκους, να τους τιμωρήσετε να μην μπορούν να ανεβούν στο τρένο. Ούτε να σας πείθουν και να σας λένε ότι είναι δυνατόν χιονίζοντας, βρέχοντας, σε συνθήκες θερμοκρασίας υπό το μηδέν να περιμένουν στο σταθμό το τρένο σε εμφανές σημείο, ώστε να τους δει ο μηχανοδηγός. 
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, έχετε δευτερολογία. Ορίστε παρακαλώ.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, εγώ δεν αμφιβάλλω ότι μιλάμε για το Τριεθνές ούτε αμφιβάλλω για τον βιότοπο της Κερκίνης και για τις αναπτυξιακές δυνατότητες της περιοχής. Γίνονται πολλά έργα στην ευρύτερη περιοχή από πολλά και διαφορετικά Υπουργεία, προκειμένου ακριβώς να επιταχυνθεί η ανάπτυξη της περιοχής. 
     Δεν υπάρχει όμως κάποια παραμέληση της Ροδόπολης ούτε νομίζω πως δημιουργείται μείζον θέμα με το γεγονός, όπως είπα, ότι δύο υπάλληλοι που λειτουργούσαν εκεί μετατίθενται και τα ίδια τρένα που περνούσαν στις ίδιες ώρες που περνούσαν, εξακολουθούν να περνούν. 
     Και μη μου πείτε, κύριε συνάδελφε, ότι υπάρχει μία ώρα και δύο ώρες καθυστέρηση των τρένων. Αν υπάρχουν μία ώρα και δύο ώρες καθυστερήσεις, τότε ποιο λόγο έχουν τόσοι επιβάτες να ενδιαφέρονται για τα τρένα; Θα προτιμούσαν άλλα μέσα μεταφοράς, για να μετακινούνται. 
     Εν πάση περιπτώσει, είπα και στην πρώτη μου τοποθέτηση ότι δεν είμαστε δογματικοί. Σε άλλες περιοχές της Ελλάδας –και σας ανέφερα συγκεκριμένους σταθμούς, Αμφίκλεια, Αλίαρτος κ.λπ.- λειτούργησε χωρίς κανένα πρόβλημα. Εδώ είμαστε να το δούμε. Καλό είναι όμως να μην παρουσιάζουμε ότι ήρθε η καταστροφή του Νώε απ’ αυτό το γεγονός που περιέγραψα. Επαναλαμβάνω ότι το παρατηρούμε, αλλά τα ίδια τρένα που περνούσαν προηγουμένως -εννέα τρένα προς Βορρά και εννέα τρένα προς Νότο, δεκαοκτώ συνολικά ημερησίως- εξακολουθούν να περνούν και σήμερα. Το λέω, για να δώσουμε τις πραγματικές διαστάσεις του προβλήματος. Και είμαστε εδώ να το παρατηρήσουμε και με σας και με τους υπόλοιπους συναδέλφους των Σερρών και στη συνέχεια, για να δούμε πώς εξελίσσεται. 
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, 
τριάντα τρεις μαθητές και μαθήτριες και τέσσερις συνοδοί-καθηγητές από το 5ο Γυμνάσιο Αλίμου. 
      Η Βουλή τους καλωσορίζει. Κατά ευτυχή συγκυρία υπάρχει και Βουλευτής της δικής σας περιφέρειας, ο οποίος προηγουμένως αγόρευσε. Είναι ο Υπουργός κ. Χατζηδάκης. Κύριε Υπουργέ, είναι από την περιφέρειά σας το σχολείο του Αλίμου. 	
      (Χειροκροτήματα απ’ όλες τις πτέρυγες της Βουλής)
      Θα συζητηθεί τώρα η τρίτη με αριθμό 122/13.10.2008 επίκαιρη ερώτηση πρώτου κύκλου του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη χορήγηση άδειας καύσης νέων επικίνδυνων ουσιών σε εργοστάσιο της Λάρισας κ.λπ.. 
     Το περιεχόμενο της επίκαιρης ερώτησης του κ. Σκυλλάκου έχει ως εξής: 
     «Μετά την έκδοση άδειας καύσης του καρκινογόνου ΠΕΤ-Κ.Ο.Κ. σε δύο κεραμοποιεία της Λάρισας και σε άλλα έντεκα εργοστάσια στην υπόλοιπη Ελλάδα.
     Συγκεκριμένα:
     Η επιχείρηση «ΒΙΟΚΕΡΑΛ» ζήτησε από το Υ.ΠΕ.ΧΩ.Δ.Ε. άδεια καύση επί πλέον μαζούτ υψηλής περιεκτικότητας σε θείο, βιομηχανικά απόβλητα (ALF, ASF) και ξηρά λάσπη από βιολογικούς καθαρισμούς. 
     Ζήτησε ακόμη να χρησιμοποιεί στο μίγμα από το οποίο παράγει τα προϊόντά της, τέφρα της Δ.Ε.Η. και υπολείμματα βωξίτη. 
     Όλα τα παραπάνω θα αυξήσουν τους κινδύνους που ήδη υπάρχουν από την καύση του ΠΕΤ-Κ.Ο.Κ.. 
     Το Νομαρχιακό Συμβούλιο Λάρισας ήδη εκφράστηκε αρνητικά στο σχετικό ερώτημα του Υ.ΠΕ.ΧΩ.Δ.Ε. (που του είχε στείλει τη μελέτη περιβαλλοντικών επιπτώσεων), όπως είχε εκφραστεί και κατά της καύσης ΠΕΤ-Κ.Ο.Κ. στο παρελθόν. 
     Ερωτάται ο κύριος Υπουργός: 
     Θα συνεχίσει την ίδια πρακτική ενίσχυσης των επιχειρήσεων σε βάρος της υγείας των εργαζομένων, των κατοίκων της περιοχής και του περιβάλλοντος; Θα δώσει νέα άδεια στη συγκεκριμένη επιχείρηση για την καύση και χρήση καινούργιων επικίνδυνων ουσιών παρά τις γενικευμένες αντιδράσεις. 
     Τι είδους έλεγχοι και από ποια υπηρεσία του Υπουργείου, ή άλλο κρατικό φορέα έγιναν μέχρι σήμερα για την καύση του ΠΕΤ-Κ.Ο.Κ. μιας και η πρόσφατη απάντηση του Υπουργείου είναι γενική και αόριστη, ως προς το αν οι επιχειρήσεις έστω τηρούν την ισχύουσα νομοθεσία (τακτικές μετρήσεις, λειτουργία συστημάτων αντιρρύπανσης κ.α.);». 
     Στην επίκαιρη ερώτηση του κ. συναδέλφου θα απαντήσει ο Υφυπουργός ΠΕ.ΧΩ.Δ.Ε. κ. Σταύρος Καλογιάννης. 
     Ορίστε, κύριε Υφυπουργέ, έχετε το λόγο. 
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
     Στον εθνικό και περιφερειακό σχεδιασμό για τη διαχείριση των αποβλήτων, ο οποίος έχει εγκριθεί, όπως γνωρίζετε, κύριε συνάδελφε, από το 2003, υποδεικνύονται μεταξύ άλλων και τα κατάλληλα μέτρα, τα οποία προωθούν την επαναχρησιμοποίηση των στερεών αποβλήτων. 
     Ειδικότερα αναφέρεται στο σχεδιασμό ότι για τις ιπτάμενες τέφρες λιθανθράκων και λιγνιτών που προκύπτουν από ατμοηλεκτρικούς σταθμούς της χώρας επιδιώκεται η αξιοποίησή τους στην παραγωγική διαδικασία του τσιμέντου ή σε άλλες χρήσεις. 
     Για την ιλύ που προέρχεται από τις εγκαταστάσεις επεξεργασίας λυμάτων στόχος είναι επίσης η αξιοποίησή της. Ένας από τους προτεινόμενους τρόπους είναι η ξήρανση της ιλύος και η χρήση αυτής ως καύσιμης ύλης, προφανώς με τις αυστηρές προϋποθέσεις που θέτει τόσο η εθνική όσο και η ευρωπαϊκή νομοθεσία. 
     Σε ό,τι αφορά τη χρήση ερυθράς ιλύος ως πρώτης ύλης αντί για χώμα στις βιομηχανίες κεραμοποιίας, σας ενημερώνω ότι η ερυθρά ιλύς είναι ένα αδρανές υλικό, το οποίο δεν περιλαμβάνεται στον ευρωπαϊκό κατάλογο των επικίνδυνων αποβλήτων. 
      Θέλω επίσης να επισημάνω ότι για τη χρήση του ΠΕΤ-Κ.Ο.Κ. ως καυσίμου, στις αποφάσεις έγκρισης περιβαλλοντικών όρων που δίνονται στις συγκεκριμένες βιομηχανίες, περιλαμβάνονται όροι για τις βέλτιστες διαθέσιμες τεχνικές. Είναι η τελευταία ευρωπαϊκή νομοθεσία, η οποία είναι εξαιρετικά αυστηρή και εφαρμόζεται βεβαίως και στη χώρα μας. Γενικά οι βιομηχανίες παραγωγής κεραμικών υλικών, που χρησιμοποιούν ως καύσιμο το ΠΕΤ-Κ.Ο.Κ., υποχρεώνονται σε συνεχείς μετρήσεις αερίων εκπομπών. 
      Σε ό,τι αφορά τους ελέγχους, σύμφωνα με την αρμόδια περιφέρεια Θεσσαλίας, οι υπηρεσίες Νομαρχιακής Αυτοδιοίκησης Λάρισας, η Διεύθυνση Ανάπτυξης και η Διεύθυνση Περιβάλλοντος το τελευταίο χρονικό διάστημα έχουν κάνει δύο ελέγχους στη συγκεκριμένη βιομηχανία. Εκεί όπου έχουν διαπιστωθεί παραβάσεις, στον πρώτο έλεγχο για τον οποίο έχει ολοκληρωθεί η διαδικασία, έχει ακολουθηθεί η διαδικασία που προβλέπεται από το νόμο, δηλαδή πρόστιμο κ.λπ..
      Επίσης, σας ενημερώνω σε ό,τι αφορά το Υ.ΠΕ.ΧΩ.Δ.Ε., ότι οι Επιθεωρητές Περιβάλλοντος έχουν ελέγξει τις κεραμοποιΐες όχι μόνο του Νομού Λαρίσης, αλλά ολόκληρης της χώρας. Η σχετική διαδικασία δεν έχει ακόμα ολοκληρωθεί. Εκτιμώ ότι είναι θέμα χρόνου, οπότε θα έχετε και αυτά τα αποτελέσματα.
      Ακόμα, πρέπει να σας πω ότι οι Επιθεωρητές του Υ.ΠΕ.ΧΩ.Δ.Ε. έχουν προγραμματίσει για τις αρχές Νοεμβρίου επανέλεγχο στις συγκεκριμένες βιομηχανίες στη Λάρισα. Συνεπώς, αγαπητέ κύριε συνάδελφε, εκτιμώ ότι δεν τίθεται κανένα θέμα ενίσχυσης –δήθεν- των επιχειρήσεων σε βάρος της υγείας των πολιτών.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Επαινώ τη σαφήνεια και τη συντομία της απαντήσεώς σας, κύριε Υφυπουργέ.
      Το λόγο έχει ο ερωτών συνάδελφος κ. Σκυλλάκος.
      ΑΝΤΩΝΗΣ ΣΚΥΛΛΑΚΟΣ: Υπάρχει ανησυχία στη Λάρισα όχι μόνο στους εργαζόμενους των συγκεκριμένων εργοστασίων, αλλά και στους κατοίκους της ευρύτερης περιοχής και στην πόλη της Λάρισας. Γι’ αυτό και όταν ζήτησε το Υ.ΠΕ.ΧΩ.Δ.Ε. από το νομαρχιακό συμβούλιο την έγκριση να καίνε οι βιομηχανίες αυτές το καρκινογόνο -κατά την άποψή μας- ΠΕΤ-Κ.Ο.Κ., ομόφωνα το νομαρχιακό συμβούλιο είπε «όχι». Τελικά, παρά την απόφαση του νομαρχιακού συμβουλίου, δώσατε άδεια, με την οποία κατά τα δύο πρώτα χρόνια επαφίενται στον εργοδότη οι όποιοι έλεγχοι για αντιρρύπανση και οι όποιες μετρήσεις.
      Στις γραπτές ερωτήσεις δεν μας απαντήσατε. Μέχρι τώρα δεν έχω γραπτή απάντηση για τους ελέγχους που έγιναν από την πλευρά του Υπουργείου σας. Ενημερώθηκα τώρα ότι έγιναν δύο έλεγχοι και επεβλήθη ένα πρόστιμο. Το θέμα είναι ότι επί δύο χρόνια θα γίνονται τακτικές μετρήσεις και θα δούμε αν λειτουργούν τα συστήματα αντιρρύπανσης με βάση την κρίση του βιομήχανου. Με δύο και με δέκα ελέγχους δεν λύνεται το ζήτημα.
      Βεβαίως, θα μου πείτε αυτό λέει η νομοθεσία. Αναφερθήκατε στη νομοθεσία και για το καινούργιο αίτημα της καύσης των νέων προϊόντων. Απ’ όσα λέμε εμείς στην ερώτηση –για να μην τα αναφέρω- μόνο σε τρεις από τις επικίνδυνες ουσίες λέτε ότι επιτρέπεται. 
      Για τις υπόλοιπες δεν μας απαντήσατε, που σημαίνει ότι δεν καλύπτονται ή ότι δεν είσθε ενημερωμένοι από πού καλύπτονται και θα καίνε μαζούτ υψηλής περιεκτικότητας σε δύο βιομηχανικά απόβλητα και θα χρησιμοποιούν στο μίγμα για την παραγωγή προϊόντων και υπολείμματα βωξίτη.
      Πάνω σ’ αυτά δεν μας απαντάτε. Υπάρχει λοιπόν ανησυχία. Υπάρχουν εκεί επιστήμονες, όργανα συνδικαλιστικά και το νομαρχιακό συμβούλιο που ομόφωνα λέει «όχι». Την πρώτη φορά παρά το ομόφωνα «όχι», δώσατε άδεια στο όνομα της ανταγωνιστικότητας των κεραμοποιείων για το ΠΕΤ-Κ.Ο.Κ.. 
      Η Λάρισα κινδυνεύει από το ΠΕΤ-Κ.Ο.Κ.. Τώρα λέτε θα καίμε και μαζούτ, θα καίμε και βιομηχανικά απόβλητα και λάσπη, θα χρησιμοποιούμε την τέφρα της Δ.Ε.Η., τα υπολείμματα βωξίτη. Υπάρχει σοβαρότατος λόγος να μη δώσετε την άδεια.
      Σας ρωτάω το εξής: γιατί ρωτάτε τα νομαρχιακά συμβούλια; Αν είναι να ρωτάτε τα νομαρχιακά συμβούλια και να παίρνετε αντίθετες αποφάσεις, μην τα ρωτάτε καθόλου. Βεβαίως είναι γνωμοδοτικός ο ρόλος του νομαρχιακού συμβουλίου. Δεν αποτελεί προϋπόθεση για να δώσετε άδεια.
      Εμείς, η κοινωνία της Λάρισας και δικές σας πολιτικές δυνάμεις –να το πω έτσι- ζητάμε να μη δοθεί η άδεια για επιβάρυνση ακόμα περισσότερο με την καύση των νέων επικίνδυνων ουσιών.
      ΠΡΟΕΔΡΕΥΩΝ (Αναστάσιος Νεράντζης): Σας ευχαριστούμε, κύριε Σκυλλάκο.
      Κύριε Υφυπουργέ, έχετε το λόγο για να δευτερολογήσετε.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Κατ’ αρχάς, αγαπητέ κύριε συνάδελφε, αναφέρθηκα ρητώς στο τι αναφέρει η κείμενη νομοθεσία, τι επιτρέπεται δηλαδή από την κείμενη νομοθεσία να χρησιμοποιείται ως καύσιμη ύλη σε συγκεκριμένες βιομηχανίες. Και θέλω κατηγορηματικά να σας διαβεβαιώσω κι εσάς και τους πολίτες της Λάρισας ότι δεν γίνεται τίποτα παράνομο στις συγκεκριμένες βιομηχανίες. Ό,τι καίνε ως καύσιμο είναι βάσει της κείμενης νομοθεσίας, η οποία –το επαναλαμβάνω για ακόμη μία φορά- είναι εξαιρετικά αυστηρή. 
      Γιατί ρωτάμε τα νομαρχιακά συμβούλια; Κατ’ αρχάς γνωρίζετε ότι προβλέπεται από τη νομοθεσία. Όμως και αν δεν προβλεπόταν αυτή η διαδικασία της διαβούλευσης από τη νομοθεσία εκτιμώ ότι και πάλι είναι εξαιρετικά χρήσιμο να έχουμε τη γνώμη της τοπικής κοινωνίας. Αλλά αυτή είναι μία έκφραση γνώμης, όπως κι εσείς είπατε, κύριε συνάδελφε. Παίρνουμε τις απόψεις των τοπικών παραγόντων στο Υπουργείο, αξιολογούμε αυτές τις προτάσεις και στη συνέχεια αποφασίζει η πολιτική ηγεσία του Υπουργείου εάν θα προχωρήσει στην περιβαλλοντική αδειοδότηση, με ποιους όρους και με ποιες προϋποθέσεις, σε μια συγκεκριμένη βιομηχανία. 
      Αναφέρω επίσης για τα κεραμοποιεία ότι, σύμφωνα με τις αποφάσεις έγκρισης περιβαλλοντικών όρων, αυτά είναι υποχρεωμένα να υποβάλλουν κάθε χρόνο όλες τις μετρήσεις εκπομπών αερίων ρύπων, διαχειριστικό σχέδιο στερεών αποβλήτων, έκθεση παραγωγού αποβλήτων και να ενημερώνουν εγκαίρως τις αρμόδιες υπηρεσίες για την τήρηση όλων των προαναφερομένων, έτσι ώστε η διοίκηση ανά πάσα στιγμή έχει πλήρη εικόνα για την πορεία μιας συγκεκριμένης βιομηχανίας. Μόλις έχουμε τα αποτελέσματα από τους επιθεωρητές περιβάλλοντος θα σας τα κοινοποιήσουμε για να τα γνωρίσετε κι εσείς. 
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Κι εγώ ευχαριστώ. 
      Θα επακολουθήσει συζήτηση δύο επικαίρων ερωτήσεων που αφορούν το Υπουργείο Εθνικής Άμυνας. Με άλλα λόγια δηλαδή η παρουσία της Ηπείρου στα κυβερνητικά έδρανα, κύριε Τασούλα, θα συνεχιστεί αφού διαδέχεστε τον κύριο Καλογιάννη. 
      Θα συζητήσουμε λοιπόν τώρα την τέταρτη με αριθμό 118/13-10-2008 επίκαιρη ερώτηση πρώτου κύκλου του Βουλευτή του Συνασπισμού Ριζοσπαστικής Αριστεράς κ. Ιωάννη Μπανιά προς τον Υπουργό Εθνικής Άμυνας, σχετικά με την απομάκρυνση του πεδίου βολής Άγρας στη Λέσβο.
      Το περιεχόμενο της επίκαιρης ερώτησης του κ. Μπανιά έχει ως εξής:
      «Τα τελευταία τριάντα χρόνια στην περιοχή της Άγρας της νήσου Λέσβου λειτουργεί πεδίο βολής, στο οποίο πραγματοποιούνται βολές με όπλα διαφόρων διαμετρημάτων. Το Δημοτικό Συμβούλιο Ερεσού-Αντίσσης, οι κάτοικοι και όλοι οι φορείς των τριών χωριών απαιτούν την απομάκρυνση του πεδίου βολής από την περιοχή, διότι η παρουσία του εκεί εγκυμονεί κινδύνους για την ασφάλειά τους και υποβαθμίζει την περιοχή. 
      Τα βλήματα τα οποία εκτοξεύονται από την περιοχή «Λιμάνι Παρακοίλων» πέφτουν σε περιοχή, η οποία καταλαμβάνει σχεδόν όλη την περιφέρεια της Άγρας, τη μισή περιφέρεια των Παρακοίλων και τη μισή του Μεσότοπου, όπου υπάρχει μεγάλος αριθμός κατοικιών και ποιμνιοστασίων. Ο κίνδυνος πρόκλησης δυστυχήματος είναι πολύ μεγάλος, τόσο για τα διερχόμενα αυτοκίνητα όσο και για τους κατοίκους της ευρύτερης περιοχής. Έχουν αναφερθεί και περιστατικά μικροτραυματισμών. 
      Οι τοξικές ουσίες από τα διαρραγέντα βλήματα μπορούν να βλάψουν την υγεία των κατοίκων και ήδη υπάρχουν μαρτυρίες για αύξηση των κρουσμάτων καρκίνου στη περιοχή, ενώ η μόλυνση της χλωρίδας έχει ως επακόλουθο την υποβάθμιση της κτηνοτροφίας. 
      Η περιοχή «Λιμάνι Παρακοίλων», η οποία είναι ο χώρος τέλεσης των βολών, είναι υδροβιότοπος και προστατεύεται βάσει του προγράμματος «NATURA 2000», το οποίο απαγορεύει ρητά τη διεξαγωγή στρατιωτικών ασκήσεων.
      Ερωτάται ο κύριος Υπουργός:
      Τι μέτρα προτίθεται να λάβει προκειμένου να απομακρυνθεί άμεσα το πεδίο βολής από την περιοχή της Άγρας;»
      Στην επίκαιρη αυτή ερώτηση του κ. Μπανιά για το πεδίο βολής θα απαντήσει ο γνωστός για τις «βολές» του και την ευθυβολία του Υφυπουργός κ. Τασούλας. 
      Ορίστε, κύριε Υφυπουργέ, έχετε το λόγο. 
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κύριε Πρόεδρε, ήθελα να πω στον κύριο συνάδελφο ότι αναπτύσσονται τελευταία ισχυρισμοί γύρω από τα πεδία βολής ωσάν τα πεδία βολής να είναι ο έβδομος ή ο έκτος κύκλος της κολάσεως και να είναι κάτι το οποίο στην πραγματικότητα δεν χρειάζεται! Και η λογική στην οποία πάει να ενταχθεί η αντιμετώπιση των πεδίων βολής είναι η λογική των χωματερών, η λογική άλλων οχλουσών χρήσεων, τις οποίες χρήσεις όλοι θέλουν να υπάρχουν κι όλοι αναγνωρίζουν ότι πρέπει να υπάρχουν αλλά όχι στη γειτονιά τους. 
Δεν είναι όμως έτσι για τα πεδία βολής. Τα πεδία βολής είναι χρησιμότατα, εκεί ασκείται ο στρατός και εκεί ο στρατός κατοχυρώνει το ετοιμοπόλεμό του. 
      Το συγκεκριμένο πεδίο βολής στη Μυτιλήνη είναι ένα ενεργό πεδίο βολής εδώ και πολλά χρόνια. Γίνονται βολές του Πεζικού και του Πυροβολικού. Γίνονται βολές βαρέων όπλων Πεζικού και όπλων καμπύλης τροχιάς, όπως λέγονται. Λαμβάνονται όλα τα μέτρα για την προστασία του περιβάλλοντος για να μην έχουμε καμμία επίπτωση, άλλωστε η περιοχή είναι ακατοίκητη. 
      Και όχι μόνο αυτό, αλλά ο στρατός που ασκείται σ’ αυτό το πεδίο βολής, το χρησιμοποιεί μόνο τη χειμερινή περίοδο και όχι την παραθεριστική περίοδο, σεβόμενος ακριβώς την τουριστική ανάπτυξη της περιοχής και τις οικονομικές ανάγκες της περιοχής.
      Όσον αφορά τώρα την περιοχή «Λιμάνι Παρακοίλων» και εκεί δεν υπάρχει κανένα πρόβλημα. Γίνονται βολές σε πολύ περιορισμένο χρονικό διάστημα, σε πολύ περιορισμένο εύρος χρόνου, τρεις έως τέσσερις ημέρες, δύο φορές το χρόνο και χρησιμοποιείται η περιοχή ως χώρος τάξεως πυροβόλων. Δηλαδή, εκεί τοποθετούνται τα πυροβόλα και είναι έτοιμα για τη βολή. Δεν γίνονται πραγματικά πυρά. 
      Η θέση τάξεως των πυροβόλων ευρίσκονται εκτός των ορίων της παρακτίου περιοχής, η οποία προστατεύεται από το πρόγραμμα «NATURA» και το οποίο αφορά το λιμάνι της Καλλονής.
      Όλα αυτά –τα λέω και τα επαναλαμβάνω- αποδεικνύουν ότι οι Ένοπλες Δυνάμεις λαμβάνουν και όλα τα απαραίτητα μέτρα για την ασφάλεια των ανθρώπων και για την προστασία του περιβάλλοντος, αλλά και ότι τα πεδία βολής δεν είναι χωματερές. 
      Τα πεδία βολής είναι ο χώρος όπου προετοιμάζεται και κατοχυρώνεται το ετοιμοπόλεμο των Ενόπλων Δυνάμεων, οι οποίες σε επαφή με την τοπική κοινωνία λύνουν προβλήματα, όταν παρουσιάζονται. Εδώ δεν είχαμε ποτέ ούτε προβλήματα, ούτε ατυχήματα, ούτε επιπτώσεις στο περιβάλλον. 
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Μπανιά, έχετε το λόγο.
      ΙΩΑΝΝΗΣ ΜΠΑΝΙΑΣ: Κύριε Πρόεδρε, δεν πρόκειται «περί κύκλου της κολάσεως» ή περί προσπαθείας να διαβληθούν οι Ένοπλες Δυνάμεις. Πρόκειται περί γεγονότων και στοιχείων, τα οποία είναι αδιάψευστα και πρέπει να τα αντιμετωπίσουμε. 
      Δεν σημαίνει ότι ένα πεδίο βολής που προκαλεί βλάβες είτε στους ανθρώπους είτε στο περιβάλλον δεν πρέπει να πάει κάπου αλλού. Εμείς λέμε να φύγει από εκεί το πεδίο βολής. Η ίδια η στρατιωτική διοίκηση παραδέχεται και την ύπαρξη των βλημάτων που δεν έχουν εκραγεί και ότι αυτά τα βλήματα είναι επικίνδυνα. 
      Όλα τα κοινοτικά συμβούλια των τριών χωριών, το δημοτικό συμβούλιο Ερεσού και Άντισσας, όλοι ανεξαιρέτως οι φορείς των κατοίκων των περιοχών αυτών –μεταξύ αυτών βέβαια και φορείς γονέων και κηδεμόνων και φορείς περιβαλλοντολογικοί- μας λένε ότι αυτά τα βλήματα παραμένουν, δηλαδή δεν σκάνε και βρίσκονται –κατά συνέπεια- μέσα σε περιφραγμένες περιοχές που είναι περιοχές όπου υπάρχουν άνθρωποι και ποιμνιοστάσια. Έχουν ήδη σημειωθεί τραυματισμοί. 
      Είναι δεδομένο –έχει ελεγχθεί αυτό- ότι είναι επικίνδυνα όχι μόνο για τη ζωή των ανθρώπων, αλλά και για την υγεία των ανθρώπων, είναι επικίνδυνα και για περιβάλλον. Και επιτέλους! Πριν τριάντα χρόνια υπήρξε αυτό το πεδίο βολής. Σήμερα, κύριε Υφυπουργέ –που είστε και συμπατριώτης- είναι το ίδιο πράγμα το περιβάλλον στη Μυτιλήνη με την κατάσταση που υπήρχε πριν τριάντα χρόνια; Δεν καταλαβαίνετε ότι έχουν αλλάξει ριζικά τα πράγματα;
      Πρέπει, λοιπόν, το πεδίο βολής οπωσδήποτε να φύγει από εκεί. Είναι απαίτηση όλων. Τελικά σε τι θα ακούσουμε αυτούς τους ανθρώπους που ζουν εκεί; Σε τίποτα; Δεν θα λάβουμε υπ’ όψιν μας τη δική τους τη φωνή; 
      Πρέπει –επαναλαμβάνω- να φύγει άμεσα αυτό το πεδίο βολής, διότι και σωστό αίτημα είναι από τη δική μας πλευρά που το εξετάζουμε, αλλά και διότι αποτελεί ομόφωνη απόφαση των κατοίκων και των φορέων της περιοχής. 
      Κύριε Υφυπουργέ, έχω εδώ μια σειρά φωτογραφιών που αποτελούν αδιάψευστα στοιχεία πως βλήματα που δεν έχουν σκάσει, βρίσκονται μέσα σε περιφραγμένες περιοχές, όπου κατοικούν άνθρωποι και όπου υπάρχουν ποιμνιοστάσια.
      Θα καταθέσω αυτές τις φωτογραφίες μαζί με τα άλλα στοιχεία στα Πρακτικά της Βουλής για να τα πάρετε, κύριε Υφυπουργέ. 
      (Στο σημείο αυτό ο Βουλευτής κ. Ιωάννης Μπανιάς καταθέτει για τα Πρακτικά τα προαναφερθέντα στοιχεία, τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
    ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Μπανιά.
    Ορίστε, κύριε Υφυπουργέ, έχετε το λόγο για να δευτερολογήσετε.
    ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Ήθελα να συμπληρώσω όσα είπα, κύριε Πρόεδρε, λέγοντας ότι οι βολές που πραγματοποιούνται στο πεδίο βολής Άγρας στη Μυτιλήνη, δεν περιέχουν τοξικά. Πρώτα απ’ όλα γίνεται ευρεία χρήση υποδιαμετρημάτων, όπως λέγεται και όχι πραγματικών βλημάτων. Χρησιμοποιούνται δηλαδή υποκατάστατα των πραγματικών βλημάτων, επαναλαμβάνω, στη δε θέση λιμάνι Παρακοίλων, εκεί δεν έχουμε καν πραγματικά πυρά. Έχουμε τοποθετήσεις πυροβόλων, έχουμε δηλαδή ένα χώρο τάξεως πυροβόλων, ώστε να προετοιμαστεί η βολή χωρίς όμως να προβαίνουμε σε βολές. 
    Όλα τα μέτρα λαμβάνονται σ’ αυτά τα ενεργά πεδία βολής από το Στρατό και προληπτικά και κατά τη διάρκεια των βολών και στην περισυλλογή εν συνεχεία, ώστε να μην υπάρχει πρόβλημα. Και επαναλαμβάνω, ότι οι Ένοπλες Δυνάμεις είναι σε επικοινωνία με τις τοπικές κοινωνίες και πάντα λαμβάνονται μέτρα, σύμφωνα με τις αξιώσεις των τοπικών κοινωνιών.
    Σας θυμίζω ότι πριν από λίγα χρόνια κατηργήθη το πεδίο βολής στη Λήμνο και τώρα ασκούνται τα στρατεύματα της Λήμνου στη Μυτιλήνη. Σήμερα θα δεχθώ δημάρχους περιοχών, που θα μου εκφράσουν την άποψή τους για τα πεδία βολής. 
    Τα πεδία βολής προστατεύουν, επαναλαμβάνω, το ετοιμοπόλεμο των Ενόπλων Δυνάμεων. Οι Ένοπλες Δυνάμεις προστατεύουν τη χώρα και προστατεύουν και τις περιοχές «NATURA» και τις περιοχές «RAMSAR» και τους κατοίκους εκείνους που δεν θέλουν τα πεδία βολής. 
    Πρέπει να καταλάβουμε ότι δεν μπορεί να είμαστε σε όλα από πάνω. Πρέπει να καταλάβουν κάποιοι ότι δεν είναι δυνατόν να απαιτούν και την ασφάλεια που τους παρέχουν οι Ένοπλες Δυνάμεις και να μην υπάρχουν πεδία βολής και να μην υπηρετούν στο Στρατό και να καταργήσουμε τα στρατόπεδα και να μην είναι σκληρή η εκπαίδευση και να μην υπάρχει πειθαρχία και να υπάρχει συνδικαλισμός. Δεν γίνονται όλα αυτά. 
    Πρέπει να καταλάβουμε ότι οι Ένοπλες Δυνάμεις έχουν κάποιες απαράβατες αξιώσεις για το αξιόμαχό τους. Στοιχειώδης, υποτυπώδης αξίωση για το αξιόμαχο των Ενόπλων Δυνάμεων είναι η ύπαρξη πεδίων βολής. Αν αρχίσουμε τώρα τη συζήτηση να φύγει το πεδίο βολής γιατί κάνει θόρυβο, γιατί έχει τοξικά, γιατί έχει πυρηνικά, γιατί έχει όλα αυτά τα οποία δεν ισχύουν, τότε νομίζω ότι βλάπτουμε τους εαυτούς μας και βλάπτουμε και τη χώρα.
    Σας επαναλαμβάνω, κύριε Μπανιά, επειδή μιλάτε για την περιοχή «NATURA», ότι οι Ένοπλες Δυνάμεις προστατεύουν και τη «NATURA».
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ.
    Κύριοι συνάδελφοι, θα ήθελα να κάνω δυο ανακοινώσεις προς το Σώμα:
    Η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας κ. Αλεξάνδρα Παπαρήγα και είκοσι ένας Βουλευτές του Κόμματός της κατέθεσαν πρόταση νόμου: «Διασφάλιση των αποθεματικών των Ασφαλιστικών Ταμείων και διεύρυνση των ασφαλιστικών-συνταξιοδοτικών δικαιωμάτων των εργαζομένων».
    Παραπέμπεται στην αρμόδια Διαρκή Επιτροπή.
    Επίσης, η Διαρκής Επιτροπή Παραγωγής και Εμπορίου καταθέτει τις Εκθέσεις της στα σχέδια νόμου του Υπουργείου Τουριστικής Ανάπτυξης:
    1. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Μολδαβίας για συνεργασία στον τομέα του Τουρισμού».
    2. «Κύρωση του Μνημονίου Κατανόησης για συνεργασία στον τομέα του Τουρισμού μεταξύ του Υπουργείου Τουρισμού της Ελληνικής Δημοκρατίας και του Υπουργείου Οικονομίας της Δημοκρατίας της Σλοβενίας» και 
    3. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Σοσιαλιστικής Δημοκρατίας του Βιετνάμ για συνεργασία στον τομέα του τουρισμού».
    Εισερχόμαστε τώρα στη συζήτηση της επόμενης επίκαιρης ερώτησης, η οποία απευθύνεται επίσης στο Υπουργείο Εθνικής Άμυνας.
    Είναι η πέμπτη με αριθμό 121/13.10.2008 επίκαιρη ερώτηση πρώτου κύκλου του Βουλευτή του Λαϊκού Ορθόδοξου Συναγερμού κ. Κυριάκου Βελόπουλου προς τους Υπουργούς Εθνικής Άμυνας και Εσωτερικών, σχετικά με επεισόδιο σε βάρος στρατιωτικής μονάδας στο πεδίο βολής του χωριού Λόφων Φλώρινας κ.λπ..
    Το κείμενο της επίκαιρης ερώτησης του κ. Βελόπουλου έχει ως εξής:
    «Σύμφωνα με δημοσιεύματα του Τύπου, σοβαρό επεισόδιο σε βάρος στρατιωτικής μονάδας που εκπαιδεύονταν για διαβίωση στην ύπαιθρο, προκλήθηκε στο πεδίο βολής του χωριού Λόφων Φλώρινας από «κατοίκους της περιοχής» που με φραστικές επιθέσεις ζητούσαν από τους στρατιώτες να εγκαταλείψουν αμέσως «την περιοχή τους», αλλά και χρησιμοποιώντας τρακτέρ ως εμπόδιο παρεμπόδισαν βιαίως τη διέλευση σε τέσσερα άρματα μάχης. Την ίδια στιγμή που οι Έλληνες της FYROM ζουν σε καθεστώς τρομοκρατίας, οι «συνήθεις ύποπτοι» της περιοχής –προβοκάτορες και ενεργούμενα της «Νέας Τάξης Πραγμάτων»- κατάφεραν να τρομοκρατούν και τους Έλληνες «ΕΝΤΟΣ ΕΛΛΑΔΟΣ» και μάλιστα τους ίδιους τους φύλακες των συνόρων μας!
      Ερωτώνται οι κ.κ. Υπουργοί:
      1) Πώς χειρίσθηκαν η Κυβέρνηση και οι αρμόδιες Αρχές το παραπάνω «περιστατικό»; Επενέβησαν οι αστυνομικές αρχές, πραγματοποιήθηκαν συλλήψεις, σχηματίσθηκε δικογραφία κατά των παρανομούντων;
      2) Τι μέτρα έλαβε ή πρόκειται να λάβει η Κυβέρνηση για την αντιμετώπιση στο μέλλον τέτοιων «περιστατικών»;».
      Στην επίκαιρη ερώτηση του Βουλευτή κ. Βελόπουλου, η οποία απευθύνεται στους Υπουργούς Εθνικής Άμυνας και Εσωτερικών, θα απαντήσει ο Υφυπουργός Εθνικής Άμυνας κ. Κωνσταντίνος Τασούλας.
      Ορίστε, κύριε Υφυπουργέ, έχετε το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κύριε Πρόεδρε, κατά σύμπτωση σήμερα, είδα ότι στον Τύπο της Φλώρινας τόσο ο Δήμαρχος του Αμυνταίου όσο και εκπρόσωποι των κατοίκων των περιοχών όπου έγινε και γίνεται η άσκηση, δηλώνουν ότι όλοι αυτή η «παρέμβαση» του Πρωθυπουργού του γειτονικού κράτους ούτε τους αφορά ούτε τους εκφράζει. Απεναντίας, τους εξοργίζει και τους ενοχλεί και πάντως, η όποια δική τους αντίθεση με τη διεξαγωγή της ασκήσεως δεν έχει να κάνει με θέματα εθνικά ή με θέματα των δήθεν επικλήσεων του κ. Γκρουέφσκι, αλλά έχει να κάνει με θέματα που αφορούν στο περιβάλλον. Είναι ακριβώς έτσι.
      Εμείς, ως Ένοπλες Δυνάμεις, ως Α΄ Σώμα Στρατού, είμαστε σε επικοινωνία με τους κατοίκους στην περιοχή. Το Πεδίο Βολής Λόφων Φλωρίνης εχρησιμοποιείτο μέχρι και τας αρχάς του 2004 για βολές βαρέων όπλων. Από το Μάιο του 2004 μέχρι σήμερα, τα πράγματα έχουν γίνει πιο ήπια. Χρησιμοποιείται, όμως. Είναι ενεργό και χρήσιμο στρατόπεδο. Το χρησιμοποιεί η 1η Στρατιά, το Α΄ και το Β΄ Σώμα Στρατού. Εκεί, μπορούν να επιχειρήσουν τα ελικόπτερα Απάτσι, μόνο εκεί, γιατί έχει κάποιες μοναδικότητες δηλαδή, και είναι εξαιρετικά χρήσιμο.
      Όντας εξαιρετικά χρήσιμο, δεν σημαίνει ότι παραγνωρίζουμε τις ευαισθησίες και τις ανησυχίες των κατοίκων. Γι’ αυτό, τα τελευταία χρόνια είμαστε σε μία διαρκή επικοινωνία μαζί τους και σήμερα, αύριο, χθες, περιμένουμε τις απόψεις τους, γιατί μαθαίνω, όπως με πληροφόρησε και ο Βουλευτής Φλώρινας κ. Κωνσταντινίδης, ότι θα έχουν μία συνάντηση οι κάτοικοι της περιοχής και θα στείλουν κάποιες προτάσεις στο Υπουργείο Εθνικής Αμύνης. Οι προτάσεις θα ακουστούν, θα εκτιμηθούν και να ληφθούν σοβαρά υπ’ όψιν.
      Όμως, αυτό το οποίο θέλω να ξεκαθαρίσω εδώ, όπως είπα και την προηγούμενη φορά, είναι ότι τα Πεδία Βολής δεν μπαίνουν στη λογική των χωματερών, που ο καθένας δεν τα θέλει στην ευρύτερη περιοχή του. Δεν είναι χωματερές τα Πεδία Βολής. Τα Πεδία Βολής ενισχύουν το αξιόμαχο και το ετοιμοπόλεμο του στρατού μας, είναι χρήσιμα και δεν σημαίνει ότι επειδή είναι πολλά χρόνια, πρέπει να σταματήσουμε ούτε μπορούμε να εντάξουμε τα πεδία βολής στην ατέρμονη κολοκυθιά -να μου επιτρέψετε την έκφραση- «όχι εδώ, αλλά εκεί».
      Δεν είναι μία ανένδοτη άποψη αυτό που λέω, αλλά είναι μία απολύτως λογική άποψη, ιδίως αν ληφθεί υπ’ όψιν ότι παίρνονται μέτρα και προειδοποιήσεως και ηπιότερης χρησιμοποιήσεως των πεδίων βολής. Όμως, δεν είναι τα πεδία βολής ένας μηχανισμός που τον έχουμε θέσει υπό εκκαθάριση και έρχονται όλοι τώρα να πάρουν ένα κομμάτι αυτής της εκκαθαρίσεως.
      Επαναλαμβάνω ότι τα πεδία βολής είναι απαραίτητα για το ετοιμοπόλεμο των Ενόπλων Δυνάμεων. Χωρίς πεδία βολής δε νοείται Στρατός. Πρέπει να το καταλάβουμε και όλη αυτή η συζήτηση, η γνώμη μου είναι ότι όχι μόνο δεν ωφελεί, αλλά βλάπτει τα πραγματικά συμφέροντα της χώρας, που είναι συμφέροντα των Ενόπλων Δυνάμεων.
      ΠΡΟΕΔΡΕΥΩΝ (Αναστάσιος Νεράντζης): Ο κ. Βελόπουλος έχει το λόγο για δύο λεπτά.
      Ορίστε, κύριε Βελόπουλε.
      ΚΥΡΙΑΚΟΣ ΒΕΛΟΠΟΥΛΟΣ: Κύριε Υπουργέ, εύχομαι να μη θεωρείτε ότι βλάπτει η ερώτηση, η δική μου σε σχέση με τα πεδία βολής.
      Αν δεν καταλάβατε καλά, έχω μία ενόχληση. Ξέρετε, με ενοχλεί που είστε συνέχεια εσείς εδώ. Εμείς στον κ. Μεϊμαράκη απευθυνόμαστε, στον Υπουργό Εθνικής Άμυνας. Είστε καλός στη δουλειά σας, καλός στο κομματικό ανάχωμά σας, αλλά ουδέποτε ο κ. Μεϊμαράκης ήλθε εδώ. Εμένα με ενοχλεί ως Βουλευτή, γιατί η ερώτηση απευθύνεται σ’ αυτόν.
      Κάποια στιγμή πρέπει ο κ. Μεϊμαράκης να αφήσει το κόμμα, να αφήσει τα εσωκομματικά σας και να έλθει εδώ να απολογηθεί. Διότι κάνατε λάθη και θα σας πω ποια είναι τα λάθη -κατά τη δική μου άποψη- και δεν θέλω ούτε ειρωνείες, κύριε Τασούλα -και σας προειδοποιώ- ούτε ευφυολογήματα στην απάντησή σας.
      Ρωτώ: Όταν μου λέτε για Απάτσι, χρησιμοποιούν απεμπλουτισμένο ουράνιο τα πυρομαχικά τους, ναι ή όχι; Διότι μιλάμε για το περιβάλλον. Αυτό θέλω να μου απαντήσετε, γιατί πρέπει να δούμε και το περιβάλλον.
      Ξεκινάω, όμως, από τη συμπεριφορά σας. 
      Κύριε Υφυπουργέ, δεν φταίτε βέβαια εσείς, αλλά οι άνθρωποι που έχετε επάνω -οι διοικητές, οι στρατηγοί- οι οποίοι ή αφελείς είναι οι άνθρωποι ή επικίνδυνοι. Και να σας πω γιατί το λέω αυτό. Είστε αφελείς για τον εξής λόγο. Δεν ξέρατε πού πηγαίνατε; Δεν είχατε πληροφορία ότι υπάρχει αναστάτωση; Γιατί πήγατε μία φορά και πήγατε ξανά και δεύτερη φορά! Δηλαδή, ρίξατε λάδι στη φωτιά! Αυτό είναι η αφέλεια. Δεν ενημερώσατε ποτέ τους κατοίκους για το περιβάλλον και αν υπάρχει επίπτωση στο περιβάλλον από αυτή την ιστορία. 
      Όταν μιλάτε για Απάτσι εδώ μέσα -και ξέρουμε ότι έχουν γίνει εκπομπές και έχουν μιλήσει επιστήμονες και ξέρουμε τι σημαίνει Απάτσι και απεμπλουτισμένο ουράνιο- υπάρχει πρόβλημα. 
      Δεν ξέρατε ότι εξαιτίας του γεγονότος ότι η περιοχή γειτνιάζει και έχει κάποια μικρά «μπουμπούκια» αυτονομιστές, θα είχε παρέμβαση από τον «Γκρόλιο» ή Γκρούεφσκι ή από τους κυρίους του ΣΥ.ΡΙΖ.Α. και του Κ.Κ.Ε. που έβγαλαν ανακοινώσεις; Διαβάσατε τις ανακοινώσεις τους; Εγώ θα τις διαβάσω, γιατί σας είπα ότι είστε αφελείς και δεν ξέρετε πού πηγαίνετε. 
      Αν δεν ξέρετε πού πηγαίνετε, ενημερωθείτε, γιατί η περιοχή είναι ευαίσθητη για άλλους λόγους. Διότι αφήνετε τα «πρακτοράκια» να δρουν εκεί πέρα. Πρόκειται για πενήντα-εκατό άτομα. Απομονώστε τους! Αυτή είναι η υποχρέωση της Κυβερνήσεώς σας!
      Επίσης, απέκλεισαν στρατιωτική άσκηση. Ποιες ήταν οι επιπτώσεις, κύριε Υπουργέ; Τιμωρήθηκε κανείς; Συνελήφθη κάποιος; Μπήκε φυλακή; Ή τους βγάλαμε έξω; Και αν ναι, γιατί τους βγάλαμε; Αποδεικνύεται ότι είστε άτολμοι. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και μη μου πείτε τώρα ότι εσείς δεν παρεμβαίνετε στη δικαιοσύνη, γιατί θα είναι ψέμα. Γιατί όταν σας βολεύει, παρεμβαίνετε στη δικαιοσύνη! Βλέπε 
Σανιδά, βλέπε παρέμβαση με τους εισαγγελείς. Εκεί βολεύει και παρεμβαίνετε. Όμως, είστε μια Κυβέρνηση που: «τη λένε Ρίζο και όπως θέλει τα γυρίζει»! Ξέρετε γιατί; Γιατί εδώ μέσα τον Ιούλιο, έλεγε ο Καραμανλής ότι δεν θέλετε εξεταστικές, αλλά τώρα τις χρειάζεστε τις εξεταστικές. Αποφασίστε! Θέλετε ή δεν θέλετε; 
      Επίσης…
      ΠΡΟΕΔΡΕΥΩΝ (Αναστάσιος Νεράντζης): Κύριε Βελόπουλε, πρέπει να ολοκληρώσετε!
      ΚΥΡΙΑΚΟΣ ΒΕΛΟΠΟΥΛΟΣ: Κύριε Πρόεδρε, επειδή είναι πολύ σημαντικό το θέμα…
      ΠΡΟΕΔΡΕΥΩΝ (Αναστάσιος Νεράντζης): Όμως, έχουμε διαδικασία επικαίρων ερωτήσεων. 
      ΚΥΡΙΑΚΟΣ ΒΕΛΟΠΟΥΛΟΣ: Είναι επίκαιρη ερώτηση, κύριε Πρόεδρε, αλλά όλοι μίλησαν παραπάνω!
      ΠΡΟΕΔΡΕΥΩΝ (Αναστάσιος Νεράντζης): Κύριε Βελόπουλε, αυτό το θέμα θα έπρεπε να το φέρετε με άλλο τρόπο. Εδώ δεν μπορούμε να υπερβούμε τους χρόνους. Σας παρακαλώ, λοιπόν, να ολοκληρώσετε. 
      ΚΥΡΙΑΚΟΣ ΒΕΛΟΠΟΥΛΟΣ: Παίζετε με τη φωτιά, κύριε Υφυπουργέ! 
      Λέω, λοιπόν, ότι είναι επικίνδυνο αυτό που κάνετε στην περιοχή, γιατί παίζετε με τη φωτιά. Και υπάρχει πρόβλημα, με την έννοια ότι δεν ενημερώσατε. Και αυτό βρίσκει ως πρόσχημα ο οποιοσδήποτε «πρακτοράκος» ή ο Γκρούεφσκι. Παίζετε με τη φωτιά!
      Και βέβαια, θα σας πω το εξής. Αντί να κάνετε οποιαδήποτε προσπάθεια στην περιοχή για να βοηθήσετε αυτούς τους ανθρώπους που νιώθουν μία μειονεξία, επειδή πολύ απλά κατά το παρελθόν έγιναν πολλά, δίνετε λαβή για να δημιουργηθούν προβλήματα. 
      Και απαντώ στο Κ.Κ.Ε. και στο ΣΥ.ΡΙΖ.Α. Ακούστε! 
      Κύριοι, όταν το κόμμα σας βγάζει ανακοινώσει, να προσέχετε τι λέτε. 
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε Βελόπουλε!
      ΚΥΡΙΑΚΟΣ ΒΕΛΟΠΟΥΛΟΣ: Κύριε Πρόεδρε, είναι μείζονος σημασίας, γιατί αφορά το Κοινοβούλιο. 
      ΝΙΚΟΛΑΟΣ ΤΣΟΥΚΑΛΗΣ: …(δεν ακούστηκε)
      ΚΥΡΙΑΚΟΣ ΒΕΛΟΠΟΥΛΟΣ: Συνασπισμός, κύριε Τσούκαλη. 
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, σας παρακαλώ, κύριε Βελόπουλε! Δεν κάνετε αγόρευση. Είχατε δύο λεπτά και έχετε μιλήσει τριάμισι! 
      ΚΥΡΙΑΚΟΣ ΒΕΛΟΠΟΥΛΟΣ: Κλείνω εδώ, λοιπόν. 
      Με τα λάθη, τις παραλείψεις και κυρίως –ας το πω- καμμιά φορά με την αφέλειά σας, δώστε αφορμή στους κυρίους από εκεί να μιλούν για φασίστες, για ακροδεξιούς και για φαινόμενα προβοκατόρων. Για το Κοινοβούλιο αναφέρονται. 
      ΠΡΟΕΔΡΕΥΩΝ (Αναστάσιος Νεράντζης): Ολοκληρώσατε, κύριε Βελόπουλε. 
      Κύριε Υπουργέ, έχετε το λόγο για να δευτερολογήσετε. 
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Ο κ. Βελόπουλος μου απαγόρευσε να εκφραστώ όπως θα ήθελα και με περιόρισε πάρα πολύ. Μου είπε όχι ευφυολογήματα και όχι επιθέσεις.
      ΚΥΡΙΑΚΟΣ ΒΕΛΟΠΟΥΛΟΣ: Ειρωνείες!
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Με αποκάλεσε αφελή και έτσι, νιώθω ασφυκτικά. 
      Εντούτοις, πειθόμενος στις συστάσεις του, θα προσπαθήσω να βρω μία ρωγμή μέσα από αυτή την ασφυξία που μου επέβαλε…
      ΚΥΡΙΑΚΟΣ ΒΕΛΟΠΟΥΛΟΣ: Είναι εύκολο για σας! 
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): …και να απαντήσω, λέγοντάς του ότι μάλλον δυσκολεύομαι όχι λόγω αφέλειας, αλλά …
      ΚΥΡΙΑΚΟΣ ΒΕΛΟΠΟΥΛΟΣ: Δεν είπα εσάς αφελή! Σας είπα …
      ΠΡΟΕΔΡΕΥΩΝ (Αναστάσιος Νεράντζης): Κύριε Βελόπουλε, καθίστε κάτω! Παρακαλώ να κλείσει το μικρόφωνο!
      Συνεχίστε, κύριε Υπουργέ. 
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Δυσκολεύομαι εξαιρετικά να καταλάβω αν έχει αρχή και τέλος αυτή η δεύτερη ομιλία του. Έθεσε πάρα πολλά ερωτήματα, τα οποία είναι άσχετα με την επίκαιρη ερώτησή του. 
      Θα του πω, λοιπόν, απλώς ότι δεν παρεμποδίστηκε η άσκηση, δεν συμπεριφέρθηκαν αφελώς οι αξιωματικοί που ήταν στην άσκηση και δεν μας εμπόδισε κανείς πράκτορας ή μη πράκτορας. Η άσκηση πραγματοποιήθηκε κανονικά. Είμαστε σε επικοινωνία με την τοπική κοινωνία. Βγήκε ανακοίνωση στις 25 Σεπτεμβρίου και ειδοποίησε ότι θα γίνει άσκηση στις αρχές και μέσα Οκτωβρίου και ήταν όλοι ενημερωμένοι. 
      Και αυτές τις μέρες περιμένουμε στο Υπουργείο Αμύνης τις απόψεις των κατοίκων για τη συνέχεια και τον τρόπο αξιοποίησης αυτού του πεδίου βολής εις το οποίο δεν υπάρχουν ούτε απεμπλουτισμένα ουράνια ούτε τοξικά ούτε τίποτα άλλο. Αυτές οι βολές που σας είπα γίνονται από το 2004 και μετά και γίνονται κυρίως βολές τυφεκίων. Ο Ελληνικός Στρατός δεν χρησιμοποιεί τέτοιου είδους μεθόδους και τέτοιου είδους χημικά και τέτοιου είδους πυρηνικά στα όπλα του. 
Δεν χρησιμοποιεί ο Στρατός τέτοιου είδους πυρομαχικά.
	Συνεπώς, τα πράγματα –και επιτρέψτε μου εδώ να προσχωρήσω στη λογική της μεσότητας- δεν είναι ούτε όπως τα λέει ο Συνασπισμός, ότι δηλαδή πρέπει να καταργηθούν τα πεδία βολής ούτε όπως, αν κατάλαβα καλά, τα λέει ο κ. Βελόπουλος ότι δηλαδή πρέπει να μην είναι ο Στρατός αφελής και να μη δίνει λαβή σε αντιδράσεις πρακτόρων. Ούτε η μία ούτε η άλλη άποψη ισχύει. 
	ΝΙΚΟΛΑΟΣ ΤΣΟΥΚΑΛΗΣ: Δηλαδή να κλείσουν;
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Ισχύει η άποψη ότι τα πεδία βολής είναι αναγκαία. Ο στρατός τα χρησιμοποιεί. Αξιοποιεί τα πεδία βολής και συνεννοείται με τους κατοίκους, για να μειώνει τις επιπτώσεις από τη χρησιμοποίηση αυτών των πεδίων βολής. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ. 
      Γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων σαράντα έξι μαθήτριες και μαθητές και δύο συνοδοί - καθηγητές από το 4ο Γενικό Λύκειο Αλίμου. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Η πρώτη με αριθμό 114/13-10-2008 επίκαιρη ερώτηση του δεύτερου κύκλου της Βουλευτού της Νέας Δημοκρατίας κ. Φωτεινής Πιπιλή προς τους Υπουργούς Οικονομίας και Οικονομικών και Αγροτικής Ανάπτυξης και Τροφίμων, σχετικά με την αποκατάσταση των λειμώνων στις πυρόπληκτες περιοχές κ.λπ., μετά από συνεννόηση, δεν συζητείται και διαγράφεται. 
      Εισερχόμαστε τώρα στη συζήτηση της τελευταίας εκ των επικαίρων ερωτήσεων της σημερινής ημερήσιας διάταξης. Είναι η τέταρτη με αριθμό 117/13-10-2008 επίκαιρη ερώτηση δευτέρου κύκλου του Βουλευτή του Συνασπισμού Ριζοσπαστικής Αριστεράς κ. Νικολάου Τσούκαλη προς τον Υπουργό Εσωτερικών, σχετικά με τη δημιουργία χώρου φιλοξενίας μεταναστών που διαβιούν στο λιμάνι της Πάτρας κ.λπ..
      Το κείμενο της επίκαιρης ερώτησης του κ. Τσούκαλη έχει ως εξής: 
      «Πρόσφατα η Κυβέρνηση, μετά από καθυστέρηση ετών, αποφάσισε να αντιμετωπίσει το θέμα του άθλιου αυτοσχέδιου καταυλισμού στο λιμάνι στης Πάτρας, για το οποίο έχουν γίνει επανειλημμένα επί σειρά ετών παρεμβάσεις σε όλα τα επίπεδα.
	Για ακόμα μια φορά, όμως, η λύση που υιοθετήθηκε, η δημιουργία κλειστού κέντρου φιλοξενίας στο Δήμο Ρίου, θα αποδειχθεί ατελέσφορη. Δυστυχώς, η δημιουργία τέτοιου τύπου κέντρου φιλοξενίας, εκτός των ορίων της Πάτρας, δεν μπορεί να είναι βιώσιμη, απλούστατα γιατί οι αλλοδαποί οι οποίοι περιμένουν κάποια ευκαιρία για να αναχωρήσουν παράνομα προς τη Δύση, θα επιδιώξουν να παραμείνουν κοντά στο λιμάνι. Επιπλέον, η απόφαση δεν προέκυψε μετά από διαβούλευση των Βουλευτών και φορέων της περιοχής, οι οποίοι γνωρίζουν τις ιδιαιτερότητες των συνθηκών στην Πάτρα. 
	Δεδομένου ότι:
1. Η «κράτηση» στους χώρους φιλοξενίας δεν μπορεί να υπερβαίνει τους τρεις μήνες, η δε επαναπροώθηση των Αφγανών μεταναστών είναι αδύνατη.
2. Η κατασκευή του χώρου φιλοξενίας είναι ατελέσφορη δίχως τη χορήγηση ταξιδιωτικών εγγράφων, όπως προβλέπεται από το καθεστώς επικουρικής προστασίας (Π.Δ. 96/08) πρόταση που είχατε δεσμευτεί να εξετάσετε με απάντησή σας σε σχετική επίκαιρη ερώτησή μου (880/6.5.08).
	Ερωτάται ο κύριος Υπουργός: 
	1. Προτίθεται να επεξεργαστεί τη λύση ανοικτού τύπου κέντρου φιλοξενίας εντός των ορίων της Πάτρας, ως μια εναλλακτική και βιώσιμη λύση;
	2. Προτίθεται να εξετάσει τη δυνατότητα χορήγησης καθεστώτος επικουρικής προστασίας σε όσους αλλοδαπούς δεν μπορούν να επιστρέψουν στις χώρες καταγωγής με την ταυτόχρονη χορήγηση σε αυτούς ανάλογων ταξιδιωτικών εγγράφων;»
	Στην επίκαιρη ερώτηση του κ. Τσούκαλη θα απαντήσει ο Υφυπουργός Εσωτερικών κ. Αθανάσιος Νάκος. 
	Ορίστε, κύριε Νάκο. 
    	ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Ευχαριστώ, κύριε Πρόεδρε. 
    	Κύριοι συνάδελφοι, η Ελλάδα ως ακριτική περιοχή της Ευρώπης αντιμετωπίζει τις τελευταίες δύο δεκαετίες ένα τεράστιο κύμα παράνομων μεταναστών τόσο από τα χερσαία όσο και από τα θαλάσσια σύνορά της. 
    	Οι ελληνικές αρχές αντιμετωπίζουν τους παράνομους μετανάστες με μοναδικό κριτήριο τις ανθρωπιστικές αρχές και τις ευρωπαϊκές αξίες. Απόδειξη της μέριμνας της πολιτείας για την ορθή αντιμετώπιση των προβλημάτων των παράνομων μεταναστών είναι το πρόγραμμα των κέντρων φιλοξενίας αυτών, που για πρώτη φορά προωθείται από το Μάρτιο του 2004. 
    Αυτά τα κέντρα που δημιουργούνται κυρίως στις συνοριακές περιοχές ανταποκρίνονται στις πιο υψηλές προδιαγραφές που θέτει η Ύπατη Αρμοστεία του Οργανισμού Ηνωμένων Εθνών, ενώ θα πρέπει να σημειωθεί ότι όλα τα έξοδα για τη δημιουργία των κέντρων, τις δαπάνες σίτισης, διαμονής και περίθαλψης καλύπτονται από τον εθνικό προϋπολογισμό. Ενδεικτικά σας αναφέρω ότι μέχρι σήμερα κατά το τρέχον έτος έχουν δαπανηθεί 5.200.000 ευρώ. Τελευταία ολοκληρώθηκαν τέσσερα πρότυπα κέντρα φιλοξενίας στον Κυπρίνο του Έβρου, στη Σάμο, στη Σπάρτη και στην Αμυγδαλέζα. 
      Όσον αφορά τώρα την περιοχή της Πάτρας, όπου το πρόβλημα είναι γνωστό από ετών.
      Ελήφθη απόφαση πριν από λίγες ημέρες για τη δημιουργία στην περιοχή Δρεπάνου του Ρίο νέου κέντρου υποδοχής και φιλοξενίας παράνομων μεταναστών. Αυτό έγινε ύστερα από ενδελεχή μελέτη δέκα εναλλακτικών λύσεων, που περιλαμβάνονται -και είναι στη διάθεσή σας- στη σχετική έκθεση της Περιφέρειας Δυτικής Ελλάδος, η οποία σε συνεννόηση με την Τοπική Αυτοδιοίκηση αποφάσισε ότι ο χώρος είναι ο πλέον ενδεδειγμένος για το κέντρο. Είναι η μεγαλύτερη από τις προτεινόμενες εκτάσεις μεταξύ των δέκα, μπορεί να συνδεθεί άμεσα με τα δίκτυα ύδρευσης και ηλεκτρικού ρεύματος και είναι κατάλληλη για να φιλοξενήσει περίπου χίλια άτομα. Σύμφωνα με το σχεδιασμό που έχει γίνει, ξεκινάει άμεσα η διαδικασία κατασκευής των απαραίτητων εγκαταστάσεων και ήδη ο Γενικός Γραμματέας –το έγγραφο είναι στη διάθεσή σας- απέστειλε έγγραφο στην Κτηματική Εταιρεία του Δημοσίου, προκειμένου να παραχωρηθεί η έκταση αυτή στην Περιφέρεια για να κατασκευαστεί το κέντρο. 
      Σχετικά με την απονομή σε παράνομους μετανάστες του καθεστώτος της επικουρικής προστασίας.
      Γνωρίζετε ότι η χώρα μας πρόσφατα ενσωμάτωσε στο προεδρικό διάταγμα 96/2008 τη σχετική ευρωπαϊκή οδηγία, που αφορά την αναγνώριση, αλλά και το καθεστώς των υπηκόων τρίτων χωρών ή απάτριδων ως προσφύγων ή προσώπων που χρήζουν διεθνούς προστασίας για άλλους λόγους. Για τη χορήγηση του καθεστώτος της επικουρικής προστασίας απαιτείται προηγούμενα αίτηση από τον ενδιαφερόμενο. Η απόφαση δε χορήγησης ή μη πολιτικού ασύλου ή επικουρικής προστασίας είναι αποτέλεσμα κατ’ ουσία, που γίνεται πάντα σε βάση ατομικής εξέτασης και όχι σε συλλογικό επίπεδο. Δηλαδή, δεν μπορεί συλλήβδην, όλοι μαζί, να αποκτήσουν το καθεστώς της επικουρικής προστασίας. Εκ μέρους της Ελληνικής Αστυνομίας η χορήγηση καθεστώτος πολιτικού ασύλου ή επικουρικής προστασίας εξετάζεται με προσοχή και απονέμεται σύμφωνα με την εθνική και ευρωπαϊκή νομοθεσία. Σχετικά δε με τη χορήγηση ταξιδιωτικών εγγράφων, αυτά χορηγούνται στους δικαιούχους διεθνούς προστασίας και κατ’ εξαίρεση μόνο μπορεί να χορηγηθούν, εφόσον υφίστανται ανθρωπιστικοί λόγοι ή αποδεδειγμένοι σοβαροί λόγοι υγείας που απαιτούν μετάβαση στο εξωτερικό.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Μία πρόταση, κύριε Πρόεδρε. 
      Στο παραπάνω πλαίσιο που θέτει η ευρωπαϊκή εθνική νομοθεσία αντιμετωπίζονται όλες οι περιπτώσεις. Οι ίδιοι όμως στην Πάτρα, παρ’ ότι η Ύπατη Αρμοστία τους συνεβούλευσε να κάνουν αιτήσεις προκειμένου να τύχουν της προστασίας, δεν το κάνουν διότι δηλώνουν ότι τελικό προορισμό έχουν άλλες ευρωπαϊκές χώρες και όχι την Ελλάδα. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υπουργέ. Φαντάζομαι ότι έχετε εξαντλήσατε και τη δευτερολογία σας. 
      Κύριε Τσούκαλη, έχετε το λόγο. 
      ΝΙΚΟΛΑΟΣ ΤΣΟΥΚΑΛΗΣ: Κύριε Υπουργέ, δικαιολογώ απολύτως την έλλειψη ενημέρωσής σας για την κατάσταση που επικρατεί στην Πάτρα. Μέχρι τώρα είχα μια συνεχή επικοινωνία με τον κ. Χηνοφώτη, με τον οποίον είχα και προσωπικές επαφές ειδικά για το πρόβλημα της Πάτρας. Σας δείχνω δημοσίευμα της μεγαλύτερης τοπικής εφημερίδας, που αναφέρει: «Εάλω η πόλις».
      (Στο σημείο αυτό ο Βουλευτής κ. Νικόλαος Τσούκαλης καταθέτει για τα Πρακτικά το προαναφερθέν δημοσίευμα, το οποίο βρίσκεται στο Αρχείο του Τμήματος Στενογραφίας και Πρακτικών της Βουλής) 
      Η Πάτρα αυτή τη στιγμή είναι σε αναβρασμό. Σας δηλώνω ότι έχει αρχίσει και «ανοίγει» το αυγό του φιδιού, το οποίο δυστυχώς έχετε «εκκολάψει» εσείς και οι τοπικοί φορείς με την προκλητική σας αδιαφορία. Να σας πω μόνο ότι το πρόβλημα της Πάτρας με τους δύο ή τρεις χιλιάδες μετανάστες δεν είναι τόσο μεγάλο σε σχέση με το μέγεθος της πόλης και όμως η δική σας αδιαφορία οδήγησε την πόλη σ’ αυτήν την κατάσταση. Οδομαχίες γίνονται αυτή τη στιγμή στην Πάτρα μεταξύ των μεταναστών, προκειμένου να αποκτήσουν ζωτικό χώρο πρόσβασης στα πλοία.
      Οι κάτοικοι κυρίως της Ηρώων Πολυτεχνείου αλλά δυστυχώς και ευρύτερα πλέον της Πάτρας, βρίσκονται σε απόγνωση. Έχετε οδηγήσει ανθρώπους οι οποίοι είναι υπεράνω υποψίας όσον αφορά τα ρατσιστικά συναισθήματα, να αποκτήσουν και τέτοια συναισθήματα, χωρίς να έχετε πάρει απόφαση. 
      Γνωρίζετε ότι αυτή τη στιγμή ο χώρος, τον οποίο έχετε επιλέξει, είναι στον αέρα; Ήδη υπάρχουν ιδιωτικές διεκδικήσεις και αμφισβητείται σοβαρότατα η βιωσιμότητα απ’ όλους τους φορείς της πόλης; Γνωρίζετε ότι επειδή αυτοί οι συγκεκριμένοι άνθρωποι θέλουν να φύγουν από την πόλη, η απόσταση των είκοσι χιλιομέτρων από την πόλη θα οδηγήσει, σε μια ή δύο μέρες, σ’ ένα χώρο φιλοξενίας - φάντασμα; Γιατί δεν αντιμετωπίζετε σωστά την κατάσταση;
      Είχα θέσει αυτά τα ερωτήματα στον κ. Χηνοφώτη. Ο κ. Χηνοφώτης είχε πει ότι θα τα εξετάσει. Ο χώρος πρέπει να είναι βιώσιμος, ανοικτός και πρέπει να είναι κοντά στο λιμάνι. Αλλά, αν η κατασκευή του χώρου αυτού δεν συνοδευτεί -και γνωρίζετε πολύ καλά πώς μπορεί να γίνει, κύριε Υπουργέ- με χορήγηση επικουρικής προστασίας και ταξιδιωτικά έγγραφα στου Αφγανούς, στους Σομαλούς και στους Σουδανούς που διαβιούν αυτή τη στιγμή στην πόλη και είναι κλασική περίπτωση ορισμού του καθεστώτος επικουρικής προστασίας, δεν υπάρχει περίπτωση να λυθεί το πρόβλημα στην Πάτρα.
      Δέκα χρόνια υπάρχει αυτή η πληγή στην πόλη της Πάτρας. Ε, δεν πρέπει, κύριε Υπουργέ, πέντε χρόνια είστε Κυβέρνηση, ένας Υπουργός, Υφυπουργός, δεν ξέρω τι θα είναι, να κατέβει στην πόλη της Πάτρας να διαβουλευτεί με τους φορείς, να δει την κατάσταση που επικρατεί; 
      Τελειώνω λέγοντας ότι επιλέξατε ένα χώρο δίχως τη διαβούλευση των Βουλευτών, κύριε Υπουργέ. Νιώσαμε παραπεταμένοι στην πόλη δίχως τη διαβούλευση των δήμων όπου θα εγκαταστήσετε το χώρο.
      Κύριε Πρόεδρε, θα ήθελα να καταθέσει στα Πρακτικά, αν είναι δυνατόν, ο κύριος Υπουργός την κατάσταση με τους χώρους που είχαν υποδειχθεί βάσει των οποίων έγινε η τελική επιλογή.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ.
      Ολοκληρώθηκε η συζήτηση…
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Κύριε Πρόεδρε, να δευτερολογήσω.
      ΠΡΟΕΔΡΕΥΩΝ (Αναστάσιος Νεράντζης): Έχετε εξαντλήσει το χρόνο. Ορίστε έχετε το λόγο για ένα λεπτό.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Όσον αφορά την εγκατάσταση, είναι πολύ εύκολο να απευθυνθεί στην Περιφέρεια. Δεν έχω φέρει μαζί μου τη μελέτη, βεβαίως. 
      ΝΙΚΟΛΑΟΣ ΤΣΟΥΚΑΛΗΣ: Δεν μας τη δίνει η Περιφέρεια.
      ΠΡΟΕΔΡΕΥΩΝ (Αναστάσιος Νεράντζης): Παρακαλώ μη διακόπτετε.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Όσον αφορά το καθεστώς πολιτικής προστασίας, προτείνει ο κύριος συνάδελφος να απονεμηθεί με το ζόρι χωρίς αίτηση του ενδιαφερομένου; Αυτό προβλέπει η νομοθεσία η ελληνική και η ευρωπαϊκή. Άρα, προτείνει με το ζόρι να τους δοθεί το καθεστώς της πολιτική προστασίας. Και άντε και δινόταν, τι θα γινόταν; Θα πετύχαιναν το σκοπό να περάσουν στην υπόλοιπη Ευρώπη;
      Είναι μερικά ερωτηματικά τα οποία όλοι τα έχουμε. Και εσείς βάζετε συνέχεια ερωτήματα, χωρίς να προτείνετε καμμία λύση. Δυστυχώς περιγράφετε την κατάσταση, βλέπετε τη δυσκολία του θέματος, καταθέτετε τη δυσκολία του θέματος αλλά πρόταση δεν υπάρχει. Οι κάτοικοι της Πάτρας έχουν κάποιο μέρος όπου το ξέρουν οι Βουλευτές και εσείς δεν το ξέρετε, που θα έπρεπε να υπάρξει το σύστημα φιλοξενίας σε κάποια περιοχή στο κέντρο της Πάτρας για να είναι κοντά στα καράβια; Το ξέρετε εσείς αυτό; Αυτό είπατε προηγουμένως.
      Είναι πολύ εύκολο, κύριε συνάδελφε, να λέμε γενικότητες, να περιγράφουμε προβλήματα, να κάνουμε τους αγανακτισμένους. Το δύσκολο είναι να βρίσκονται πρακτικές και βιώσιμες λύσεις. Και τέτοια λύση ουδέποτε προτείνατε.
       ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εξωτερικών: «Οργάνωση του συστήματος επίσημης μετάφρασης, σύσταση Μεταφραστικής Υπηρεσίας στο Υπουργείο Εξωτερικών, ορκωτοί μεταφραστές και άλλες διατάξεις».
      Στη χθεσινή συνεδρίαση συζητήθηκαν και ψηφίστηκαν τα άρθρα 1 έως και 40 του νομοσχεδίου. Στη σημερινή συνεδρίαση θα συζητηθούν τα άρθρα 41 έως και 49 καθώς και οι τροπολογίες -το τονίζω για να μη γίνονται παρεξηγήσεις- ως μία ενότητα.
      Από την Κοινοβουλευτική Ομάδα του Λαϊκού Ορθόδοξου Συναγερμού απεστάλη στο Προεδρείο επιστολή με την οποία μας γνωρίζει ότι ο κ. Μαυρουδής Βορίδης, Βουλευτής του κόμματος τούτου, ορίζεται ως Κοινοβουλευτικός Εκπρόσωπος για τη συζήτηση αυτού του νομοσχεδίου.
    Ο κύριος Υπουργός θέλει να κάνει κάποιες νομοτεχνικές παρατηρήσεις προ της ενάρξεως της συζήτησης. Τον παρακαλώ να λάβει το λόγο.
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε Πρόεδρε, μετά από παρατηρήσεις της Επιστημονικής Υπηρεσίας της Βουλής:
    Στο άρθρο 48 προστίθεται περίπτωση δ΄, ως εξής: οι δε περιπτώσεις δ΄,ε΄,στ΄,ζ΄ και η’ αριθμούνται σε ε΄, στ΄ ζ΄, η΄ και θ΄ αντίστοιχα:
    «δ. το τελευταίο εδάφιο της περιπτώσεως ι΄ του άρθρου 162 και συγκεκριμένα η φράση «Κατά τα λοιπά ισχύουν οι διατάξεις του άρθρου 11 του ν. 2398/1996 (ΦΕΚ 89 Α΄)».
    1. Το στοιχείο α της παραγράφου 6 του άρθρου 41 αντικαθίστανται ως εξής:
    «α) Ο τίτλος του άρθρου 23 του «Οργανισμού του Υπουργείου Εξωτερικών» αντικαθίσταται ως εξής:»
    2. Οι δύο πρώτοι στίχοι του στοιχείου β΄ της ως άνω παραγράφου 6 αντικαθίστανται ως εξής:
    «β) Οι παράγραφοι 1 και 3 του ίδιου άρθρου αντικαθίστανται ως εξής:»
    Στην περίπτωση β΄ της παραγράφου 31 του άρθρου 41 προστίθεται τρίτο εδάφιο, ως εξής:
    «Η αποζημίωση των μελών της επιτροπής εξετάσεων, των εξετάσεων, των μελών και λοιπών επιτροπών, καθώς και των προσώπων που θα μετέχουν στο διαγωνισμό καθορίζεται σύμφωνα με τις κείμενες διατάξεις περί αποζημίωσης μελών επιτροπών διαγωνισμών πρόσληψης προσωπικού μέσω Α.Σ.Ε.Π.».
    Μετά έχουμε κάποιες περιπτώσεις που ζητήθηκαν από τους κλάδους. 
    Η περίπτωση ε της παραγράφου 40 του άρθρου 41 αντικαθίσταται ως εξής:
    «ε. Δαπάνες ταρίχευσης και μεταφοράς της σορού των αποβιούντων στην αλλοδαπή κατά την υπηρεσία υπαλλήλων και μελών της οικογένειάς τους, καθώς και δαπάνη εισιτηρίου συζύγου ή συνοδού πρώτου βαθμού συγγένειας.»
    Στο στοιχείο β της παραγράφου 34 του άρθρου 41 προστίθεται εδάφιο, ως εξής:
    «Σε περίπτωση περισσοτέρων επιτυχόντων από τις αποκηρυχθείσες θέσεις καταρτίζεται σχετικός πίνακας επιλαχόντων, ο οποίος ισχύει για ένα έτος από την κύρωση των πινάκων από το Α.Σ.Ε.Π.. Η ισχύς του πίνακα μπορεί να παραταθεί για ένα επιπλέον έτος με απόφαση του Υπουργού Εξωτερικών».
    Αυτό ήταν μετά από αίτημα του οικείου Συλλόγου των Τεχνικών. 
    Στο άρθρο 41 προστίθεται παράγραφος 45, ως εξής:
    «45. Στο άρθρο 13 του «Οργανισμού του Υπουργείου Εξωτερικών» προστίθεται παράγραφος 6, ως εξής:
    «6. Συνίσταται στο Επιστημονικό Κέντρο Ανάλυσης και Σχεδιασμού θέση Επιστημονικού Διευθυντή. Στη θέση αυτή διορίζεται με απόφαση του Υπουργού Εξωτερικών κάθε μέλος Δ.Ε.Π. Α.Ε.Ι., είτε μόνιμος υπάλληλος του Υπουργείου Εξωτερικών, κάτοχος διδακτορικού διπλώματος και με ανάλογη ακαδημαϊκή και επιστημονική εμπειρία. Ο Επιστημονικός Διευθυντής συμβουλεύει και ασκεί την επιστημονική εποπτεία επί τους συνόλου του επιστημονικού έργου που εκπονείται στο Ε.Κ.Α.Σ., συντονίζει τους οικείους συνεργάτες του Ε.Κ.Α.Σ., μεριμνά και επιβλέπει την ανάθεση και εκπόνηση των εργασιών, επιμελείται των συνεδριάσεων των επιτροπών, μεριμνά για την εκπόνηση των θεμάτων σχεδιασμού και ανάλυσης πολιτικής. Ο Επιστημονικός Διευθυντής μέλος Δ.Ε.Π. Α.Ε.Ι. συνάπτει σύμβαση έργου ιδιωτικού δικαίου στο πλαίσιο της προβλεπόμενης συνεργασίας με το Ε.Κ.Α.Σ., με τριετή θητεία, δυνάμενη να ανανεώνεται και υπάγεται στις διατάξεις του άρθρου 2 του ν. 2530/1997 (ΦΕΚ 218 Α΄)».»
    Οι παράγραφοι 45, 46 και 47 του ως άνω άρθρου αναριθμούνται σε 46, 47 και 48 αντίστοιχα. 
    Ευχαριστώ πολύ.
    Τα καταθέτω στα Πρακτικά.
    (Στο σημείο αυτό ο Υφυπουργός Εξωτερικών κ. Θεόδωρος Κασσίμης καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
    (Να φωτογραφηθούν οι σελ. 142-145)
     	ΠΡΟΕΔΡΕΥΩΝ (Αναστάσιος Νεράντζης): Παρακαλώ να καταχωρισθούν στα Πρακτικά και να διανεμηθούν αμέσως στους συναδέλφους, ούτως ώστε να λάβουν πλήρη γνώση και της διατυπώσεως και της ουσίας των παρεμβάσεων αυτών.
     ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε Πρόεδρε, μου επιτρέπετε άλλη μία παρατήρηση;
     ΠΡΟΕΔΡΕΥΩΝ (Αναστάσιος Νεράντζης): Παρακαλώ.
     ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Επειδή συζητήθηκε χθες το μεσημέρι, αν μπορούμε να έχουμε από τη Νομική Υπηρεσία του Υπουργείου Εξωτερικών μία γνωμοδότηση σχετικά με το θέμα του κλειστού επαγγέλματος ή όχι. Αντιλαμβάνεστε ότι μέσα στο χθεσινό απόγευμα δεν μπορούσε να μας κάνει μία γνωμοδότηση η Νομική Υπηρεσία, αλλά έχω να καταθέσω ένα σημείωμα, το οποίο θα διανεμηθεί και στους συναδέλφους, που έγινε από τη Νομική Υπηρεσία, το οποίο αναφέρεται και στις δύο περιπτώσεις και για τις προσλήψεις του Υπουργείου Εξωτερικών και για το θέμα των ορκωτών μεταφραστών. 
     Εδώ θέλω να επισημάνω ότι εκεί ακριβώς αναφέρεται ότι υπάρχει μία επιτροπή, η οποία φαίνεται ότι μελετά το θέμα της σχετικής οδηγίας της Ευρωπαϊκής Ένωσης και εξηγεί γιατί κατά την άποψή μας δεν πρόκειται περί κλειστού επαγγέλματος. 
     Το καταθέτω, ώστε να διανεμηθεί και στους συναδέλφους.
      (Στο σημείο αυτό ο Υφυπουργός Εξωτερικών κ. Θεόδωρος Κασσίμης καταθέτει για τα Πρακτικά το προναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΑΣΤΕΡΙΟΣ ΡΟΝΤΟΥΛΗΣ: Λέει και για το εκτός Α.Σ.Ε.Π.;
     ΠΡΟΕΔΡΕΥΩΝ (Αναστάσιος Νεράντζης): Θα τα δούμε αυτά. Θα διανεμηθούν, κύριε Ροντούλη.
     ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Δεν κατάλαβα αυτό που λέτε. Δεν ετέθη κανένα τέτοιο αίτημα χθες. Εάν το θέσετε σήμερα, θα απαντήσω αύριο.
     ΠΡΟΕΔΡΕΥΩΝ (Αναστάσιος Νεράντζης): Παρακαλώ να προχωρήσουμε. 
     Θέλω να υπενθυμίσω, προτού μπούμε στη συζήτηση και καλέσω στο Βήμα τον εισηγητή, ότι στις 12.00’ θα γίνει η ψηφοφορία επί της αιτήσεως άρσης ασυλίας του συναδέλφου μας κ. Αϊβαλιώτη. 
     Ο εισηγητής της Πλειοψηφίας κ. Κεδίκογλου έχει το λόγο.
	ΣΙΜΟΣ ΚΕΔΙΚΟΓΛΟΥ: Ευχαριστώ, κύριε Πρόεδρε.
	Κατ’ αρχάς θα ήθελα να εκφράσω την ικανοποίησή μου για τις συνεχείς βελτιώσεις στο νομοσχέδιο. Νομίζω ότι είναι από τα καλύτερα αποτελέσματα κοινοβουλευτικής εργασίας και λυπάμαι που τα μέσα ενημέρωσης σίγουρα δεν θα προβάλουν αυτήν την πτυχή. Από τη στιγμή που μπήκε το νομοσχέδιο στην επιτροπή μέχρι και σήμερα, την τελευταία μέρα τής κατ’ άρθρο συζήτησης στην Ολομέλεια, έχουμε συνεχείς βελτιώσεις και πνεύμα συνεννόησης.
	Τα εναπομείναντα άρθρα αφορούν τον Οργανισμό του Υπουργείου Εξωτερικών και επέρχονται σημαντικές αλλαγές. Πρέπει όμως να ξεκαθαρίσουμε ότι δεν πρόκειται για τις δομικές αλλαγές που απαιτεί το Υπουργείο Εξωτερικών, που απαιτεί ο Οργανισμός του Υπουργείου Εξωτερικών, όπως όλοι συμφώνησαν κατά τη διάρκεια της συζήτησης στην επιτροπή. Θέλω να εκφράσω ξανά την ελπίδα μου ότι στο αναμενόμενο νομοσχέδιο που θα επιφέρει και τις δομικές αλλαγές στο Υπουργείο Εξωτερικών θα επικρατήσει ανάλογο πνεύμα συνεννόησης και συναίνεσης, γιατί αυτά τα ζητήματα δεν προσφέρονται για κομματικές επιδιώξεις και στόχους, αλλά είναι εθνικά ζητήματα και πρέπει να αντιμετωπίζονται διακομματικά και αν είναι δυνατόν με ομόφωνη προσέγγιση.
	Υπάρχει βέβαια μία εξαίρεση στα άρθρα που συζητάμε σήμερα, ένα ζήτημα το οποίο προκάλεσε τις αντιδράσεις της Αντιπολίτευσης. Με λύπη μου άκουσα ότι δεν μπορούν να ψηφίσουν ακόμα και άρθρα με τα οποία συμφωνούν λόγω της συγκεκριμένης διάταξης. Αναφέρομαι φυσικά στους πρέσβεις εκ προσωπικοτήτων. Νομίζω ότι είναι δεδομένο ότι είναι αυξημένες οι διπλωματικές ανάγκες της Ελλάδας στο προσεχές διάστημα και μάλλον και στα επόμενα χρόνια θα βαίνουν διαρκώς κλιμακούμενες. Ορίζεται ένας αριθμός δεκαπέντε πρέσβεων εκ προσωπικοτήτων. Οι αντιδράσεις αφορούσαν τόσο αυτήν καθ’ αυτήν την έννοια του πρέσβη εκ προσωπικοτήτων όσο και τον αριθμό. 
	Εδώ θα ήθελα να ζητήσω από τους συναδέλφους της Αντιπολίτευσης να έχουμε λιγότερη καχυποψία, να αντιμετωπίζουμε τα πράγματα πιο θετικά, να μην περιμένουμε το χειρότερο, να μην κρίνουμε με βάση το παρελθόν. Ίσως να υπήρξαν άστοχες περιπτώσεις τοποθέτησης πρέσβεων εκ προσωπικοτήτων στο παρελθόν. Νομίζω ότι η περίπτωση του κ. Ρόντου είναι μία τέτοια. 
      Εδώ επιτρέψτε μου μία αναφορά στο ζήτημα το Κοσσυφοπεδίου που θα έπρεπε να μας απασχολήσει. Ακούγονται πληροφορίες ότι σχεδιάζεται ίσως και μία πιθανή διχοτόμηση του Κοσσυφοπεδίου. Θα πρέπει να σκεφτούμε τι παρενέργειες θα έχει αυτή η διχοτόμηση στα Σκόπια και να προετοιμαστούμε ανάλογα. Είναι κάτι που δυστυχώς δεν μας έχει απασχολήσει ιδιαίτερα και δεν έχουμε υπογραμμίσει τη σύνδεση μεταξύ Κοσσυφοπεδίου και Σκοπίων στη βαλκανική σκηνή. Νομίζω λοιπόν ότι στο τρέχον σκηνικό εάν ο κ. Ρόντος δηλώνει ότι είναι πρώην πρέσβης της Ελλάδας, με τις θέσεις που έχει στα ζητήματα του Κοσσυφοπεδίου σίγουρα μας δημιουργεί πρόβλημα. Αυτή όμως ήταν μία εξαίρεση.
	Εδώ θέλω, ζητώντας από σας να μην υπάρχει τόση καχυποψία, να αναφερθώ στα έργα και στις ημέρες της Κυβέρνησής μας. Σ’ όλα αυτά τα πέντε χρόνια που είμαστε στην Κυβέρνηση τοποθετήθηκαν ελάχιστοι πρέσβεις εκ προσωπικοτήτων, για τους οποίους δεν αναφέρθηκε καμμία ένσταση. Θα ήθελα να μας επιτρέψετε να συνεχίσουμε με τον ίδιο τρόπο. Αναφερθήκατε και σε συγκεκριμένα ονόματα κατά τη διάρκεια της συζήτησης στην επιτροπή, τα οποία διαψεύστηκαν κατηγορηματικά. Θα ήθελα να υπάρχει περισσότερη καλή πίστη μεταξύ μας. Αυτά τα ζητήματα είναι εκείνα στα οποία θα έπρεπε να πετυχαίνουμε την ευρύτερη δυνατή συναίνεση. Δεν πρόκειται να επεκταθώ περισσότερο, απλώς θέλω να ζητήσω μία αλλαγή νοοτροπίας και να είμαστε πιο καλόπιστοι ο ένας με τον άλλο και να μην περιμένουμε το χειρότερο.
	Κατά τα άλλα, οι αλλαγές αφορούν ζητήματα τα οποία θα έπρεπε να έχουν αντιμετωπιστεί από καιρό. Θέλω να υπογραμμίσω ιδιαίτερα τη σημασία του γραφείου οικογενειακής στήριξης. Είναι κάτι που χρειάζονται οι οικογένειες των διπλωματών μας, των ανθρώπων μας στο εξωτερικό. Αυτοί είναι οι αφανείς ήρωες.
	Θα κάνω μία μικρή αναφορά στις τιμητικές διακρίσεις που θεσπίζονται. Το ξέρω ότι υπάρχουν και άλλες τιμητικές διακρίσεις, αλλά καλό είναι να μπορεί και το Υπουργείο Εξωτερικών να έχει μία «διπλωματική» ευελιξία, έτσι ώστε να μπορεί να χειρίζεται κατά το δοκούν ορισμένες περιπτώσεις.
	Σας ευχαριστώ πολύ.
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Κεδίκογλου.
     Το λόγο έχει ο εισηγητής του ΠΑ.ΣΟ.Κ. κ. Μπεγλίτης.
     Ορίστε, κύριε συνάδελφε. 
     ΠΑΝΑΓΙΩΤΗΣ ΜΠΕΓΛΙΤΗΣ: Ευχαριστώ, κύριε Πρόεδρε. 
     Κυρίες και κύριοι συνάδελφοι, εισερχόμεθα σήμερα στο σκληρό πυρήνα αυτού του σχεδίου νόμου, σε ρυθμίσεις που ουσιαστικά στοχεύουν στην αλλοίωση κατά την άποψή μας του μοντέλου υπηρεσιακής και λειτουργικής δομής στο Υπουργείο Εξωτερικών. 
     Είχαμε υποστηρίξει από την αρχή ότι η εκσυγχρονιστική τομή –το επισημαίνω αυτό- στα θέματα μεταφραστικής υπηρεσίας αποτελούν το άλλοθι και το βολικό πρόσχημα για την κυρία Υπουργό Εξωτερικών, την κ. Μπακογιάννη, για να φέρει μια σειρά ρυθμίσεων τις οποίες χαρακτηρίζουμε ως απαράδεκτες. Αλλοιώνουν και ανατρέπουν ισορροπίες και τελικά δημιουργούν ένα στενό σώμα διπλωματικών ή εξωδιπλωματικών υπαλλήλων για τον απόλυτο έλεγχο του Υπουργείου Εξωτερικών. 
     Γίνομαι πιο συγκεκριμένος. Ξεκινώ με τα άρθρα για να τελειώσω με κάποιες πιο γενικές παρατηρήσεις στο θέμα της αναγκαίας μεταρρύθμισης στο χώρο του Υπουργείου Εξωτερικών, στη λειτουργία του Υπουργείου Εξωτερικών, για το οποίο πιστεύω ότι όλοι συμφωνούμε, πως σήμερα στις ανάγκες του 2008 σε ένα σύγχρονο πολυπολικό και σύνθετο κόσμο το Υπουργείο Εξωτερικών δεν μπορεί να προχωρήσει, δεν μπορεί να επιτελέσει τη λειτουργία του με μικροκομματικές λογικές και ρυθμίσεις εσωτερικής ανακατανομής εξουσίας. 
     Πριν προχωρήσω στα άρθρα θα ήθελα να επισημάνω στον κύριο Υπουργό ότι θα μπορούσε το Υπουργείο Εξωτερικών να σπάσει το άρθρο 41 σε επί μέρους άρθρα. Γιατί -όπως πάντα θέλω να είμαι δίκαιος- υπάρχουν επί μέρους ρυθμίσεις που είναι δίκαιες για κλάδους εργαζομένων στο Υπουργείο Εξωτερικών και άλλες που αποτελούν μια θεσμική, θα έλεγα, πρόοδο και θα τις ψηφίσουμε. Όμως αφού φέρνετε en bloc το άρθρο 41, σας το λέω ειλικρινά, κύριε Υπουργέ, και παρά τις προσπάθειες που κάνετε, δεν μπορούμε να το ψηφίσουμε. Γιατί το μείζον για μας, το πολιτικά μείζον είναι αυτό στο οποίο θα αναφερθώ στην παρέμβασή μου. 
     Στο άρθρο 41, παράγραφος 2, προβλέπετε και σωστά μετατάξεις κλάδων του Υπουργείου Εξωτερικών. Είχα θέσει και στην επιτροπή το ερώτημα. Γιατί αυτή η διακριτική μεταχείριση απέναντι στους υπαλλήλους Τ.Ε. και Π.Ε. διοικητικού; Μου δώσατε μια εξήγηση. Για να είμαι ειλικρινής, δεν με έπεισε τόσο από την πολιτική όσο και από τη διοικητική πλευρά. 
     Άρθρο 41, παράγραφος 6. Είναι σωστό επί της αρχής η δημιουργία του Κέντρου Ενημέρωσης και Πληροφόρησης Απόδημου Ελληνισμού. Όμως θέλω εδώ να είμαστε απολύτως ξεκάθαροι. Πέντε χρόνια και όχι με την ευθύνη σας –πρέπει να το παραδεχθώ- έχουμε την πλήρη απαξίωση της πολιτικής για τους απόδημους από την Κυβέρνηση της Νέας Δημοκρατίας. Έχουμε την κατάργηση της Γενικής Γραμματείας Απόδημου Ελληνισμού. Έχουμε την υποβάθμισή της σε μια απλή γενική διεύθυνση. Καμμία νέα θεσμική ρύθμιση περί δημιουργίας κέντρου ενημέρωσης του Απόδημου Ελληνισμού δεν μπορεί να θεραπεύσει αυτό το σοβαρό έλλειμμα στο χώρο των αποδήμων. 
     Και κάτι άλλο σ’ αυτό. Προβλέπεται η πρόσληψη είκοσι τεσσάρων υπαλλήλων όταν γνωρίζουμε ότι η Γενική Γραμματεία Απόδημου Ελληνισμού και κατάλληλο και εξειδικευμένο και έμπειρο προσωπικό έχει, που θα μπορούσε να αξιοποιηθεί. 
     Σε κάθε όμως περίπτωση -και θα ήθελα να το υπογραμμίσω ως μια γενική παρατήρηση- το γεγονός ότι πλέον επιλέγετε εκτός Α.Σ.Ε.Π. διαδικασία προσλήψεων στο Υπουργείο Εξωτερικών για τους διοικητικούς κλάδους είναι μια εξέλιξη αρνητική, που υπονομεύει βασικές αρχές αξιοκρατίας και βεβαίως υπονομεύει και τα τελευταία ψήγματα αυτού του αντικειμενικού συστήματος που είχε εγκαθιδρύσει το Α.Σ.Ε.Π. στο χώρο της Δημόσιας Διοίκησης. 
     Έρχομαι τώρα σε ένα άλλο άρθρο. Κύριε Υπουργέ, θα είμαι πάρα πολύ αυστηρός. Είμαι βέβαιος ότι φέρνει την σφραγίδα της κ. Μπακογιάννη, αλλά εν τη απουσία της κ. Μπακογιάννη θα τα ακούσετε εσείς.
      Άρθρο 41, παράγραφος 8: Για πρώτη φορά στα χρονικά του Υπουργείου Εξωτερικών προτείνεται τελικά και προβλέπεται πρόεδρος του Ανωτάτου Υπηρεσιακού Συμβουλίου του Υπουργείου Εξωτερικών πρέσβης επί τιμή. Ούτε και με τον Οργανισμό του 1998 προβλεπόταν ανάκληση στην υπηρεσία πρέσβεως επί τιμή. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. Γεώργιος Σούρλας)
      Είναι μία λογική -στην οποία θα επανέλθω- επικίνδυνη για την πολιορκία ουσιαστικά και την καθοδήγηση του Υπουργείου Εξωτερικών από τους καθ’ όλα συμπαθείς, πλην όμως εκτός πλέον υπηρεσίας, πρέσβεις επί τιμή.
      Αυτό δεν είναι μόνο μία φωτογραφική διάταξη. Είναι μία πολιτική, ουσιαστικά, παρέμβαση στην κατεύθυνση του εξωθεσμικού και εξωυπηρεσιακού ελέγχου όλης της λειτουργίας του Υπουργείου Εξωτερικών.
      Άρθρο 41, παράγραφος 18: Προβλέπονται αποσπάσεις των διπλωματικών υπαλλήλων –και σωστά- στο πλαίσιο μιας κινητικότητας που πρέπει να υπάρχει στο Υπουργείο Εξωτερικών, σε άλλα Υπουργεία και νομικά πρόσωπα δημοσίου δικαίου. Δεν προβλέπεται, όμως, αντίστοιχη διαδικασία για τους εμπειρογνώμονες του Υπουργείου, αλλά και για τους υπαλλήλους οικονομικών και εμπορικών υποθέσεων. Γιατί αυτή η τακτική δύο μέτρων και δύο σταθμών; Έχει να κερδίσει το Υπουργείο Εξωτερικών και οι υπάλληλοί του από αυτήν την κινητικότητα, από αυτήν τη μετατόπισή τους και σε άλλα γνωστικά αντικείμενα. Έχουν να προσλάβουν εμπειρία, για να τη φέρουν μετά στο Υπουργείο Εξωτερικών. Γίνεται σε όλα τα Υπουργεία Εξωτερικών στην Ευρώπη και το ξέρετε καλά, κύριε Κασσίμη.
      Γιατί, λοιπόν, στερούμε αυτήν τη δυνατότητα από τους εμπορικούς και οικονομικούς διπλωματικούς υπαλλήλους, αλλά και από τους εμπειρογνώμονες;
      Επίσης, γιατί στερούμε από τους Ο.Ε.Υ. και τους εμπειρογνώμονες τη δυνατότητα διευθυντικού δικαιώματος στις Β’ Διευθύνσεις του Υπουργείου Εξωτερικών; 
      Ξέρετε καλά ότι υπάρχουν πολλοί αγαπητοί φίλοι, παλιοί μου συνάδελφοι, που θεωρούν απαξιωτικό να αναλαμβάνουν Β’ Διευθύνσεις, Οικονομικές Διευθύνσεις του Υπουργείου Εξωτερικών. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, αν μου επιτρέπετε, θα πάρω και τη δευτερολογία μου.
      Είναι έμπειροι και καθ’ όλα άξιοι και θα μπορούσαν να αναλάβουν τη Διεύθυνση των Οικονομικών Διευθύνσεων του Υπουργείου Εξωτερικών. 
      Έρχομαι τώρα σε τρεις επί μέρους ρυθμίσεις του άρθρου 41. Είναι η παράγραφος 22, 23 και 24. 
      Κύριε Υπουργέ, είναι επιεικώς απαράδεκτες, γιατί ενώ δόθηκε στην κ. Μπακογιάννη μια ιστορική ευκαιρία να προχωρήσει σε μία μεταρρυθμιστική τομή στον Οργανισμό του Υπουργείου Εξωτερικών, ουσιαστικά ανακυκλώνει μια στενή αντίληψη πολιτικής διαχείρισης του Υπουργείου Εξωτερικών. Γιατί εξαιρούνται οι πρέσβεις από την υποχρέωση να έρχονται πίσω στην κεντρική υπηρεσία γι’ αυτά τα δύο χρόνια, τα οποία θεωρώ πολύτιμα για την πρόσκτηση εμπειρίας; Τα θεωρώ πολύτιμα αυτά τα χρόνια –και για τους πρέσβεις ακόμα- ώστε να γνωρίσουν, να αφομοιώσουν την κοινωνική, οικονομική και πολιτική πραγματικότητα της Ελλάδας, την οποία καλούνται μετά να υπερασπιστούν στο εξωτερικό. Γιατί γίνεται αυτή η πολιτική επιλογή επαναφοράς συνταξιούχων πρέσβεων επί τιμή;
      Είναι πρόσχημα, κύριε Υπουργέ, η ανάληψη της προεδρίας του Ο.Α.Σ.Ε. από τη χώρα μας την 1.1.2009. Είχαμε τέσσερις προεδρίες στην Ευρωπαϊκή Ένωση τα τελευταία είκοσι επτά χρόνια. Ποτέ δεν χρειάστηκε να γίνει ανάκληση πρέσβεων επί τιμή για να αναλάβουν προεδρίες επί μέρους διεθνών οργανισμών ή διασκέψεων. 
      Επίσης, είναι ένα βολικό άλλοθι και ένα πολιτικό πρόσχημα, για να καλυφθεί ο πραγματικός στόχος, η αύξηση του αριθμού από πέντε σε δεκαπέντε των πρέσβεων εκ προσωπικοτήτων. 
      Θέλω να απαντήσω και στο συνάδελφο, ο οποίος μίλησε προηγουμένως, ότι ουσιαστικά αυτό υπονομεύει όλη τη λειτουργία του Υπουργείου Εξωτερικών, υπονομεύει τις πολιτικές επιλογές τής κάθε κυβέρνησης και της επόμενης κυβέρνησης. Θα είναι αναγκασμένος ο οποιοσδήποτε Υπουργός Εξωτερικών να το αλλάξει στη συνέχεια. 
      Δεν μπορεί να αλλοιωθεί αυτή η διπλωματική δομή του Υπουργείου Εξωτερικών, αγαπητέ συνάδελφε, με ένα σώμα εξωθεσμικό, που έρχεται με αυστηρά κομματικά και πολιτικά κριτήρια να καταλάβει νευραλγικές θέσεις στο Υπουργείο Εξωτερικών. Κομματικοί φίλοι, κομματικοί χορηγοί, εξωυπηρεσιακοί παράγοντες. Είναι μία επικίνδυνη πολιτική αλλοίωση της λειτουργίας του Υπουργείου Εξωτερικών. 
      Και, προφανώς, όχι απλώς το καταψηφίζουμε αλλά εκφράζουμε την έντονη διαμαρτυρία μας γι’ αυτήν την επιδιωκόμενη αλλοίωση της λειτουργίας του Υπουργείου Εξωτερικών.
      Κυρίες και κύριοι συνάδελφοι, θέλω να περάσω σε ορισμένες γενικές παρατηρήσεις, γιατί πιστεύω πάντα στην ανάγκη συνεχούς εκσυγχρονισμού της λειτουργίας του Υπουργείου Εξωτερικών. 
      Δυστυχώς, για μια ακόμη φορά δεν είδαμε απολύτως τίποτα. Ακόμα και ο φιλόδοξος στόχος του 2007 της κ. Μπακογιάννη, για να επιτύχει μια αλλαγή στη λειτουργία του Υπουργείου Εξωτερικών, δεν έχει πληρωθεί, δεν έχει ικανοποιηθεί. Γιατί, μη μου πείτε ότι άλλαξε τίποτε στην άσκηση της οικονομικής μας διπλωματίας με την κατάργηση του καθεστώτος και του αυτόνομου ρόλου των υπαλλήλων οικονομικών και εμπορικών υποθέσεων. Κάντε μας μια αξιολόγηση του ενάμιση χρόνου της κατάργησής του. Δεν υπάρχει τίποτα το θετικό σε αυτήν την κατάργηση. 
      Επίσης, δεν μπορεί να θεωρηθεί μεταρρυθμιστική προσπάθεια το γεγονός ότι σήμερα όλη η λειτουργία του Υπουργείου Εξωτερικών, ακόμη και με αυτό το σχέδιο νόμου, περνά μέσα από την απόλυτη κυριαρχία της πολιτικής ηγεσίας του Υπουργείου Εξωτερικών. Είχα την υπομονή, κύριε Υπουργέ, να μετρήσω εκατόν πενήντα φορές που αναφέρετε ότι με απόφαση του Υπουργού Εξωτερικών, λύνονται προβλήματα, τα οποία ρυθμίζονται επί της αρχής σ' αυτό το σχέδιο νόμου. Πρόκειται για την έκφραση της απόλυτης παντοκρατορίας του ή της εκάστοτε Υπουργού Εξωτερικών στο Υπουργείο Εξωτερικών, ερήμην της Βουλής, που θα μπορούσαμε πολλά απ’ αυτά να τα ρυθμίσουμε σήμερα με αυτό το σχέδιο νόμου και όχι να παραπέμπονται σε αποκλειστικές υπουργικές αποφάσεις. 
      Γίνονται αναφορές στην Τεχνική Υπηρεσία του Υπουργείου Εξωτερικών. Ήθελα να πω, όπως είπα και στην επιτροπή, ότι σήμερα το Υπουργείο Εξωτερικών και γενικότερα η Κυβέρνηση δεν έχει μια πολιτική κτηρίων στο εξωτερικό, στις πρεσβείες και στις διπλωματικές μας αποστολές. Χάνονται τεράστια ποσά στα ενοίκια και επιβαρύνεται πολύ περισσότερο ο Έλληνας φορολογούμενος. Δεν δόθηκε καμμία συνέχεια σε μία πολιτική που είχε ξεκινήσει –και πρέπει να το επισημάνω σε αυτήν την Αίθουσα- επί κυβέρνησης ΠΑ.ΣΟ.Κ., ο πρώην Υπουργός Εξωτερικών Θεόδωρος Πάγκαλος. Είναι προς το συμφέρον της ελληνικής οικονομίας, της χώρας μας, να πάμε στην κατεύθυνση απόκτησης ιδιόκτητων κτηρίων του δημοσίου στο εξωτερικό, για να μην αναγκάζεται να πληρώνει ο ελληνικός λαός τεράστια ποσά κάθε χρόνο. Ρωτήστε να μάθετε ποια είναι τα ποσά για τα ενοίκια σπιτιών και πρεσβειών στο εξωτερικό. 
      Κυρίες και κύριοι συνάδελφοι, είναι γεγονός ότι για πολλά χρόνια –και μιλώ από την εμπειρία μου είκοσι χρόνια στο Υπουργείο Εξωτερικών- το Υπουργείο Εξωτερικών δομήθηκε και συνεχίζει να δομείται στη βάση μιας καταθλιπτικής, ασφυκτικής παντοδυναμίας του Διπλωματικού Σώματος. Θέλω να κάνω, εάν θέλετε, και τη δική μου αυτοκριτική πάνω σ' αυτό το θέμα. 
      Ένα σύγχρονο Υπουργείο Εξωτερικών δεν μπορεί να δομείται αποκλειστικά μόνο σε έναν κλάδο. Ένα Υπουργείο Εξωτερικών διαπνέεται από μια εξωστρέφεια, συνδέεται δυναμικά καθημερινά με τα πανεπιστήμια, τα επιστημονικά κέντρα, με τον Ελληνισμό εκτός Ελλάδας, με όλους εκείνους τους μεγάλους επιστήμονες που έχει η χώρα στο εξωτερικό, για να προσλαμβάνει εμπειρία και διπλωματική τεχνογνωσία για πολλούς επί μέρους χώρους άσκησης της πολύπλευρης διπλωματίας της χώρας. 
      Παρ’ όλα αυτά, έχουμε ένα Υπουργείο Εξωτερικών εσωστρεφές, έγκλειστο, που ανακυκλώνει και αναπαράγει συνεχώς συγκεκριμένα συμφέροντα και αντιλήψεις. Δεν άνοιξαν τα παράθυρα του Υπουργείου Εξωτερικών ακόμη και σήμερα. Και ήταν μια μεγάλη ευκαιρία, κύριε Υπουργέ. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα μου επιτρέψετε να κάνω δύο παρατηρήσεις ακόμα, γιατί υπήρχε η ευκαιρία, κύριε Υπουργέ, να προχωρήσετε σε αλλαγές στη διαδικασία εισόδου, προσλήψεων των διπλωματών στη Διπλωματική Υπηρεσία. Εάν δεν αλλάξει, κατά την προσωπική μου εμπειρία και άποψη, ο τρόπος εισαγωγής, θα έχουμε πάντοτε ένα κλειστό κύκλωμα, ένα κλειστό επάγγελμα που αναπαράγεται σε βάρος της συλλογικής λειτουργίας του Υπουργείου Εξωτερικών. 
      Επίσης, εάν δεν αποκτήσουμε ένα διαφανές και δημοκρατικό σύστημα τοποθετήσεων στο εξωτερικό και προαγωγών, δεν πρόκειται να βρει τη λειτουργική αποτελεσματικότητα το Υπουργείο Εξωτερικών, όπως ασφαλώς δεν μπορεί να βρει τη λειτουργική του αποτελεσματικότητα και τη δημοκρατική του νομιμοποίηση το Υπουργείο Εξωτερικών, όταν έχουμε σήμερα τη δημιουργία μετακλητών θέσεων, ένα «στρατό» γενικών γραμματέων, αναπληρωτών γενικών γραμματέων, ειδικών γραμματέων στο Υπουργείο Εξωτερικών. 
      ΠΡΟΕΔΡΕΥΩΝ (Γεώργιος Σούρλας): Κύριε Μπεγλίτη, παρακαλώ να ολοκληρώσετε. 
      ΠΑΝΑΓΙΩΤΗΣ ΜΠΕΓΛΙΤΗΣ: Κύριε Πρόεδρε, δεν θα δευτερολογήσω. 
      ΠΡΟΕΔΡΕΥΩΝ (Γεώργιος Σούρλας): Έχετε καλύψει και το χρόνο δευτερολογίας, τον έχετε υπερβεί κατά πολύ. 
      ΠΑΝΑΓΙΩΤΗΣ ΜΠΕΓΛΙΤΗΣ: Τελειώνω, κύριε Πρόεδρε. 
      Υπάρχουν δύο σημεία που θα ήθελα να θίξω και τελειώνω με αυτά. Υπήρχε μεγάλη ευκαιρία σήμερα να ξαναδούμε όλη τη συγκρότηση του Επιστημονικού Κέντρου Ανάλυσης και Σχεδιασμού του Υπουργείου Εξωτερικών ως ένα στρατηγικό εργαλείο για τη χώρα μας, για την ενσωμάτωση πληροφοριών και εμπειριών από τη διεθνή πραγματικότητα. Δεν έγινε. Το πρόβλημα δεν είναι ο ορισμός επιστημονικού διευθυντή. Το πρόβλημα είναι ότι δεν υπάρχει σήμερα στρατηγική αξιοποίησης, θεσμών και λειτουργιών προς όφελος του Υπουργείου Εξωτερικών.
    Τελειώνω με μία παρατήρηση. Θα περίμενα από την Κυβέρνηση με την εμπειρία την πενταετή, να ξαναδεί το Εθνικό Συμβούλιο Εξωτερικής Πολιτικής, μια θεσμική καινοτομία που έφερε η Κυβέρνηση του ΠΑ.ΣΟ.Κ., με Υπουργό τότε Εξωτερικών, τον κ. Παπανδρέου. Σήμερα, όμως, εξαντλείται σε ένα τελετουργικό σιωπηρών μυστικοσυμβούλων. 
    ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Μπεγλίτη. Εσείς αναπτύσσετε όλα τα θέματα του Υπουργείου Εσωτερικών.
    ΠΑΝΑΓΙΩΤΗΣ ΜΠΕΓΛΙΤΗΣ: Αυτό είναι το νομοσχέδιο, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Το νομοσχέδιο δεν είναι αυτό. Εσείς αναφέρεσθε σε όλη τη δομή οργάνωσης, λειτουργίας του Υπουργείου. Δεν είναι αυτό.
    ΠΑΝΑΓΙΩΤΗΣ ΜΠΕΓΛΙΤΗΣ: Αυτό είναι το Υπουργείο Εξωτερικών, κύριε Πρόεδρε. 
    ΠΡΟΕΔΡΕΥΩΝ (Γεώργιος Σούρλας): Όχι, κύριε συνάδελφε, να μπει μία τάξη. Συντομεύστε παρακαλώ πολύ.
    ΠΑΝΑΓΙΩΤΗΣ ΜΠΕΓΛΙΤΗΣ: Τελειώνω με την εξής παρατήρηση. Για μία ακόμη φορά χάθηκε η ευκαιρία για ένα μεγάλο θεσμικό εκσυγχρονισμό του Υπουργείου Εξωτερικών. Και αυτό, γιατί δεν υπάρχει η αναγκαία πολιτική βούληση. Η πολιτική βούληση τελικά εξαντλήθηκε σε μία μικροδιευθέτηση κάποιων σκοπιμοτήτων και κάποιων συμφερόντων στο Υπουργείο Εξωτερικών. Δεν μπορούμε, παρά τα επιμέρους θετικά που περιέχει το άρθρο 41, να το ψηφίσουμε. 
    Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ενημερώσω το Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα δύο μαθήτριες και μαθητές και δύο συνοδοί-καθηγητές από το 4 o Γενικό Λύκειο Αλίμου. 
      Η Βουλή τους καλωσορίζει και τους εύχεται καλές σπουδές.
      (Χειροκροτήματα απ’ όλες τις πτέρυγες της Βουλής)
      Το λόγο έχει η Κοινοβουλευτική Εκπρόσωπος του Κομμουνιστικού Κόμματος Ελλάδας κ. Λιάνα Κανέλλη.
      ΛΙΑΝΑ ΚΑΝΕΛΛΗ: Ευχαριστώ πολύ, κύριε Πρόεδρε.
      Κύριε Υπουργέ, κύριοι συνάδελφοι, σας δηλώσαμε από χθες ότι θα καταψηφίσουμε στο σύνολο το νομοσχέδιο. Είδα σήμερα κάποιες βελτιώσεις. Θα μπορούσα να σας πω ότι μερικές απ’ αυτές έχουν και μία λογική και σε ένα βαθμό ανταποκρίνονται στην κριτική που έγινε. Δεν αλλάζει τίποτε. Θα μου επιτρέψετε, όμως, να χρησιμοποιήσω το Βήμα. Χθες εσείς και εγώ, χωρίς να βαλτοπεδήσω ει μη μόνο για λόγους πολιτικής ευπρέπειας και του Κομμουνιστικού Κόμματος και δικής μου και δικής σας και γιατί πολλές φορές τα lapsus linguae, ή οι πρόχειρες τοποθετήσεις αφαιρούν από το λαό εδώ μέσα το δικαίωμα να ενημερώνονται επί πραγματικών περιστατικών. Η καλύτερη γνώση για το λαό είναι η γνώση του νόμου. Δεν είναι υποχρεωμένοι όλοι οι πολίτες να ξέρουν όλους τους νόμους. Δουλειά εμάς εδώ των πολιτικών είναι να τους γνωστοποιούμε και να τους κατεβάζουμε κάτω, είτε συμφωνούμε μ’ αυτούς είτε διαφωνούμε μ’ αυτούς. 
      Διαφωνήσαμε εσείς και εγώ χθες για την «αξία» του διοικητού του Αγίου Όρους, την πολιτική και λειτουργική, στην τρέχουσα. Λυπάμαι που θα σας το πω, αλλά δεν κατανοώ αυτή τη συζήτηση που γίνεται μέχρι σήμερα. Και όταν έλεγα ότι είναι άφαντος, είχα λόγο που το έλεγα. Από τη διοίκηση του Αγίου Όρους ο τωρινός είναι εφοπλιστής, ο προηγούμενος ήταν εκδότης και ο προπροηγούμενος δεν ξέρω εγώ τι άλλο. Άνθρωποι γραμματιζούμενοι, της κοινωνίας! Ο ρόλος του διοικητή του Αγίου Όρους και ο τρόπος με τον οποίο γίνονται οι πωλήσεις, ο τρόπος καθορισμού του τιμήματος και ο τρόπος καθορισμού του τιμήματος και επί ανταλλαγής κτημάτων βρίσκονται στον 1198 της 25ης Αυγούστου του 1981. 
      Και διαβάζω για καταγραφή στα Πρακτικά και παρακαλώ πολύ την προσοχή όλων των συναδέλφων. Δεν θα διαβάσω όλο το νόμο, δεν θα «φάω» το οκτάλεπτό μου, ούτως ή άλλως τα άρθρα τα καταψηφίζουμε, θα διαβάσω τα κεντρικά και θα σας πω μόνο, ότι η αγνόηση της παρουσίας του διοικητού ή της γνώσης του διοικητού του Αγίου Όρους για τα τεκταινόμενα περιουσιακώς, εκτός του Αγίου Όρους, στοιχείων του Αγίου Όρους, συνεπάγονται την ακυρότητα πάσης πράξης. Άρθρο 3, του ισχύοντος μέχρι σήμερα νόμου. 
      Λυπάμαι που δεν σας το είπαν, αλλά δεν τον έφτιαξα από το κεφάλι μου το νόμο. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Ωραία, είναι μία απλή…
      ΛΙΑΝΑ ΚΑΝΕΛΛΗ: Η παράγραφος 2, του άρθρου 2, για να συνοψίσω –θα το καταθέσω στα Πρακτικά, υπάρχει βέβαια στα Πρακτικά της Βουλής, αλλιώς από πού το βρήκα εγώ;- για να πουλήσει, ανταλλάξει, εκποιήσει περιουσία αναπαλλοτρίωτη το Άγιο Όρος που βρίσκεται εκτός των ορίων του Αγίου Όρους, γίνεται μόνο δια λόγους προφανούς ωφελείας των ως επί ακινήτων άνευ προσόδου ή όταν δια του τιμήματος της πωλήσεως αντιμετωπίζεται η θεραπεία σοβαράς ανάγκης της Ιεράς Μονής. Δεν πάω στις λεπτομέρειες. 
      Πάω στο 2: Η εκποίησις των ως άνω ακινήτων των ανηκόντων κατά κυριότητα, νομήν ή έτερον εμπράγματον δικαίωμα εις Ιεράν Μονήν του Αγίου Όρους, πραγματοποιείται δια δημοπρασίας. 
      Το 2 που μας καίει: «Η δημοπρασία διενεργείται οιανδήποτε ημέραν της εβδομάδος, βάσει διακηρύξεως και όρων συγγραφής υποχρεώσεων εγκρινομένων υπό της Ιεράς Γεροντικής Συνάξεως. Περίληψις της διακηρύξεως δέον να δημοσιεύεται είκοσι τουλάχιστον ημέρας δις προ της διεξαγωγής της δημοπρασίας, εις μία τοπικήν εφημερίδαν της Αθήνας και της Θεσσαλονίκης και κοινοποιείται στον Υπουργό Οικονομικών (υπηρεσία δημοσίων κτημάτων) και εις την Διοίκησιν του Αγίου Όρους. Η δημοσίευσις διαλαμβάνει την έκτασιν του πωλουμένου ακινήτου». Εάν δεν κοινοποιηθεί και δεν ξέρει ο διοικητής, πάμε στο 6 του ιδίου άρθρου «οι ανωτέρω διατυπώσεις δεν εφαρμόζονται σε περίπτωση που υπάρχει το δημόσιο μέσα, αλλά εκεί πρέπει να καθοριστεί το τίμημα με δημοπρασία. 
      Πάω στο 3: «Εκποίησις ή ανταλλαγή ακινήτων Ιεράς Μονής κειμένων εκτός της εδαφικής περιοχής του Άθω, επιχειρηθείσα άνευ τηρήσεως των υπέρ της Ιεράς Μονής τασσομένων εν τω παρόντι διατυπώσεων είναι άκυρος». 
      Αν δεν ξέρει ο διοικητής σας είτε γιατί είναι άρρωστος, είτε γιατί έχει πάει σπίτι είτε γιατί δεν σας ειδοποίησε…
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Επιτρέπεται κύριε Πρόεδρε;
      ΛΙΑΝΑ ΚΑΝΕΛΛΗ: Κύριε Υπουργέ, θα σας επιτρέψω μόλις τελειώσει ο χρόνος μου. Δικός μου είναι ο χρόνος και μπορώ να τον κρατήσω μέχρι τα οκτώ λεπτά ή μπορεί να σταματήσω και στα επτά, αν θέλετε, να σας χαρίσω και ένα λεπτό.
      ΠΡΟΕΔΡΕΥΩΝ (Γεώργιος Σούρλας): Συνεχίστε, κυρία Κανέλλη.
      ΛΙΑΝΑ ΚΑΝΕΛΛΗ: Σας παρακαλώ πάρα πολύ. Δεν μπορεί να ισχυρίζεται κανένας, μα κανένας, ότι κάποιοι δεν ήξεραν ή παρασύρθηκαν. Αν συμβαίνει αυτό, όπως «σέρνεται» αυτές τις ημέρες, τότε ο διοικητής σας έχει κρύψει στοιχεία, γιατί είναι υποχρέωση του διοικητού. Να ξέρετε ποιος θέλει, ποιος δεν θέλει, ποιος βγαίνει σε δημοπρασία, για ποιο λόγο βγαίνει στη δημοπρασία, ποιοι είναι ακριβώς οι όροι της δημοπρασίας, πώς γίνεται η ανταλλαγή των ακινήτων. Εάν δεν τα ξέρει ο διοικητής, δεν είναι διοικητής. Θα μπορούσε ο οποιοσδήποτε να ισχυριστεί ακυρότητα, από την ώρα που δεν υπάρχουν έγγραφα με την υπογραφή του διοικητού. Δεν μπορείτε, λοιπόν, να έρχεστε εδώ μέσα και να μου λέτε ότι εγώ λάθος σας είπα και ότι μόνο επί χούντας είχε αρμοδιότητες ο διοικητής. Συνεπάγεται ακυρότητα. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Πού το βλέπετε αυτό; 
      ΠΡΟΕΔΡΕΥΩΝ (Γεώργιος Σούρλας): Κύριε Κασσίμη, σας παρακαλώ, θα απαντήσετε μετά. 
      ΛΙΑΝΑ ΚΑΝΕΛΛΗ: Στον ίδιο νόμο, στο άρθρο 4, από σύμπτωση ξέρετε τι φτιάχνει αυτό εδώ πέρα; Λειτουργεί τα του Αγίου Όρους και τα του Μεγάρου Μουσικής. Είναι ο ίδιος νόμος. 
      Στο άρθρο 4: Το ελληνικό δημόσιο δικαιούται όπως εντός τριμήνου από της εις αυτό ανακοινώσεως εγγράφως της εγκρίσεως της δημοπρασίας –το ελληνικό δημόσιο πρέπει να εγκρίνει τη δημοπρασία ή η Ιερά Κοινότητα- η οποία επίσης γνωστοποιείται στη διοίκηση του Αγίου Όρους δηλώσει εγγράφως προς τη μονή ότι επιθυμεί το δημόσιο να παρέμβει και να τα πάρει με την τιμή της άγονης ή μη δημοπρασίας. 
      Επομένως, έχουμε ένα νόμο -συζητάμε τόσο καιρό για το Βατοπαίδιο- που καθορίζει τρόπους, τιμές, τιμήματα, διοικητές, μη διοικητές. Τι στον κόρακα συζητάμε, λες και δεν ξέρουμε τους νόμους; 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Αυτό που λέτε….
       ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μπορείτε να μιλήσετε και να απαντήσετε μετά. 
      ΛΙΑΝΑ ΚΑΝΕΛΛΗ: Σας παρακαλώ πάρα πολύ!
      Δεν μπορείτε, λοιπόν, να με κατηγορείτε εμένα και να λέτε «εδώ είναι γραμμένο στα Πρακτικά». Μου είπατε χθες για τον διοικητή του Αγίου Όρους, όταν σας είπα ότι είναι άφαντος. Φέρτε τον εδώ, να μας πει και ένας εφοπλιστής τι ξέρει και πώς βρέθηκαν εις χείρας εφοπλιστού και τα κτήρια που πουλήθηκαν. Εφοπλιστής αγόρασε εκείνο το ολυμπιακό ακίνητο, εφοπλιστής διοικεί το Άγιο Όρος. Γιατί να πνιγώ εγώ στη θάλασσα του Βαλτοπεδίου, που λέει και ο Πρόεδρος δικαίως; Δεν θέλω να μπω σε αυτό το πέλαγος. Θέλω δημόσια τα κτήματα και δημόσια την περιουσία, από το τελευταίο δένδρο μέχρι το τελευταίο χαλικάκι της άμμου και από το τελευταίο εκατοστό θάλασσας μέχρι το τελευταίο εκατοστό ενέργειας σ’ αυτόν τον τόπο. Αυτό είναι πολιτική θέση. 
      Να έρχεστε, όμως, εδώ και να μου λέτε «γιατί να τον φέρουμε τον διοικητή; Τι να τον κάνουμε τον διοικητή; Ο διοικητής έτσι υπάρχει». Γιατί υπάρχει δηλαδή, έτσι ο διοικητής; Μην τον διορίσετε. Και δεν μου λέτε, παίρνει αποζημίωση ο διοικητής; Γιατί αν παίρνει αποζημίωση για να είναι εκεί ως έτσι υπάρχων, τότε πείτε μας ότι δεν μπορεί να ασκήσει τα καθήκοντά του ο κ. Κασμίρογλου. Και εδώ καθόμαστε και συζητάμε εποπτικά, πειθαρχικά συμβούλια, για δέκα μεταφραστές ή για είκοσι μεταφραστές, συζητάμε αν θα είναι επί τιμή ή δεν θα είναι επί τιμή, αν θα είναι συνταξιούχος ο ελέγχων, ο εποπτεύων κ.λπ..
     Εδώ δεν είναι ελέγχων, δεν είναι εποπτεύων, δεν είναι τίποτα; 
     Κύριε Πρόεδρε, εγώ άδραξα την ευκαιρία και για συναδέλφους δημοσιογράφους και για πολίτες και για ενδιαφερομένους και για μη ενδιαφερομένους. Δεν αντέχω να είμαι σε ασαφή ή κατηγορούμενη για ασάφεια όταν μιλάω. Και να θέλουμε να ακούσουμε το διοικητή και να μένει στη σκιά, για μένα μου επιτρέπει με βάση αυτό να θεωρήσω ότι ο άνθρωπος ή άρρωστος είναι ή δεν μπορεί ή δεν θέλει. Αυτό θα το κρίνουμε τις επόμενες μέρες με τις επόμενες διαδικασίες. 
     Καταψηφίζουμε τα άρθρα -το έχω δηλώσει άλλωστε από χθες- μέχρι κεραίας ως το τελευταίο. 
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, παρά τη διαβεβαίωση βαλτοπεδήσατε, ή βατοπεδήσατε επί οκτάλεπτο. 
     ΛΙΑΝΑ ΚΑΝΕΛΛΗ: Δεν βαλτοπέδησα. Ανέφερα επίσημα κείμενα. 
     ΠΡΟΕΔΡΕΥΩΝ (Γεώργιος Σούρλας): Εγώ τώρα δεν θέλω να βαλτοπεδήσω. Θα πω ότι αυτά που λέτε είναι σωστά για τους διοικητές του Αγίου Όρους. Ξέρετε, όμως, ότι εδώ στη Βουλή πριν από χρόνια νεαρότερος Βουλευτής, άκουσα από πρώην Πρωθυπουργό να λέει ότι δύο διοικητές παράνομα είχαν διοριστεί στο Άγιο Όρος. Μην το ξεχνάτε αυτό. 
     ΛΙΑΝΑ ΚΑΝΕΛΛΗ: Όταν ήταν διοικητής του Αγίου Όρους ο κ. Ψυχάρης τα πράγματα ήταν πολύ ωραία θέλετε να πείτε, ενώ όταν ήρθε ο κ. Δαλακούρας, τι έγινε;
     ΠΡΟΕΔΡΕΥΩΝ (Γεώργιος Σούρλας): Παρακαλώ, κυρία Κανέλλη. 
     Το λόγο τον έχει ο κύριος Υπουργός. 
     ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε Πρόεδρε, ωραία είναι να διαβάζουμε ένα νόμο, αλλά να καταλαβαίνουμε τι λέει ο νόμος. Όχι να τον ερμηνεύουμε κατά το δοκούν. Ο νόμος λέει κάτι πολύ απλό. Κοινοποιείται στο διοικητή του Αγίου Όρους. Δεν λέει ότι από κει και πέρα ο διοικητής του Αγίου Όρους μπορεί να πει απαγορεύω ή δεν απαγορεύω. Κοινοποιείται. Και εγώ σας λέω ότι κοινοποιήθηκε και είναι στο αρχείο του διοικητού. Και τι έγινε; 
     ΛΙΑΝΑ ΚΑΝΕΛΛΗ: Για το αρχείο πάει ο διοικητής εκεί; 
     ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κυρία Κανέλλη, μην με διακόπτετε, δεν σας το επιτρέπω. 
     ΠΡΟΕΔΡΕΥΩΝ (Γεώργιος Σούρλας): Παρακαλώ, κυρία Κανέλλη, μη διακόπτετε. 
     ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Δεν επιτρέπεται να διαβάζουμε ένα νόμο και μετά να κάνουμε μια αγόρευση κατά το δοκούν. 
     ΛΙΑΝΑ ΚΑΝΕΛΛΗ: Μα, τι λέτε; Ο διοικητής δεν είναι σε συνεργασία με την πολιτεία, με το Υπουργείο Εξωτερικών; 
     ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Σας παρακαλώ μη διακόπτετε. Τώρα μιλάω εγώ. 
     ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, σας παρακαλώ. 
     ΛΙΑΝΑ ΚΑΝΕΛΛΗ: Μα, με προσβάλλει, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Σας παρακαλώ. Αφήστε να πει την άποψή του. Δεν σας προσβάλλει. Έχει μια άποψη. Τι να κάνουμε τώρα; 
     ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε Πρόεδρε, όλοι οι συνειρμοί της κυρίας Κανέλλη ήταν ότι μετά τη κοινοποίηση κάτι θα έπρεπε να κάνει ο διοικητής του Αγίου Όρους. Αλλά ο νόμος τον οποίο μας διάβασε δεν αναφέρει ότι ο διοικητής του Αγίου Όρους πρέπει ή μπορεί να κάνει τίποτα μετά τη κοινοποίηση. Στη μόνη περίπτωση που θα μπορούσε ήταν να ενημερώσει το Υπουργείο Οικονομικών στο οποίο όμως επίσης κοινοποιούνται αυτά τα χαρτιά. Και όταν πρόκειται περί ανταλλαγής με το Υπουργείο Οικονομικών, άρα με το δημόσιο, δεν μπορεί να πει κανείς ότι προέχει η προτίμηση του δημοσίου. Το δημόσιο την κάνει. 
     Θέλω, όμως να επανέλθω...
     ΛΙΑΝΑ ΚΑΝΕΛΛΗ: Ποιος γνωστοποιεί στο δημόσιο; Ποιος γνωστοποιεί τις αποφάσεις της μονής στο δημόσιο; Όχι ο διοικητής; Δεν πρέπει να λέγονται αυτά εδώ και να παραπλανούμε τον ελληνικό λαό. 
     ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κυρία Κανέλλη, να μην κοροϊδεύετε τον ελληνικό λαό λέγοντας πράγματα που δεν περιέχονται στο νόμο που διαβάσατε. 
     ΛΙΑΝΑ ΚΑΝΕΛΛΗ: Δεν μπορείτε να λέτε ψέματα. Ο καθένας ερμηνεύει το νόμο, φτάνει να τον ξέρει, όπως νομίζει.
     ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Εσείς λέτε ψέματα και λυπούμαι, διότι αυτή τη στιγμή διαβάσατε ένα νόμο κυρία Κανέλλη και μετά κάνετε αγόρευση πέραν του νόμου. Λυπούμαι. Ο λαϊκισμός δεν βοηθάει κυρία Κανέλλη. 
     ΛΙΑΝΑ ΚΑΝΕΛΛΗ: Δεν μπορείτε να τα λέτε αυτά. Λέτε ψέματα. 
      (Θόρυβος-Κωδωνοκρουσίες)
      ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, σας παρακαλώ. Δεν γίνεται αυτό. Είναι απαράδεκτο. Δεν έχετε το δικαίωμα να διακόπτετε τον Υπουργό. Είναι δικαίωμά του να λέει αυτό που θέλει. Το πολύ-πολύ να σας δώσω ξανά μετά το λόγο να μιλήσετε. Σας παρακαλώ πάρα πολύ. Μη διακόπτετε άλλη φορά. Εγώ δεν θα κατέβω από το Προεδρείο για να σας χωρίσω. Θα διακόψω τη συνεδρίαση εάν συνεχίσετε έτσι. 
     ΠΑΝΑΓΙΩΤΗΣ ΑΔΡΑΚΤΑΣ: Η Βουλή δεν είναι τηλεόραση, κυρία Κανέλλη. 
     ΛΙΑΝΑ ΚΑΝΕΛΛΗ: Σας παρακαλώ. Δεν σας κάλεσαν σε κανένα talk-show και το έχετε παράπονο; Να φροντίσω εγώ να μη με ξαναδιακόψετε. 
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Κυρία Κανέλλη, σας παρακαλώ. Όχι διάλογο με συναδέλφους. Επιτέλους! Σας διέκοψε ο Υπουργός; Δεν του επιτρέψατε διακοπή. 
     ΛΙΑΝΑ ΚΑΝΕΛΛΗ: Εγώ φταίω; 
     ΠΡΟΕΔΡΕΥΩΝ (Γεώργιος Σούρλας): Βεβαίως. Ζήτησε ο Υπουργός να παρέμβει και δεν του επιτρέψατε. Δεν σας διέκοψε και τον διακόπτετε. Παίρνετε το λόγο χωρίς να έχετε το δικαίωμα από το Προεδρείο. Τι είναι εδώ; Χώρος εκτόνωσης; Σας παρακαλώ. 
     Ορίστε, κύριε Υπουργέ, έχετε το λόγο. 
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Θα επαναλάβω, κύριοι συνάδελφοι, πάρα πολύ απλά και πάρα πολύ ήρεμα σύμφωνα με το νόμο, όπως το διάβασε η κ. Κανέλλη. Και πιστεύω ότι διάβασε ακριβώς το κείμενο του νόμου. Η μόνη υποχρέωση και δικαίωμα του διοικητού του Αγίου Όρους, είναι παραλάβει την κοινοποίηση από τη μονή και να διαβιβάσει την τυχόν απόφαση της Ιεράς Κοινότητας στο αρμόδιο Υπουργείο Οικονομικών. Δεν δικαιούται να κάνει τίποτα άλλο. Και αυτές τις κοινοποιήσεις τις απεδέχθη και τις έκανε. Αυτή είναι η δική του αρμοδιότητα. Από εκεί και πέρα είναι αρμοδιότητα άλλων υπηρεσιών του ελληνικού δημοσίου. Ευχαριστώ πολύ.
    ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρόεδρε, μπορώ να έχω το λόγο; 
    ΠΡΟΕΔΡΕΥΩΝ (Γεώργιος Σούρλας): Ναι, κύριε Πρόεδρε. Ένα λεπτό μόνο.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν, δυστυχώς, τον καυγά στη Βουλή και όχι συζήτηση που πρέπει να γίνεται στο ναό της δημοκρατίας σαράντα έξι μαθητές και μαθήτριες και τέσσερις συνοδοί-καθηγητές από το 4ο Γενικό Λύκειο Αλίμου, τρίτο γκρουπ.
      Σας ευχαριστούμε που ήρθατε εδώ και σας ευχόμαστε καλές σπουδές. 
      (Χειροκροτήματα απ’ όλες τις πτέρυγες της Βουλής)
     Κύριε Πρόεδρε, έχετε το λόγο για μία παρέμβαση προφανώς. 
    ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Ναι, κύριε Πρόεδρε.
    Κύριε Πρόεδρε, αυτά τα οποία είπε η συνάδελφος η κ. Κανέλλη είναι εξόχως ενδιαφέροντα και είναι η συνέχεια αυτών που σας είπα χθες για το εκατόν ογδόντα ένα.
    Κύριε Υπουργέ, δεν έχει υποχρέωση ο διοικητής, ο πολιτικός επόπτης του χώρου, αν θέλετε, να σας ειδοποιήσει ότι εκεί γίνονται παράνομες αγοραπωλησίες; Δεν είναι υποχρεωμένος; Βλέπει ότι δεν γίνονται με διαγωνισμό, όπως προβλέπει ο νόμος, δεν γίνονται με δημοπρασία, δεν τηρούνται οι διαδικασίες. Δεν πρέπει να πει ότι εδώ αλλάζουν χέρια μεγάλες ακίνητες περιουσίες χωρίς να τηρείται ο νόμος; Αν δεν πρέπει να σας ειδοποιήσει, τότε κακώς είναι στη θέση του ο κ. Δαλακούρας. 
    Ως εκ τούτου και μετά από αυτά, νομίζω ότι κρίνεται αναγκαίο και με συνεννόηση και με τα άλλα κόμματα της Αντιπολιτεύσεως να φέρουμε τον κ. Δαλακούρα στην Επιτροπή Θεσμών και Διαφάνειας να μας πει γιατί συγκάλυψε τις ανομίες του κ. Εφραίμ. 
      (Χειροκροτήματα από την πτέρυγα του ΛΑ.Ο.Σ.)
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο για να απαντήσετε.
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε Πρόεδρε, επιτρέψτε μου να σας πω ότι δεν έχετε πλήρη ενημέρωση. Οι τυπικές διαδικασίες έγιναν. Αυτό θέλω να σας πω. Και η ανακοίνωση έγινε και δεν πήγε κανείς στη δημοπρασία. Αυτά, που έπρεπε να παρακολουθεί ο διοικητής του Αγίου Όρους ως αποδέκτης παρακολούθησης, έγιναν. 
    Όσο για το πού έγιναν οι διάφορες δολιχοδρομήσεις, έγιναν εκτός των τυπικών διαδικασιών, κύριε Πρόεδρε. Και εκεί πρέπει να ψάξει η όποια ανάκριση γίνεται. 
    ΠΡΟΕΔΡΕΥΩΝ (Γεώργιος Σούρλας): Και σήμερα, λοιπόν, συνεχίζουμε για το Βατοπαίδιο. Γι’ αυτό είπα χθες ότι εκεί που τελειώνει το νομοσχέδιο του Υπουργείου Εξωτερικών να μπουν θέματα Βατοπαιδίου και άλλες διατάξεις, για να μπορώ και εγώ να προεδρεύω, να αισθάνομαι και εγώ ότι κάνω το καθήκον μου. Δεν μπορεί να συνεχιστεί άλλο αυτή η κατάσταση. Ξέρετε είναι και θέματα συνειδήσεως, είναι θέματα ευπρέπειας, είναι θέματα υπευθυνότητας. Αν νομίζετε ότι ο χώρος προσφέρεται για να βγάλετε ειδήσεις, κάντε το. Έτσι, όμως, υποβαθμίζουμε τη νομοθετική εργασία, που είναι και θέμα ημερησίας διάταξης. Σας παρακαλώ πολύ.
    Να συνεχίσουμε. Το λόγο έχει ο κ. Μπανιάς, ειδικός αγορητής του ΣΥ.ΡΙΖ.Α..
    ΙΩΑΝΝΗΣ ΜΠΑΝΙΑΣ: Κύριε Πρόεδρε, εγώ δεν θέλω να μιλήσω τώρα για το Βατοπαίδιο. Το Βατοπαίδιο είναι ένα τεράστιο πρόβλημα.
    ΠΡΟΕΔΡΕΥΩΝ (Γεώργιος Σούρλας): Θα το δούμε. Μέχρι το τέλος μην το λέτε.
    ΙΩΑΝΝΗΣ ΜΠΑΝΙΑΣ: Δεν θα μιλήσω. Είναι ένα τεράστιο πρόβλημα που άνοιξε. Νομίζω ότι δεν υπάρχουν μόνο ουσιαστικές πλευρές του ζητήματος όπου έχουν σημειωθεί τρομερές παρανομίες, αλλά υπάρχουν και τυπικές πλευρές. Αυτά θα έχουμε την ευκαιρία να τα εξετάσουμε αναλυτικά και στην επιτροπή και στην Ολομέλεια. Έχουμε ζητήσει εξάλλου εξεταστική επιτροπή. Αυτά, λοιπόν, θα έχουμε τη δυνατότητα και την ευχέρεια να τα συζητήσουμε εξαντλητικά, διότι είναι προβλήματα που συγκλονίζουν σήμερα την ελληνική κοινή γνώμη, όλες και όλους τους Έλληνες πολίτες. 
    Για το παρόν νομοσχέδιο. Θα έλεγα, κύριε Υπουργέ, ότι αυτό που είπαμε στην κατ’ αρχήν συζήτηση αλλά και χθες στη συζήτηση των άρθρων για το μεταφραστικό, πλέον έχει γίνει φανερό και ισχύει ακόμα περισσότερο καθώς μπήκαμε σήμερα στη συζήτηση για την αναθεώρηση, για την αναμόρφωση του Οργανισμού του Υπουργείου Εξωτερικών.
      Θα έπρεπε να είχε κατατεθεί ένα διαφορετικό νομοσχέδιο, για να έχουμε την ευχέρεια με άνεση να συζητήσουμε γύρω από αυτά τα προβλήματα, γιατί αυτά τα προβλήματα κατά τη γνώμη μας είναι πάρα πολύ σημαντικά, δεν αφορούν μόνο τον κλάδο των λειτουργών στο Υπουργείο Εξωτερικών, των διπλωματικών υπαλλήλων και άλλων εργαζομένων, αλλά αφορούν ολόκληρη την προσπάθεια που κάνει η ελληνική κοινωνία και το Υπουργείο Εξωτερικών, πολύ περισσότερο μάλιστα μπροστά στην ανάληψη της Προεδρίας από την πλευρά της Ελλάδας του Ο.Α.Σ.Ε., την 1η Ιανουαρίου του 2009. Πλησιάζει αυτή η ημερομηνία. Θα έπρεπε, λοιπόν, με αυτή η αναθεώρηση του νομοσχεδίου, δηλαδή του νόμου, πλέον, ν. 3566/2007 να γίνει μία ουσιαστική συζήτηση αναλυτική επί του θέματος. Εμείς ζητήσαμε και εξακολουθούμε να ζητούμε μία ουσιαστική αιτιολόγηση και έναν απολογισμό, για να δούμε ποιες πλευρές δεν λειτούργησαν από αυτό τον νόμο.
      Όμως, κύριε Υπουργέ, το μεγάλο πρόβλημα για εμάς -το επισημάναμε ήδη, θα το πούμε και σήμερα και μας δημιουργεί μία σοβαρότατη δυσκολία, γιατί θέλουμε να είμαστε σοβαροί σ’ αυτό το Κοινοβούλιο, δεν μπορούμε δηλαδή μ’ αυτόν τον τρόπο να λειτουργούμε- είναι το γεγονός ότι επιδιώκεται σε ένα άρθρο, το άρθρο 41, μια σειρά διαφορετικά ζητήματα να συζητηθούν και να αποφασιστούν χωρίς να μας δίνεται η δυνατότητα σε μερικά απ’ αυτά να ψηφίσουμε υπέρ και σε μερικά άλλα να καταγράψουμε τη διαφωνία μας. Αυτό κατά τη γνώμη μας, είναι απαράδεκτο. Και προσπαθώντας να βρούμε εξήγηση, θεωρούμε ότι κρύβει κάποια σκοπιμότητα. Δεν μιλώ συνήθως έτσι εγώ, κρατώ χαμηλούς τόνους, αλλά προσπαθώντας και προσωπικά να βρω μία εξήγηση μόνο με το ότι κρύβει σκοπιμότητα μπορώ να εξηγήσω αυτό το φαινόμενο. Και ποια είναι αυτή η σκοπιμότητα; Εάν μπορώ να εκτιμήσω, είναι ότι θέλετε να μας φέρετε σε δύσκολη θέση, ώστε ή να αναγκαστούμε να ψηφίσουμε ολόκληρο αυτό το άρθρο, που δεν συμφωνούμε να το κάνουμε αυτό και για αυτό λέμε ότι θα το καταψηφίσουμε τελικά, γιατί υπάρχουν πολλές διατάξεις με τις οποίες δεν συμφωνούμε, ή εφόσον τελικά, όπως λέμε, το καταψηφίσουμε, εκείνα τα κόμματα που θα το καταψηφίσουμε να εκτεθούμε κατά κάποιο τρόπο στους εργαζόμενους ή εσείς να μας εκθέσετε στους εργαζόμενους, ότι τελικά καταψηφίσαμε και ζητήματα τα οποία πραγματικά τους καίνε, τα οποία είναι πολύ σημαντικά γι’ αυτούς. 
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Παρακαλώ, ησυχία, κύριοι συνάδελφοι.
      ΙΩΑΝΝΗΣ ΜΠΑΝΙΑΣ: Παρ’ όλα αυτά εμείς, κύριε Υφυπουργέ, θα θέλαμε να υποστηρίξουμε κάποιες τροπολογίες που έχει καταθέσει και στο Υπουργείο σας το Διοικητικό Συμβούλιο των Διπλωματικών Υπαλλήλων Δ.Σ. της Ε.Δ.Υ.. Είναι τροπολογίες που αφορούν την παράγραφο 22 του άρθρου 41 που αναφέρεται στο πώς μπορεί να τοποθετηθούν διπλωματικοί υπάλληλοι στην Εξωτερική Υπηρεσία προ της παρελεύσεως διετίας. Τις έχετε εσείς αυτές τις τροπολογίες.
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Κύριε Μπανιά, σταματήστε λίγο. 
      ΙΩΑΝΝΗΣ ΜΠΑΝΙΑΣ: Παρακαλώ.
      ΠΡΟΕΔΡΕΥΩΝ (Γεώργιος Σούρλας): Μέχρι να αποκατασταθεί η ηρεμία στην Αίθουσα. Δεν είναι αυτή τώρα εμφάνιση Αιθούσης. Σταματήστε. Ο χρόνος κρατείται. Μόλις θα δείτε ότι ηρεμήσουν και καθίσουν όλοι κάτω και σταματήσουν να συζητάνε, θα συνεχίσετε. 
      (Θόρυβος στην Αίθουσα)
      Παρακαλώ πάρα πολύ. Δεν είναι εμφάνιση Αιθούσης αυτή. Περιμένετε, κύριε Μπανιά, κρατήθηκε ο χρόνος σας.
      ΙΩΑΝΝΗΣ ΜΠΑΝΙΑΣ: Περιμένω, έχω υπομονή, κύριε Πρόεδρε. Έχω περιμένει και για άλλα πράγματα. 
      ΠΡΟΕΔΡΕΥΩΝ (Γεώργιος Σούρλας): Θα περιμένουμε όση ώρα χρειαστεί για να δούμε πότε θα καταλάβουν οι συνάδελφοι ότι εδώ δεν είναι χώρος συζητήσεως, δεν είναι χώρος περιπάτου. Επιτέλους! Πάτε στο καφενείο, στο Περιστύλιο. Συνάδελφος μιλάει για το νομοσχέδιο, από τους λίγους που δεν μιλάνε για το Βατοπαίδιο, επιτέλους!
      ΙΩΑΝΝΗΣ ΜΠΑΝΙΑΣ: Θα μιλήσω και για το Βατοπαίδιο, αλλά θα μιλήσω στην ώρα του.
      ΠΡΟΕΔΡΕΥΩΝ (Γεώργιος Σούρλας): Αν μιλήστε, ακούστε, προειδοποιώ: Όποιος μιλήσει για το Βατοπαίδιο, παρακαλώ τους Πρακτικογράφους, δεν θα γράφουν τίποτα για τα Πρακτικά. Όποιος μιλήσει από εδώ και εξής δεν θα γράφεται τίποτα, όποιος και να είναι. 
      ΙΩΑΝΝΗΣ ΜΠΑΝΙΑΣ: Υπό απαγόρευση το Βατοπαίδιο!
      ΠΡΟΕΔΡΕΥΩΝ (Γεώργιος Σούρλας): Αρκετά υποβαθμίσαμε τη Βουλή και υποβαθμίσαμε το κοινοβουλευτικό έργο!
      Μην επιχειρείτε, κύριε Μπανιά, θα χάσετε το χρόνο σας.
    ΙΩΑΝΝΗΣ ΜΠΑΝΙΑΣ: Απλώς, κύριε Πρόεδρε, ότι τώρα μιλάμε πολλοί ενώ χθες και προχθές ήμασταν πέντε, έξι άτομα στην Αίθουσα.
    ΠΡΟΕΔΡΕΥΩΝ (Γεώργιος Σούρλας): Σας παρακαλώ, να τελειώσει αυτή τη ιστορία. Να πάτε στο Βατοπαίδιο να μιλήσετε. 
    ΙΩΑΝΝΗΣ ΜΠΑΝΙΑΣ: Επειδή βλέπω ότι δεν θα έχει και πολύ νόημα με όλη αυτή την εξέλιξη των πραγμάτων, σας λέω Υπουργέ ότι έχετε στα χέρια σας τροπολογίες που κατατέθηκαν από το διοικητικό συμβούλιο της Ε.Δ.Υ.. 
    Ανέφερα μια. Αναφέρω ακόμη την τροποποίηση του άρθρου 162 του Οργανισμού του Υπουργείου. Αναφέρω την τροπολογία της παραγράφου 40 του άρθρου 41, αναφέρω την τροπολογία της παραγράφου 1 του άρθρου 98 του Οργανισμού του Υπουργείου Εξωτερικών με βάση το ν. 3566/2007. Επίσης, εκείνο το άρθρο που αναφέρεται στην αποχώρηση λόγω συμπλήρωσης τριακονταπενταετούς υπηρεσίας και οι υπάλληλοι ζητούν να υπάρχουν δυο επιπλέον χρόνια. Δηλαδή να μην συνταξιοδοτούνται στα εξήντα πέντε αλλά στα εξήντα επτά, εφόσον μέσα σ’ αυτά τα δυο χρόνια μπορούν να συμπληρώσουν τα χρόνια για να πάρουν πλήρη σύνταξη.
    Επίσης, υπάρχουν κάποιες τροπολογίες και παρατηρήσεις που γίνονται από τους πτυχιούχους που μας τις έχουν φέρει εδώ και θα τις καταθέσω στα Πρακτικά.
    Όσον αφορά τη θέση μας για συγκεκριμένες ρυθμίσεις που περιλαμβάνονται σ’ αυτό το άρθρο το 41, πρέπει να επαναλάβω ότι δεν συμφωνούμε με τον τριπλασιασμό του αριθμού των πρέσβεων εκ προσωπικοτήτων. Δεν συμφωνεί και ολόκληρο το σώμα των διπλωματικών υπαλλήλων. Πιστεύουμε ότι με αυτόν τον τρόπο επιδιώκεται να υπάρξει έλεγχος από την εκάστοτε κυβέρνησης της διπλωματικής υπηρεσίας. Αυτό κατά τη γνώμη μας αποτελεί ένα επιπλέον στοιχείο της αντίληψης για οικοδόμηση κομματικού κράτους. Εμείς διαφωνούμε κατηγορηματικά με αυτή την αντίληψη. 
    Επίσης, δεν συμφωνούμε με την ανάκληση συνταξιούχων επί τιμή πρέσβεων όποτε η κυβέρνηση το κρίνει σκόπιμο για να καλύψει ανάγκες. Και αυτά τα δυο άρθρα, κύριε Υπουργέ, απαξιώνουν και υποβαθμίζουν τη διπλωματική υπηρεσία, χωρίς μάλιστα η Κυβέρνηση να μας εξηγεί γιατί αυτή η διπλωματική υπηρεσία δεν επαρκεί. Και αν μας πει ότι δεν επαρκεί γιατί να μην πάρουμε μέτρα να την αναβαθμίσουμε ουσιαστικά και να πρέπει να καταφύγουμε σ’ αυτές τις δυο ρυθμίσεις για τις οποίες όλοι οι διπλωματικοί υπάλληλοι και όλα τα κόμματα της Αντιπολίτευσης είναι κατηγορηματικά αντίθετα;
    Θεωρούμε ότι με όλα αυτά τα μέτρα ουσιαστικά καταργείται η Διπλωματική Υπηρεσία του Υπουργείου Εξωτερικών και αντικαθίσταται για τις ανάγκες οικοδόμησης ενός κομματικού κράτους και σ’ αυτή την περίπτωση. 
    Υπάρχει ακόμη ένα τρίτο ζήτημα που είναι η υποβάθμιση της διπλωματικής υπηρεσίας στο μισθολογικό. Σε άσχετο νομοσχέδιο φέρατε τροπολογία με την οποία δίνεται επίδομα εξωτερικού στους διοικητικούς υπαλλήλους. Πρέπει δικαίως να δίνεται το ίδιο επίδομα και στους διπλωματικούς υπαλλήλους. Πιστεύουμε ότι δικαίως διαμαρτύρονται οι διπλωματικοί υπάλληλοι. Εμείς, ως ΣΥ.ΡΙΖ.Α., κάναμε ερωτήσεις προς την κυρία Υπουργό Εξωτερικών και προς τον Υπουργό Οικονομικών για το μισθολογικό των διπλωματικών υπαλλήλων και μας απάντησαν με υπεκφυγές. Δεν δεσμεύτηκαν και θα θέλαμε από σας σήμερα να μας δώσετε μια απάντηση.
      Για όλους αυτούς τους λόγους, κύριε Πρόεδρε, εμείς δυστυχώς καταψηφίζουμε. Και λέω δυστυχώς, γιατί υπάρχουν και διατάξεις που θα θέλαμε να τις ψηφίσουμε, αλλά δεν μας το επιτρέπει ο τρόπος με τον οποίο φέρνει η Κυβέρνηση αυτό το νομοσχέδιο. Δυστυχώς καταψηφίζουμε όλα τα άρθρα που συζητάμε σήμερα.
      ΠΡΟΕΔΡΕΥΩΝ (Γεώργιος Σούρλας): Κύριε Μπανιά, σας ευχαριστώ θερμά, ιδιαίτερα γιατί κινηθήκατε μέσα στο θέμα της ημερήσιας διάταξης, δεν βατοπεδήσατε!
      Το λόγο έχει ο ειδικός αγορητής του Λαϊκού Ορθόδοξου Συναγερμού κ. Αϊβαλιώτης. Να είσθε σύντομος για να αρχίσει μετά η ψηφοφορία.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε.
      Κατ’ αρχάς, να πω το εξής. Είμαι Βουλευτής δεκατρείς μήνες. Επωφελούμαι της ευκαιρίας που…
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Ησυχία, παρακαλώ, κύριοι συνάδελφοι. Σας παρακαλώ, απόλυτη ησυχία. Μόνο με τον εαυτό σας να μιλάτε. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε. 
      Έλεγα ότι είμαι δεκατρείς μήνες Βουλευτής και επωφελούμαι της ευκαιρίας που είναι γεμάτη η Αίθουσα να πω ότι αυτό που συνέβη και στην Επιτροπή Εξωτερικών Υποθέσεων και στην Ολομέλεια της Βουλής είναι μάθημα δημοκρατικού ήθους και συνεργασίας. Αξίζει έπαινος σε όλες τις πολιτικές παρατάξεις, σε όλες τις πτέρυγες της Βουλής για το ότι δουλέψαμε πάνω σ’ ένα νομοσχέδιο που παρουσίασε ο κ. Κασσίμης με πολύ καλή πρόθεση. Τον έχω επαινέσει κατ’ επανάληψη και το ξαναλέω. 
      Λυπάμαι που δεν υπήρξε και ευρύτερη δημοσιότητα στα Μέσα Ενημέρωσης το γεγονός ότι συνεργαστήκαμε όλοι. Δεν είμαστε Θεοί. Δεν γνωρίζουμε όλα τα θέματα. Ήρθαμε εδώ για να προσφέρουμε τις προτάσεις μας, για να γίνουν βελτιώσεις, κάτι θετικό στο νομοσχέδιο. 
      Ο κύριος Υπουργός έδειξε καλή πρόθεση, ενσωμάτωσε όλες τις αλλαγές ή εν πάση περιπτώσει όσες μπορούσε σ’ αυτό το νομοσχέδιο. Αυτό για μένα είναι η μαγεία της δημοκρατίας, είναι το μεγαλείο της δημοκρατίας και του κοινοβουλευτικού πολιτεύματος και αξίζει νομίζω έπαινος σε όλους.
      Θα πω ορισμένα πράγματα επί τροχάδην. Θα αναφερθώ ξανά στο θέμα για τις Μόνιμες Ελληνικές Αντιπροσωπείες στο εξωτερικό. Επειδή μας ακούει και ο κόσμος, είναι οι πρεσβείες της Ελλάδος σε συγκεκριμένους Διεθνείς Οργανισμούς και στα όργανα της Ευρωπαϊκής Ένωσης. Είναι οι Μ.Ε.Α., οι Μόνιμες Ελληνικές Αντιπροσωπείες.
      Το ξαναλέω -σας είναι βαρετό, αλλά πρέπει να το πω- εκεί υπάρχουν άνθρωποι που στέλνονται από τα Υπουργεία. Είμαστε στην Ελλάδα του 21ου αιώνα. Η τακτική του «Καλοχαιρέτα» και του «Μαυρογιαλούρου» έχει χρεοκοπήσει, δεν υπάρχει πια. Όλοι οι υπάλληλοι που στέλνονται στις Μόνιμες Ελληνικές Αντιπροσωπείες ας συνεργάζονται με όλους τους Ευρωβουλευτές –συγκεκριμένα αναφέρομαι στη Μ.Ε.Α. των Βρυξελλών- όλων των πολιτικών παρατάξεων.
      Οι Έλληνες Ευρωβουλευτές είναι εκεί για να βοηθούν την πατρίδα τους. Ας μην παίζουν οι υπάλληλοι που στέλνονται από τα Υπουργεία, είτε είναι από το ένα κόμμα ή το άλλο, διότι εκεί βρισκόμαστε κυκλωμένοι από μη Έλληνες και τα συμφέροντα νομίζω ότι μας ενώνουν όλους. 
      Άρα, οι πολιτικές αντιπαραθέσεις μπορούν να μένουν στην Ελλάδα. Να κάνουμε ό,τι θέλουμε στην Ελλάδα, αλλά στο εξωτερικό πρέπει να είμαστε ενωμένοι και οι υπάλληλοι στις Μόνιμες Ελληνικές Αντιπροσωπείες πρέπει να το αποδεικνύουν.
      Θα πω κάτι που ίσως προξενήσει εντύπωση. Το επίπεδο των Ελλήνων διπλωματών είναι καλό. Το έζησα ως ταπεινός συνεργάτης Ευρωβουλευτών επί δεκατέσσερα χρόνια. Λαμβάναμε φακέλους από το Υπουργείο Εξωτερικών. Οι Έλληνες διπλωμάτες ασχολούνται με ένα σωρό θέματα. Ασχολούνται με τρόπο διεξοδικό, κάνουν άριστους φακέλους. Τους έβλεπα, τους δίναμε στους Ευρωβουλευτές. Είναι κρίμα αυτό το καλό επίπεδο των διπλωματών να μην το εκμεταλλευόμαστε.
      Κύριε Υπουργέ, είχα πει και στην Επιτροπή ότι συχνά θεοποιούνται οι Τούρκοι. Έχω ζήσει τους Τούρκους διπλωμάτες για δεκατέσσερα χρόνια. Συχνά είναι άξεστοι, είναι άσχετοι, ποντάρουν σε άλλα κέντρα και πολλές φορές έχουν εκπλήξει όργανα της Ευρωπαϊκής Ένωσης με τον τραμπουκισμό τους.
      Λείπει ο κ. Αλαβάνος, ο οποίος ήταν μάρτυρας πριν το 2004 σ’ ένα επεισόδιο με Τούρκους διπλωμάτες μέσα στην Ευρωβουλή, που αναγκάστηκε ο Πρόεδρος της Ευρωβουλής να τους επαναφέρει στην τάξη. Οι άνθρωποι αυτοί έχουν μια περίεργη εθνικιστική, προκλητική ακραία τακτική, όταν εμφανίζονται σε διεθνή φόρα, λόγω του οθωμανικού παρελθόντος τους που τους κάνει αλαζονικούς. 
      Άρα, να εκμεταλλευτούμε τους Έλληνες διπλωμάτες. Δεν έχουν ρότα, δεν έχουν πυξίδα. Είναι ή μηδέν ή εκατό. Γιατί; Διότι δεν υπάρχει πίσω από τους Έλληνες διπλωμάτες μια σταθερή ελληνική πολιτική θέση. Οι Τούρκοι διπλωμάτες είναι χαμηλού επιπέδου –και το λέω μετά λόγου γνώσεως- έχουν όμως από πίσω τους μια σταθερή -αν θέλετε, εθνικιστική ακραία- αντιμετώπιση και στάση έναντι των εθνικών τους θεμάτων. 
      Να πω εδώ και κάτι το οποίο πρέπει να ακουστεί. Οι Σκοπιανοί με τους Τούρκους συνεργάζονται στα όργανα της Ευρωπαϊκής Ένωσης, εννοώ οι διπλωματικές τους αντιπροσωπείες φανερά. Όποιος παρευρίσκεται δίπλα μου ξέρει -είναι ο Πρόεδρος του ΛΑ.Ο.Σ., ο οποίος ήταν μέλος της Επιτροπής Εξωτερικών Υποθέσεων- ότι οι Τούρκοι με τους Σκοπιανούς συντονίζονταν. Play maker ήταν οι Τούρκοι και οι Σκοπιανοί εκτελούσαν. 
      Χρειάζεται λοιπόν ευελιξία όταν οι Έλληνες διπλωματικοί είναι στο εξωτερικό και χρειάζεται και λόμπινγκ. Το λέω αυτό επειδή αναφέρονται πολλά στο νομοσχέδιο το οποίο φέρατε στα οικονομικά. Έχετε δίκιο. Πρέπει να καθιερωθούν αυτά, αλλά χρειάζεται και όραμα στους διπλωματικούς. 
      Άρθρο 100. Να το ξαναπώ, κύριε Υπουργέ. Μας φέρνετε στη δυσάρεστη θέση να πρέπει να το καταψηφίσουμε το νομοσχέδιο. Ανακαλέστε αυτό το άρθρο 100 για τους πρέσβεις εκ προσωπικοτήτων. Τόσα χρόνια ήμασταν στη Νέα Δημοκρατία. Λέγαμε ότι αυτή η ρύθμιση δημιουργεί προβλήματα. Δεν μπαίνουν πάντα οι άξιοι. Οι Τούρκοι έχουν πρέσβεις εκ προσωπικοτήτων; Και το λέω αυτό όχι γιατί η Τουρκία αποτελεί πρότυπο, αλλά γιατί είναι ο αντίπαλός μας. Έχουν αυτή την εθνικιστική, ακραία τακτική απέναντί μας. Πρέπει λοιπόν να έχουμε τους πρέσβεις εκ προσωπικοτήτων, αφού είναι ένας θεσμός ο οποίος χρεοκόπησε; Ας μην τον αναπαράγουμε. Αποσύρετε αυτό το άρθρο, κύριε Υπουργέ! Ξέρω ότι έχετε αποσύρει πολλά. Κάντε το κι αυτό, για να μπορέσουμε να το υπερψηφίσουμε. 
      Τέλος θέλω να πω για μια πολύ σωστή τροπολογία που υπέβαλαν οι συνάδελφοι κ. Βορίδης, κ. Γεωργιάδης, κ. Πλεύρης και κ. Ροντούλης σχετικά με τον εξελληνισμό των ονομάτων των ανθρώπων μας που προέρχονται από την Αλβανία. Ζούσαν επί χρόνια, επί δεκαετίες στο πετσί τους το ρατσισμό στην Αλβανία, είτε ήταν το κομμουνιστικό καθεστώς, είτε είναι τώρα το λεγόμενο «δημοκρατικό καθεστώς». Υπάρχει ρατσισμός κατά των Ελλήνων. Έρχονται εδώ και τα ονόματά τους έχουν αλβανοποιηθεί και περνάνε και στις ελληνικές δημόσιες Υπηρεσίες με την αλβανική τους έκδοση. Ας κάνουμε αυτό τον εξελληνισμό του ονόματος και του επωνύμου, αφού έχει διαπιστωθεί ότι πρόκειται πράγματι περί ανθρώπων με ελληνική ιθαγένεια, οι οποίοι αντιμετωπίζουν πρόβλημα στα μητρώα αρρένων, στα δημοτολόγια. Υπάρχει πρόβλημα. Ας βάλουμε το όνομά τους στην ελληνική του έκδοση αφού πρόκειται για Βορειοηπειρώτες αγωνιστές. Χαίρομαι που συμφωνείτε, κύριε Υπουργέ. Αν μπορέσετε, να το βάλετε μέσα. Είναι μια πολύ θετική διάταξη. Να περάσει, ώστε να σταματήσουν οι άνθρωποι να αντιμετωπίζουν ανόητα, γραφειοκρατικά προβλήματα. 
      Ευχαριστώ πολύ. 
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αϊβαλιώτη. 
      Κυρίες και κύριοι συνάδελφοι, στο σημείο αυτό παρακαλώ να διακόψουμε τη συζήτηση του νομοσχεδίου. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
	Λήψη απόφασης (επαναληπτική ονομαστική ψηφοφορία), σύμφωνα με τα άρθρα 62 και 67 του Συντάγματος και 24 και 83 του Κανονισμού της Βουλής, για την αίτηση άρσης της ασυλίας του Βουλευτή κ. Κωνσταντίνου Αϊβαλιώτη. 
	Υπενθυμίζω ότι έχουμε δεχθεί επί των αιτήσεων άρσης ασυλίας η Βουλή να αποφασίζει, με ονομαστική ψηφοφορία, για να αποφεύγεται η οποιαδήποτε σύγχυση στην καταμέτρηση των ψήφων και στην εξαγωγή του αποτελέσματος που θα μπορούσε να οδηγήσει σε αμφισβητήσεις των αποτελεσμάτων και για τη διευκόλυνση και μόνο της ονομαστικής ψηφοφορίας να καταρτίζεται ψηφοδέλτιο. Στο ψηφοδέλτιο, στο οποίο κάθε συνάδελφος θα αναγράφει το όνομά του και την εκλογική του περιφέρεια -επαναλαμβάνω: Το όνομά του, την εκλογική του περιφέρεια και την υπογραφή του- θα καταχωρίζεται στα αντίστοιχα Πρακτικά. Έτσι ανταποκρινόμεθα στις διατάξεις του άρθρου 83, που απαιτεί φανερή ψηφοφορία. 
      Κύριοι συνάδελφοι, στο σημείο αυτό λοιπόν θα διεξαχθεί ονομαστική ψηφοφορία. 
      Έχει καταρτιστεί το ψηφοδέλτιο με το όνομα του συναδέλφου για τον οποίο ζητείται η άρση της ασυλίας και στο οποίο έχει καταγραφεί και η σχετική πρόταση της Επιτροπής Κοινοβουλευτικής Δεοντολογίας. 
      Κάθε συνάδελφος θα σημειώνει την ψήφο του δίπλα στο όνομα του συναδέλφου για τον οποίο ζητείται η άρση της ασυλίας.
      Εκείνος που ψηφίζει υπέρ της άρσης σημειώνει την προτίμησή του δίπλα στο όνομα του Βουλευτή και στη στήλη «ΝΑΙ», δηλαδή λέει «ΝΑΙ» στην αίτηση του εισαγγελέα που ζητεί την άρση της ασυλίας. 
      Εκείνος που ψηφίζει κατά της άρσης ασυλίας σημειώνει δίπλα στο όνομα του Βουλευτή και στην στήλη «ΟΧΙ», αντιστοίχως «ΟΧΙ». 
      Εκείνος που ψηφίζει «ΠΑΡΩΝ» θα το σημειώνει στην αντίστοιχη στήλη του ψηφοδελτίου. 
      Στο ψηφοδέλτιο θα αναγράφει κάθε συνάδελφος το όνομά του, όπως είπα προηγουμένως, την εκλογική του περιφέρεια και θα υπογράφει, διότι η ψηφοφορία είναι ονομαστική. Στη συνέχεια και με την εκφώνηση του ονόματός του από τους επί του καταλόγου συναδέλφους θα παραδίδει το ψηφοδέλτιο στους συναδέλφους κ. Κωνσταντίνο Τζαβάρα από τη Νέα Δημοκρατία και στην κ. Συλβάνα Ράπτη από το ΠΑ.ΣΟ.Κ., οι οποίοι θα το μονογράφουν και θα ανακοινώνουν ότι ο Βουλευτής εψήφισε. 
      Μετά το τέλος της ψηφοφορίας θα γίνει η καταμέτρηση των ψήφων από τους συναδέλφους που προανέφερα, όπως θα προκύψουν από τα ψηφοδέλτια, τα οποία θα καταχωριστούν μαζί με το πρωτόκολλο ψηφοφορίας στα Πρακτικά της σημερινής συνεδρίασης. Το Σώμα συμφωνεί;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα συνεφώνησε. 
      Στο Προεδρείο έχουν έρθει επίσης, σύμφωνα με το άρθρο 70 του Κανονισμού της Βουλής, επιστολές συναδέλφων, οι οποίοι γνωστοποιούν την ψήφο τους. Οι ψήφοι αυτές θα συνυπολογιστούν στην καταμέτρηση που θα ακολουθήσει. 
      Καλούνται επί του καταλόγου οι Βουλευτές κ. Κωνσταντίνος Τσιάρας από τη Νέα Δημοκρατία και Έκτορας Νασιώκας από το ΠΑ.ΣΟ.Κ..
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      ΠΡΟΕΔΡΟΣ (Δημήτριος Σιούφας): Παρακαλώ επί του καταλόγου να προσέλθει ο συνάδελφος κ. Τσιρώνης, αντί του κ. Νασιώκα, ο οποίος πρόκειται να ταξιδέψει και παρακαλώ πολύ να ψηφίσει πρώτος.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Κύριε Πρόεδρε, μπορώ να έχω το λόγο, πριν ξεκινήσει η ψηφοφορία;
      ΠΡΟΕΔΡΟΣ (Δημήτριος Σιούφας): Ορίστε, κύριε Αϊβαλιώτη.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ πολύ, κύριε Πρόεδρε.
      Θα ήθελα να πω ότι έχω μοιράσει στα έδρανα των συναδέλφων έγγραφο της Εισαγγελίας του Στρατοδικείου Αθηνών με προχθεσινή ημερομηνία, στο οποίο φαίνεται ότι είναι άκυρη η ανυποταξία μου. Δεν υπάρχει κατηγορία και έχει ακυρωθεί επίσης και η εξάμηνη πρόσθετη στρατιωτική υποχρέωση. 
      Το αναφέρω αυτό και παρακαλώ τους συναδέλφους να έλθουν στη θέση μου. Είναι εξαιρετικά άβολο να είναι κάποιος κατηγορούμενος άνευ κατηγορίας. 
      Ευχαριστώ πολύ.
      ΠΡΟΕΔΡΟΣ (Δημήτριος Σιούφας): Οι κύριοι συνάδελφοι άκουσαν τα όσα είπατε, κύριε συνάδελφε.
      Κύριε Τσιάρα, θα παρακαλούσα να ξεκινήσουμε με τα ονόματα των συναδέλφων που έχουν ανειλημμένη υποχρέωση και πρώτα με τον κ. Μαρκογιαννάκη από το Νομό Χανίων που προεδρεύει σε επιτροπή.
      Παρακαλώ να αρχίσει η ανάγνωση του καταλόγου.
      (ΨΗΦΟΦΟΡΙΑ) 
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΟΣ (Δημήτριος Σιούφας): Υπάρχεις κάποιος συνάδελφος ο οποίος δεν άκουσε το όνομά του; Κανείς.
      Οι επιστολές, οι οποίες απεστάλησαν στο Προεδρείο από τους συναδέλφους, σύμφωνα με το άρθρο 70Α του Κανονισμού της Βουλής, καταχωρίζονται στα Πρακτικά και έχουν ως εξής:
      (Να μπουν οι σελ. 201-202)
      ΠΡΟΕΔΡΟΣ (Δημήτριος Σιούφας): Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
(ΚΑΤΑΜΕΤΡΗΣΗ)
      Μέχρι να γίνει η καταμέτρηση των ψήφων, επανερχόμεθα στην ημερήσια διάταξη νομοθετικής εργασίας και στη συζήτηση του νομοσχεδίου του Υπουργείου των Εξωτερικών. 
      Κυρίες και κύριοι συνάδελφοι, παρακολούθησα πριν τη συνεδρίαση από το εσωτερικό κύκλωμα της τηλεόρασης. Ο Προεδρεύων κ. Σούρλας χειρίστηκε σύμφωνα με τον Κανονισμό όλη τη διαδικασία, όπως και το ίδιο πράγμα έγινε και χθες. 
      Αυτό, όμως, αγαπητές κυρίες και κύριοι συνάδελφοι, δεν μπορεί να συνεχίζεται. Εφεξής και πάντοτε σύμφωνα με τον Κανονισμό, τα άρθρα 66.8 και 77 επόμενα, παρατήρηση τέτοιων φαινομένων δεν είναι δυνατόν να έχει συνέχεια, γιατί υποβαθμίζεται το Σώμα και μάλιστα κατά τρόπο συνεχιζόμενο από όλες τις πλευρές. 
      Εφεξής, όταν θα παρατηρείται τέτοιο περιστατικό, θα διακόπτεται αυτομάτως η συνεδρίαση. Δεν υπάρχει άλλος τρόπος για να μπορέσουμε να τηρήσουμε τον Κανονισμό. Ή να τον αλλάξουμε. Δεν έχω αντίρρηση. Δεν έχω απολύτως καμμία αντίρρηση να αλλάξουμε τον Κανονισμό. Αλλά όσο ισχύει ο Κανονισμός, οφείλουμε όλοι να τον τηρούμε και να τον σεβόμαστε. Και αυτό απευθύνεται σε όλες τις πτέρυγες της Βουλής. Οι προεδρεύοντες έχουν οδηγίες. Όταν θα παρουσιάζεται τέτοιο περιστατικό θα διακόπτουν αμέσως τη συνεδρίαση. Αυτά για να έχουμε καλή συνεννόηση και καλούς λογαριασμούς. 
      Το λόγο έχει τώρα ο συνάδελφος κ. Γείτονας. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, είμαι υποχρεωμένος, μετά την παρατήρησή σας και λόγω και της προηγούμενης θητείας μου στη θέση του Α’ Αντιπροέδρου της Βουλής, να πω δύο απλές κουβέντες. 
       Πρώτον, ασφαλώς η τήρηση του Κανονισμού επαφίεται στον πατριωτισμό όλων των Βουλευτών, αλλά από εκεί και πέρα, το Προεδρείο έχουμε εξουσιοδοτήσει για την εύρυθμη λειτουργία του Κοινοβουλίου. Επομένως, δεν μπορεί να τίθεται ως απειλή προς εμάς η αυστηρή εφαρμογή του Κανονισμού αλλά ως χρέος δικό σας. 
       Για μένα -και το λέω μετά λόγου γνώσεως- είναι υποχρεωμένο το Προεδρείο να εφαρμόζει σωστά τον Κανονισμό. Και έχω αναγκαστεί πολλές φορές να επισημάνω από αυτό το Βήμα σε προεδρεύοντες ότι η ελαστικότητα και ανοχή πολλές φορές που δείχνουν οδηγεί πραγματικά τη διαδικασία σε καταστάσεις που γίνονται ανεξέλεγκτες. 
      Εγώ, λοιπόν, είμαι υπέρ της άποψης, μιας και το θίξατε το θέμα –μιλάω αυτή τη στιγμή με όλη την αγάπη και το σεβασμό προς εσάς και προς τον κ. Σούρλα που είναι δίπλα- της αυστηρής και δίκαιης προς κάθε κατεύθυνση εφαρμογής του Κανονισμού. Και αυτό είναι η ασφαλέστερη δικλείδα για να λειτουργεί σωστά το Κοινοβούλιο. Αυτή είναι η άποψή μου. 
      Έρχομαι τώρα στο νομοσχέδιο.
      Μήπως θέλετε πριν να πείτε κάτι; 
      ΠΡΟΕΔΡΟΣ (Δημήτριος Σιούφας): Δεν θέλω να πω κάτι, κύριε Πρόεδρε, αλλά για να είστε συνεπής σ' αυτό το οποίο λέτε, δεν έπρεπε να θίξετε το θέμα. Ευχαριστώ πολύ. 
      Μπορείτε να προχωρήσετε. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, όταν ο Πρόεδρος ομιλεί προς το Σώμα…
      ΠΡΟΕΔΡΟΣ (Δημήτριος Σιούφας): Κύριε Γείτονα, δεν θα αντιδικήσουμε. Είπατε την άποψή σας και σας ευχαριστώ πάρα πολύ που συμφωνείτε και με τον κ. Σούρλα και μ’ εμένα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, όταν ο Πρόεδρος μιλά προς το Σώμα και παίρνει το λόγο αμέσως Βουλευτής, νομίζω ότι ο Βουλευτής έχει καθήκον να αναφερθεί και σ’ αυτό που είπε ο Πρόεδρος. Διαφορετικά, θα θεωρηθεί ότι τουλάχιστον τον αγνοεί. 
      Προχωρώ τώρα στο σχέδιο νόμου, στα άρθρα που συζητάμε. 
      Αυτό το κεφάλαιο των άρθρων…Ο κύριος Υπουργός που είναι; 
      ΠΡΟΕΔΡΟΣ (Δημήτριος Σιούφας): Κάθεται στα βουλευτικά έδρανα, κύριε Γείτονα. Το κάνατε και εσείς πολλές φορές, κύριε Γείτονα. Επειδή καθίσατε στα κυβερνητικά έδρανα, ξέρετε ότι δεν είναι κακό οι Υπουργοί να βρίσκονται με τους συναδέλφους!
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, δεν είπα ούτε υπαινίχθηκα τίποτα. Σήμερα είσθε εριστικοί στο προεδρείο. Γιατί; 
      ΠΡΟΕΔΡΟΣ (Δημήτριος Σιούφας): Όχι, όχι, μια χαρά είμαστε, κύριε Πρόεδρε . 
      ΚΩΝΣΤΑΝΤΙΝΟΣ ΓΕΙΤΟΝΑΣ: Είστε εριστικοί. Δεν είδα τον Υπουργό και ρώτησα.
      ΠΡΟΕΔΡΟΣ (Δημήτριος Σιούφας): Μια χαρά είμαι, κύριε Πρόεδρε!
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν είδα τον κύριο Υπουργό, κύριε Πρόεδρε. Δεν έβλεπα πλαγίως. Κοιτάω συνήθως ευθέως… 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Αν τον εμπνέω να με βλέπει, θα καθίσω στη θέση μου, κύριε Πρόεδρε. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Υπουργέ, λέω ότι δεν αποφύγατε και εσείς -επειδή σ’ αυτό το κεφάλαιο που συζητάμε είναι οι «άλλες διατάξεις» που κρύβουν σημαντικά ζητήματα ενώ ο τίτλος του σχεδίου νόμου είναι άλλος- τη γνωστή τακτική της Κυβέρνησης να χρησιμοποιεί ως όχημα νομοσχέδια -όπως εδώ το σχέδιο νόμου για την αναδιάρθρωση του συστήματος επίσημης μετάφρασης- για να εισάγει και να περνάει διατάξεις, οι οποίες κανονικά θα έπρεπε να τύχουν άλλης επεξεργασίας και άλλης διαδικασίας κατά τη συζήτηση και ψήφιση. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Είστε παλιός Κοινοβουλευτικός εσείς, κύριε Γείτονα. Γιατί με ερεθίζετε; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Γιατί το λέω αυτό; Θα σας πω γιατί το λέω. Διότι ιδιαίτερα αυτό το κεφάλαιο που συζητάμε, έχει τις αλλαγές στον Οργανισμό του Υπουργείου Εξωτερικών. Έτσι δεν είναι; 
      Αυτός ο Οργανισμός ψηφίστηκε το 2007 με το ν. 3566. Μάλιστα, σήμερα έρχεστε με μία σωρεία αλλαγών, οι οποίες είναι όλες ενσωματωμένες βασικά σε ένα άρθρο, έτσι ώστε να μην επιτρέπεται ουσιαστικά στο Σώμα να δώσει την προτίμησή του στη μία ή την άλλη. Δια της ψήφου να μπορεί δηλαδή να πει τι στηρίζει ή όχι. Το άρθρο είναι ενιαίο και θα το ψηφίσει ή θα το καταψηφίσει συνολικά.
      Και επειδή τότε είχαν συζητηθεί πολλά θέματα, είχαν εκφρασθεί διαφωνίες, όπως για την κατάργηση του κλάδου των υπαλλήλων οικονομικών, εμπορικών υποθέσεων και άλλα σχετικά, μια υπεύθυνη στάση από πλευράς Κυβέρνησης, κύριε Υπουργέ, θα ήταν να έρθει με μία αξιολόγηση, με μία αποτίμηση των αλλαγών. Να ενημερώσει πώς λειτούργησαν αυτές οι αλλαγές. 
      Εγώ τουλάχιστον δεν την άκουσα. Διάβασα τα Πρακτικά, γιατί δεν είμαι στην αρμόδια διαρκή επιτροπή, αλλά ούτε στα Πρακτικά είδα κάτι τέτοιο. Θα έπρεπε να έχουν αποτιμηθεί και αξιολογηθεί οι αλλαγές, να έχει ενημερωθεί το Σώμα. Να δούμε τότε τι λέγατε εσείς και τι λέγαμε εμείς, πώς δούλεψαν και πώς όλες αυτές οι ρυθμίσεις στις οποίες είχαμε διαφωνήσει. Ανεδείχθηκαν ή όχι υπηρεσιακά και λειτουργικά προβλήματα; Εμείς λέμε ότι είχαμε δίκιο. Αυτή είναι μία πρώτη παρατήρηση.
      Όσον αφορά τώρα την ουσία των διατάξεων, αναφέρθηκε αναλυτικά -μάλιστα παίρνοντας και χρόνο από τη δευτερολογία του- ο εισηγητής μας κ. Μπεγλίτης και δεν έχω να προσθέσω τίποτα. 
      Εκείνο που θέλω και εγώ να τονίσω είναι ότι πολλές διατάξεις βελτιώθηκαν με δικές μας δημιουργικές προτάσεις, αλλά υπάρχουν ακόμα ανοιχτά ζητήματα. 
      Τώρα, όσον αφορά τις παραγράφους 23 και 24 του άρθρου 41, υπάρχει πλήρης διαφωνία. Επαναφέρονται ουσιαστικά σε ενεργό δράση συνταξιούχοι πρέσβεις και αυξάνεται ο αριθμός των πρέσβεων εκ προσωπικοτήτων στους δεκαπέντε. Οι ρυθμίσεις αυτές συναντούν αντίδραση σε όλο το διπλωματικό Σώμα και εμείς εκφράζουμε την κάθετη διαφωνία μας. 
      Ειδικότερα, όσον αφορά στην παράγραφο 24, ακούστηκε το εξής: Μα, υπήρχαν και πρέσβεις εκ προσωπικοτήτων». Έτσι όπως είναι διατυπωμένη η διάταξη και με την αύξηση του αριθμού δημιουργεί και για μένα ένα παράπλευρο σώμα πρέσβεων, που η μόνη τους νομιμοποίηση θα είναι η πολιτική νομιμοποίηση από την Κυβέρνηση, η εύνοια ουσιαστικά της Κυβέρνησης. 
      (Στο σημείο αυτό την Προεδρική Έδρα καταλαμβάνει το Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Το λέω δε αυτό «ποιοτική αλλαγή». Διότι έχουμε δει σε πολλούς τομείς ότι υπάρχει μία τάση στην Κυβέρνησή σας να ιδιωτικοποιούνται –να το πω έτσι- δημόσιες λειτουργίες. 
      Για παράδειγμα, το είδαμε σε νομοσχέδιο που έφερε το αρμόδιο Υπουργείο για τους «σεκιουριτάδες», όπου εκχωρούσε αρμοδιότητες που έχει η Αστυνομία. Το βλέπουμε και στον τομέα της δημόσιας υγείας. Είναι μία τάση. Και νομίζω ότι οι τελευταίες εξελίξεις ανά τον κόσμο θα πρέπει να σας προβληματίσουν πάρα πολύ, κύριε Υπουργέ, για το ότι δεν πρέπει να αποσύρουμε το κράτος από λειτουργίες που έχουν σχέση με δημόσια αγαθά και ιδιαίτερα σε ό,τι αφορά το κοινωνικό σύνολο. 
	Εδώ δεν είναι ότι απλώς γίνεται μια αριθμητική επαύξηση. Αυτό ουσιαστικά σημαίνει ότι μέσα από την ποσοτική πάμε στην ποιοτική αλλαγή. Νομίζω ότι αυτό είναι λάθος. Και δεν υπήρχε κανένας λόγος δημοσίου συμφέροντος να ανοίξετε αυτόν τον ασκό του Αιόλου. 
	(Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
	Τελειώνω, κύριε Πρόεδρε, για να είμαι μέσα στο χρόνο μου. Θεωρώ θετική τη διάταξη του άρθρου 44 για την οικογενειακή υποστήριξη των διπλωματικών υπαλλήλων. Είδα μάλιστα και κάποιες βελτιωτικές τροποποιήσεις. 
	Κοντολογής, επειδή είμαστε στο τέλος της συζήτησης, θέλω να επισημάνω πως το ΠΑ.ΣΟ.Κ., παρά τη διαφωνία μας επί της αρχής έκανε σημαντικές προσπάθειες, για να βελτιωθούν πολλές διατάξεις. Αλλού το πετύχαμε, αλλού όχι. Παραμένουν αρκετά ανοικτά ζητήματα με την εμμονή της Κυβέρνησης. Όπου υπήρχε ανταπόκριση από την Κυβέρνηση, πραγματικά με τις δικές μας τις προτάσεις έγιναν σημαντικές βελτιώσεις. 
	Αυτή η υπεύθυνη στάση που παίρνουμε ως Αντιπολίτευση, κύριε Πρόεδρε, εγγυάται και την ευθύνη που θα δείξουμε αύριο, ως Κυβέρνηση, κάτι που με τη θέληση του ελληνικού λαού θα γίνει πολύ σύντομα. 
	Ευχαριστώ. 
    	ΠΡΟΕΔΡΕΥΩΝ (Γεώργιος Σούρλας): Ευχαριστώ τον κ. Γείτονα. 
    	Το λόγο έχει ο κ. Ροντούλης. 
    ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε. 
    Κύριε Υφυπουργέ, την πρώτη μέρα συζήτησης του νομοσχεδίου είπατε εν τη «ρύμη» τους λόγου σας ότι δεν μπορέσατε να παρακολουθήσετε τα λεχθέντα για το Σκοπιανό υπό του Προέδρου του Λαϊκού Ορθοδόξου Συναγερμού. Μάλιστα, κάποιοι συνάδελφοί σας στη συνέχεια –εννοώ Βουλευτές της Νέας Δημοκρατίας- έκαναν λόγο για «κραυγές» και μάλιστα για «κραυγές λαϊκισμού». 
    Επιτρέψτε μου, όμως, και το κάνω, γιατί θέλω, αγαπητέ κύριε Πρόεδρε, να υπάρχει στα Πρακτικά της Βουλής να καταθέσω την κραυγή αγωνίας για το ίδιο θέμα του κ. Μίκη Θεοδωράκη. 
    Λέει, λοιπόν: «Σας παρακαλώ, κάντε κάτι για το Σκοπιανό, γιατί εγώ, όπως ξέρετε, θεωρούμαι εθνικιστής και επομένως προκατειλημμένος, αφού πιστεύω ότι αποτελεί μέγα εθνικό λάθος να τους χαρίσουμε, τουλάχιστον εμείς, ένα τόσο ιερό όνομα, όπως είναι η Μακεδονία.»
    Άρα, αυτά δεν λέγονται από κάποιον του Λαϊκού Ορθοδόξου Συναγερμού. Λέγονται από το Μίκη Θεοδωράκη και το καταθέτω στα Πρακτικά, κύριε Πρόεδρε, διότι θα πρέπει να είναι καταχωρημένο στα Πρακτικά της Βουλής το κείμενο αυτό. 
    (Στο σημείο αυτό ο Βουλευτής κ. Αστέριος Ροντούλης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
	Στη συνέχεια έρχομαι στο νομοσχέδιο. 
      Κύριε Υφυπουργέ, το Μάιο του 1997 κάνατε μία μεταρρύθμιση. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Το 2007 έγινε. 
      ΑΣΤΕΡΙΟΣ ΡΟΝΤΟΥΛΗΣ: Εντάξει, το 2007. Εδώ τώρα κάνετε μια δεύτερη μεταρρύθμιση. Μεταρρύθμιση στη μεταρρύθμιση, ω μεταρρύθμιση καταλήγει η πολιτική της Νέας Δημοκρατίας, προφανώς στο πλαίσιο της επανίδρυσης του κράτους. Όμως, το μόνο που καταφέρατε να κάνετε είναι να επανιδρύσετε το ΠΑ.ΣΟ.Κ., σε τελική ανάλυση. 
      Θα μου επιτρέψετε, για να έρθω τώρα συγκεκριμένα στα άρθρα, να θίξω τις πρόνοιες του άρθρου 41 παράγραφος 24, του άρθρου 100, που τροποποιείται, περί πρέσβεων επί προσωπικοτήτων, δεκαπέντε στον αριθμό. Όχι εμείς, αλλά οι διπλωμάτες, κύριε Υφυπουργέ, κάνουν λόγο για «βεστιάριο» ανθρώπων, που κατά το δοκούν θα ανασύρει ή δεν θα ανασύρει η αξιότιμος Υπουργός Εξωτερικών. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Θα σας πω γιατί.
      ΑΣΤΕΡΙΟΣ ΡΟΝΤΟΥΛΗΣ: Εγώ σας ανέπτυξα και τη λογική σας ότι χρειάζεστε τους ανθρώπους αυτούς, για να καλύψουν κενά. Δεν μου απαντήσατε, όμως, στο ερώτημα: Πάνω από την παράγραφο 24 του άρθρου 41 υπάρχει παράγραφος 23. Και σας ερωτώ: Η πρόνοια της παραγράφου 23, που κάνει λόγο για πρέσβεις «επί τιμή», που μπορούν να καλύψουν κενά, δεν καλύπτουν τα κενά; Εσείς λέτε ότι δεν καλύπτουν. Το διπλωματικό σώμα έχει άλλη άποψη. 
Αλλά να μην αναφερθώ και σε νεοτέρους διπλωματικούς υπαλλήλους, που έχουν όλα τα προσόντα να καλύψουν τα κενά, όπου εσείς λέτε «ούτε αυτό μπορεί να συμβεί, ούτε οι επί τιμή πρέσβεις μπορούν να καλύψουν τα κενά». Προφανώς τα κενά θα καλυφθούν από τους δεκαπέντε ημετέρους της αξιότιμης Υπουργού Εξωτερικών. Περί αυτού πρόκειται και αυτή είναι η αλήθεια.
      Έρχομαι στο άλλο άρθρο που αφορά την άλλη πρόνοια. Θέλετε να καταργήσετε –δεν ξέρω, θα μας το πείτε- την πρόνοια που λέει ότι με οκτώ χρόνια υπηρεσίας στο εξωτερικό αναγκαστικά ένας διπλωματικός υπάλληλος στη συνέχεια έρχεται στην κεντρική υπηρεσία. Αυτό, κύριε Υφυπουργέ, θα το διατηρήσετε; Για να κάνω το σχόλιό μου. Παρακαλώ αν θέλετε, μου απαντάτε τώρα. Η άποψή μας είναι ότι θα πρέπει για δύο έτη βεβαίως υποχρεωτικά να είναι στην κεντρική υπηρεσία για τον απλούστατο λόγο ότι θα πρέπει να υπάρχει επαφή με την ελληνική πραγματικότητα. Σας ρωτώ, λοιπόν: Εδώ θα παραμείνει όπως το έχετε; Θα το αποσύρετε; Τι θα γίνει;
      ΠΡΟΕΔΡΕΥΩΝ (Γεώργιος Σούρλας): Θέλετε, κύριε Υπουργέ, να πάρετε το λόγο;
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Μάλιστα, κύριε Πρόεδρε.
      Κύριε συνάδελφε, φοβάμαι ότι χάσατε επεισόδια, διότι αυτό έχει προβλεφθεί, ότι θα έρχονται για δύο χρόνια και θα μένουν στην κεντρική υπηρεσία.
      ΑΣΤΕΡΙΟΣ ΡΟΝΤΟΥΛΗΣ: Ωραία. Γι’ αυτό σας ρώτησα. Με εξαίρεση τους Πρέσβεις όμως.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Ναι.
      ΑΣΤΕΡΙΟΣ ΡΟΝΤΟΥΛΗΣ: Ναι, αλλά όλη η ουσία εκεί είναι, κύριε Υφυπουργέ. Άρα, εσείς προφανώς χάσατε επεισόδια. Διότι η ουσία είναι οι Πρέσβεις. Και λέτε ότι αυτό το κάνετε –να σας πω και τη λογική σας- διότι οι άξιοι υπάλληλοι οι διπλωματικοί, οι πρέσβεις για παράδειγμα, μπορούν να προσφέρουν τις υπηρεσίες τους στο εξωτερικό. Και τώρα μου λέτε, όχι οι πρέσβεις. Μα, για τους πρέσβεις σας ρωτώ.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Δεν αλλάζουμε τίποτα απ’ ό,τι ισχύει μέχρι σήμερα για τους Πρέσβεις, κύριε συνάδελφε.
      ΑΣΤΕΡΙΟΣ ΡΟΝΤΟΥΛΗΣ: Μάλιστα. Προχωρώ, λοιπόν, κύριε Πρόεδρε.
      Σας έκανα και ένα άλλο ερώτημα χθες και περίμενα μία απάντηση στη δευτερολογία σας, στην τριτολογία σας. Δεν τριτολογήσατε. Τέλος πάντων, περιμένω μία απάντηση σήμερα. Υπάρχει υπηρεσία πληροφόρησης Τύπου στο Υπουργείο Εξωτερικών; Το γραφείο Τύπου της Υπουργού Εξωτερικών τι χρειάζεται; Μπορείτε να μου το απαντήσετε αυτό; Δεν μπορώ να το καταλάβω αυτό το πράγμα. Περιμένω μία απάντηση, γιατί χθες μετ’ επιτάσεως σας έθεσα το ερώτημα και απάντηση δεν έλαβα.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Όταν πάρω το λόγο, θα σας απαντήσω.
      ΠΡΟΕΔΡΕΥΩΝ (Γεώργιος Σούρλας): Προχωρήστε, κύριε Ροντούλη. Θέστε τα ερωτήματα και θα σας απαντήσει ο κύριος Υπουργός. 
      ΑΣΤΕΡΙΟΣ ΡΟΝΤΟΥΛΗΣ: Θέτουμε ερωτήματα και απαντήσεις δεν παίρνουμε όμως.
      ΠΡΟΕΔΡΕΥΩΝ (Γεώργιος Σούρλας): Τι να κάνω, κύριε Ροντούλη;
      ΑΣΤΕΡΙΟΣ ΡΟΝΤΟΥΛΗΣ: Θα πρέπει, λοιπόν, κύριε Υφυπουργέ, να καταλάβετε ότι επειδή είμαστε σε μία κρίσιμη συγκυρία, όσον αφορά τις διπλωματικές εξελίξεις, οποιαδήποτε αλλαγή γίνεται κατ’ απερίσκεπτο τρόπο στο υπερευαίσθητο Υπουργείο Εξωτερικών, συνεπάγεται και πιθανές αρνητικές επιπτώσεις στα εθνικά μας ζητήματα. Δεν το καταλαβαίνετε αυτό το πράγμα, γιατί έχετε βαλτώσει στην υπόθεση του «Βαλτοπεδίου». Αλλά δεν τον καταλαβαίνει και ο αξιότιμος, αξιαγάπητος κατά τα άλλα Πρωθυπουργός της χώρας, διότι έχει μπει μέσα σε ένα γυάλινο πύργο και δεν αντιλαμβάνεται τη σύγχρονη πραγματικότητα. Τουλάχιστον εσείς, κύριε Υφυπουργέ, που θέλω να πιστεύω ότι έχετε αυτή την επαφή με την πραγματικότητα, θα είστε φειδωλός στις δήθεν μεταρρυθμίσεις που θέλετε να φέρετε στο ευαίσθητο Υπουργείο Εξωτερικών. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ροντούλη. 
      (ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω το αποτέλεσμα της διεξαχθείσης επαναληπτικής ονομαστικής ψηφοφορίας επί της αιτήσεως άρσης ασυλίας του συναδέλφου Βουλευτή κ. Κωνσταντίνου Αϊβαλιώτη.
      Ψήφισαν συνολικά 184 Βουλευτές.
      Υπέρ της άρσης της ασυλίας ψηφίσαν 22 Βουλευτές.
      Κατά της άρσης της ασυλίας ψήφισαν 152 Βουλευτές.
      Ψήφισαν «ΠΑΡΩΝ» 10 Βουλευτές.
      Συνεπώς, η αίτηση της εισαγγελικής αρχής απορρίπτεται.
      (Το πρωτόκολλο και τα ψηφοδέλτια της διεξαχθείσης ονομαστικής ψηφοφορίας καταχωρίζονται στα Πρακτικά και έχουν ως εξής:
«ΟΝΟΜΑΣΤΙΚΗ ΨΗΦΟΦΟΡΙΑ 
ΕΠΙ ΤΗΣ ΑΙΤΗΣΗΣ ΑΡΣΗΣ ΑΣΥΛΙΑΣ ΒΟΥΛΕΥΤΗ
EΠIKPATEIAΣ
						
1. Έβερτ Μιλτιάδης					-
2. Σουφλιάς Γεώργιος				-
3. Ρουσόπουλος Θεόδωρος			-
4. Χηνοφώτης Παναγιώτης				-
5. Πατριανάκου Φεβρωνία				+
6. Κατσέλη Λούκα					+
7. Παπαδημητρίου Γεώργιος			-
 8. Ραγκούσης Ιωάννης				+
 9. Δραγώνα Θάλεια				+
10. Κουβέλης Σπυρίδων				+
11. Καζάκος Κωνσταντίνος				-
12. Μπανιάς Ιωάννης				+

Α΄ ΑΘΗΝΩΝ
1. Μπακογιάννη Θεοδώρα (Ντόρα)		-
 2. Αβραμόπουλος Δημήτριος			-
 3. Αλογοσκούφης Γεώργιος			-
 4. Παυλόπουλος Προκόπιος			-
 5. Βουλγαράκης Γεώργιος			+
 6. Πιπιλή Φωτεινή					+
 7. Μπενάκη-Ψαρούδα Άννα			+
 8. Σκανδαλίδης Κωνσταντίνος			+
 9. Διαμαντοπούλου Άννα				-
10. Παπουτσής Χρήστος				+
11. Ράπτη Αναστασία - Συλβάνα			+
12. Αλευράς Αθανάσιος (Νάσος)			-
13. Κανέλλη Γαρυφαλλιά (Λιάνα)			+
14. Καφαντάρη Ευθαλία (Λίλα)			+
15. Φιλίνη Άννα					-
16. Κοροβέσης Περικλής - Ηλίας			-
17. Πλεύρης Αθανάσιος				+

Β΄ ΑΘΗΝΩΝ
1. Μητσοτάκης Κυριάκος				+
 2. Μεϊμαράκης Ευάγγελος -Βασίλειος		-
 3. Γιακουμάτος Γεράσιμος			+
 4. Ζαγορίτης Ελευθέριος (Λευτέρης)		+
 5. Λιάπης Μιχάλης -Γιώργος			-
 6. Σπηλιωτόπουλος Αριστόβουλος (Άρης)	-
 7. Χατζηδάκης Κωνσταντίνος			-
 8. Παπακώστα-Σιδηροπούλου Κατερίνα	+
 9. Πετραλιά-Πάλλη Φάνη 				-
10. Καμμένος Παναγιώτης (Πάνος)		-
11. Ντινόπουλος Αργύριος			+
12. Βαρβιτσιώτης Μιλτιάδης			-
13. Πολύδωρας Βύρων				+
14. Παναγιωτόπουλος Παναγιώτης (Πάνος)	+
15. Σταθάκης Αριστοτέλης (Άρης)		+
16. Κασίμης Θεόδωρος 				+
17. Παπαθανασίου Γιάννης			-
18. Λοβέρδος Ανδρέας				+
19. Ανδρουλάκης Δημήτριος (Μίμης)		+
20. Χρυσοχοΐδης Μιχαήλ				-
21. Αποστολάκη Ελένη-Μαρία (Μιλένα)		+
22. Δημαράς Ιωάννης				+
23. Δαμανάκη Μαρία				+
24. Κακλαμάνης Απόστολος			+
25. Ευθυμίου Πέτρος				+
26. Παπανδρέου Βασιλική (Βάσω)		-
27. Παπαδόπουλος Αλέξανδρος (Αλέκος)	+
28. Γείτονας Κωνσταντίνος			+
29. Ξενογιαννακοπούλου Μαρία-Ελίζα 		+
30. Σακοράφα Σοφία				+
31. Χυτήρης Τηλέμαχος				+
32. Παπαρήγα Αλεξάνδρα				-
33. Χαλβατζής Σπυρίδων				-
34. Μαυρίκος Γεώργιος				-
35. Πρωτούλης Ιωάννης				-
36. Μελά Παναγιώτα - Εύα			-
37. Κουβέλης Φώτιος-Φανούριος			+
38. Δραγασάκης Ιωάννης 				-
39. Παπαγιαννάκης Μιχαήλ			+
40. Ψαριανός Γρηγόριος				+
41. Γεωργιάδης Σπυρίδων - Άδωνις		+
42. Αϊβαλιώτης Κωνσταντίνος 			+

ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣ
1. Μαγγίνας Βασίλειος				+
2. Σαλμάς Μάριος					+
3. Λιβανός Σπυρίδωνας - Παναγιώτης (Σπήλιος) +
4. Σταμάτης Δημήτριος				+
5. Μωραΐτης Αθανάσιος (Θάνος)			-
6. Βερελής Χρήστος					+
7. Γιαννακά Σοφία					-
8. Μωραΐτης Νικόλαος				-
	
ΝΟΜΟΣ ΑΡΓΟΛΙΔΟΣ
1. Μανώλης Ιωάννης				+
2. Παπαδημητρίου Ελισάβετ (Έλσα)		+
3. Μανιάτης Ιωάννης				-

ΝΟΜΟΣ ΑΡΚΑΔΙΑΣ
1. Τατούλης Πέτρος					+
2. Λυκουρέντζος Ανδρέας				-
3. Ρέππας Δημήτριος				+

ΝΟΜΟΣ ΑΡΤΗΣ
1. Παπασιώζος Κωνσταντίνος			+
2. Παπαγεωργίου Γεώργιος			-
3. Τσιρώνης Δημήτριος				+

ΝΟΜΟΣ ΑΤΤΙΚΗΣ
1. Βλάχος Γεώργιος					-
2. Δούκας Πέτρος					-
3. Καντερές Νικόλαος				+
4. Σταύρου Απόστολος				+
 5. Μπούρας Αθανάσιος				+
 6. Πάγκαλος Θεόδωρος				-
 7. Χριστοφιλοπούλου Παρασκευή (Εύη)	+
 8. Οικονόμου Βασίλειος				-
 9. Βρεττός Κωνσταντίνος (Ντίνος)		+
10. Γκιόκας Ιωάννης				-
11. Λεβέντης Αθανάσιος				-
12. Βορίδης Μαυρουδής (Μάκης)			+

ΝΟΜΟΣ ΑΧΑΪΑΣ 
1. Μπεκίρης Μιχαήλ					+
2. Παπαδημάτος Νικόλαος				+
3. Ράγιου-Μεντζελοπούλου Αναστασία (Νατάσα) +
4. Παπανδρέου Γεώργιος				-
5. Κατσιφάρας Απόστολος				+
6. Βέρρας Μιλτιάδης				+
7. Σπηλιόπουλος Κωνσταντίνος			+
8. Καραθανασόπουλος Νικόλαος 			-
9. Τσούκαλης Νικόλαος				+

ΝΟΜΟΣ ΒΟΙΩΤΙΑΣ 
1. Μπασιάκος Ευάγγελος				-
2. Γιαννάκης Μιχαήλ				+
3. Κουτσούμπας Ανδρέας				+
4. Τόγιας Βασίλειος					-

ΝΟΜΟΣ ΓΡΕΒΕΝΩΝ 
1. Φώλιας Χρήστος					-

ΝΟΜΟΣ ΔΡΑΜΑΣ 
1. Δαϊλάκης Σταύρος				-
2. Τζίμας Μαργαρίτης				-
3. Αηδόνης Χρήστος				+
ΝΟΜΟΣ ΔΩΔΕΚΑΝΗΣΟΥ 
1. Παυλίδης Αριστοτέλης				+
2. Βαληνάκης Ιωάννης				-
3. Καραμάριος Αναστάσιος				+
4. Νικητιάδης Γεώργιος				+
5. Ζωΐδης Νικόλαος					+

ΝΟΜΟΣ ΕΒΡΟΥ
1. Δερμεντζόπουλος Αλέξανδρος			+
2. Γεροντόπουλος Κυριάκος			+
3. Κελέτσης Σταύρος				+
4. Ντόλιος Γεώργιος					+

ΝΟΜΟΣ ΕΥΒΟΙΑΣ 
1. Κεδίκογλου Συμεών (Σίμος)			+
2. Μαρκόπουλος Κωνσταντίνος			+
3. Λιάσκος Αναστάσιος				+
4. Περλεπέ-Σηφουνάκη Αικατερίνη		-
5. Παπαγεωργίου Γεώργιος			-
6. Μαρίνος Γεώργιος				-

ΝΟΜΟΣ ΕΥΡΥΤΑΝΙΑΣ 
1. Καρανίκας Ηλίας					+

ΝΟΜΟΣ ΖΑΚΥΝΘΟΥ 
1. Βαρβαρίγος Δημήτριος				-

ΝΟΜΟΣ ΗΛΕΙΑΣ 
1. Κοντογιάννης Γεώργιος				+
2. Κανελλοπούλου Κρινιώ				+
3. Αδρακτάς Παναγιώτης				+
4. Τζαβάρας Κωνσταντίνος				+
5. Κουτσούκος Γιάννης				+
6. Κατρίνης Μιχάλης				+

ΝΟΜΟΣ ΗΜΑΘΙΑΣ 
1. Χαλκίδης Μιχαήλ					-
2. Φωτιάδης Ηλίας					+
3. Τσαβδαρίδης Λάζαρος				-
4. Σιδηρόπουλος Αναστάσιος			-

ΝΟΜΟΣ ΗΡΑΚΛΕΙΟΥ 
1. Κεφαλογιάννης Εμμανουήλ			+
2. Αυγενάκης Ελευθέριος				-
3. Μπαντουβάς Κωνσταντίνος			-
4. Κεγκέρογλου Βασίλειος				-
5. Στρατάκης Εμμανουήλ				-
6. Σκουλάς Ιωάννης					-
7. Σκραφνάκη Μαρία				-
8. Αλαβάνος Αλέξανδρος				-

ΝΟΜΟΣ ΘΕΣΠΡΩΤΙΑΣ
1. Μπέζας Αντώνιος				-

Α΄ ΘΕΣΣΑΛΟΝΙΚΗΣ
1. Καραμανλής Κωνσταντίνος			-
 2. Γκιουλέκας Κωνσταντίνος			-
 3. Ιωαννίδης Ιωάννης				-
 4. Ορφανός Γεώργιος				+
 5. Ράπτη Ελένη					+
 6. Καλαφάτης Σταύρος				-
 7. Τζιτζικώστας Απόστολος - Ιωάννης		+
 8. Βενιζέλος Ευάγγελος				+
 9. Καστανίδης Χαράλαμπος			-
10. Αράπογλου Χρυσή				-
11. Καϊλή Ευδοξία - Εύα				+
12. Μαγκριώτης Ιωάννης				-
13. Ζιώγας Ιωάννης					-
14. Καλαντίδου Σοφία				-
15. Κουράκης Αναστάσιος				-
16. Καρατζαφέρης Γεώργιος			+

Β΄ ΘΕΣΣΑΛΟΝΙΚΗΣ
1. Καράογλου Θεόδωρος				+
2. Σαλαγκούδης Γεώργιος				+
3. Ρεγκούζας Αδάμ					+
4. Γερανίδης Βασίλειος				-
5. Τσιόκας Θεοχάρης				+
6. Αμμανατίδου - Πασχαλίδου Ευαγγελία (Λίτσα) +
7. Βελόπουλος Κυριάκος				+

NOMOΣ ΙΩΑΝΝΙΝΩΝ
1. Καλογιάννης Σταύρος				-
2. Τασούλας Κωνσταντίνος			-
3. Παντούλας Μιχαήλ				+
4. Αργύρης Ευάγγελος				+
5. Αλυσανδράκης Κωνσταντίνος			-

ΝΟΜΟΣ ΚΑΒΑΛΑΣ 
1. Καλαντζής Γεώργιος				+
2. Παναγιωτόπουλος Νικόλαος			+
3. Χριστοφιλογιάννης Δημήτριος			+
4. Τιμοσίδης Μιχαήλ				-

ΝΟΜΟΣ ΚΑΡΔΙΤΣΗΣ
1. Σιούφας Δημήτριος				+
2. Τσιάρας Κωνσταντίνος				+
3. Ταλιαδούρος Σπυρίδων				-
4. Αναγνωστόπουλος Γεώργιος			+
5. Ρόβλιας Κωνσταντίνος				+

ΝΟΜΟΣ ΚΑΣΤΟΡΙΑΣ
1. Μπουζάλη Παρασκευή				+
2. Πετσάλνικος Φίλιππος				-

ΝΟΜΟΣ ΚΕΡΚΥΡΑΣ
1. Δένδιας Νικόλαος-Γεώργιος			+
2. Γκερέκου Αγγελική (Άντζελα)			+
3. Χαραλάμπους Χαράλαμπος			-

ΝΟΜΟΣ ΚΕΦΑΛΛΗΝΙΑΣ
1. Παρίσης Αλέξανδρος				+

ΝΟΜΟΣ ΚΙΛΚΙΣ
1. Κιλτίδης Κωνσταντίνος				-
2. Τσιτουρίδης Σάββας				+
3. Φλωρίδης Γεώργιος				+

ΝΟΜΟΣ ΚΟΖΑΝΗΣ
1. Κασαπίδης Γεώργιος				+
2. Τσιαρτσιώνης Νικόλαος				+
3. Παπαδόπουλος Μιχάλης			+
4. Παπακωνσταντίνου Γεώργιος			+
5. Αθανασιάδης Αλέξανδρος			+

ΝΟΜΟΣ ΚΟΡΙΝΘΙΑΣ
1. Παπαληγούρας Αναστάσιος-Πέτρος		-
2. Κόρκα-Κώνστα Αθηνά				+
3. Κόλλιας Κωνσταντίνος				+
4. Μπεγλίτης Παναγιώτης				+

ΝΟΜΟΣ ΚΥΚΛΑΔΩΝ
1. Βρούτσης Ιωάννης				-
2. Μανούσου - Μπινοπούλου Αριάδνη		-
3. Ρήγας Παναγιώτης 				-

ΝΟΜΟΣ ΛΑΚΩΝΙΑΣ
1. Σκανδαλάκης Παναγιώτης			+
2. Αποστολάκος Γρηγόριος			+
3. Γρηγοράκος Λεωνίδας				-

ΝΟΜΟΣ ΛΑΡΙΣΗΣ
1. Χαρακόπουλος Μάξιμος				-
2. Ζώης Χρήστος					-
3. Αγοραστός Κωνσταντίνος			+
4. Έξαρχος Βασίλειος 				+
5. Νασιώκας Έκτορας				+
6. Σαχινίδης Φίλιππος				+
7. Σκυλλάκος Αντώνιος				+
8. Ροντούλης Αστέριος				+

ΝΟΜΟΣ ΛΑΣΙΘΙΟΥ
1. Πλακιωτάκης Ιωάννης				-
2. Καρχιμάκης Μιχαήλ				-

ΝΟΜΟΣ ΛΕΣΒΟΥ
1. Γιαννέλλης-Θεοδοσιάδης Ιωάννης		+
2. Σηφουνάκης Νικόλαος				-
3. Σκοπελίτης Σταύρος				+

ΝΟΜΟΣ ΛΕΥΚΑΔΟΣ
1. Σολδάτος Θεόδωρος				+

ΝΟΜΟΣ ΜΑΓΝΗΣΙΑΣ
1. Νάκος Αθανάσιος					-
2. Σούρλας Γεώργιος				+
3. Καρτάλης Κωνσταντίνος				+
4. Ζήση Ροδούλα					+
5. Γκατζής Νικόλαος 				-

ΝΟΜΟΣ ΜΕΣΣΗΝΙΑΣ 
1. Λαμπρόπουλος Ιωάννης			+
2. Σαμαράς Αντώνιος				+
3. Σαμπαζιώτης Δημήτριος				+
4. Καλαντζάκου Σοφία				-
5. Κουσελάς Δημήτριος				+

ΝΟΜΟΣ ΞΑΝΘΗΣ 
1. Κοντός Αλέξανδρος				-
2. Μάντατζη Τσετίν					+
3. Σγουρίδης Παναγιώτης				+

Α΄ ΠΕΙΡΑΙΩΣ 
1. Μιχαλολιάκος Βασίλειος				+
2. Μελάς Παναγιώτης				+
3. Σημίτης Κωνσταντίνος				-
4. Μανωλάκου Διαμάντω				-
5. Δρίτσας Θεόδωρος				-
6. Αποστολάτος Βαΐτσης (Βάης)			+

Β΄ ΠΕΙΡΑΙΩΣ
1. Τραγάκης Ιωάννης				+
2. Νεράντζης Αναστάσιος				+
3. Νιώτης Γρηγόρης					+
4. Λιντζέρης Δημήτριος				+
5. Διαμαντίδης Ιωάννης				+
6. Νικολαΐδου Βαρβάρα (Βέρα)			-
7. Λαφαζάνης Παναγιώτης				+
8. Αράπογλου Δήμητρα				+

ΝΟΜΟΣ ΠΕΛΛΗΣ
1. Καρασμάνης Γεώργιος				+
2. Τζαμτζής Ιορδάνης (Δάνης)			+
3. Φουντουκίδου - Θεοδωρίδου Παρθένα	+
4. Τζάκρη Θεοδώρα					+

ΝΟΜΟΣ ΠΙΕΡΙΑΣ
1. Κωνσταντόπουλος Γεώργιος			-
2. Κουκοδήμος Κωνσταντίνος			-
3. Καρπούζας Αντώνιος				-
4. Αμοιρίδης Ιωάννης				-

ΝΟΜΟΣ ΠΡΕΒΕΖΗΣ
1. Τρυφωνίδης Γεώργιος				+
2. Παπαχρήστος Ευάγγελος			+

ΝΟΜΟΣ ΡΕΘΥΜΝΗΣ
1. Κεφαλογιάννη Όλγα				+
2. Λαμπίρης Ηλίας					-

ΝΟΜΟΣ ΡΟΔΟΠΗΣ
1. Στυλιανίδης Ευριπίδης				-
2. Χατζή Οσμάν Αχμέτ 				+
3. Πεταλωτής Γεώργιος				-

ΝΟΜΟΣ ΣΑΜΟΥ
1. Θαλασσινός Θαλασσινός			+

ΝΟΜΟΣ ΣΕΡΡΩΝ
1. Καραμανλής Αχιλλέας				-
2. Κόλλια-Τσαρουχά Μαρία 			+
3. Λεονταρίδης Θεόφιλος				+
4. Καριπίδης Αναστάσιος				+
5. Κουτμερίδης Ευστάθιος				+
6. Μπόλαρης Μάρκος				-
7. Πολατίδης Ηλίας 					+

ΝΟΜΟΣ ΤΡΙΚΑΛΩΝ
1. Χατζηγάκης Σωτήριος				-
2. Λέγκας Νικόλαος					-
3. Χάϊδος Χρήστος					-
4. Μερεντίτη Αθανασία (Σούλα)			+
5. Κανταρτζής Αχιλλέας				+

ΝΟΜΟΣ ΦΘΙΩΤΙΔΟΣ
1. Γιαννόπουλος Αθανάσιος			+
2. Σταϊκούρας Χρήστος				+
3. Σταυρογιάννης Νικόλαος			+
4. Καλλιώρας Ηλίας					+
5. Αντωνίου Αντωνία (Τόνια)			+

ΝΟΜΟΣ ΦΛΩΡΙΝΗΣ
1. Κωνσταντινίδης Ευστάθιος			+
2. Λιάνης Γεώργιος					+

ΝΟΜΟΣ ΦΩΚΙΔΟΣ
1. Μπούγας Ιωάννης				+

ΝΟΜΟΣ ΧΑΛΚΙΔΙΚΗΣ
1. Βαγιωνάς Γεώργιος				+
2. Φλωρίνης Αθηναίος				+
3. Δριβελέγκας Ιωάννης				+

ΝΟΜΟΣ ΧΑΝΙΩΝ
1. Μαρκογιαννάκης Χρήστος			+
2. Βολουδάκης Μανούσος - Κωνσταντίνος	-
3. Νικηφοράκης Στυλιανός				+
4. Σκουλάκης Εμμανουήλ				-

ΝΟΜΟΣ ΧΙΟΥ
1. Κοσμίδης Ιωάννης				+
2. Τσουρή Ελπίδα					+

ΣΥΝΟΛΟ ΨΗΦΙΣΑΝΤΩΝ :				 184

Ο ΠΡΟΕΔΡΟΣ                             ΟΙ ΓΡΑΜΜΑΤΕΙΣ»
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης: «Μεταρρυθμίσεις για την οικογένεια, το παιδί, την κοινωνία και άλλες διατάξεις».
    Εξαντλήθηκε ο κατάλογος των πρωτολογιών και μπαίνουμε στις δευτερολογίες.
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε Πρόεδρε, σας παρακαλώ το λόγο.
    ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κατ’ αρχάς θα πω στον αγαπητό Κοινοβουλευτικό Εκπρόσωπο του ΛΑ.Ο.Σ., ότι η Υπουργός Εξωτερικών είναι και πολιτικό πρόσωπο, είναι και Βουλευτής. Έχει όλο το δικαίωμα να έχει το προσωπικό της Γραφείο Τύπου. Αλίμονο εάν χρησιμοποιούσε το Γραφείο Τύπου του Υπουργείου Εξωτερικών για την προσωπική της πολιτική ανάγκη. Θα ήταν λάθος, θα ήταν κατάχρηση. Γι’ αυτό ακριβώς έχει και προσωπικό γραφείο τύπου. Για να σταματήσει πια αυτού του είδους η αμφισβήτηση, γιατί υπάρχει. 
    Ας πάμε τώρα στο νομοσχέδιο. Θα ξεκινήσω από τον κ. Μπανιά, ο οποίος έκανε μερικά παράπονα. Κατ’ αρχάς, πράγματι το ότι ήλθε ένα ενιαίο άρθρο δημιουργεί ορισμένα προβλήματα. Αλλά επειδή πρόκειται επί σειράς τροπολογιών πάνω στον οργανισμό που είχε έλθει ως κώδικας, ήταν ο πιο φυσιολογικός τρόπος για να έλθει. 
    Από εκεί και πέρα έχουν καταγραφεί οι θέσεις όλων. Και σε αυτό που είπε ο κ. Μπανιάς, προς Θεού, δεν πρόκειται κανείς να είναι μικρόψυχος και τουλάχιστον εγώ, θα ήταν ανήθικο να πούμε ότι καταψηφίστηκε το άρθρο, άρα καταψηφίστηκαν και παράγραφοι που είχαν ζητηθεί από τους εκπροσώπους των συνδικαλιστικών οργανώσεων ή που η Αντιπολίτευση είχε προτείνει. Φυσικά όλοι γνωρίζουμε ότι πολλά στοιχεία του νομοσχεδίου ψηφίστηκαν και στηρίχτηκαν από κόμματα της Αντιπολιτεύσεως, τα οποία δεν μπόρεσαν να τα ψηφίσουν λόγω του ότι ήταν σε ένα ενιαίο άρθρο. 
    Εδώ θέλω να επαναλάβω κάτι, ότι πραγματικά σε αυτήν τη διαδικασία υπήρξε συμβολή όλων -και το εννοώ- όλων των κομμάτων, όλων των συναδέλφων και όλων των πτερύγων. Θέλω επίσης να επισημάνω και τις τροπολογίες του κ. Μπεγλίτη και τις θέσεις του κ. Λοβέρδου και του κ. Αϊβαλιώτη και του κ. Μπανιά, ακόμα και του Κ.Κ.Ε., το οποίο διαφωνεί απόλυτα και με τη φιλοσοφία του νομοσχεδίου, ότι στην επιτροπή συνέβαλε σε σημείο που άπτεται εθνικού ενδιαφέροντος. Το λέω αυτό, διότι εγώ γι’ αυτό είμαι περήφανος. Δεν έχει σημασία εάν έχουμε άλλες πολιτικές, δεν έχει σημασία αν συμφωνούμε ή όχι, όταν υπάρχει εθνικό θέμα, είναι ομοφωνία και είναι συμβολή όλων και αυτό πρέπει να το ακούσει ο κόσμος, άσχετα εάν κάποιος έχει άποψη για μία μορφή πολιτικής και κάποιος για άλλη. Εγώ το θεωρώ πάρα πολύ σημαντικό σε αυτήν την κοινοβουλευτική δημοκρατία στην οποία ζούμε. 
    Όσον αφορά τα επιπλέον θα απαντήσω γρήγορα και απλά για να μην μείνουν ορισμένα αναπάντητα πράγματα. 
    Πρόεδρος του Ανωτάτου Υπηρεσιακού Συμβουλίου προβλέπεται ήδη από τον Οργανισμό ότι τίθεται Πρέσβης επί τιμή. Δεν είναι κάτι καινούργιο. 
    Στις μετατάξεις οι άλλοι κλάδοι πλην των διπλωματικών έχουν ειδικές διαδικασίες πρόσληψης. Οι διοικητικοί μπορεί να μετέχουν σε αυτές τις διαδικασίες. Οι θέσεις των ειδικών κλάδων όμως, σύμφωνα με τον Κώδικα, πρέπει να είναι κενές, οι οποίες δεν είναι και εκεί υπάρχει ένα πρόβλημα. 
    Όσον αφορά το θέμα του διαγωνισμού μέσω Α.Σ.Ε.Π., το Α.Σ.Ε.Π. είναι αυτό το οποίο ελέγχει τον διαγωνισμό. Απλώς οι διαδικασίες του Α.Σ.Ε.Π. για μία γενική πρόσληψη δημοσίου υπαλλήλου –και νομίζω ότι όσοι έχουν περάσει από το Υπουργείο Εξωτερικών το γνωρίζουν- δεν καλύπτουν το επίπεδο το ποιοτικό το οποίο χρειάζεται το Υπουργείο Εξωτερικών. Γι’ αυτό υπάρχει ενισχυμένη διαδικασία όσον αφορά την εξέταση τους. 
    Θα μιλήσω για τις ενστάσεις στο τέλος. 
    Όσον αφορά στο διευθυντικό δικαίωμα από προεδρικό διάταγμα ορίζεται και μπορεί φυσικά να δοθεί σε οποιονδήποτε. Δεν ρυθμίζεται από τον Οργανισμό. Με προεδρικό διάταγμα μπορεί να δοθεί το διευθυντικό δικαίωμα και σε εμπειρογνώμονες και σε άλλους κλάδους. 
    Ως προς το θέμα των κτηρίων συμφωνώ και εγώ με την άποψη. Και πράγματι ο κ. Πάγκαλος έχει ξεκινήσει μια πολύ καλή πολιτική. Εδώ υπάρχει ένα πρόβλημα. Και θέλω να ξέρετε ότι εδώ και τρία χρόνια υπάρχουν και παραστάσεις από το Υπουργείο Εξωτερικών και μελέτες και ήδη συνεχίζουμε. Αυτά έχουν περιέλθει στην Κ.Ε.Δ.. Και υπάρχει συζήτηση με το Υπουργείο Οικονομικών πως θα μπορούσαμε να αυξήσουμε τον αριθμό των ιδιοκτήτων διπλωματικών αρχών στο εξωτερικό χωρίς να επηρεάσουμε, αν θέλετε, τον προϋπολογισμό ή το δημόσιο χρέος. Είναι μια διαδικασία που έχουμε ξεκινήσει και προσπαθούμε να βρούμε την φόρμουλα για να υλοποιήσουμε αυτό το πράγμα. 
    Θέλω να πω και κάτι άλλο γιατί άκουσα κριτική. Εγώ από την πρώτη στιγμή στην επιτροπή δεν είπα ότι κάνουμε καμμία ριζική αναδιάρθρωση. Μίλησα τελείως ειλικρινώς. Και το λέω για τον κ. Γείτονα ο οποίος λέει γιατί δεν κάνουμε απολογισμό. Ξεκινώντας είπα ότι η αναμόρφωση του οργανισμού που έγινε πριν από ενάμιση χρόνο παρουσίασε κενά και χρειαζόταν συμπληρώσεις. Και αυτό ακριβώς έγινε. Με την ευκαιρία αυτή έγιναν και μερικές διαρθρωτικές αλλαγές οι οποίες απ’ ό,τι θυμάμαι και στην επιτροπή και εδώ επισημάνθηκαν θετικά από την Αντιπολίτευση. 
    Αλλά φυσικά υπήρξαν προβλήματα. Και ήρθαμε εδώ και το λέω και θα το ξαναλέω: Εγώ θεωρώ τιμή ενός πολιτικού ανδρός που αναγνωρίζει ότι κάτι που έκανε είχε ελλείψεις και θέλει συμπληρώματα. Διότι τότε δεν ταλαιπωρείται ο ελληνικός λαός. Όταν μένουμε κολλημένοι στο αλάθητο και λέμε «εγώ το έκανα είναι σωστό» βοηθάμε κανέναν; Κανέναν δεν βοηθάμε. Υπήρξαν κενά. Υπήρξαν ελλείψεις. Και αυτές ήρθαμε να συμπληρώσουμε. Και όσο πιο γρήγορα το κάνεις, τόσο πιο καλό κάνεις, στην πολιτεία, στην υπηρεσία και στη χώρα. 
    Θα κλείσω –δεν έχω να πω άλλα πράγματα, τα έχουμε πει άλλωστε όλα- με το θέμα των δεκαπέντε. Ακόμα και για τα άλλα, των προσλήψεων κ.λπ, θα έρθω στη θέση του εισηγητού της Νέας Δημοκρατίας του κ. Κεδίκογλου. Όσοι με ξέρουν, ξέρετε ότι το πιστεύω. Πράγματι οι εμπειρίες μας από την κατάχρηση εξουσιοδοτήσεων από το παρελθόν είναι πάμπολλες. Αλλά κάποτε ας αρχίσουμε να δείχνουμε εμπιστοσύνη. Επιμένω σ’ αυτό. Διότι, σας είπα, μην καθίσουμε να δούμε ποιοι έχουν μπει στους πέντε εκ προσωπικοτήτων, οι τρεις που έχουν μπει τα τελευταία χρόνια και οι δύο που ήταν από πριν. Και ποιοι είχαν μπει κάποτε στο παρελθόν. Η κάθε εποχή έχει τις δικές της ανάγκες, τις δικές της λογικές. Εγώ πιστεύω ότι σήμερα είμαστε σε μια πιο πολύ κοινή λογική της εξυπηρέτησης του δημοσίου συμφέροντος της χώρας παρά της προσωπικής. 
    Και θέλω να απαντήσω γιατί δεν φτάνουν οι πρέσβεις. Γιατί κάπου σε μια διαχείριση μιας κατάστασης όπου μπορεί να έχεις την προεδρία ή οτιδήποτε άλλο ή σε μια επιτροπή χρειάζεσαι κάποιον που να έχει τον βαθμό του πρέσβη αλλά να είναι ειδικός οικονομολόγος. Κάποιον που να είναι ειδικός σε θέματα περιβάλλοντος ή οτιδήποτε άλλο. Αυτός είναι ο λόγος που δεν αρκεί το θέμα των πρέσβεων επί τιμή. 
    Και εδώ θέλω να πω κάτι το οποίο δεν είναι πανάκεια. Δεν αποκλείει την αυθαίρετη διαχείριση από τον Υπουργό. Αλλά είναι τουλάχιστον μια σημαντική διασφάλιση. Προβλέπεται ότι όποιος προσλαμβάνεται ως πρέσβης εκ προσωπικοτήτων η απόφαση πρόσληψής του θα αναφέρει για ποιο συγκεκριμένο έργο προσλαμβάνεται και για πόσο χρόνο. Το θεωρώ ότι είναι σημαντική ποιοτική αλλαγή απ’ αυτό που ίσχυε στο παρελθόν. Τον προσελάμβανες. Ούτε για πόσο έλεγες, εσαεί. Ούτε για τι έλεγες. Θα μου πείτε «μα αποκλείει το δικαίωμα στον Υπουργό Οικονομικών να τον προσλάβει για να τον βάλει επικεφαλής πρεσβείας;». Όχι. Αλλά εκεί θα το σκεφτεί διπλά. Δεν θα το κάνει στην διαδικασία την καθημερινή. Θα τον προσλάβει ειδικά γι’ αυτό. 
      Έτσι, θα ελέγχουμε, αν θέλετε και τον εκάστοτε Υπουργό Εξωτερικών. Γιατί προσέλαβες τον κύριο άλφα εκ προσωπικοτήτων; Για ποιο έργο τον προσέλαβες, που δεν είχες άλλο και για πόσο χρόνο; Ο χρόνος καλύπτεται από το έργο αυτό; 
      Το λέω αυτό ως ασφαλιστική δικλείδα. Διότι μην κάνουμε ένα λάθος. Πολλές φορές, επειδή φοβόμαστε τις αυθαίρετες υλοποιήσεις των εξουσιοδοτήσεων, δένουμε χειροπόδαρα την πολιτική εξουσία, με αποτέλεσμα να γίνεται δυσκίνητο το κράτος. Το κράτος πρέπει να γίνει πιο ευκίνητο και φυσικά εμείς οι πολιτικοί πιο αξιόπιστοι. Αυτά είναι στο χέρι μας.
      Ευχαριστώ πολύ, κύριοι συνάδελφοι.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο για προτασσόμενη δευτερολογία έχουν ζητήσει η κ. Κανέλλη, ο κ. Βορίδης και ο κ. Σγουρίδης
      Η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Είναι απλό αυτό που θέλω να δηλώσω και δράττομαι της ευκαιρίας στη δευτερολογία μου. 
      Κύριε Υπουργέ, χαίρομαι για την αποκατάσταση ενός ειρηνικού κλίματος. Μπορούμε να συζητάμε εδώ -είναι η αλήθεια- με χαμηλότερους τόνους. Όχι τίποτα άλλο, να ανοίγουν τα αυτιά για τις πληροφορίες που ο καθένας από την πολιτική του σκοπιά θέλει να καταθέσει.
      Θα παρακαλούσα πάρα πολύ για το εξής: Χρησιμοποιώ τη δευτερολογία μου, για να διορθώσω ένα δικό μου τεχνικό ατόπημα. Χθες, παρότι είχαμε δηλώσει ότι το Κομμουνιστικό Κόμμα καταψηφίζει όλα τα άρθρα, την ώρα της ψηφοφορίας δεν ήμουν εδώ. Παρακαλώ πάρα πολύ, μια και σήμερα είμαι εδώ, αυτό να διορθωθεί και να μη θεωρηθεί κανένα άρθρο ότι ψηφίστηκε ομοφώνως, αν αυτό είναι δυνατό. Θα είμαι σήμερα παρούσα στην ψηφοφορία. Δεν θα επαναληφθεί. Το ζητώ με την ευθύνη του Κοινοβουλευτικού Εκπροσώπου.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε κυρία Κανέλλη.
      Άλλωστε κι εγώ το ανέφερα χθες. Επειδή, όμως, όταν γίνεται η ψηφοφορία, γίνεται βάσει των παρόντων συναδέλφων…
      ΛΙΑΝΑ ΚΑΝΕΛΛΗ: Έχετε δίκιο. Για να διορθωθεί.
      ΠΡΟΕΔΡΕΥΩΝ (Γεώργιος Σούρλας): …και ψηφίζουν μόνο οι Βουλευτές -όχι τα κόμματα- κι ένας Βουλευτής να πει ότι εγώ δεν συμφωνώ με το άρθρο, δεν υπάρχει ομοφωνία. 
      Αυτό για να ενημερώνονται οι συνάδελφοι επί του Κανονισμού.
      Ο κ. Βορίδης έχει το λόγο.
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, στο κλείσιμο, νομίζω, αυτής της συζήτησης προέκυψε μία επίκληση στην εμπιστοσύνη, την οποία πρέπει να δείχνει, υποθέτω, η κοινωνία, αλλά ενδεχομένως και το Σώμα, προς την Κυβέρνηση.
      Κύριε Υφυπουργέ, λάθος χρόνο βρήκατε να το πείτε αυτό. Λάθος χρόνο, λάθος στιγμή! Είναι προφανές ότι αν κάτι είναι κλονισμένο αυτή τη χρονική στιγμή τόσο στην κοινωνία όσο νομίζω και στις πτέρυγες της Αντιπολίτευσης -εν πάση περιπτώσει δεν μπορώ να μιλήσω για τους άλλους, για το Λαϊκό Ορθόδοξο Συναγερμό- είναι η εμπιστοσύνη προς την Κυβέρνηση –και δεν νομίζω ότι χρειάζεται να το εξηγήσουμε περαιτέρω- για προφανείς λόγους.
      Κλείνω απλώς μία παρένθεση με μία φράση ακόμα.
      Στις παρατηρήσεις, τις οποίες έκανε η κ. Κανέλλη και οι οποίες αφορούσαν το συγκεκριμένο νόμο -χωρίς να τον έχω μελετήσει- δώσατε μία απάντηση, η οποία μου φαίνεται εξαιρετικά πρόχειρη. 
      Οι κοινοποιήσεις, όταν προβλέπονται στους νόμους, δεν προβλέπονται ως μία πρόσθετη και περιττή γραφειοκρατία. Προβλέπονται, προκειμένου να ενημερώνεται το αρμόδιο διοικητικό όργανο για πράξεις τις οποίες ενδεχομένως οφείλει να ελέγξει. Ο δε έλεγχος της νομιμότητος, δεν χρειάζεται να προβλέπεται πουθενά. Αυτονοήτως υπάρχει σε κάθε διοίκηση. 
      Επομένως, είναι περιττό να πούμε στο Διοικητή του Αγίου Όρους ότι πρέπει να ελέγχει τη νομιμότητα των μεταβιβάσεων. Είναι εντελώς περιττό. 
      Όχι βεβαίως –ξανά- ότι ο έλεγχος αυτός είναι έλεγχος δικαστικός. Όχι. Ούτε καν ότι τίθεται στα πλαίσια μιας διοικητικής ιεραρχίας. Όχι. Του κοινοποιείται, όμως, για να βλέπει ότι όλα βαίνουν καλώς σε ένα χώρο ευθύνης του. Άλλως η κοινοποίηση είναι περιττή.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Οι διαδικασίες…
      ΜΑΥΡΟΥΔΗΣ ΒΟΡΙΔΗΣ: Ως προς το ζήτημα αυτό λέω ξανά –εγώ εξετάζω την απάντησή σας, την οποία βρήκα άκρως φορμαλιστική και αποφεύγουσα την ουσία…
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Μα, δείτε το νόμο.
      ΜΑΥΡΟΥΔΗΣ ΒΟΡΙΔΗΣ: Ο νόμος, λοιπόν, απ’ ό,τι κατάλαβα, ορίζει μία κοινοποίηση. Από τη στιγμή που λαμβάνει γνώση λόγω της κοινοποιήσεως -εάν έχει λάβει γνώση, επομένως εάν έχει τηρηθεί αυτός ο ουσιώδης τύπος- τότε οφείλει να πράξει.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε συνάδελφε, μου επιτρέπετε μία διακοπή;
      ΜΑΥΡΟΥΔΗΣ ΒΟΡΙΔΗΣ: Όχι στα πλαίσια –λέω ξανά- του νόμου. Εγώ δεν τον έχω διαβάσει το νόμο και γι’ αυτό επιφυλάσσομαι.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε Πρόεδρε, επιτρέπετε μία διακοπή;
      ΠΡΟΕΔΡΕΥΩΝ (Γεώργιος Σούρλας): Εάν επιτρέπει ο κ. Βορίδης, αλλιώς, κύριε Υπουργέ, θα πρέπει να περιμένετε.
      ΜΑΥΡΟΥΔΗΣ ΒΟΡΙΔΗΣ: Εγώ πάντοτε επιτρέπω στους κυρίους Υπουργούς να διακόπτουν.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Μία παρατήρηση θέλω να κάνω. Ο νόμος, όμως, προβλέπει και ποιες είναι οι αρμοδιότητες και τα δικαιώματα παρέμβασης του Διοικητού στο Άγιο Όρος. Γι’ αυτό σας λέω να διαβάσετε το σύνολο του νόμου, για να καταλάβετε ότι είναι δεμένα τα χέρια του σε πάρα πολλά πράγματα. 
      ΜΑΥΡΟΥΔΗΣ ΒΟΡΙΔΗΣ: Απλώς, εδώ θα απαντήσω, κύριε Υπουργέ, αν μου επιτρέπετε, ότι εάν διαπιστωθεί οιαδήποτε παρανομία και οιοδήποτε πρόβλημα σε μία διαδικασία, όχι ο Διοικητής του Αγίου Όρους, όχι ο Βουλευτής, όχι ο Υπουργός, αλλά και ο τελευταίος πολίτης έχει δικαίωμα να ζητήσει να ελεγχθεί για τις αυτεπαγγέλτως, τουλάχιστον, ελεγχόμενες πράξεις. 
      Αυτά, λοιπόν, επειδή είναι αρκετά θεμελιώδη, να μην τα συζητάμε. Είναι περιττό. Λέω, εάν διαπιστώσει κάτι τέτοιο. Μπορεί να μην το διαπίστωσε ο άνθρωπος, μπορεί να μην το έκρινε έτσι. Αυτά είναι ζητήματα, όμως, προς έλεγχο, από τη στιγμή που έχει γίνει η κοινοποίηση. 
      Έρχομαι στο σχέδιο νόμου. Επειδή είναι αλήθεια ότι έχετε κάνει δεκτές –και τονίστηκε και από τον εισηγητή μας αυτό- μία σειρά από δικές μας παρεμβάσεις στην κατεύθυνση βελτιώσεως, επιτρέψτε μου μόνο να δικαιολογήσω, γιατί θα εμμείνουμε στη θέση μας περί καταψηφίσεως του συγκεκριμένου σχεδίου νόμου. Έχουμε διαφωνία σε δύο βασικά ζητήματα. Έχουμε διαφωνία, την οποία νομίζω έχουμε εξηγήσει επαρκώς, στη δημιουργία του Σώματος Ορκωτών Μεταφραστών. Αυτό, όμως, είναι ένα πολύ σημαντικό κομμάτι του σχεδίου νόμου και παρά τις βελτιώσεις, επειδή διαφωνούμε επί της αρχής, αν θέλετε, στο σημείο αυτό, θα εμμείνουμε σ' αυτό. 
      Δώσατε μία εξήγηση, επικαλούμενος την εμπιστοσύνη στο θέμα της αυξήσεως του αριθμού των πρέσβεων εκ προσωπικοτήτων, όπου, επίσης, έχουμε σφοδρή και έντονη διαφωνία. Θα ήθελα να πω απλώς δύο κουβέντες, για να το εξηγήσω. Το ζήτημα είναι ότι η πρακτική των διοικήσεων μέχρι σήμερα, όπως νομίζω εμμέσως συνομολογήσατε, στο συγκεκριμένο σημείο ήταν μία εξαιρετικά κακή πρακτική. Τώρα, εκείνο το οποίο λέτε, είναι ότι εσείς, η δική σας διοίκηση, αυτήν την κακή πρακτική θα την κάνει καλή. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Τα τέσσερα χρόνια...
      ΜΑΥΡΟΥΔΗΣ ΒΟΡΙΔΗΣ: Λέτε, λοιπόν, ότι θα έπρεπε το Κοινοβούλιο να σας εμπιστευθεί ότι θα κάνετε καλή χρήση αυτής της διακριτικής σας ευχέρειας, αυτήν που ζητάτε για να τοποθετείτε πρέσβεις εκ προσωπικοτήτων, ώστε να γίνει αποτελεσματικότερη η διοίκησή σας. 
      Εγώ θα σας πω ότι έχω και μία αντίρρηση αρχής. Σε έναν κόσμο τεχνικό και περίπλοκο, όπως είναι ο κόσμος που ζούμε σήμερα, σε έναν κόσμο, όπου ούτως ή άλλως χρειάζονται πρόσθετες και εξειδικευμένες γνώσεις για μια σειρά από ζητήματα, γιατί αυτές τις εξειδικευμένες γνώσεις δεν μπορεί να τις έχει κάποιος ο οποίος υπηρετεί στο Διπλωματικό Σώμα επί σειρά ετών και χρειάζεται να επιστρατεύουμε προσωπικότητες, για να καλύψουν το ζήτημα αυτό; 
      Εάν, πάντως, μετά ταύτα, η Ελλάς ακόμη δεν έχει επιτύχει αυτό τούτο, δηλαδή να έχει επάρκεια το διπλωματικό προσωπικό και χρειάζεται να προσφεύγουμε σε διάφορους τρίτους, οι οποίοι έχουν εξειδικευμένες γνώσεις για να καλύπτουν διάφορα θέματα, θα σας πω πάντως ότι έχετε πολλή δουλειά να κάνετε στο Υπουργείο Εξωτερικών, για να καλύψετε αυτόν τον τομέα. Αλλά δεν είναι ο καλός τρόπος αυτός, για να τον καλύψετε. Αυτό είναι το ένα. 
      Δεύτερον, πολύ φοβάμαι πάντως ότι εμείς, και ως Κοινοβουλευτική Ομάδα, αλλά και ως Κοινοβούλιο, είμαστε υποχρεωμένοι να κρίνουμε με τα όσα έχει γνωρίσει ο ελληνικός λαός μέχρι σήμερα απ’ αυτήν την πρακτική. Τώρα, εσείς υπόσχεσθε μία άλλη, αλλά νομίζω ότι βασίμως εδώ δυσπιστούμε. 
      Τελειώνω, λέγοντας ότι θα ήθελα και μία τοποθέτησή σας, γιατί θεωρώ ότι την τροπολογία που έχουμε καταθέσει και αφορά τον εξελληνισμό των ονομάτων των ομογενών από τη Βόρειο Ήπειρο πρέπει να την κάνετε δεκτή. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Θα σας απαντήσω σ' αυτό. 
      ΜΑΥΡΟΥΔΗΣ ΒΟΡΙΔΗΣ: Πολύ ωραία. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Μου επιτρέπετε, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Το θέμα αυτό, όπως αντιλαμβάνεστε, αφ’ ενός δεν είναι θέμα του Υπουργείου Εξωτερικών, αφ’ ετέρου σε πάρα πολλές περιπτώσεις εξελληνίζονται τα ονόματα κατά την απόκτηση της ελληνικής ιθαγένειας. Επικοινωνήσαμε με το Υπουργείο Εσωτερικών και Δημόσιας Διοίκησης και ήδη μελετούν το θέμα, πώς κατά την αποδοχή της αποδόσεως της υπηκοότητος –δεν ξέρω τεχνικά πώς λέγεται αυτό- το όνομα θα δηλώνεται, ακριβώς διότι τα ονόματα αυτά, όπως σωστά είπατε, είχαν αλλοιωθεί από το αλβανικό καθεστώς. Θα έχει δικαίωμα αυτός ο οποίος έχει ζητήσει την ελληνική υπηκοότητα να επαναφέρει το όνομά του σ' αυτό που ο ίδιος πιστεύει ότι είναι αυτό που του ανήκει ως ελληνικής καταγωγής. 
      ΜΑΥΡΟΥΔΗΣ ΒΟΡΙΔΗΣ: Απλώς, εδώ να πω ένα νομοτεχνικό θέμα, για να το λύσουμε. Η τροπολογία, την οποία προτείνουμε εμείς, είναι μια τροπολογία στο ν.2910/2001. Αυτό το λέω, γιατί; Διότι αυτός είναι νόμος, ο οποίος ήρθε από το Υπουργείο Εξωτερικών. Ρύθμιζε δε διάφορα ζητήματα -μεταξύ άλλων και αυτό- των ομογενών από την πρώην Σοβιετική Ένωση. 
    Άρα, λοιπόν, εφόσον ήδη υπάρχει μία ρύθμιση και ένας μπούσουλας για το πώς λύθηκε αυτό το ζήτημα, ουσιαστικά το μόνο το οποίο σας προτείνουμε εμείς, είναι να εφαρμόσετε την ίδια ρύθμιση που έχετε εφαρμόσει για τους ομογενείς από την πρώην Σοβιετική Ένωση και για τους ομογενείς από τη Βόρειο Ήπειρο.
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Δεν ήταν, όμως, θέμα του Υπουργείου Εξωτερικών, το καταλαβαίνετε αυτό. Ασχέτως, αν είχε έρθει σε νομοσχέδιο του Υπουργείου Εξωτερικών, είναι θέμα του Υπουργείου Εσωτερικών. Και ήδη επικοινωνήσαμε με το Υπουργείο Εσωτερικών, γιατί είναι σωστή η θέση αυτή η οποία λέτε.
    ΜΑΥΡΟΥΔΗΣ ΒΟΡΙΔΗΣ: Να το πω, λοιπόν, διαφορετικά. Δέχομαι την τοποθέτησή σας, ως πολιτική δέσμευση της Κυβερνήσεως συνολικά και όχι του Υφυπουργού Εξωτερικών και περιμένουμε να έρθει ρύθμιση από το Υπουργείο Εσωτερικών. Διότι η τροπολογία, ξαναλέω, που προτείνουμε και την οποία κάνατε δεκτή, αφορά σε σχέδιο νόμου του Υπουργείου Εξωτερικών, αν θέλετε να το πάτε σε μία συνολική ρύθμιση, μόνο να μη χρονίσει. Εγώ δεν το λέω μόνο για αυτούς που θέλουν και ζητούν την υπηκοότητα, εγώ λέω ότι στις κάρτες ομογενών, για να σας το πω διαφορετικά, είναι αστείο να γράφουμε -Έκτωρ Κέκας λέγεται ο άνθρωπος- Έκτωρ Κέκα. Δεν υπάρχει λόγος γι’ αυτό, είναι κάρτα ομογενούς, ας εξελληνίσουμε τα ονόματα. 
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Μπορώ να κάνω μία διακοπή, κύριε Πρόεδρε; 
    ΠΡΟΕΔΡΕΥΩΝ (Γεώργιος Σούρλας): Εάν το επιτρέπει ο κ. Βορίδης, βεβαίως, κύριε Υπουργέ. 
    ΜΑΥΡΟΥΔΗΣ ΒΟΡΙΔΗΣ: Ναι, ναι, πάντα, δεν χρειάζεται να με ρωτάτε. Θα διακόπτει ελεύθερα ο Υπουργός. 
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε Βορίδη, εξετάζεται από το Υπουργείο Εσωτερικών, μήπως δεν χρειάζεται καν νομοθετική ρύθμιση, αλλά μπορεί να γίνει μέσα από προεδρικό διάταγμα, από μία τροποποίηση υφισταμένου προεδρικού διατάγματος. Αλλά αυτό τις επόμενες δύο ημέρες θα έχει ξεκαθαρίσει. Ήδη, μόλις είδα την τροπολογία σας επικοινώνησα. Κι αυτό ακριβώς σας λέω, ότι είναι σωστή η θέση σας. Δέσμευσή μας είναι ότι εκεί θα πάμε, μπορεί να μην χρειάζεται καν νομοθετική ρύθμιση.
    ΜΑΥΡΟΥΔΗΣ ΒΟΡΙΔΗΣ: Ωραία, κύριε Πρόεδρε, ολοκλήρωσα.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε πάρα πολύ, κύριε Βορίδη.
    Είναι πολύ χρήσιμος ο διάλογος, όταν γίνεται ήρεμα και με ευπρέπεια. Τότε το Προεδρείο δίνει και χρόνο παραπάνω και δείχνει κατανόηση.
    Το λόγο έχει τώρα ο κ. Σγουρίδης για προτασσόμενη δευτερολογία.
    ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε. 
    Για την τροπολογία την οποία κατέθεσε ο κ. Βορίδης και την απάντηση που έδωσε ο Υπουργός, θέλω να σας επισημάνω τα εξής: Κύριε Υφυπουργέ, για το θέμα του προεδρικού διατάγματος ή της νομοθετικής ρύθμισης, είναι προτιμότερο να ψηφίσετε μία νομοθετική ρύθμιση -είναι πιο εύκολο- παρά να καταθέσετε προεδρικό διάταγμα. Είναι πολύ-πολύ πιο δύσκολο, περνά πολύ-πολύ πιο δύσκολα από τις διάφορες επιτροπές και τα διάφορα φίλτρα, από το να καταθέσετε μία νομοθετική ρύθμιση. 
    Αυτό σας το λέω, γιατί το είχε πει κάποτε ο επίτιμος Πρόεδρος της Νέας Δημοκρατίας, ο κ. Μητσοτάκης, που έχει τεράστια κοινοβουλευτική πείρα και επειδή μου είχε κάνει εντύπωση, το έψαξα και είδα ότι είναι πολύ πιο δύσκολο να καταρτίσεις προεδρικό διάταγμα και να πάρεις υπογραφές και πολύ πιο εύκολο να ψηφίσεις μια νομοθετική ρύθμιση.
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Μπορεί να μη χρειάζεται, ούτε διάταγμα, κύριε συνάδελφε.
    ΠΑΝΑΓΙΩΤΗΣ ΣΓΟΥΡΙΔΗΣ: Δεν είναι υπουργική απόφαση, προεδρικό διάταγμα είναι. 
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Θα έχουμε μία απάντηση από το Υπουργείο Εσωτερικών τις επόμενες ημέρες.
    ΠΑΝΑΓΙΩΤΗΣ ΣΓΟΥΡΙΔΗΣ: Καλώς, απλώς το επισημαίνω παρεμπιπτόντως. 
    Έρχομαι τώρα στο άρθρο 41. Στο άρθρο 41, κύριε Υπουργέ, κάνετε μία εκτεταμένη τροποποίηση του προσφάτως ψηφισθέντος νόμου 3566/2007 για τον οργανισμό του Υπουργείου Εξωτερικών. Σας επισημαίνω αυτό που επισήμανε όλη η Αντιπολίτευση, ότι χάνετε μία ευκαιρία και πάλι να κάνετε μία τομή στο Υπουργείο Εξωτερικών, μία βαθιά τομή, η οποία θα δημιουργούσε ένα Υπουργείο Εξωτερικών εξωστρεφές σε ένα σύγχρονο περιβάλλον, ένα Υπουργείο Εξωτερικών που το χρειαζόμαστε.
    Θα ήταν ευχής έργο να μην ξεκινούσαν και τελείωναν όλα, στο τι αποφασίζει ο εκάστοτε Υπουργός Εξωτερικών. Τα πάντα ξεκινούν και τελειώνουν στον εκάστοτε Υπουργό Εξωτερικών. Χάνετε πάλι την ευκαιρία να αναβαθμίσετε τις σχέσεις του Υπουργείου με τους απόδημους. Οι απόδημοι Έλληνες πράγματι είχαν ένα αποκούμπι στη Γενική Γραμματεία Αποδήμου Ελληνισμού, είχαν, αν θέλετε, στον Υφυπουργό Αποδήμου Ελληνισμού, ο οποίος ήταν το αποκούμπι τους.
    Θα μπορούσε το Υπουργείο Εξωτερικών να συνδεθεί πράγματι με τα δίκτυα των απόδημων επιστημόνων, που είναι ένας πλούτος και ένα κεφάλαιο για όλη την Ελλάδα, για όλον τον ελληνισμό. Έχουμε πάρα πολλούς επιστήμονες σε διάφορα αντικείμενα που θα μπορούσαν να μας μεταγγίσουν τη γνώση.
    Επίσης, αυτήν την πολιτική που ξεκίνησε για να μπορέσει η Ελλάδα να αποκτήσουν οι πρεσβείες τις πρεσβευτικές οικίες και τα προξενεία ιδιόκτητα κτήρια στο εξωτερικό -γιατί τα ενοίκια τα οποία πληρώνονται βγαίνουν πολύ ακριβότερα από το να είχαμε κάνει τις αγορές- την έχετε σταματήσει. Τελείωσε με το που έληξαν το 2004 οι εκλογές και βγήκε η Νέα Δημοκρατία στη διακυβέρνηση. Δεν αγοράσατε ούτε ένα κτήριο πέραν τούτου.
    Έρχομαι τώρα σε επιμέρους θέματα του άρθρου 41. Κάνατε εκτός Α.Σ.Ε.Π. προσλήψεις με εξετάσεις που θα γίνονται στο Υπουργείο Εξωτερικών, για την πρόσληψη διοικητικών υπαλλήλων. Ακόμα και στη Βουλή των Ελλήνων, το διοικητικό προσωπικό προσλαμβάνεται με εξετάσεις από το Α.Σ.Ε.Π. πλην του επιστημονικού. Διαβάστε το δεύτερο μέρος του Κανονισμού της Βουλής. Μέσω Α.Σ.Ε.Π. γίνονται κανονικά. Και το Υπουργείο Εξωτερικών εξαιρείται; Μην πάτε κύριε Πρόεδρε, σε αυτό που γίνεται. Μην το πάτε εκεί και δεν θέλω να το πω εδώ στην Αίθουσα. Το δεύτερο μέρος του Κανονισμού της Βουλής, για το διοικητικό προσωπικό, οι εξετάσεις είναι μέσω Α.Σ.Ε.Π..
    Έρχομαι τώρα στο θέμα των πρέσβεων επί τιμή και πρέσβεων εκ προσωπικοτήτων. Θέλω να σας επισημάνω ότι το Διπλωματικό μας Σώμα, παρ’ όλα τα αντιθέτως φημολογούμενα, είναι πάρα πολύ υψηλού επιπέδου. Έχω δει πως οι διπλωμάτες μας, στο εξωτερικό, αντιμετωπίζουν τα θέματα. Μπορεί να υπάρχουν εξαιρέσεις, αλλά οι εξαιρέσεις δεν αλλάζουν τον κανόνα για το υψηλό διπλωματικό δυναμικό το οποίο διαθέτουμε, πολύ καλύτερο από άλλες χώρες. 
    Ερχόμαστε τώρα αυτό το Διπλωματικό Σώμα να το αλλοιώσουμε, να του δημιουργήσουμε προβλήματα με ανάκληση πρέσβεων επί τιμή. Γιατί το κάνουμε αυτό; 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Τελειώνω κύριε Πρόεδρε. 
    Προσπαθήσατε να το αιτιολογήσετε, αλλά κατά βάση δεν αναιρεί το ότι σήμερα το Διπλωματικό Σώμα αλλοιώνεται από είκοσι πρέσβεις εκ προσωπικοτήτων και αλλοιώνεται από το όποτε θέλει ο εκάστοτε Υπουργός να ανακαλεί από την εφεδρεία τους διπλωμάτες. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σγουρίδη.
    Το λόγο έχει ο εισηγητής της Νέας Δημοκρατίας κ. Κεδίκογλου για τέσσερα λεπτά.
    ΣΙΜΟΣ ΚΕΔΙΚΟΓΛΟΥ: Κύριε Πρόεδρε, με έχει καλύψει ο κύριος Υφυπουργός και δεν υπάρχει λόγος να δευτερολογήσω. 
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο κύριος Υπουργός, με την αγόρευση του οποίου ολοκληρώνεται και η συνεδρίαση.
    Ορίστε κύριε Υπουργέ, έχετε το λόγο.
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε Πρόεδρε, εγώ το μόνο που έχω να προσθέσω είναι και πάλι να ευχαριστήσω όλες τις πτέρυγες του Κοινοβουλίου για την ουσιαστική συμβολή και θέλω να επαναλάβω ότι ο νόμος τον οποίο ψηφίζουμε, είναι πολλά βήματα μπροστά από το σχέδιο που εγώ έφερα στην επιτροπή και αισθάνομαι πάρα πολύ ωραία γι’ αυτό.
    Ευχαριστώ πολύ.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό και όλους τους συναδέλφους που έλαβαν το λόγο για τη συζήτηση αυτού του νομοσχεδίου. 
    Κηρύσσεται περαιωμένη η συζήτηση επί της ενότητας των άρθρων 41 μέχρι 49 και των τροπολογιών και η ψήφισή τους θα γίνει χωριστά. 
    Ερωτάται το Σώμα: Γίνεται δεκτό το άρθρο 41, όπως τροποποιήθηκε από τον κύριο Υπουργό;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΛΙΑΝΑ ΚΑΝΕΛΛΗ: Κατά πλειοψηφία. 
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 41 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 
    Ερωτάται το Σώμα: Γίνεται δεκτό το άρθρο 42 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΛΙΑΝΑ ΚΑΝΕΛΛΗ: Κατά πλειοψηφία. 
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 42 έγινε δεκτό ως έχει κατά πλειοψηφία. 
    Ερωτάται το Σώμα: Γίνεται δεκτό το άρθρο 43, ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΛΙΑΝΑ ΚΑΝΕΛΛΗ: Κατά πλειοψηφία. 
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 43 έγινε δεκτό ως έχει κατά πλειοψηφία. 
    Ερωτάται το Σώμα: Γίνεται δεκτό το άρθρο 44 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΛΙΑΝΑ ΚΑΝΕΛΛΗ: Κατά πλειοψηφία. 
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 44 έγινε δεκτό ως έχει κατά πλειοψηφία. 
    Ερωτάται το Σώμα: Γίνεται δεκτό το άρθρο 45 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΛΙΑΝΑ ΚΑΝΕΛΛΗ: Κατά πλειοψηφία. 
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 45 έγινε δεκτό ως έχει κατά πλειοψηφία. 
    Ερωτάται το Σώμα: Γίνεται δεκτό το άρθρο 46 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΛΙΑΝΑ ΚΑΝΕΛΛΗ: Κατά πλειοψηφία. 
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 46 έγινε δεκτό ως έχει κατά πλειοψηφία. 
    Ερωτάται το Σώμα: Γίνεται δεκτό το άρθρο 47 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΛΙΑΝΑ ΚΑΝΕΛΛΗ: Κατά πλειοψηφία. 
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 47 έγινε δεκτό ως έχει κατά πλειοψηφία. 
    Ερωτάται το Σώμα: Γίνεται δεκτό το άρθρο 48, όπως τροποποιήθηκε από τον κύριο Υπουργό;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΛΙΑΝΑ ΚΑΝΕΛΛΗ: Κατά πλειοψηφία. 
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 48 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 
    Εισερχόμαστε στην ψήφιση του ακροτελεύτιου άρθρου. 
    Ερωτάται το Σώμα: Γίνεται δεκτό το ακροτελεύτιο άρθρο;
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Γεώργιος Σούρλας): Και το ακροτελεύτιο άρθρο έγινε δεκτό ομοφώνως.
      Συνεπώς το νομοσχέδιο του Υπουργείου Εξωτερικών «Οργάνωση του συστήματος επίσημης μετάφρασης, σύσταση Μεταφραστικής Υπηρεσίας στο Υπουργείο Εξωτερικών, ορκωτοί μεταφραστές και άλλες διατάξεις» έγινε δεκτό επί της αρχής και επί των άρθρων κατά πλειοψηφία. Η ψήφισή του στο σύνολο αναβάλλεται για άλλη συνεδρίαση. 
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.10΄ λύεται η συνεδρίαση για αύριο ημέρα Παρασκευή 17 Οκτωβρίου 2008 και ώρα 10.00΄ με αντικείμενο εργασιών του Σώματος, Κοινοβουλευτικό Έλεγχο: α) Συζήτηση επικαίρων ερωτήσεων και β) συζήτηση επίκαιρης επερώτησης Βουλευτών του ΠΑ.ΣΟ.Κ. προς τους Υπουργούς Πολιτισμού και Αγροτικής Ανάπτυξης και Τροφίμων, σχετικά με την ανταλλαγή κηρυγμένων αρχαιολογικών χώρων με τη Μονή Βατοπαιδίου και την περαιτέρω εκχώρησή τους σε τρίτους, σύμφωνα με την ημερήσια διάταξη που έχει διανεμηθεί. 
      Ο ΠΡΟΕΔΡΟΣ                                                             ΟΙ ΓΡΑΜΜΑΤΕΙΣ
ΟΛΟΜΕΛΕΙΑ 16-10-08	ΣΕΛ. 5


Τελευταία Αποθήκευση:	21/10/2008 9:53:00 μμ	Από:	Καλαρώνη Μαίρη
Εκτυπώθηκε:	16/10/2008 9:57:00 πμ

