Τετάρτη 28 Ιουνίου 2000 
ΣΥΝΕΔΡΙΑΣΗ Θ' 
ΠΙΝΑΚΑΣ ΠΕΡΙΕΧΟΜΕΝΩΝ 
ΘΕΜΑΤΑ 
ΝΟΜΟΘΕΤΙΚΗ ΕΡΓΑΣΙΑ 
1. Συνέχιση της συζήτησης επί της αρχής του σχεδίου νόμου του Υπουργείου Εθνικής Οικονομίας: "Συμπλήρωση της νομοθεσίας για την κεφαλαιαγορά, ρυθμίσεις θεμάτων Κτηματικής Εταιρείας του Δημοσίου (Κ.Ε.Δ.), ασφαλιστικών αποζημιώσεων, Φ.Π.Α., επενδυτικού χρυσού και άλλες διατάξεις", σελ. 
2. Αίτηση ονομαστικής ψηφοφορίας επί της αρχής του σχεδίου νόμου του Υπουργείου Εθνικής Οικονομίας, σελ. 
ΟΜΙΛΗΤΕΣ 
Επί του σχεδίου νόμου του Υπουργείου Εθνικής Οικονομίας: 
ΑΛΟΓΟΣΚΟΥΦΗΣ Γ., σελ. 
ΑΡΣΕΝΗ Μ., σελ. 
ΚΑΡΑΜΑΝΛΗΣ Κ., σελ. 
ΚΩΣΤΟΠΟΥΛΟΣ Ν. Δ., σελ. 
ΛΑΦΑΖΑΝΗΣ Π., σελ. 
ΜΑΓΚΡΙΩΤΗΣ Ι., σελ. 
ΣΚΡΕΚΑΣ Θ., σελ. 
ΤΖΕΚΗΣ Α., σελ. 
ΦΩΤΙΑΔΗΣ Α., σελ. 
  
Π Ρ Α Κ Τ Ι Κ Α   Β Ο Υ Λ Η Σ 
Ζ'  ΑΝΑΘΕΩΡΗΤΙΚΗ ΒΟΥΛΗ 
Ι'  ΠΕΡΙΟΔΟΣ 
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ) 
ΣΥΝΟΔΟΣ  Α' 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ 
ΘΕΡΟΥΣ  2000 
ΣΥΝΕΔΡΙΑΣΗ  Θ' 
Τετάρτη 28 Ιουνίου 2000 
----------- 
Αθήνα, σήμερα στις 28 Ιουνίου 2000, ημέρα Τετάρτη και ώρα 10.30', συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 
Εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Εθνικής Οικονομίας: "Συμπλήρωση της νομοθεσίας για την κεφαλαιαγορά, ρυθμίσεις θεμάτων Κτηματικής Εταιρείας του Δημοσίου (Κ.Ε.Δ.), ασφαλιστικών αποζημιώσεων, ΦΠΑ, επενδυτικού χρυσού και άλλες διατάξεις". 
Το λόγο έχει για να δευτερολογήσει η εισηγήτρια της Πλειοψηφίας κ. 
Μαρία Αρσένη. 
ΜΑΡΙΑ ΑΡΣΕΝΗ: Ευχαριστώ, κύριε Πρόεδρε. 
Κυρίες και κύριοι συνάδελφοι, οπωσδήποτε σέβομαι τις απόψεις των συναδέλφων που κατατέθηκαν στη χθεσινή συζήτηση επί της αρχής. Δεν μπορώ όμως να καταλάβω τη  μεγάλη ανησυχία και το μεγάλο προβληματισμό που εξέφρασαν, γιατί κανείς δεν αμφισβητεί το γεγονός ότι στη χώρα μας δεν υπήρχε προηγούμενη εμπειρία μιας τόσο εκτεταμένης χρηματαγοράς, αφού μόλις πριν από λίγα χρόνια το Χρηματιστήριο Αθηνών παρέμενε σε μια μόνιμη καχεξία και είχε μια ασήμαντη χρηματιστηριακή δραστηριότητα. 
Η Κυβέρνηση διά των εντεταλμένων της οργάνων, που είναι υπεύθυνα για τη λειτουργία όλων αυτών των διαδικασιών, έχει λάβει κατά καιρούς μια σειρά από απαραίτητα μέτρα. Στην πορεία βέβαια αποδείχθηκε ότι τα μέτρα αυτά δεν επαρκούσαν και επομένως χρειάζεται περαιτέρω ενίσχυση του νομοθετικού πλαισίου και των μηχανισμών παρακολούθησης. 'Ισως στο μέλλον οι σημερινές προς ψήφιση διατάξεις να πρέπει και αυτές να συμπληρωθούν και να βελτιωθούν ακόμη περισσότερο με βάση την εμπειρία και τη γνώση, που θα αποκτηθούν στην πορεία της εφαρμογής. 
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
Πιστεύω γενικότερα ότι το νομοσχέδιο πρέπει να τύχει της υπερψήφισης επί της αρχής από όλες σχεδόν τις πλευρές του Κοινοβουλίου, διότι τόσο στη Διαρκή Επιτροπή, που επεξεργάστηκε το νομοσχέδιο όσο και στη χθεσινή ολομέλεια, κρίνω ότι δεν σημειώθηκαν τοποθετήσεις, που να απέχουν σημαντικά από τους στόχους και την ουσία που προσδιορίζονται μέσα από τις διατάξεις του νομοσχεδίου. 
Στο μόνο θέμα που υπήρξε ίσως ένα ζήτημα ήταν αυτό της αντισυνταγματικότητας ή μη συγκεκριμένων διατάξεων. Αλλά και στο θέμα αυτό πιστεύω ότι θα είχε αποφευχθεί η δημιουργία ενός κλίματος αναμέτρησης -ή ίσως ηθελημένης αναμέτρησης για λόγους εντυπωσιασμού- αν είχαν ακούσει προσεκτικά, στην αρμόδια επιτροπή, που επεξεργάστηκε το νομοσχέδιο, τις σαφέστατες διευκρινίσεις που έδωσε ο κύριος Υπουργός, όπως επίσης και οι πρόεδροι των μηχανισμών παρακολούθησης του χρηματιστηρίου. 
'Ολοι μας βεβαίως έχουμε καταλάβει πόσο δύσκολο -όπως ανέφερα και χθες- είναι να νομοθετείς για το χρηματιστήριο και ότι όποιος ασχολείται με μια παρόμοια νομοθεσία ίσως χρειάζεται να ακροβατεί συνεχώς σ' ένα τεντωμένο σχοινί, υπό την έννοια ότι από τη μία πλευρά πρέπει να εξασφαλίσεις τη διαφάνεια των πράξεων και την ορθή βεβαίως πληροφόρηση των πολιτών και από την άλλη πλευρά να μην παρέμβεις ούτε κατά κεραία στα θέματα διαχείρισης, στα θέματα λειτουργίας των επιχειρήσεων. 
Και αυτό βεβαίως είναι μία εξαιρετικά λεπτή ισορροπία, την οποία πιστεύω ότι πετυχαίνουμε σε μεγάλο βαθμό με εκείνο το τμήμα του νομοσχεδίου που αφορά στο χρηματιστήριο. 
Σχετικά με τα υπόλοιπα θέματα του νομοσχεδίου πρέπει να πω ότι έρχονται να επιλύσουν ειδικά θέματα, διάφορες περιπτώσεις λειτουργιών του δημόσιου τομέα για να προσφέρουν περισσότερη λειτουργικότητα και αποτελεσματικότητα στον ευρύτερο δημόσιο τομέα. Κατά την άποψή μου, πρόκειται για πάρα πολύ σημαντικά θέματα αν και υποβαθμίζεται κάπως η σημασία τους από το  διάσπαρτο τρόπο, που είναι τοποθετημένα μέσα στο νομοσχέδιο. Είναι όμως σημαντικά γιατί μέσα σ' αυτά περιλαμβάνονται διατάξεις που θα εναρμονίσουν την ελληνική νομοθεσία με το δίκαιο της Ευρωπαϊκής 'Ενωσης, αλλά και άλλες, που αφορούν τον ειδικό φόρο κατανάλωσης των καυσίμων, τη λειτουργικότητα και την αποτελεσματικότητα της Κτηματικής Επιχείρησης του Δημοσίου, το  φόρο προστιθέμενης αξίας. 
Επίσης μέσα από αυτό το νομοσχέδιο επιλύεται το ακανθώδες θέμα της λειτουργίας ορισμένων κρατικών υπηρεσιών πέραν του ωραρίου, όπως της ΣΔΟΕ, των γεωπόνων που πιστοποιούν εξαγωγές αγροτικών προϊόντων. 'Οσοι εκλεγόμαστε στην επαρχία ξέρουμε πόση σημασία έχει για τα αγροτικά μας προϊόντα αυτή η ρύθμιση. 
Κλείνοντας, θέλω να πω ότι πρόκειται για ένα πολύ χρήσιμο νομοσχέδιο, που παρέχει τη δυνατότητα σε όλες τις πλευρές του Κοινοβουλίου να το υπερψηφίσουν, ώστε να μπορέσουμε να βελτιώσουμε και να ενδυναμώσουμε τις λειτουργίες του ευρύτερου δημόσιου τομέα. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Κωστόπουλος έχει το λόγο για να δευτερολογήσει ως εισηγητής της Νέας Δημοκρατίας. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριοι συνάδελφοι, εγώ χθες στην πρωτολογία μου δεν ασχολήθηκα με την πορεία της οικονομίας. 'Εκανα κριτική στην Κυβέρνηση για την πορεία του χρηματιστηρίου, για την ευθύνη της Κυβέρνησης, όσον αφορά το κατάντημα του χρηματιστηρίου, για τις παρεμβάσεις που έκανε στο παρελθόν, για κομματικές, αλλά και για προσωπικές σκοπιμότητες. Η Κυβέρνηση δεν έφερε ένα νομοσχέδιο με το οποίο να αντιμετωπίζει όλα τα προβλήματα τα οποία δημιουργούνται στην πορεία του χρηματιστηρίου. Σε αυτά δεν έλαβα απάντηση. Οι απαντήσεις αφορούσαν την πορεία της οικονομίας. 
Η Κυβέρνηση γνωρίζει και δημοσιοποίησε ότι υπάρχουν και άλλα κενά στη  θεσμοθέτηση της λειτουργίας του χρηματιστηρίου και στη διαφάνειά του. Εντός των ημερών θα έρθει και ένα δεύτερο νομοσχέδιο. Το νομοσχέδιο αυτό πρέπει να καλύψει κάποια σοβαρά κενά. Διαπιστώσαμε  δε ότι τούτο εδώ το νομοσχέδιο έχει γίνει στο πόδι, διότι παράλληλα με την επεξεργασία στη Διαρκή Επιτροπή δουλευόταν και στην ΚΕΝΕ. 'Εχει σοβαρές ελλείψεις. Χθες αγορεύσαμε και ισχυρισθήκαμε ότι είναι αντισυνταγματικό, αλλά η πλειοψηφία αποφάνθηκε ότι δεν είναι. Γι' αυτό ευχήθηκα να μην είναι αντισυνταγματικό, γιατί πολλά δεινά θα σωρευθούν στη λειτουργία του χρηματιστηρίου. 
ΠΡΟΕΔΡΕΥΩΝ (Κωνσταντίνος Γείτονας): Απεφάνθη η Βουλή. Μην επανερχόμαστε. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Επειδή απεφάνθη η Βουλή αυτό δεν σημαίνει ότι η Πλειοψηφία έχει πάντα δίκιο. 'Επρεπε να αντιμετωπιστεί η αντισυνταγματικότητα του νόμου όταν μάλιστα η Επιστημονική Επιτροπή αφήνει να εννοηθεί ευθέως ότι έχει αντισυνταγματικότητες αυτός ο νόμος. 
Στο κεντρικό σημείο που δεν απάντησε ο κύριος Υπουργός είναι για τα ερωτήματα που κάναμε στον πρόεδρο της Επιτροπής Κεφαλαιαγοράς και στον πρόεδρο του χρηματιστηρίου, ποιος θα ελέγξει πού πάνε τα χρήματα που απορροφήθηκαν από τους επενδυτές και από τις επιχειρήσεις με τις συνεχείς αυξήσεις κεφαλαίων. Νομίζω πως περίπου τριάμισι τρισεκατομμύρια δρχ.  πήγαν προς αυτήν την κατεύθυνση και κανένας δεν ειναι σε θέση να μας απαντήσει εάν επενδύθηκαν ή όχι. 
Ζητήσαμε, λοιπόν, και από τους καθ'ύλην αρμοδίους στην επιτροπή και ζητάμε και από την Κυβέρνηση να νομοθετήσει το συντομότερο δυνατόν αυτό το κενό, γιατί διαφορετικά τα χρήματα που μαζεύονται μέσα από το χρηματιστήριο με σκοπό τις επενδύσεις και κατ'επέκταση ανάπτυξη και απορρόφηση της ανεργίας νομίζω ότι πήγαν για κερδοσκοπικούς σκοπούς και οικογενειακούς, και απ' ό,τι λέγεται τα περισσότερα κέρδη των επιχειρήσεων όταν έδιναν κέρδη, προέρχονταν από χρηματιστηριακές πράξεις και όχι από την λειτουργία των επιχειρήσεων. 
Πρέπει να επισημάνω ότι οι τράπεζες, να μου επιτραπεί η έκφραση που "εκοκορεύοντο" για εκατοντάδες δισεκατομμύρια δραχμές  κέρδη από μία ματιά που έριξα στα ισοζύγιά τους και περιμένουμε και τους ισολογισμούς, τα περισσότερα κέρδη προέρχονται από χρηματιστηριακές πράξεις και όχι από λειτουργικά κέρδη του αντικειμένου που ασχολούνται. 
Χρειάζεται, λοιπόν, θεσμική κατοχύρωση και αυστηρή εφαρμογή των νόμων από την Επιτροπή Κεφαλαιαγοράς, εάν θέλουμε το χρηματιστήριο να αποκτήσει πάλι την εμπιστοσύνη των επενδυτών, γιατί διαφορετικά βλέπετε ποια είναι η πορεία με υπαιτιότητα πάντοτε της Κυβέρνησης και των οργάνων της. 
Τώρα στον τομέα της οικονομίας. Είναι το γεγονός ότι η χώρα μας έγινε πλήρες μέλος της ΟΝΕ και πανηγυρίζουμε όλοι και η 19η Ιουνίου πράγματι είναι ιστορική μέρα για την Ελλάδα. 'Ομως πρέπει να δώσουμε και τα εύσημα σε εκείνους που ουσιαστικά μας έβαλαν στην ΟΝΕ. Την τύχη είχε να υπογράψει ο κύριος Πρωθυπουργός. 'Ομως τούτη η παράταξη, που εκπροσωπώ σήμερα είναι εκείνη η οποία οραματίσθηκε και υλοποίησε την είσοδό μας στην Κοινή Αγορά, όταν η παράταξή σας κατηγορούσε, πολεμούσε και απήχε κατά την υπογραφή της εισόδου μας στην Ευρωπαϊκή Οικονομική Κοινότητα. 
Δεύτερον, είχαμε μία πορεία τα τελευταία χρόνια για να μπούμε στην ΟΝΕ που, δυστυχώς, ήταν πορεία φτώχειας, μηδενικής εισοδηματικής πολιτικής, μεγάλων φορολογικών επιβαρύνσεων και κυρίως δεν είχαμε την ανάπτυξη που έπρεπε να έχει η χώρα. Θα θυμίσω ότι πέρασαν 17 φορολογικοί νόμοι με  ογδόντα έξι ή ογδόντα επτά φορολογικές επιβαρύνσεις την τελευταία εξαετία. Και άκουσα προχθές τον Υπουργό Εθνικής Οικονομίας  που δέχθηκε ότι το 1997 ο 'Ελληνας επιβαρύνθηκε με δεκατρείς φορολογικές επιβαρύνσεις.  Αυτή η φορολογική αφαίμαξη είχε σαν αποτέλεσμα τη  μιζέρια και τη φτώχεια στη χώρα μας. Μην ξεχνάμε ότι το 1/3 του ελληνικού λαού ζει κάτω από τα όρια φτώχειας, καθώς επίσης και ότι εξακόσιες χιλιάδες νέοι και νέες καταγεγραμμένοι είναι άνεργοι. Και επίσης είμαστε ουραγοί στην Ευρώπη. Λέμε ακόμα ότι έχουμε το 70% του μέσου βιοτικού επιπέδου και είμαστε έσχατοι στην Ευρωπαϊκή 'Ενωση, με πιθανότητα, όπως ο Πρωθυπουργός λέει, μετά από δέκα χρόνια να μπορέσουμε να φθάσουμε  αφού έχουμε μία  ανάπτυξη περίπου του 5,5% ετησίως, στο μέσο επίπεδο των ευρωπαϊκών χωρών. Κάτι που είναι πολύ δύσκολο γιατί και οι άλλοι -οι συνεταίροι μας- δεν πρόκειται να πηγαίνουν βήμα σημειωτόν.  Θα βαδίζουν και αυτοί και επομένως θα χρειαστεί άλλη μία δεκαετία, όπως αναφέρει μία μελέτη, με 5,5% ανάπτυξη για να μπορέσουμε να φθάσουμε το μέσο όρο των Ευρωπαίων. Να πάμε τώρα στην απόφαση της ΟΝΕ. Μπράβο, μας συνεχάρησαν οι συνεταίροι μας με μεγάλες κουβέντες και τις μόνες που προβάλαμε ήταν αυτές. Στο κάτω-κάτω είχαν υποχρέωση οι άνθρωποι, οικοδεσπότες ήταν, υποδοχή έκαναν, να πουν μπράβο στον Πρωθυπουργό και μπράβο στην Ελλάδα και να χαρούμε όλοι μαζί. 
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, δεν θέλω να σας διακόψω, αλλά μη  μιλάτε επί της αρχής, της εισόδου μας στην ΟΝΕ, αλλά επί της αρχής του νομοσχεδίου σας παρακαλώ! 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Μια και χθες ήμουν υποχρεωμένος να είμαι στην επιτροπή του άρθρου 49α' για να ακούσουμε τον κ. Λίντς -ο οποίος μας είπε πολλά και σοβαρά για την Ολυμπιακή Αεροπορία- διάβασα σήμερα το πρωί αυτά που είπε ο κύριος Υπουργός και είδα ότι μόνο με την  αρχή του νομοσχεδίου δεν ασχολήθηκε. 
Εγώ ο φουκαράς μιλούσα επί της αρχής του νομοσχεδίου χθες επί είκοσι λεπτά, ενώ ο Υπουργός ασχολήθηκε με αυτά που απαντώ, γι' αυτό είμαι υποχρεωμένος να του απαντήσω. 
Είπατε, λοιπόν, όλα αυτά, αλλά δεν μας είπατε τα πίσω από την βιτρίνα. Δεν μας είπατε τι είπε η ΟΝΕ για τα περαιτέρω, για να μπορούμε να διατηρηθούμε εδώ που είμαστε. 
Δεν μας είπατε δηλαδή, ότι κύριοι, η ΟΝΕ λέει προς την Ελλάδα: 
Πρώτον, αυστηρή δημοσιονομική πολιτική και χαμηλός πληθωρισμός. Τι  σημαίνει αυτό; Σημαίνει μηδενική εισοδηματική πολιτική για τους 'Ελληνες, σημαίνει ελάχιστες αυξήσεις για τους 'Ελληνες. 
Δεύτερον, είπε, ταχύτατες ιδιωτικοποιήσεις και αποκρατικοποιήσεις. Διότι, όπως ξέρετε, διάβασα και αυτά που είπε ο κ. Μαγκριώτης, όπου μας είπε ούτε λίγο ούτε πολύ ότι οι μετοχοποιήσεις, που έγιναν μέχρι σήμερα είναι οι βαθιές διαρθρωτικές αλλαγές. Πίσω έχει η αχλάδα την ουρά! Αν δεν προχωρήσουμε άμεσα σε βαθιές ιδιωτικοποιήσεις, ώστε να φύγουν όλες οι επιχειρήσεις που ανήκουν στο κράτος και να πάνε στον ιδιωτικό τομέα και αν δεν προχωρήσουμε στην απελευθέρωση  των αγορών της ενέργειας, των τηλεπικοινωνιών και των μεταφορών, εάν δεν προχωρήσουμε στον εκσυγχρονισμό της Δημόσιας Διοίκησης, ώστε να βοηθήσουμε περαιτέρω όλες αυτές τις προσπάθειες και κυρίως τις ιδιωτικές επενδύσεις, μέσω των επιχειρήσεων του ιδιωτικού τομέα, ώστε να προχωρήσουν οι επενδύσεις και η ανάπτυξη, τότε η Ελλάδα δεν θα είναι εσχάτη, αλλά θα χάνει συνεχώς πόντους αντί να κερδίζει. 
Κύριε Υπουργέ  αυτό είναι το μεγάλο ερώτημα που απευθύνει η Αντιπολίτευση, αλλά και όλος ο ελληνικός λαός- είστε αποφασισμένοι να προχωρήσετε με μεγάλα βήματα και να μην επαφίεσθε στις δάφνες ότι μπήκαμε στην ΟΝΕ. Ο αγώνας, στο στάδιο στο οποίο μπήκαμε θα είναι σκληρός. Θα χρειαστούν σοβαρές προσπάθειες και σκληρά "τζαρτζαρίσματα", για να μπορέσουμε να σταθούμε στην ΟΝΕ. Εάν περπατήσετε με το  ρυθμό που πήγατε μέχρι σήμερα, είναι μαθηματικώς βέβαιο ότι κακά θα επιφέρετε στην Ελλάδα και όχι καλά. 
ΠΡΟΕΔΡΕΥΩΝ (Κωνσταντίνος Γείτονας): Ο ειδικός αγορητής του Κομμουνιστικού Κόμματος Ελλάδος κ. Τζέκης έχει το λόγο για δέκα λεπτά. 
ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι συνάδελφοι, χθες σταθήκαμε επί της αρχής του νομοσχεδίου και προσπαθήσαμε να δώσουμε τη δική μας εξήγηση και για το πρώτο και για το δεύτερο και για το τρίτο θέμα. 
Παρατήρησα με μεγάλη προσοχή τον κύριο Υπουργό, αλλά και τον Κοινοβουλευτικό Εκπρόσωπο του ΠΑ.ΣΟ.Κ. Είναι αλήθεια ότι με μία σεμνότητα ο κύριος Υπουργός αναφέρθηκε εφ'όλης της ύλης της οικονομικής και μάλιστα πανηγύρισε το ζήτημα της ΟΝΕ. Με μεγαλύτερη έπαρση ο Κοινοβουλευτικός Εκπρόσωπος του ΠΑ.ΣΟ.Κ. δεν έκανε τίποτε άλλο παρά να συνεχίσει τις φιέστες, που άρχισε η Κυβέρνηση εδώ και κάμποσο καιρό και μέσα στη Βουλή για τη μεγάλη επιτυχία της ΟΝΕ. 
Μας ανέφεραν βέβαια και οι δύο ότι οι θυσίες του λαού έπιασαν τόπο και τώρα προχωρούμε με καλό βήμα προς την ΟΝΕ. 
Τώρα το ζήτημα για μας είναι ότι θυσίες δεν έκανε όλες ο λαός. Ο εργαζόμενος λαός υπέστη τα πάνδεινα μέσα σε αυτήν την πενταετία, μέσα από συγκεκριμένα προγράμματα σύγκλισης της οικονομίας με την Ευρωπαϊκή 'Ενωση. Γι'αυτό ασφαλώς θα πρέπει να δούμε ότι οι συνέπειες ήταν  τρομακτικές για την εργατική τάξη και τα άλλα λαϊκά κοινωνικά στρώματα.    Βέβαια, στο δρόμο είδαμε τους εργαζόμενους να αγωνίζονται, τους αγρότες να διεκδικούν αυτά που διεκδικούσαν, αλλά πολύ περισσότερο είδαμε ότι και οι μαθητές και η νεολαία ήταν εκείνοι που έδωσαν πραγματικά χτυπήματα σε αυτήν την πολιτική, γιατί έβλεπαν ότι ισοπεδώνονται βασικοί τομείς παραγωγής, αλλά και άλλοι τομείς που έχουν έναν κοινωνικό χαρακτήρα, όπως ήταν η παιδεία, η υγεία και η κοινωνική ασφάλιση. 
'Ετσι, λοιπόν, δεν είδαμε να κατεβαίνουν στο δρόμο ούτε οι βιομήχανοι  ούτε οι εφοπλιστές  ούτε οι μεγαλέμποροι. Γιατί πραγματικά για εκείνο το οποίο μπορεί να επαίρεται σήμερα η Κυβέρνηση, είναι η κερδοφορία του κεφαλαίου. Σε όλα τα άλλα είμαστε  στη τελευταία θέση μέσα στην Ευρωπαϊκή 'Ενωση. Αυτά τουλάχιστον δεν μπορούν να αμφισβητήσουν ούτε κυβερνητικοί παράγοντες  ούτε κάποιοι άλλοι, οι οποίοι θέλουν να παρουσιάσουν αυτήν την κατάσταση μέσα από μία λογική, διαχείρισης της εξουσίας. Και αυτό το αναφέρουμε για τη Νέα Δημοκρατία, διότι η δική της πολιτική λογική κινείται σε αυτήν την κατεύθυνση που κινείται και η λογική της Κυβέρνησης. 
'Ετσι, λοιπόν, θα πρέπει να δούμε τα πράγματα, δεν χρειάζονται πανηγύρια, γιατί εξάλλου και ο Υπουργός Εθνικής Οικονομίας, αλλά και ο ίδιος ο Πρωθυπουργός είπαν ότι θα πρέπει αυτή η πολιτική της λιτότητας να συνεχιστεί για πέντε-επτά χρόνια ακόμα για να μπορέσουμε τότε να πλησιάσουμε τα πραγματικά νούμερα της σύγκλισης. Καταλαβαίνετε δηλαδή ότι πρόσθετες συνέπειες θα πέσουν στις πλάτες των εργαζομένων. Εξάλλου είναι οι δεσμεύσεις που έχει  επωμισθεί η Κυβέρνηση ότι δηλαδή θα πρέπει να προχωρήσει η ιδιωτικοποίηση, δηλαδή το ξεπούλημα των δημόσιων οργανισμών και του ευρύτερου δημόσιου τομέα, θα πρέπει να χτυπηθεί η κοινωνική ασφάλιση, το συνταξιοδοτικό με όλες τις συνέπειες για τους εργαζόμενους. Επομένως  δεν χρειάζεται έπαρση σε αυτό το σημείο για την ΟΝΕ. 
Θέλω να αναφερθώ βέβαια και σε ορισμένα άλλα, τα οποία ακούστηκαν και από την εισηγήτρια του ΠΑΣΟΚ ότι θα πρέπει όλες οι πτέρυγες να υπερψηφίσουν επί της αρχής το νομοσχέδιο. Χθες ήμασταν πιστεύω ξεκάθαροι και καταθέσαμε τη διαφορετική μας πολιτική άποψη γι'αυτό το μηχανισμό του χρηματιστηρίου, κατά πόσο εξυπηρετεί τα σχέδια της ανάπτυξης μιας χώρας ή όχι και ζητήσαμε και από την Κυβέρνηση, αλλά και από τους άλλους να μας πουν αν έχουν κάποια παγκόσμια εμπειρία ότι μέσα από αυτόν τον οργανισμό πραγματικά υπήρξε ανάπτυξη για τους λαούς. Βέβαια καμία απάντηση δεν έχουμε πάρει μέχρι τώρα, ενώ είναι πολλά τα παραδείγματα σε αντίθετη κατεύθυνση, δηλαδή ότι μέσα από το χρηματιστήριο μπορούν να αντλούνται τεράστια ποσά, τα οποία όμως ούτε επενδύονται  ούτε νέες θέσεις εργασίας δημιουργούνται. Εκείνο που δημιουργείται είναι συσσώρευση του κεφαλαίου προς όφελος βέβαια της πλουτοκρατίας. 
Σε αυτό το σημείο είναι και χαρακτηριστική η επίκληση που είχε γίνει στην επιτροπή από τον κύριο Υπουργό, ότι "δεν θα πρέπει να κλωνισθεί η εμπιστοσύνη του επενδυτικού κοινού σε ένα θεσμό απ'όπου αντλούν χρήματα οι ελληνικές επιχειρήσεις". Δεν προχωράει, όμως, πιο κάτω για να μας πει, και για το εάν αυτά τα χρήματα που συγκεντρώνονται πηγαίνουν για επενδύσεις και δημιουργία νέων θέσεων εργασία.  Και γνωρίζει πολύ καλά βέβαια ότι ούτε επενδύσεις έχουμε  ούτε νέες θέσεις εργασίας δημιουργούνται. 
Πιστεύουμε ότι αυτός ο έλεγχος τον οποίο όλοι επικαλούνται ότι θα έλθει μέσα από θεσμικές αλλαγές, εμείς λέμε ότι δεν μπορεί να έλθει. Και δεν μπορεί να υπάρξει ουσιαστικός έλεγχος, γιατί αυτοί οι οποίοι κατευθύνουν τα πράγματα στο χρηματιστήριο θέλουν να έχουν λυμένα τα χέρια τους, προκειμένου να αποκτήσουν ακόμα μεγαλύτερο κέρδος και να συσσωρεύσουν μεγαλύτερα κέρδη στα ήδη κέρδη. Και βέβαια η σύνθεση της Επιτροπής Κεφαλαιαγοράς είναι χαρακτηριστική. Αυτό που τονίσαμε και χθες, ότι τα δεκαοκτώ ονόματα που προτείνονται από συγκεκριμένους φορείς, όπως είναι ο Σύνδεσμος Ελληνικών Βιομηχανιών, η 'Ενωση Θεσμικών Επενδυτών κλπ., είναι συγκεκριμένα, γιατί αυτοί οι φορείς δεν θα επιλέξουν πρόσωπα που θα θελήσουν να τους ελέγξουν. Θα επιλέξουν εκείνα τα πρόσωπα τα οποία θα είναι πειθήνια όργανά τους, ούτως ώστε να περάσουν τη δική τους πολιτική μέσα στην Επιτροπή Κεφαλαιαγοράς. 
'Αρα ουσιαστικός έλεγχος δεν μπορεί να υπάρξει και αυτό το γνωρίζει πολύ καλά και η Κυβέρνηση, το γνωρίζει πολύ καλά και η Νέα Δημοκρατία και ο Συνασπισμός.  Και μπορεί να υπάρχει ένα θέμα συνταγματικό, αλλά είναι ουσιαστικό, πολιτικό, ότι δεν μπορεί να υπάρξει έλεγχος μέσα στα χρηματιστήριο και στην Επιτροπή Κεφαλαιαγοράς. 
Επομένως  θα πρέπει να τονίσουμε για μια ακόμα φορά ότι αυτό το χρηματιστήριο έτσι όπως λειτουργεί και δεν μπορεί να λειτουργήσει διαφορετικά, είναι ένας μηχανισμός για συσσώρευση μεγαλύτερων κερδών. Και είναι χαρακτηριστικά τα παραδείγματα που είχαμε αναφέρει και δεν θέλω να τα επαναλάβω γιατί θα κουράσω. Πιστεύουμε δε ότι αυτή η κερδοσκοπία, όπως διαμορφώνεται στη βάση των αγοραπωλησιών των μετοχών και οι αυξομειώσεις των τιμών των χρηματιστηριακών αξιών, είναι ένα φαινόμενο της λειτουργίας του καπιταλιστικού συστήματος. Δεν μπορεί να υπάρξει διαφορετική λειτουργία. Επομένως  οι όποιες αντιπαραθέσεις μεταξύ Κυβέρνησης και Νέας Δημοκρατίας είναι περισσότερο για αποπροσανατολισμό της κοινής γνώμης. 
Και σ' αυτό το σημείο θέλω να επικαλεσθώ τις χθεσινές θέσεις της 'Ενωσης Θεσμικών Επενδυτών που είναι τα όσα μας ανέφερε εδώ ο εκπρόσωπος της Νέας Δημοκρατίας. Τι ζητάνε; Ζητάνε να φύγει το όριο δανειοδότησης που υπάρχει τώρα, τα δεκαπέντε εκατομμύρια (15.000.000) από τις τράπεζες και να μπορούν να δανείζονται και από τις χρηματιστηριακές εταιρείες. 
Αυτό σημαίνει: Δώστε περισσότερα λεφτά στους μικροεπενδυτές, βάλτε υποθήκη ό,τι έχετε και δεν έχετε, παίξτε στο χρηματιστήριο για να γίνετε -λέει-και εσείς μεγάλοι και τρανοί. Μία πλαστή εικόνα ότι μπορεί μέσα από το "παίξιμο" στο χρηματιστήριο να έλθουν καλύτερες μέρες για τον εργαζόμενο. Για μας, βέβαια, δεν μπορούν να έλθουν. 
Ο κύριος Υπουργός είπε χθες ότι ο μικροεπενδυτής προσδοκά μία κερδοφορία, ούτως ώστε και να σπουδάσει και να τακτοποιήσει τα παιδιά του. Το ζήτημα των σπουδών και της τακτοποίησης της νεολαίας δεν μπορεί να έλθει μέσα από το χρηματιστήριο. Εκεί χρειάζεται μία άλλη πολιτική παρέμβαση μιας Κυβέρνησης, που εμείς πιστεύουμε ότι θα πρέπει να έχει ένα λαϊκό χαρακτήρα εξουσίας, που θα έχει μία δημόσια δωρεάν παιδεία για όλο το λαό, ούτως ώστε και η παιδεία και η μόρφωση να είναι συνδεδεμένη με την παραγωγική διαδικασία, για να μπορέσει να χτυπηθεί και η ανεργία. 
Η ανεργία δεν μπορεί να χτυπηθεί με τις νέες μορφές απασχόλησης που επιβάλλει η Ευρωπαϊκή 'Ενωση και υλοποιεί η Κυβέρνηση. Και δεν αναφέρεται, βέβαια, από τις άλλες πτέρυγες της Βουλής ότι σε μία θέση θα πρέπει να αναλογούν τρεις εργαζόμενοι. 
Αυτή η μερική απασχόληση που εφαρμόζεται στις Ηνωμένες Πολιτείες της Αμερικής και άρχισε με αυξανόμενο ρυθμό να εφαρμόζεται και στις άλλες χώρες της Ευρώπης, δεν δίνει λύση στην ανεργία. Απλούστατα την ανεργία την πληρώνουν ακόμη περισσότεροι. 
Αυτό το ζούμε και μέσα στη χώρα μας. 'Εχουμε επισκεφθεί πολλούς χώρους του δημόσιου τομέα, όπου πλέον έχει γίνει καθεστώς να χρησιμοποιούνται μέσω του ΟΑΕΔ εργαζόμενοι σε πάγιες οργανικές θέσεις έναντι αμοιβής ενενήντα (90.000) και εκατό χιλιάδων (100.000) δραχμών για έξι και επτά μήνες και μάλιστα ανασφάλιστοι. 
Με αυτό λέμε ότι δημιουργούμε θέσεις εργασίας; Δεν δημιουργούμε θέσεις εργασίας. Είναι ένας παρασιτικός οργανισμός, καταπάτηση της αξιοπρέπειας του ανθρώπου, χειραγώγηση της συνείδησης, ούτως ώστε να έχουμε πελάτες. Ψηφοθηρική δηλαδή πολιτική. 
Κλείνω με το εξής: Πιστεύουμε ότι και τα άλλα σημεία -στα οποία θα αναφερθούμε και στην κατ' άρθρο συζήτηση- πιστοποιούν τη δική μας πολιτική θέση  ότι δηλαδή υπάρχουν συγκεκριμένες ρυθμίσεις εδώ μέσα προς όφελος του μεγάλου κεφαλαίου. 
Επαναλαμβάνω ότι η όποια ανάπτυξη δεν μπορεί να προέλθει από το ξεπούλημα της δημόσιας περιουσίας, στο οποίο βλέπουμε ότι και η Νέα Δημοκρατία προκαλεί την Κυβέρνηση να προχωρήσει με γρηγορότερους ρυθμούς. 
Είδαμε ότι το ξεπούλημα αυτό οδηγεί σε απαξίωση της δημόσιας περιουσίας, προκειμένου μέσα από συμβάσεις αποικιακού χαρακτήρα να παραδοθούν στα χέρια του ιδιωτικού κεφαλαίου "αντί πινακίου φακής". Και μπορούμε βέβαια να αναφέρουμε πολλά παραδείγματα: Δεν είναι μόνο το παράδειγμα της Ολυμπιακής εταιρείας, είναι και το πρόσφατο παράδειγμα της ΕΛΒΟ, όπου μια βιομηχανία κατασκευής οχημάτων παραδόθηκε στα χέρια συγκεκριμένων μεγάλων συμφερόντων της χώρας μας σαν να ήταν ίσης αξίας με έναν ποδοσφαιριστή. 
Επαναλαμβάνω ότι η δική μας πρόταση είναι μιας άλλης οικονομικής πολιτικής, σε αντιμονοπωλιακή κατεύθυνση που μπορεί να εφαρμόσει μία λαϊκή εξουσία για μία λαϊκή οικονομία, όπου με βασικό μοχλό ανάπτυξης το δημόσιο τομέα μπορούμε να δούμε καλύτερες μέρες. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Λαφαζάνης, ο οποίος για τη σημερινή συζήτηση με επιστολή που έστειλε στον Πρόεδρο της Βουλής ο κ. Κωνσταντόπουλος ορίστηκε ως Κοινοβουλευτικός Εκπρόσωπος του Συνασπισμού της Αριστεράς και της Προόδου. 
Ορίστε, κύριε Λαφαζάνη, έχετε το λόγο για δέκα λεπτά. 
ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ κύριε Πρόεδρε. 
Δεν θα πάω τη συζήτηση στην ΟΝΕ, όχι γιατί θέλω να το αποφύγω, αλλά γιατί δεν είναι το θέμα μας σήμερα και γιατί είναι μεγάλο, μείζον, αυτό το πρόβλημα για να το θίξουμε σε μερικά λεπτά. 'Ενα μόνο θέλω να πω προς την Κυβέρνηση: Δεν καταλαβαίνω τους πανηγυρισμούς για τις μεγάλες -υποτίθεται- επιτυχίες και για το λαμπρό μέλλον. 
Κύριε Υπουργέ, η ΟΝΕ είναι ένας μηχανισμός κοινωνικής αποδόμησης και άκρατης φιλελευθεροποίησης της Ευρώπης. ΟΝΕ σημαίνει μεγάλη ανεργία, εφιαλτική ανεργία και για τα επόμενα χρόνια. 
Αυτά τα προβλήματα να συναισθανθείτε προτού αρχίσετε τους διάφορους πανηγυρισμούς. Εκτός και αν είναι η πολιτική σας αυτή, να διαλύσετε δηλαδή τον κοινωνικό ιστό αυτής της χώρας και να προχωρήσετε σε ένα "νεοαμερικάνικο" μοντέλο σε βαλκανική έκδοση στην Ελλάδα. 
Λυπούμαι όμως αλλά αυτό δεν είναι ανάπτυξη, δεν σημαίνει οικονομία για τον άνθρωπο, αλλά χίλια δυο άλλα πράγματα. 
Δεν μακρηγορώ, όμως, διότι το θέμα μας δεν είναι εκεί. Είναι το νομοσχέδιο που φέρατε για την κεφαλαιαγορά. Το χαρακτήρισα εξαρχής άτολμο, ανεπαρκές, αόριστο και πρόχειρο και νομίζω ότι επιβεβαιώνεται από τη συζήτηση. 
Ποιο είναι το κεντρικό πρόβλημα κατά τη γνώμη μας, κύριε Υπουργέ, στο χρηματιστήριο; Το κεντρικό πρόβλημα στο χρηματιστήριο είναι η Επιτροπή Κεφαλαιαγοράς. Αυτό είναι το κλειδί αν θέλουμε να δούμε μια καλύτερη λειτουργία του χρηματιστηρίου με περισσότερη διαφάνεια και έλεγχο. Αυτός είναι ο μεγάλος ασθενής και η Κυβέρνηση που την εποπτεύει. 
Το είπα και στην πρωτολογία μου, θα το επαναλάβω και τώρα: 'Οταν το ελληνικό χρηματιστήριο εξελισσόταν τα προηγούμενα χρόνια σε μια τεράστια φούσκα, μια μεγάλη σαπουνόφουσκα των εξήμισι χιλιάδων μονάδων, η Kυβέρνησή σας χειροκροτούσε και η Επιτροπή Κεφαλαιαγοράς πανηγύριζε απαθώς. Φτάσατε στο σημείο βέβαια μπροστά στο αδιέξοδο να κατακρημνίσετε βίαια το χρηματιστήριο. 
Τώρα, επίσης, που το χρηματιστήριο αντιμετωπίζει σαφή φαινόμενα υποτιμητικής κερδοσκοπίας, τα οποία κατευθύνονται από ξένους οίκους και ξένους κύκλους και έχουν εγχώριους συνενόχους, πάλι η Επιτροπή Κεφαλαιαγοράς έχει σηκώσει τα χέρια ψηλά και παριστάνει το θεατή μιας μοιραίας κατάστασης την οποία πληρώνουν δεκάδες, να μην πω, εκατοντάδες χιλιάδες μικροεπενδυτές. 
Επομένως  το κεντρικό πρόβλημα που οφείλατε να αντιμετωπίσετε είναι το να φτιάξετε μια Επιτροπή Κεφαλαιαγοράς με κύρος, ανεξάρτητη, ισχυρή, ικανή να παίζει το ρόλο της καθημερινά στη λειτουργία της κεφαλαιαγοράς και στη λειτουργία του χρηματιστηρίου. Δεν το πράττετε αυτό. Θέλετε μια Επιτροπή Κεφαλαιαγοράς νομικό πρόσωπο δημοσίου δικαίου ελεγχόμενη από το Υπουργείο Εθνικής Οικονομίας. Θέλετε μια Επιτροπή Κεφαλαιαγοράς όπου εντός της θα πλειοψηφούν -δυστυχώς, έτσι είναι- αυτοί που πρέπει να ελεγχθούν από την Επιτροπή Κεφαλαιαγοράς. Δεν είναι δυνατόν να προχωρήσετε έτσι με όποιες διατάξεις και αν φέρετε. Διότι και οι καλύτερες διατάξεις που δεν είναι σ'αυτό το νομοσχέδιο ασφαλώς, όπως εξήγησα, αν δεν εφαρμόζονται, αν δεν υπάρχει συστηματική και αποφασιστική παρακολούθηση και αποφασιστικά καθημερινά μέτρα δεν έχουν απολύτως κανένα νόημα. Και αυτό είναι το θέμα, να αντιμετωπίσουμε το μεγάλο άρρωστο που είναι σήμερα η Επιτροπή Κεφαλαιαγοράς. 
Το δεύτερο θέμα που έθιξα, κύριε Υπουργέ, είναι το θέμα των αυξήσεων του μετοχικού κεφαλαίου. Είπα το νούμερο περίπου -δεν ξέρω αν είναι ακριβές, μπορεί να είναι και μεγαλύτερο- έξι τρισεκατομμύρια τα τελευταία χρόνια αυξήσεις μετοχικού κεφαλαίου. Εδώ δεν βλέπουμε να υπάρχουν μέτρα για την παρακολούθηση αυτών των αυξήσεων μετοχικού κεφαλαίου. Πού κατευθύνονται, πού πάνε; Ενισχύουν την παραγωγική υποδομή της χώρας; Ενισχύουν τις επενδύσεις; Ενισχύουν την ανάπτυξη ή εγκλωβίζονται αυτές οι αυξήσεις μετοχικού κεφαλαίου σε χρηματιστηριακά άμεσα ή έμμεσα παιχνίδια; 
Τα παραδείγματα είναι γνωστά και θέλω να μου απαντήσετε: Mια βιομηχανική επιχείρηση με ίδια κεφάλαια είκοσι δισεκατομμύρια (20.000.000.000) κάνει μια αύξηση της τάξεως των ογδόντα δισεκατομμυρίων (80.000.000.00).  Και μετά την αύξηση του μετοχικού κεφαλαίου, που θα περίμενε κανείς επενδυτική άνοιξη για την επιχείρηση, μετατρέπεται η επιχείρηση  σε χρηματιστηριακή. Με αυτό το νομοσχέδιο μπορούν να ληφθούν μέτρα από την Επιτροπή Κεφαλαιαγοράς; Εν πάση περιπτώσει, επενδυτές είναι, αυτοί καθορίζουν το επενδυτικό πλάνο, καθορίζουν την πορεία της επιχείρησης, αλλά  η επιτροπή κεφαλαιαγοράς θα παρακολουθεί τη ληστεία των επενδυτών και μάλιστα τη μετατροπή επιχειρήσεων από μια κατεύθυνση σε μια άλλη; Και όταν το χρηματστήριο πέφτει, δεν  μπορούν οι χρηματιστηριακές αποδόσεις ούτε στους μετόχους να δώσουν κάτι και αντίθετα τους βουλιάζουν. Και αυτό είναι το απλό ερώτημα: Το αντιμετωπίζει αυτό το νομοσχέδιο  ή σηκώνετε τα χέρια στο όνομα ότι είναι ανώνυμη εταιρεία, διέπεται από το νόμο περί ανωνύμων εταιρειών, οι μεγαλομέτοχοι καθορίζουν τις γενικές συνελεύσεις, αλλάζουν επενδυτικά σχέδια και σεις παρακολουθείτε; 
Νομίζω λοιπόν, ότι αυτό το θέμα, που είναι κεντρικό, δεν το αντιμετωπίζετε και είναι σαφές ότι δεν το αντιμετωπίζετε, διότι ο σκοπός της αυξήσεως του μετοχικού κεφαλαίου δεν είναι να αναπαράγει νοσηρά φαινόμενα στην οικονομία, δεν είναι να αγοράζουν τράπεζες με τετρακόσια πενήντα δισεκατομμύρια, αύξηση μετοχικού κεφαλαίου και να βλέπουμε μετά, χωρίς να γράφεται στο ενημερωτικό δελτίο, ότι επενδύουν σε καζίνο. 
Πώς γίνεται αυτό το πράγμα; Ελέγχετε τα ενημερωτικά δελτία κατά πόσο έχουν κάποια βάση ή είναι λόγια του αέρα για να αρπάξουμε τα λεφτά και βλέπουμε; Βλέπετε αν οι στόχοι που σας δίνονται στα ενημερωτικά δελτία υλοποιούνται; Παρακολουθείται η πορεία; Υπάρχουν ρήτρες ποινών; Υπάρχουν κυρώσεις σε αυτές τις διαδικασίες; 
Αυτά είναι τα θέματα, αλλά σε αυτά τα θέματα σιωπάτε. Δεν απαντάτε ευθέως, ώστε να δώσετε και ένα μήνυμα στο τι γίνεται στο χρηματιστήριο και τι θα γίνει από εδώ και μπρός. Να περάσετε ένα μήνυμα αποφασιστικότητας ότι "STOP αυτή η διαδικασία χρηματιστηριοποίησης της ελληνικής οικονομίας". Δεν ξέρω αν είναι καλή η λέξη, αλλά εν πάση περιπτώσει αυτή βρήκα. "STOP αυτή η διαδικασία". 
Δεν είναι δυνατόν όλη η οικονομική πολιτική, όλη η οικονομία να οδηγείται με την κούρσα του χρηματιστηρίου και αυτός να είναι ο δείκτης ο οποίος την καθορίζει. Δυστυχώς το κάνατε εσείς επανειλημμένα αυτό.  Ανεβαίνει ο δείκτης, πάει καλά η οικονομία. Τώρα που βρίσκεται σε καθίζηση πώς πάει η οικονομία κύριε Υπουργέ; Δεν κατάλαβα. Να φύγουμε, λοιπόν, από αυτές τις αντιλήψεις. 
Το τρίτο θέμα το οποίο δεν μπόρεσα να θίξω στην πρωτολογία μου, αλλά είναι καθημερινό φαινόμενο, είναι οι βραχυπρόθεσμες κινήσεις κεφαλαίου, οι βραχυπρόθεσμες αγοραπωλησίες. Εκρηκτικό θέμα. Βαποράκια, παπαγαλάκια, επιχειρήσεις, κύριοι μέτοχοι πίσω και πέρα από τις διατάξεις, καθημερινά κάνουν ένα traiding μέσα στο χρηματιστήριο. Το γνωρίζετε. Βλέπετε μετοχές που φεύγουν από το limid up το πρωϊ και πάνε στο limid dοwn το μεσημέρι ή  ανεβοκατεβαίνουν πολλές φορές στην ίδια συνεδρίαση και το επαναλαμβάνουν αυτό το παιχνίδι. 
Πώς παρεμβαίνει η Επιτροπή Κεφαλαιαγοράς; Τι κάνει η διεύθυνση επιτήρησης του χρηματιστηρίου εκείνη την ώρα γι' αυτά τα φαινόμενα; Τι λέει το νομοσχέδιό σας επ' αυτού; 
Σας προτείνω συγκεκριμένα πράγματα: Δεν έχετε καμία φορολογία για το χρηματιστήριο. Να κάνετε φορολόγηση των βραχυπρόθεσμων αγοραπωλησιών, ουσιαστική φορολόγηση, για να αποτρέψετε τέτοια φαινόμενα. Υπάρχουν σε άλλα χρηματιστήρια αλλά δεν το κάνετε εδώ. Γιατί δεν το κάνετε; Γιατί αφήνετε τη  βραχυπρόθεσμη κερδοσκοπία να οργιάζει; 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
Να σας πω και κάτι άλλο. Θέλουν να εισαχθεί μία εταιρεία στο χρηματιστήριο. Μάλιστα. Βάζει τις μετοχές της και μπαίνει σ' αυτήν τη διαδικασία. Η άλλη θέλει να κάνει αύξηση μετοχικού κεφαλαίου. Μάλιστα.  Εσείς έχετε μία χώρα με μεγάλη ανεργία. Στα ενημερωτικά δελτία, σ' αυτές τις εγκρίσεις, στις εισαγωγές, γιατί δεν βάζετε ρήτρες και κίνητρα απασχόλησης, δείκτες που να τους παρακολουθείτε; Διότι βλέπουμε το φαινόμενο οι αυξήσεις μετοχικού κεφαλαίου και οι εισαγωγές αντί να αυξάνουν τις θέσεις απασχόλησης, να τις μειώνουν, πέραν των άλλων φαινομένων που σας είπα ότι και αυτά μειώνουν τις θέσεις απασχόλησης. Ορίστε ένα κίνητρο για να ενισχύσετε και μία καινοτόμο ιδέα. Να συνδέσετε αυτήν την κεφαλαιαγορά και την πορεία της με την απασχόληση, να την ελέγχετε και να την παρακολουθείτε. 
(Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή) 
Είναι πολλά τα θέματα. 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε. Εφόσον έχετε οριστεί ως Κοινοβουλευτικός Εκπρόσωπος έχετε και δικαίωμα τριτολογίας. Ολοκληρώστε παρακαλώ. 
ΠΑΝΑΓΙΩΤΗΣ ΛΑΦΑΖΑΝΗΣ: Είναι πολλά τα θέματα. Απλώς θέλω να θίξω ότι δεν μπορεί να έχετε ένα κράτος-μαυραγορίτη, κύριε Υπουργέ. 
Δεν είναι δυνατόν να μην υπάρχει πόθεν έσχες για την αγορά μετοχών. Αυτό δεν γίνεται πουθενά στον κόσμο. Γιατί συνεχίζετε αυτό το πράγμα στην Ελλάδα και διευκολύνετε το μαύρο αφορολόγητο χρήμα να κατευθύνεται στο χρηματιστήριο και να δηλητηριάζει όλη την κεφαλαιαγορά; 
Εν πάση περιπτώσει, το είχατε μέχρι σήμερα. Μπήκαν αυτοί, κάποιοι πλούτισαν, κάποιοι θησαύρισαν από αυτήν την υπόθεση. Σταματήστε αυτήν την υπόθεση. Δεν είναι δυνατόν να μην έχετε πόθεν έσχες για την αγορά μετοχών. Δεν είναι δυνατόν να κάνετε το χρηματιστήριο πλυντήριο για το μαύρο αφορολόγητο, κλεψιμέικο, αν θέλετε, χρήμα. 
Και το τελευταίο που ήθελα να πω και τελειώνω, κύριε Πρόεδρε... 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, σας παρακαλώ, κύριε συνάδελφε. 
ΠΑΝΑΓΙΩΤΗΣ ΛΑΦΑΖΑΝΗΣ: ...είναι το θέμα της φορολόγησης των υπεραξιών. Πρέπει κάποτε να μπει και φόρος πραγματοποίησης υπεραξιών στο χρηματιστήριο, κύριε Υπουργέ. Αυτός ο φόρος των συναλλαγών που έχετε, πρώτα απ' όλα είναι πενιχρός, αλλά είναι και άδικος. Είναι και επί χαμένων και επί κερδισμένων. 
Ο φόρος πρέπει να υπάρχει γι'αυτούς που πραγματοποιούν υπεραξίες.               Είναι μεγάλο το θέμα και πρέπει κάποτε να το αντιμετωπίσετε και αυτό. Αν είχατε φόρο υπεραξίας στα χρόνια που πήγαινε σε ουράνια ύψη ο δείκτης, 1998-1999, θα είχατε αντιμετωπίσει πολλά από τα προβλήματα δημοσίου χρέους. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Σκρέκας έχει το λόγο. 
ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε. 
Θέλω να τοποθετηθώ κατ'αρχήν στο νομοσχέδιο που συζητούμε σήμερα και να πω στον κύριο Υφυπουργό, ότι από την ώρα που μπήκε το νομοσχέδιο στο Τμήμα για συζήτηση, έχουμε δεχθεί όλοι σωρεία τηλεφωνημάτων από επενδυτές, οι οποίοι μας ρωτούν και με ρωτούν αν με αυτό το νομοσχέδιο θωρακίζεται το Χρηματιστήριο και διασφαλίζονται τα χρήματά τους. 
Η απάντηση είναι πολύ δύσκολη, κύριε Υπουργέ. Και είναι πολύ δύσκολη, διότι το νομοσχέδιο που φέρατε, όπως είπα και χθες στην πρωτολογία μου, είναι ένα νομοσχέδιο κατ'αρχήν αποσπασματικό, δηλαδή, συμπλήρωμα των προηγούμενων νομοσχεδίων. Και είναι ένα συμπλήρωμα, που το μόνο που δεν κάνει, είναι να διασφαλίζει το επενδυτικό κοινό. 
Δίνει ουσιαστικά δύναμη, αρμοδιότητες στην Επιτροπή Κεφαλαιαγοράς και μόνο και μάλιστα αρμοδιότητες και δύναμη, η οποία -όπως και χθες είπαμεέχει έντονα τα στοιχεία της αντισυνταγματικότητας, διότι η κεφαλαιαγορά, η οποία ούτε λίγο ούτε πολύ έρχεται να υποκαταστήσει το δικό μας ρόλο. 
Το δεύτερο θα ήθελα να ρωτήσω, αν η Επιτροπή Κεφαλαιαγοράς, το χρηματιστήριο, έχει μηχανισμό ο οποίος παρακολουθεί την αξιοποίηση των αυξήσεων κεφαλαίων των εταιρειών, που είναι στο Χρηματιστήριο. Γιατί εδώ υπάρχει σωρεία καταγγελιών για το ότι οι αυξήσεις κεφαλαίων μόνο για επενδύσεις δε χρησιμοποιούνται. Είναι κάτι για το οποίο θα θέλαμε να μας δώσετε μία απάντηση, αν υπάρχει αυτός ο μηχανισμός που να παρακολουθεί τα κεφάλαια που προέρχονται από αυξήσεις κεφαλαίων, αυξήσεις κεφαλαίων που γίνονται μετά από έγκριση της Επιτροπής Κεφαλαιαγοράς. 
Το τρίτο, επίσης, που ήθελα να σας ρωτήσω είναι ότι πριν από ένα χρόνο, πάλι στο πρώτο Θερινό Τμήμα, ψηφίσαμε ένα νόμο για τη νέα χρηματιστηριακή αγορά, που αφορά τις μικρομεσαίες επιχειρήσεις. Τότε η κυβέρνησή σας διαφήμισε και παρουσίασε αυτό το νομοσχέδιο ως ένα νομοσχέδιο τομή στα οικονομικά πράγματα της χώρας μας. 
Πέρασε ένας χρόνος και μάλιστα σε αυτό το νομοσχέδιο έτυχε να είμαι τότε εισηγητής της Νέας Δημοκρατίας. Πέρασε ένας χρόνος και κανείς δεν ξέρει πού βρίσκεται το νομοσχέδιο και κανείς δεν ξέρει γιατί δεν μπαίνει σε λειτουργία. 
Τι είναι αυτό που έκανε την Κυβέρνηση να μην ενεργοποιήσει αυτό το νόμο; Φοβάται μήπως τελικά οι επενδυτές στρέψουν το ενδιαφέρον τους σε άλλες μορφές επένδυσης, σε μικρότερες, ευέλικτες και πιο δυναμικές επιχειρήσεις, όπως είναι οι μικρομεσαίες; Αυτό θα δημιουργήσει πρόβλημα στον αριθμό των επιχειρήσεων, που είναι εισηγμένες σήμερα στο χρηματιστήριο; 
'Ενα άλλο επίσης που ήθελα να θίξω, είναι αυτό που μας είπε χθες η εισηγήτρια της Πλειοψηφίας, το ότι τα πολλά νομοσχέδια είναι καλά. 
Βέβαια τα πολλά νομοσχέδια για να είναι καλά σημαίνουν δύο πράγματα: 
'Η έχουμε έλλειμμα νομοσχεδίων ή τα νομοσχέδια που έρχονται είναι πρόχειρα, αποσπασματικά και χρειάζεται κάθε φορά να τα συμπληρώνουμε.  Και βεβαίως έχουμε διαπιστώσει όλοι ότι πράγματι το ελληνικό Κοινοβούλιο έχει μετατραπεί σε βιομηχανία παραγωγής νομοσχεδίων και τροπολογιών, οι οποίες έρχονται κάθε φορά και συμπληρώνουν νομοσχέδια... 
ΜΑΡΙΑ ΑΡΣΕΝΗ: Δεν είπα αυτό ακριβώς, κύριε συνάδελφε. 
ΘΕΟΔΩΡΟΣ ΣΚΡΕΚΑΣ: ..πράγμα που δείχνει και επιβεβαιώνει την προχειρότητα με την οποία κάθε νομοσχέδιο έρχεται στη Βουλή, αποσπασματικά, πρόχειρα και αβασάνιστα. Και αυτό φαίνεται από το ότι στην εφαρμογή τους... 
(Στο σημείο αυτό κτυπάει το κουδούνι λήξης του χρόνου ομιλίας του κυρίου Βουλευτή) 
'Ενα λεπτό, τελειώνω, κύριε Πρόεδρε. 
...δεν μπορούν να αποδώσουν τα αναμενόμενα. 
Κλείνοντας θέλω να έρθω και σε ένα άλλο κεφάλαιο στο οποίο δεν αναφερθήκατε καθόλου, κύριε Υπουργέ, και πιστεύω ότι στη συζήτηση των άρθρων θα πείτε κάτι. Στο νομοσχέδιο δεν φαίνεται μία πρόταση που σας κάναμε κατά τη συζήτηση του σχεδίου νόμου στην επιτροπή, για την επέκταση στο άρθρο 27 του ευεργήματος για το Nομό Πιερίας και σε άλλους νομούς της Ελλάδος που υπέστησαν απώλεια εσόδων από την κρίση του Κοσόβου. 'Ηδη έχω καταθέσει τροπολογία, αφού δεν είδα να έχετε συμπεριλάβει στο νομοσχέδιό σας και τους Nομούς της Θεσσαλίας, Τρίκαλα, Λάρισα, Μαγνησία και Καρδίτσα, νομούς οι οποίοι έχουν υποστεί την ίδια ζημιά που υπέστη και ο Nομός Πιερίας από την κρίση του Κοσόβου. 
Παρακαλώ πολύ στη συζήτηση των άρθρων να δείτε το θέμα και το άρθρο 27 να επεκταθεί και στους Nομούς της Θεσσαλίας. Ευχαριστώ, κύριε Πρόεδρε. 
ΜΑΡΙΑ ΑΡΣΕΝΗ: Κύριε συνάδελφε, με αδικήσατε, δεν είπα ακριβώς αυτό. 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώθηκαν οι δευτερολογίες των εισηγητών και Bουλευτών. 
Κύριε Υπουργέ, έχετε το λόγο. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κυρία και κύριοι συνάδελφοι, αν αναφέρθηκα με λίγα λόγια στην ΟΝΕ το έπραξα γιατί  υπήρχε πρόκληση από τη δεξιά πλευρά, από την πλευρά της Νέας Δημοκρατίας.    Και το έχουμε πει πολλές φορές και θα το επαναλάβουμε ότι δεν συμφέρει τη Νέα Δημοκρατία να ασχολείται με τα της οικονομίας, γιατί μπαίνει σε ξένο γήπεδο και μάλιστα η διαφορά των επιχειρημάτων είναι συντριπτική. 
'Ετσι, λοιπόν, πιστεύω ότι δεν μπορείτε να πείσετε κανένα ακροατή, κανέναν στην κοινωνία, όταν μιλάτε με επιχειρήματα εναντίον των επιτευγμάτων της οικονομίας μας. Και δεν μπορείτε να το πράξετε, γιατί δεν υπάρχει κανένας μα κανένας απολύτως ούτε στο εσωτερικό ούτε στο εξωτερικό φυσικό πρόσωπο ή οργανισμός που να μην έχει επαινέσει την πρόοδο μας στην εθνική μας οικονομία. 
Την ίδια ώρα που όλοι οι ηγέτες των κρατών-μελών της Ευρωπαϊκής 'Ενωσης, ακόμα και των συντηρητικών κυβερνήσεων, αναφέρθηκαν με διθυραμβικά σχόλια στη μεγάλη επιτυχία της ελληνικής Κυβέρνησης, του Πρωθυπουργού και της χώρας μας δεν πρόλαβε ακόμη να στεγνώσει η μελάνη για τα επαινετικά σχόλια από όλους τους διεθνείς οικονομικούς οργανισμούς αλλά και από όλα τα όργανα της Ευρωπαϊκής 'Ενωσης και έρχεστε να επιχειρηματολογήσετε για αποτυχία της οικονομικής μας πολιτικής, για το ότι δήθεν μας ανεχθήκατε, ότι, όπως είπατε, κατεβάσατε τους τόνους ή ότι είναι περίοδος ανοχής της Νέας Δημοκρατίας απέναντι στην ασκούμενη οικονομική πολιτική. 
Μα ξεχνάει ο ελληνικός λαος ότι εσείς πριν από ελάχιστους μόνο μήνες στοιχηματίζατε δημοσίως και εντός και εκτός Ελλάδος, ότι δεν πρόκειται να πετύχουμε τους στόχους της ΟΝΕ; Ξεχνάτε ότι και μέσα στη Βουλή αλλά και στο εξωτερικό σε επίπεδο ηγετικό κάνατε το παν για να αποδείξετε ότι τελικώς έχουμε μία οικονομία "τραβεστί" και ότι η Κυβέρνηση αποκρύπτει την πραγματικότητα και προσπαθεί να εξωραϊσει τα οικονομικά στοιχεία; 
Αυτή είναι η προσφορά της Νέας Δημοκρατίας για την πορεία μας προς την ΟΝΕ. Δεν θέλω να παρελθοντολογώ, αλλά επειδή το θέτετε και λέτε ότι εμείς είμαστε που βοηθήσαμε για την ΟΝΕ, θέλω να σας πω ότι εκτός από την προηγούμενη βοήθειά σας -της συκοφάντησης δηλαδή της Ελλάδας απέναντι στους ξένους- πράξατε και κάτι άλλο στα τέσσερα χρόνια 1990-1993. 
Η απόσταση η οποία μας χώριζε από τους στόχους μας ήταν περίπου πενταπλάσια σε σχέση με τις άλλες χώρες. Εσείς καταφέρατε τα τρία-τέσσερα χρόνια, στο διάλειμμα 1990-1993, όλους τους δείκτες της εθνικής οικονομίας να τους έχετε αρνητικούς. Την ίδια ώρα που η Ευρωπαϊκή 'Ενωση είχε ρυθμούς ανάπτυξης 3%, εμείς είχαμε μείον 1,6% στη θητεία της δικής σας κυβέρνησης. Την ίδια ώρα που είχαμε πρόοδο επίτευξης στόχων άλλων κρατών και πλησίασμα των στόχων αυτών, εμείς σαν χώρα την περίοδο εκείνη κάναμε βήματα όχι σημειωτόν, αλλά βήματα προς τα πίσω. 
Επομένως, θα έλεγα ότι καλό θα είναι τελικώς να αποφεύγετε τέτοιες συζητήσεις και να ασχολείσθε με ζητήματα για τα οποία πιθανότατα να έχουν κάποια βάση τα επιχειρήματά σας και κάποια πειστικότητα. 
'Ετσι, λοιπόν, θα ήθελα να πω ότι η επίτευξη των στόχων δεν ήταν αποτέλεσμα οικονομικής αφαίμαξης και φορομπηχτικής πολιτικής, όπως αναφέρθηκε, ούτε θέμα μείωσης και αφαίμαξης εισοδημάτων των εργαζομένων και του ελληνικού λαού. 
'Ημασταν η μόνη πιθανόν χώρα στην Ευρωπαϊκή 'Ενωση, που κατά την πορεία μας προς την ΟΝΕ είχαμε αύξηση των πραγματικών εισοδημάτων των εργαζομένων, είχαμε αύξηση των κοινωνικών δαπανών, είχαμε βελτίωση των ποσών και των ποσοστών που δώσαμε για όλους τους τομείς της ευρύτερης κοινωνικής πολιτικής. Και τονίζω ότι είμαστε από τις ελάχιστες χώρες που πράξαμε αυτό, ενώ σε άλλες χώρες η μετάβαση αυτή συνδυάστηκε και με μείωση των πραγματικών εισοδημάτων των εργαζομένων των αντίστοιχων χωρών. 
Και η συγκεκριμένη επιτυχία των στόχων δεν είναι επιτυχία ονομαστικής σύγκλισης, όπως θέλετε να πείτε -και ασφαλώς η πραγματική σύγκλιση συνεχίζεται- αλλά για πρώτη φορά ο ελληνικός λαός κατάλαβε τα θετικά αποτελέσματα της ασκούμενης οικονομικής πολιτικής και τα αποτελέσματα των δικών του προσπαθειών όλων αυτών των ετών με τον προϋπολογισμό του 2000 που εκτελείται. 
Τα πεντακόσια περίπου δισεκατομμύρια δραχμές του πλεονάσματος του προηγούμενου προϋπολογισμού διατέθηκαν... 
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, για την ΟΝΕ συζητάμε; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Με συγχωρείτε, δεν σας διέκοψα. 'Ολοι σας αναφερθήκατε... 
ΠΑΝΑΓΙΩΤΗΣ ΛΑΦΑΖΑΝΗΣ: Μα, για την ΟΝΕ συζητάμε; 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε συνάδελφε. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Γιατί σας ανησυχεί τόσο πολύ... 
ΠΑΝΑΓΙΩΤΗΣ ΛΑΦΑΖΑΝΗΣ: Δεν με πειράζει, αλλά να το ξέρω. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα καταλήξω εκεί που είπατε εσείς, ότι η καλή πορεία του χρηματιστηρίου έχει σαν απαραίτητη προϋπόθεση την καλή πορεία της εθνικής οικονομίας. Δεν μπορεί να συζητάμε για την καλή πορεία του χρηματιστηρίου χωρίς αντίστοιχη θετική πορεία της εθνικής οικονομίας. 
'Ετσι, λοιπόν, για να τελειώσω, θέλω να πω ότι ακριβώς από αυτό το περίσσευμα, από την αποτελεσματικότητα της πολιτικής μας, προέκυψαν τα πεντακόσια δισεκατομμύρια, τα οποία διατέθηκαν για το διπλασιασμό του αφορολογήτου όλων των Ελλήνων, για τη μείωση της φορολογίας ομορρύθμων και ετερορρύθμων εταιριών, δηλαδή των ανθρώπων της αγοράς, από το 35% στο 25%, για την αύξηση των συντάξεων των αγροτών κατά δέκα χιλιάδες, για την παροχή κοινωνικών δαπανών σε μία μεγάλη κατηγορία Ελλήνων. 
Αλλά και αυτή η επιτυχία συνεχίζεται και πιστεύουμε ότι και στον προσεχή και στον επόμενο προϋπολογισμό θα έχουμε μία έκφραση θετική αυτής της καλής μας πορείας. 
'Ομως, κύριοι συνάδελφοι, θα πρέπει να ξεχνάμε πολύ γρήγορα. 'Ηρθατε εδώ και κατηγορήσατε το νομοσχέδιο, όταν με δική σας πρωτοβουλία και αίτημα στη Διαρκή Επιτροπή οι εμπλεκόμενοι φορείς στο χρηματιστήριο -όλοι χωρίς καμία απολύτως εξαίρεση- εκφράστηκαν όχι μόνο θετικά, αλλά ιδιαίτερα θετικά για το νομοσχέδιο. 
Για να μην ξεχνάμε θα σας θυμίσω ότι, για παράδειγμα, ο Σύνδεσμος Μελών Χρηματιστηρίου Αθηνών λέει: "Θεωρούμε ότι το προτεινόμενο νομοσχέδιο κινείται στη σωστή κατεύθυνση και αποτελεί σημαντικό βήμα για τη συμπλήρωση και τον εκσυγχρονισμό της νομοθεσίας για την κεφαλαιαγορά. 
Θεωρούμε ότι συμβάλλει στην ομαλή και διαφανή λειτουργία της αγοράς και την προστασία του επενδυτικού κοινού, καθόσον με τις διατάξεις του νομοσχεδίου λαμβάνονται μέτρα, που αφορούν στη συμπεριφορά των εισηγμένων εταιρειών και των μεγαλομετόχων τους, καθώς και στην έγκαιρη πληροφόρηση του επενδυτικού κοινού". 
Θα σας θυμίσω επίσης, από την άλλη πλευρά, τον αντίποδα από τον εκπρόσωπο των μικροεπενδυτών. Θα μου πείτε "αυτοί είναι εκπρόσωποι του ΣΜΕΧΑ, είναι χρηματιστές". Την ίδια ακριβώς θετική στάση τήρησε και ο κ.  Καραγκούνης, τον οποίο εσείς καλέσατε για να εκφράσει τις απόψεις του στη Διαρκή Επιτροπή. Αναφέρθηκε λοιπόν και αυτός με ιδιαίτερα θετικά σχόλια για το νομοσχέδιο. 
Θα σας θυμίσω επίσης, απαντώντας στα τόσο αρνητικά και επιθετικά σχόλια για την Επιτροπή Κεφαλαιαγοράς. Μέχρι το τέλος του 1996 δεν υπήρχε ουσιαστικά Επιτροπή Κεφαλαιαγοράς.  Υπήρχε ένα διοικητικό συμβούλιο στην Επιτροπή Κεφαλαιαγοράς -το είπα και στην πρωτολογία μου- και τέσσερις υπάλληλοι του Υπουργείου Εθνικής Οικονομίας, αποσπασμένοι, με μερική απασχόληση τριών τεσσάρων ωρών ημερησίως που στεγάζονταν σε δύο γραφεία του εβδόμου ορόφου του Υπουργείου Εθνικής Οικονομίας. 
Εμείς προχωρήσαμε, μετά από την κρίση του 1996, η οποία τελικώς απέβη θα έλεγα θετική -όσο μπορεί κανείς μέσα από την αντίφαση να λέει μια κρίση θετική, ήταν πάντως μια κρίση εξυγιαντική- στον εκσυγχρονισμό του απαρχαιομένου θεσμικού πλαισίου και φτιάξαμε ένα νομό, τον οποίο φέραμε εδώ, που ανέτρεψε όλα τα προηγούμενα δεδομένα. Θα θυμίσω ότι ήταν ένας νόμος που βρήκε τη συναίνεση τότε όλων των κομμάτων, γιατί ακριβώς ήταν αποτέλεσμα συνεργασίας και κοινής ομόφωνης απόφασης όλων των φορέων, από τους τραπεζίτες, τους θεσμικούς, το ΣΜΕΧΑ, τους μικροεπενδυτές, την επιτροπή κεφαλαιαγοράς, το Χρηματιστήριο Αξιών Αθηνών. Αλλά και από την πλευρά των κομμάτων υπήρχε μια θετική στάση. Εξυγιάναμε το θεσμικό πλαίσιο και δημιουργήσαμε θεσμούς, όπως για παράδειγμα  η αποϋλοποίηση των τίτλων. 
Για φανταστείτε. Είχαμε ένα τζίρο της τάξεως του ενός δισεκατομμυρίου έως τέσσερα δισεκατομμύρια ημερησίως στο τέλος του 1996 και οι μετοχές μεταφέρονταν με τα καροτσάκια. Είχαμε και φωτογραφίες των εφημερίδων. Με καροτσάκια μετέφεραν τις μετοχές για να γίνει η εκκαθάριση στο αποθετήριο. Αν δεν προχωρούσαμε στην αποϋλοποίηση των τίτλων, θα χρειαζόμασταν φορτηγά ολόκληρα καθημερινώς για να κατεβάζουν και να ξαναφορτώνουν τους τίτλους μέσα από το αποθετήριο. 
Προχωρήσαμε σε νέο συνεγγυητικό κεφάλαιο, σε ένα κεφάλαιο επικουρικης ασφάλισης των συναλλαγών. Φτιάξαμε πολλούς θεσμούς, οι οποίοι οδήγησαν στην επιστροφή επενδυτών στο χρηματιστήριο και στην προσέλκυση νέων μικροεπενδυτών. Μέχρι το 1996 το χρηματιστήριο ήταν υπόθεση μερικών δεκάδων χιλιάδων Ελλήνων, μερικών ειδικών όπου παίζονταν θεμιτά ή αθέμιτα παιχνίδια και ακριβώς η θεσμική θωράκιση του χρηματιστηρίου του 1997 και επέκεινα οδήγησε στην προσέγγιση εκατοντάδων χιλιάδων νέων επενδυτών. 
Αλλά πρέπει να πούμε και κάποια πράγματα με το όνομά τους. Σ' αυτήν την Αίθουσα υπάρχουν ορισμένοι οι οποίοι απορρίπτουν το χρηματιστήριο. 
Σεβαστή η άποψή τους. Δεν αποδεχόμαστε την άποψή τους, αλλά τη σεβόμαστε.  Υπάρχουν κάποιοι άλλοι, οι οποίοι δεν γνωρίζουν τι είναι το χρηματιστήριο. Το λέω, γιατί άκουσα πάρα πολλά από τα οποία φαίνεται ότι δεν γνωρίζουν ακριβώς τι είναι το χρηματιστήριο και με ποιες αρχές λειτουργεί. Υπάρχουν και καποιοι άλλοι, οι οποίοι ισχυρίζονται ότι θέλουν την ανάπτυξη του χρηματιστηρίου, αλλά με τα λόγια τους και τα έργα τους κάνουν ακριβώς το αντίθετο. Δημιουργούν δηλαδή, ένα κλίμα ανασφάλειας, ένα κλίμα αβεβαιότητας του επενδυτικού κοινού, κάτι το οποίο ασφαλώς δεν οδηγεί, ούτε στη παραπέρα θετική πορεία του χρηματιστηρίου, αλλά θα έλεγα δημιουργεί προβλήματα λειτουργίας του ίδιου του χρηματιστηρίου. 
Δεν ισχυρίστηκε κανένας απολύτως ότι με το παρόν νομοσχέδιο ήρθαμε να λύσουμε όλα τα προβλήματα του χρηματιστηρίου. Από τον τίτλο, αλλά και από το αντικείμενο με το οποίο ασχολείται το νομοσχέδιο, στο σκέλος που αφορά το πρώτο κεφάλαιό του, φαίνεται ότι ήρθε να λύσει συγκεκριμένα προβλήματα της κεφαλαιαγοράς, προβλήματα τα οποία προέκυψαν τον τελευταίο καιρό και οι συγκεκριμένες λύσεις βρήκαν την πολύ θετική ανταπόκριση από τη πλευρά όλων -το τονίζω αυτό- των εμπλεκομένων φορέων, ακόμα και αντιμαχόμενων ή αντιθέτων συμφερόντων φορέων μέσα στο χρηματιστήριο. 
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
Κανένας μα κανένας απολύτως δεν επέκρινε τα μέτρα, αλλά τα θεώρησε θετικά. Είπαν ότι ήταν μέτρα τα οποία έπρεπε να είχαν ληφθεί πιθανόν στο παρελθόν. 'Ομως, δεν πρέπει να μας διαφεύγει της προσοχής ότι το χρηματιστήριο είναι ένας θεσμός ιδιαίτερα δυναμικός. Είναι ένας θεσμός ο οποίος ακριβώς λόγω της δυναμικής του μας παρασέρνει μόνος του μπροστά και εμείς ακολουθούμε για να λύσουμε κάποια συγκεκριμένα προβλήματα. 
Εγώ, προσκάλεσα στη Διαρκή Επιτροπή και το ξαναλέω και εδώ. Αν νομίζει κανείς ότι έχει το τέλειο νομοσχέδιο να μας φέρει, ας το φέρει. Το λέω καλόβουλα. Φέρτε μας το τέλειο νομοσχέδιο, αντί κάθε φορά να μας  λέτε, ότι αποσπασματικά θεσμοθετούμε. Τα προβλήματα του χρηματιστηρίου τα αντιμετωπίζουμε με καθημερινή παρακολούθηση.  Πρέπει, όμως, να ξέρετε ότι η Κυβέρνηση παρεμβαίνει στο χρηματιστήριο μόνο για τη θεσμική του θωράκιση και όχι για την ποδηγέτηση των μετοχών ή του δείκτη τιμών χρηματιστηρίου. Η Επιτροπή Κεφαλαιαγοράς την οποία επικρίνατε, είναι ένα ανεξάρτητο όργανο. Από τα εννέα μέλη του διοικητικού συμβουλίου, μόνο τα τρία μέλη διορίζονται από τον Υπουργό Εθνικής Οικονομίας. Τα έξι μέλη διορίζονται από τους κοινωνικούς φορείς με δική τους διαδικασία. Δεν τους διαλέγει ο Υπουργός Εθνικής Οικονομίας, τους προτείνουν συγκεκριμένοι φορείς. 
Τώρα, για την κριτική η οποία ασκήθηκε πρέπει να συζητήσουμε αν πραγματικά πρέπει αυτοί οι φορείς να στέλνουν εκπροσώπους ή κάποιοι άλλοι φορείς. Αν πράγματι ελέγχοντες και ελεγχόμενοι ταυτίζονται ή δεν ταυτίζονται. Υπάρχει όντως ένα πρόβλημα, θα έλεγα περισσότερο θεωρητικής αναζήτησης, γιατί μέχρι τώρα έχει αποδειχθεί ότι υπάρχει μια σωστή λειτουργία όταν βρίσκονται μέσα και αντιτιθέμενα συμφέροντα, δηλαδή εκπρόσωποι όλων των φορέων που μέχρι τώρα έδειξαν μια σοβαρότητα στην άσκηση πολιτικής μέσα στην Επιτροπή Κεφαλαιαγοράς. 
Κύριοι συνάδελφοι, πιστεύω ότι θα πρέπει το χρηματιστήριο να θωρακιστεί θεσμικά. Πρέπει να συμβάλουμε όλοι μας για την παραπέρα αξιοπιστία του ίδιου του θεσμού. Πρέπει, όμως, να πούμε στους μικροεπενδυτές ότι το χρηματιστήριο είναι ένας θεσμός όπου μπορούν να επενδύσουν τα χρήματά τους, αλλά πρέπει να το πράξουν αυτό με ιδιαίτερη επιμέλεια και ότι στο χρηματιστήριο δεν έχουμε μόνο κέρδη, αλλά έχουμε και ζημίες. Η επιλογή των μετοχών είναι προσωπική επιλογή του κάθε επενδυτή, ο οποίος θα πρέπει προηγούμενα να μελετήσει καλώς τα οικονομικά στοιχεία, να αναλάβει το ρίσκο της αγοράς κάποιας συγκεκριμένης μετοχής. 
Μιλήσαμε για πτώση του δείκτη. Βεβαιότατα υπάρχει πτώση του δείκτη, αλλά πτώση η οποία είναι οριοθετημένη μέσα σε συγκεκριμένους μήνες. 'Ενας ο οποίος επένδυσε μακροχρόνια σε οποιαδήποτε μετοχή -το τονίζω αυτό- είχε κέρδος. 
Θα πρέπει, λοιπόν, να θυμίσω έτσι μέσα στις έντονες κριτικές, ότι ο δείκτης του  Χρηματιστηρίου Αξιών Αθηνών, το 1997 είχε μια αύξηση της τάξης του 58,5%, το 1998 85% και το 1999 η αύξηση, ήταν της τάξεως του 102,2% και το πρώτο τετράμηνο του 2000 σε ετήσια βάση έχει μια αύξηση της τάξεως του 42%. 
Εάν δηλαδή ένας έκανε μια επένδυση σε προοπτική ενός έτους -δεν θα πω τα τρία τέσσερα χρόνια- ό,τι και να αγόρασε βρέθηκε κερδισμένος. Αν κάποιος θέλησε να μπει όταν το χρηματιστήριο ήταν στις 6.500 μονάδες, το έπραξε με δική του ευθύνη και με την προοπτική να κερδίσει. 'Εκανε λάθος επιλογή και πλήρωσε τη δική του λάθος επιλογή. Το χρηματιστήριο δεν ανεβαίνει μόνο, κατεβαίνει κιόλας και αυτό είναι βασική λειτουργία όλων των χρηματιστηρίων. 
Επομένως πιστεύω ότι το συγκεκριμένο νομοσχέδιο, είναι ένα νομοσχέδιο που λύνει σημαντικά προβλήματα, κινείται σε σωστή κατεύθυνση και πιστεύουμε ότι γι'αυτό το λόγο θα πρέπει να υπερψηφιστεί. 
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ.Αλογοσκούφης έχει το λόγο. 
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, στην προσπάθειά του να υποστηρίξει το νομοσχέδιο ο κύριος Υφυπουργός κατέφυγε σε πάρα πολλές υπερβολές και για την οικονομία και για την πολιτική της Κυβέρνησης και για την πορεία του χρηματιστηρίου. Κατέφυγε και σε μια κινδυνολογία την οποία δεν περίμενα από το συγκεκριμένο κύριο Υφυπουργό. 
Μας κατηγόρησε ότι εμείς καλλιεργούμε κλίμα ανασφάλειας και αβεβαιότητας στο επενδυτικό κοινό. Μα, το κλίμα ανασφάλειας και αβεβαιότητας στο επενδυτικό κοινό, κύριε Υπουργέ, το καλλιέργησαν οι συνάδελφοί σας στην Κυβέρνηση, αυτοί που με τις δηλώσεις τους έκαναν προβλέψεις, συγκεκριμένα ο προϊστάμενός σας κύριος Υπουργός, για το πού θα πήγαινε ο δείκτης του χρηματιστηρίου, ότι δηλαδή θα πήγαινε στις 7.500 μονάδες. Το καλλιέργησαν οι παράγοντες της Επιτροπής Κεφαλαιαγοράς και ο ίδιος ο πρόεδρός της όταν πανικοβάλλονταν κάθε φορά που έπεφτε ο δείκτης και προσπαθούσαν να παρέμβουν στο χρηματιστήριο ερωτώντας χρηματιστηριακές εταιρείες γιατί πωλούν οι πελάτες τους. Και χωρίς να παραβαίνουν κανέναν νόμο, στην ουσία προσπαθούσαν να πουν ότι απαγορεύονται οι πωλήσεις όταν πέφτει το χρηματιστήριο. Εσείς πρέπει να καταλάβετε, λοιπόν, ότι το χρηματιστήριο μπορεί να ανεβαίνει και μπορεί να κατεβαίνει και κυρίως η Επιτροπή Κεφαλαιαγοράς η οποία δεν έχει αντιληφθεί ποιος είναι ο θεσμικός της ρόλος. Γι'αυτό και ζητάμε την παραίτησή της. 
Το να ενισχύσουμε ένα θεσμό ο οποίος επί τρία χρόνια έχει αποδείξει ότι δεν μπορεί να λειτουργήσει, δεν είναι προς το καλό. Πρέπει να δούμε πώς θα αναδιαρθρώσουμε το θεσμό εκ βάθρων. Και επειδή και τα πρόσωπα έχουν σημασία, πρέπει και εκεί να μπει μια προσωπικότητα επικεφαλής της Επιτροπής Κεφαλαιαγοράς που να τυγχάνει του σεβασμού των παραγόντων της αγοράς. Δεν έχει σημασία τι λένε οι παράγοντες της αγοράς, όταν έρχονται στη Βουλή ενώπιον της Κυβέρνησης και ενώπιον των Μ.Μ.Ε. Σημασία έχει τι λένε όταν δεν υπάρχουν τα φώτα της δημοσιότητας, όταν η κριτική την οποία κάνουμε είναι και κριτική της αγοράς. Και θα σας υπενθυμίσω ότι μόλις χθες η 'Ενωση Θεσμικών Επενδυτών έκανε μια σειρά από προτάσεις για τον εκσυγχρονισμό του χρηματιστηρίου και την αναβάθμιση και την αποκατάσταση της αξιοπιστίας του, αλλά καμία από αυτές τις προτάσεις δεν συμπίπτει με τις διατάξεις του νομοσχεδίου. Καμία από τις προτάσεις που έκανε χθες η 'Ενωση Θεσμικών Επενδυτών δεν περιλαμβάνεται στις διατάξεις του νομοσχεδίου. Μη μιλάμε, λοιπόν, για την αγορά. Η αγορά ξέρει και η αγορά αντιδρά. Και το κλίμα που υπάρχει αυτήν τη στιγμή στο χρηματιστήριο είναι πως να αγοράσουμε -και μιλάω για τους θεσμικούς επενδυτές, μιλάω για τους ξένους, μιλάω για όλους αυτούς οι οποίοι βλέπουν το χρηματιστήριο με μακροχρόνια προοπτική- όταν θα έλθει η στιγμή που μπορεί να χρειαστεί να πουλήσουμε και θα έλθει η Επιτροπή Κεφαλαιαγοράς και θα μας ρωτάει γιατί πουλάτε; Μήπως πουλάτε για να ρίξουμε το χρηματιστήριο; Μήπως πουλάτε γιατί πρόσκειστε στη Νέα Δημοκρατία; Μήπως πουλάτε, γιατί πρόσκειστε στο Κ.Κ.Ε.; Γιατί τέτοιες ερωτήσεις έγιναν από την Επιτροπή Κεφαλαιαγοράς, ιδίως σε σχέση με εκείνη την περιβόητη συνεδρίαση της 13ης Μαρτίου, αλλά και σε πολλές άλλες περιπτώσεις και στην προεκλογική περίοδο όπου επεκράτησε ένα κλίμα τρομοκρατίας της αγοράς, αλλά και στη μετεκλογική περίοδο. 
Εμείς είμαστε που καλλιεργούμε το κλίμα ανασφάλειας, όταν ο ίδιος ο Υπουργός Εθνικής Οικονομίας, ο οποίος δεν τολμά να έλθει εδώ να υποστηρίξει το νομοσχέδιό του, έβγαινε και έλεγε προεκλογικά ότι η περίοδος αστάθειας του χρηματιστηρίου λήγει την 9η Απριλίου; Είναι δυνατόν Υπουργός να κάνει προβλέψεις για το που θα πάει το χρηματιστήριο, πόσο θα ανέβει, πότε θα ανέβει; Αυτή είναι η κακή νοοτροπία. Καταλάβετε ότι το χρηματιστήριο πρέπει να λειτουργήσει ελεύθερα. Είναι αγορά. Δεν χρειάζεται αστυνόμευση, χρειάζεται εποπτεία. Δεν χρειάζεται να το χρησιμοποιούμε για κομματικούς λόγους, αλλά χρειάζεται να το δούμε συνολικά. Εμείς σας κάναμε και συγκεκριμένες προτάσεις. 
Αναλωθήκατε σε μια παρελθοντολογία. Νομίζω  ότι τα δύο τρίτα της ομιλίας σας ήταν μια παρελθοντολογία στην οποία είχατε πάρα πολλές ανακρίβειες, αλλά και συκοφαντίες. Και θα έλεγα να προσέξετε τι λέτε, διότι ό,τι λέτε καταγράφεται στα Πρακτικά... 
ΠΡΟΕΔΡΕΥΩΝ (Κωνσταντίνος Βρεττός): Και εσείς να προσέξετε τι λέτε, διότι δημιουργούνται προβλήματα. Σας παρακαλώ. 
ΓΕΩΡΓΙΟΣ ΑΛΟΓΟΣΚΟΥΦΗΣ: Εγώ θα το τεκμηριώσω. Κύριε Πρόεδρε, δεν σας  είδα όμως να είσαστε το ίδιος ευαίσθητος όταν μιλούσε ο κύριος Υπουργός.  Κάντε μου τη χάρη. Θα το τεκμηριώσω. 
ΠΡΟΕΔΡΕΥΩΝ (Κωνσταντίνος Βρεττός): Δεν θα σας κάνω τη χάρη, κύριε συνάδελφε. Η λέξη "συκοφαντία" είναι κακή. 
ΓΕΩΡΓΙΟΣ ΑΛΟΓΟΣΚΟΥΦΗΣ: Θα το τεκμηριώσω. 
ΠΡΟΕΔΡΕΥΩΝ (Κωνσταντίνος Βρεττός): Θα παρακαλέσω δε, όταν απευθύνεσθε στο Προεδρείο, να απευθύνεσθε με κάποιο διαφορετικό τρόπο. 
ΓΕΩΡΓΙΟΣ ΑΛΟΓΟΣΚΟΥΦΗΣ: Να με αφήσετε να ολοκληρώσω, κύριε Πρόεδρε... 
ΠΡΟΕΔΡΕΥΩΝ (Κωνσταντίνος Βρεττός): Εντάξει. 
ΓΕΩΡΓΙΟΣ ΑΛΟΓΟΣΚΟΥΦΗΣ: ...κάντε μου τη χάρη. 
Η συκοφαντία αναφέρεται στην παραποίηση αυτών που λέγαμε για την ΟΝΕ. Τι είπαμε εμείς για την ΟΝΕ; Είπαμε ότι η Ελλάδα δεν θα έμπαινε στην ΟΝΕ το 1998 και δικαιωθήκαμε. Δεν μπήκε η Ελλάδα το 1998 στην ΟΝΕ, παρά το γεγονός ότι το πρόγραμμα σύγκλισης έλεγε ρητώς στη σελίδα 2 -και το έχετε διαβάσει το πρόγραμμα σύγκλισης- ότι θα μπαίναμε το 1998, με το πρώτο κύμα των χωρών. Αυτό είπαμε για την ΟΝΕ. 'Εκτοτε λέγαμε ότι θα μπούμε βεβαίως με καθυστέρηση ότι η καθυστέρηση αυτή έχει κόστος και θα μπούμε χάρη στις θυσίες του ελληνικού λαού, χάρη στην εισπρακτική πολιτική των μετοχοποιήσεων και της φορολογικής επιβάρυνσης. Και αυτά επιβεβαιώθηκαν. 
Τι λέγαμε για την ΟΝΕ; Λέγαμε ότι έχουν συσσωρευθεί προβλήματα για το μέλλον στην πραγματική οικονομία, τα οποία θα φανούν μετά τις εκλογές.  Προεκλογικά η Κυβέρνηση, όταν μιλούσαμε για την αύξηση της ανεργίας, δεν δεχόταν τα στοιχεία τα οποία επικαλούμασταν, τα οποία ήταν επίσημα στοιχεία της Ευρωπαϊκής 'Ενωσης. 'Επρεπε να περάσουν οι εκλογές, για να βγει η Στατιστική Υπηρεσία να επιβεβαιώσει ότι το ποσοστό ανεργίας το 1999 έφτασε στο 11,7%. Δεν το εδέχθη ποτέ προεκλογικά η Κυβέρνηση.  'Επρεπε να περάσουν οι εκλογές για να αφήσει η Κυβέρνηση το χρηματιστήριο στην τύχη του. Διότι στην άμεση προεκλογική περίοδο, με παρεμβάσεις οι οποίες γίνονταν μέσω των κρατικών χαρτοφυλακίων, κρατάγαμε το χρηματιστήριο στο οξυγόνο και το αφήσαμε μετά τις εκλογές, το άφησε η Κυβέρνηση μετά τις εκλογές στην τύχη του και γι' αυτό είχαμε και την κατάρρευση που είχαμε στους μήνες που πέρασαν μετά τις εκλογές. Και μας λέτε εμάς ότι εμείς καλλιεργούμε κλίμα ανασφάλειας και αβεβαιότητας στο επενδυτικό κοινό; Αυτό δεν είναι συκοφαντία, κύριε Πρόεδρε; Σας πληροφορώ, με τη δική μου λογική, αυτό είναι συκοφαντία. 
ΠΡΟΕΔΡΕΥΩΝ (Κωνσταντίνος Βρεττός): Κατ' αρχήν, η έννοια της λέξης "συκοφαντία", κύριε συνάδελφε, ξέρετε πολύ καλά, ότι στοιχειoθετείται όταν είναι απών ο άλλος. Εσείς είστε παρόντες εδώ. Τι συκοφαντία είναι; Δεν είναι συκοφαντία. 
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, δεν θέλω να συνεχίσετε αυτήν τη συζήτηση. Εκτίθεσθε κάθε φορά που επιμένετε σ' αυτήν τη συζήτηση. 
Για την οικονομία. Αμφισβητείτε, κύριε Φωτιάδη, ότι η πραγματική σύγκλιση έχει μείνει πίσω; Αμφισβητείτε ότι είμαστε η μόνη χώρα της Ευρωπαϊκής 'Ενωσης στην οποία η ανεργία ανέβηκε τα τελευταία τέσσερα χρόνια; 
Μιλήσατε ότι είμαστε η μόνη χώρα που έκανε τη σύγκλιση με αύξηση των πραγματικών εισοδημάτων. Δεν θα σας πω πολλά άλλα παραδείγματα, θα σας πω για την Ιρλανδία. Η Ιρλανδία την τελευταία εξαετία -και στην τελευταία εξαετία περιλαμβάνεται και η περίοδος που ενετάχθη στην ΟΝΕ και ενετάχθη έγκαιρα στην ΟΝΕ- είχε ρυθμούς αύξησης της οικονομίας και των πραγματικών εισοδημάτων της τάξης του 8% το χρόνο. 'Ολα αυτά τα μεγάλα επιτεύγματα που πέτυχε η Κυβέρνησή σας και ήταν η μοναδική Κυβέρνηση που τα πέτυχε, τα πέτυχε πού; Εν κενώ; Δεν βλέπετε τι γίνεται στις άλλες χώρες; Σε άλλες χώρες έχει επέλθει κοσμογονία πραγματική. Εμείς εξακολουθούμε και είμαστε ο ουραγός της Ευρώπης. Και δεν πρέπει να ξεχνάτε καθόλου τις μεγάλες ευθύνες που είχε το ΠΑ.ΣΟ.Κ. -επειδή αρέσκεσθε στην παρελθοντολογία- τις μεγάλες ευθύνες που έχει η παράταξή σας για τη χαμένη δεκαετία του '80, που είναι ο κύριος υπεύθυνος για το γεγονός ότι ταλαιπωρήθηκε ο ελληνικός λαός στη δεκαετία του '90, προκειμένου να μπει η Ελλάδα στην ΟΝΕ. Διότι, εάν δεν είχε προηγηθεί αυτή η περίφημη δεκαετία, θα είχαμε μπει στην ΟΝΕ έγκαιρα και με πολύ λιγότερες θυσίες για τις ασθενέστερες εισοδηματικά τάξεις. 
'Ερχομαι τώρα στο χρηματιστήριο. Εμείς κάναμε συγκεκριμένες προτάσεις. Είπαμε ότι πρέπει να διασφαλιστεί η ομαλή ροή της προσφοράς νέων τίτλων στο χρηματιστήριο. Θέλω απάντηση από σας, πώς σκοπεύετε να το κάνετε; Πώς θα πάψει να υπάρχει αυτή η διακριτική ευχέρεια των αρχών, της Επιτροπής Κεφαλαιαγοράς και της διοίκησης του χρηματιστηρίου να αποφασίζουν να αφήνουν εταιρείες τρία χρόνια στην ουρά, προκειμένου να εισαχθούν στο χρηματιστήριο και άλλες εταιρείες να κάνουν αίτηση σήμερα και να μπαίνουν στο χρηματιστήριο αύριο ή περίπου αύριο; 
Πώς θα απλουστευτούν οι διαδικασίες έγκρισης των ενημερωτικών δελτίων; Πότε θα ενεργοποιήσετε τη νέα χρηματιστηριακή αγορά, την οποία έχουμε θεσμοθετήσει; 
'Εχουμε συγκεκριμένα ερωτήματα: 
Εάν θα καθιερώσετε το θεσμό των ειδικών διαπραγματευτών. Τίποτα περί της ταμπακιέρας δεν μας είπατε. 
Εάν θα υπάρξει σταδιακή απελευθέρωση των ορίων διακύμανσης των μετοχών. 
Εάν θα απελευθερωθεί ο δανεισμός των επενδυτών για αγορά μετοχών. 
Εάν θα υιοθετηθούν τα διεθνή λογιστικά πρότυπα ή όχι. 
Εάν θα πάρετε κάποια πρωτοβουλία για να καθιερωθεί κώδικας δεοντολογίας για τη χρηματιστηριακή ειδησεογραφία. 
Αυτά είναι τα ουσιαστικά, αυτά είναι που θα δώσουν αξιοπιστία στο χρηματιστήριο. Θα κάνετε κάτι ή θα μείνετε στις νομοθετικές πρωτοβουλίες αυτού του τύπου; 
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του Συνασπισμού της Αριστεράς και της Προόδου, κ. Λαφαζάνης, έχει το λόγο. 
ΠΑΝΑΓΙΩΤΗΣ ΛΑΦΑΖΑΝΗΣ: Κυρίες και κύριοι συνάδελφοι, ετέθησαν εξαρχής ορισμένα ερωτήματα για το νομοσχέδιο, τα έθεσα και εγώ με τη δευτερολογία μου και έκανα ορισμένες προτάσεις, αλλά δυστυχώς δεν βλέπω από τον κύριο Υπουργό να σχολιάζει συγκεκριμένα το τι λέει το νομοσχέδιο και να απαντά στις προτάσεις που τίθενται. Διότι νομίζω ότι αυτό είναι και η ουσία της συζήτησης. 
Το θέμα δεν είναι να επεκταθούμε σε μία γενική συζήτηση για την Ο.Ν.Ε., χρήσιμη κατά τα άλλα -εγώ την αποδέχομαι, Θα μπορούσαμε να συζητάμε σε αυτήν την Αίθουσα μία ημέρα για την Ο.Ν.Ε.- και να αποφύγουμε να συζητήσουμε επί της ουσίας το δραματικό θέμα του χρηματιστηρίου και μάλιστα σε μία περίοδο όπου το χρηματιστήριο δεν πάει καθόλου καλά. Σε μία περίοδο όπου δεκάδες χιλιάδες κόσμος έχει χάσει τα λεφτά του μέσα από το Χρηματιστήριο και δεν είναι δυνατόν να λέγεται έτσι απλά "Ε, βέβαια, Χρηματιστήριο είναι, ανεβαίνει και κατεβαίνει. Κάποιοι χάνουν, κάποιοι κερδίζουν. Κάποιοι έκαναν το λάθος και πήγαν όταν το χρηματιστήριο ήταν στις εξήμισι χιλιάδες μονάδες. Να, το πληρώσουμε." Κύριε Υπουργέ, εσείς ξέρετε πολύ καλά ότι όταν το χρηματιστήριο κάλπαζε εντός του 1999 τροφοδοτείτο με σχετικές δηλώσεις ενθουσιασμού για την ελληνική οικονομία από τον ίδιο τον κύριο Πρωθυπουργό και όλους τους αρμόδιους Υπουργούς, για να μην πω από όλα τα οικονομικά κέντρα και τον λαλίστατο οικονομικό Τύπο, ο οποίος συμπαρέσυρε τους πάντες στη χρηματιστηριακή φρενίτιδα. 
Δεν έγινε αυτό; Δεν το ζήσαμε; Εγώ δεν ξέρω για ποιούς αναφέρετε ότι δεν γνωρίζουν από χρηματιστήριο -φυσικά μπορεί να μην παίζουμε στο χρηματιστήριο αυτό όμως δεν σημαίνει ότι δεν το παρακολουθούμε- στα τέλη Αυγούστου όταν ο δείκτης πέταγε σε ουράνια ύψη είχα γράψει άρθρο σε δύο εφημερίδες όπου έλεγα: "Η μεγασαπουνόφουσκα της Σοφοκλέους". Δεν υπήρχε περίπτωση να γραφτεί τέτοιο κείμενο εκείνη την εποχή χωρίς να σε περάσουν για τρελό. Και όμως έτσι ήταν τα πράγματα. Το βλέπατε ότι και εσείς φουσκώνατε συνεχώς μία φούσκα, η οποία θα έσκαγε. Δεν υπήρχε περίπτωση. 'Ηταν αδιέξοδο. 
Οι χρηματιστηριακές αξίες εταιρειών με ανύπαρκτη κεφαλαιοποίηση, με ανύπαρκτες επενδύσεις πετούσαν στα ύψη. Το βλέπατε και το παρατηρούσατε απαθώς το φαινόμενο. Ξαφνικά είδατε ότι το πράγμα δεν μπορούσε να πάει άλλο χωρίς να τιναχθεί σε κάποια φάση όλη η οικονομία στον αέρα και αρχίσατε τη βίαιη παρέμβαση. 
Σήμερα -για να μην παρελθοντολογώ- τι γίνεται. Είναι σαφές ότι παίζεται στο χρηματιστήριο ένα παιχνίδι υποτιμητικής κερδοσκοπίας. Το βλέπουμε όλοι. Είναι πασιφανές. Δεν χρειάζεται να είναι κανείς ειδικός στη Σοφοκλέους για να αντιληφθεί αυτό το παιχνίδι. Και παίζεται από ξένους οίκους, ξένους επενδυτές και με εγχώριους συνεργάτες σε αυτό το παιχνίδι. 
Και ο στόχος είναι σαφής: Να πέσει χαμηλά ο δείκτης το επόμενο διάστημα -ουδείς το εύχεται σε αυτή την Αίθουσα- προκειμένου να αγοράσουν ξανά εκείνοι οι μεγαλομέτοχοι τα πακέτα τους και να μπουν με φθηνές τιμές στο χρηματιστήριο οι ξένοι επενδυτές.  Αυτό γίνεται. Δεν μπορείτε να κάνετε παρέμβαση επ' αυτών των διαδικασιών, οι οποίες είναι σαφείς και να αντιμετωπίσετε τα συγκεκριμένα παιχνίδια; 
Η Επιτροπή Κεφαλαιαγοράς τι κάνει επ'αυτών; Απλώς παρακαλουθεί; Το παρακολουθούσε όταν ήταν "φούσκα", παρακολουθεί και τώρα το φαινόμενο της υποτιμητικής κερδοσκοπίας σηκώνοντας απλώς τα χέρια ψηλά; Δεν κάνει κάποιες συστάσεις, δεν στέλνει τουλάχιστον κάποια μηνύματα προς τα έξω για να αντιληφθούν το τι γίνεται; 
Γι' αυτό λέμε ότι ο μεγάλος άρρωστος είναι η Επιτροπή Κεφαλαιαγοράς.  Εγώ δεν θέτω το θέμα όπως το θέτει η Νέα Δημοκρατία. Είναι ευκολία αυτό να τοποθετείται έτσι το θέμα: Να παραιτηθεί ο τάδε, να παραιτηθεί η Επιτροπή Κεφαλαιαγοράς. 
Και τι θα γίνει, κύριε Αλογοσκούφη, αν παραιτηθεί η Επιτροπή Κεφαλαιαγοράς; Θα ξαναδιορίσει ο αγαπητός κύριος Υπουργός και η αρμόδια Κυβέρνηση άλλους έντεκα στην Επιτροπή Κεφαλαιαγοράς και θα συνεχιστεί το ίδιο πράγμα. Το θέμα είναι να αλλάξει ο θεσμός. 
ΓΕΩΡΓΙΟΣ ΑΛΟΓΟΣΚΟΥΦΗΣ: Αυτό είπαμε και εμείς, να αλλάξει ο θεσμός. 
ΠΑΝΑΓΙΩΤΗΣ ΛΑΦΑΖΑΝΗΣ: Τότε δεν έχει νόημα η παραίτηση γιατί δεν είναι εκεί το θέμα. Αυτό λέω και εγώ. Ασφαλώς μπορεί να συμπίπτουμε, αλλά δεν είναι εκεί το θέμα. Δεν είναι δηλαδή προσωπικό, αλλά ουσίας. 
Πρέπει να έχετε την Κεφαλαιαγορά ανεξάρτητη αρχή. Τι λέτε επ'αυτού, κύριε Υπουργέ; Ανεξάρτητη διοικητική αρχή. Δεν μπορεί να είναι νομικό πρόσωπο δημοσίου δικαίου. 'Ενα θέμα. 
Δεύτερο θέμα: Η Επιτροπή Κεφαλαιαγοράς πρέπει να ορίζεται με ευρεία συναίνεση από τη Βουλή, τουλάχιστον 2/3. 
Τρίτο θέμα: Να αλλάξει η σύνθεση της Επιτροπής Κεφαλαιαγοράς. 
Πώς τοποθετείσθε επ'αυτών των θεμάτων και τι λέει το νομοσχέδιο; 
Το νομοσχέδιο συνεχίζει την ίδια λογική. Φέρνει διατάξεις όπου μας λένε πώς θα επιλέγονται. Και από ποιους θα επιλέγονται; Από τον Υπουργό κατόπιν υποδείξεως του Συνδέσμου Ελλήνων Βιομηχάνων. Και σας ρωτάω: Γιατί να υποδεικνύει ο Σύνδεσμος Ελλήνων Βιομηχάνων στην Επιτροπή Κεφαλαιαγοράς; Ποιος ο λόγος; Τι θα φέρνει στην Επιτροπή Κεφαλαιαγοράς παρά την ανησυχία ελέγχου των βιομηχανικών επιχειρήσεων από την επιτροπή; Αυτό θα φέρνει στην Επιτροπή Κεφαλαιαγοράς. Δεν μπορεί να φέρνει τίποτε άλλο ο εκπρόσωπος του Συνδέσμου Ελλήνων Βιομηχάνων. Τι θα φέρει ο εκπρόσωπος των Ελληνικών Τραπεζών στην Επιτροπή Κεφαλαιαγοράς παρά την πίεση ώστε να μην ελέγχονται οι τράπεζες, το τραπεζικό σύστημα, για να μπορεί να παίζει εύκολα τα παιχνίδια του; Τι τον χρειαζόσαστε στην Επιτροπή Κεφαλαιαγοράς; Δεν είναι δυνατόν να υπάρχει τέτοια σύνθεση. Αυτά πρέπει να αλλάξουν. 
Σας είπα επίσης για το θέμα των βραχυπρόθεσμων αγοραπωλησιών, το trading το καθημερινό. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
Αναφέρατε εδώ ότι σας είπε θετικά λόγια ο Σ.Μ.Ε.Χ.Α. για το νομοσχέδιο. Ασφαλώς σας είπε θετικά λόγια. Δεν ξέρω εάν φτιάξατε το νομοσχέδιο σε συνεργασία και μαζί του. Αυτό όμως είναι το ερώτημα; Από εκεί περιμένετε τα καλά λόγια για το νομοσχέδιο; Από τον ΣΜΕΧΑ; Δεν είναι δυνατόν. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Από φορείς που εσείς καλέσατε. 
ΠΑΝΑΓΙΩΤΗΣ ΛΑΦΑΖΑΝΗΣ: Δεν τους καλέσαμε εμείς. 
Επικαλεσθήκατε όμως και τον κ. Καραγκούνη. Για πρώτη φορά όμως ο κ.             Καραγκούνης, απ'όσο ξέρω και απ'όσο θυμάμαι, σας άσκησε δριμύτατη κριτική για το νομοσχέδιο. Το ξετίναξε το νομοσχέδιο. Είπε ότι είναι αόριστο ότι δεν περιέχει καμία δέσμευση ότι μπορεί να λέει τα πάντα και τίποτα και μίλησε και για αυτό που σας είπα προηγουμένως, για το καθημερινό trading. Και έκανε και την πρόταση την οποία έκανα και εγώ προηγουμένως, δηλαδή ότι τις ημερήσιες αγοραπωλησίες, τις βραχυπρόθεσμες, πρέπει να βρείτε έναν τρόπο να τις φορολογήσετε και να τις υπερφορολογήσετε ως στοιχείο αποθάρρυνσης τέτοιων κερδοσκοπικών κινήσεων και μάλιστα εντός μιας μέρας ή εντός ημερών. Αντίθετα, να δώσετε κίνητρα σε αυτόν που παρακρατεί τις μετοχές του, τις έχει μακροπρόθεσμα. Δεν μπορεί σε ημερήσια βάση να παίζονται αυτά τα παιχνίδια, από το limit up στο limit down η μετοχή. Προφανώς είναι κερδοσκοπία. Προφανώς παίζεται παιχνίδι από αυτούς που ξέρουν υποτίθεται ή μπορούν να μεταχειρισθούν μέσα παρέμβασης ημερήσιας έναντι των υπολοίπων. 
(Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή) 
Τι λέτε επ'αυτών; Να τοποθετηθείτε συγκεκριμένα για να καταλάβουμε. 'Οσον αφορά τις αυξήσεις μετοχικού κεφαλαίου σας είπα μία πρωτότυπη, μία καινοτόμα ιδέα. Φυσικά δεν είναι στη λειτουργία της αγοράς αυτή η ιδέα. Τη ρήτρα απασχόλησης, ένα κριτήριο το οποίο είναι ελέγξιμο για τις αυξήσεις μετοχικού κεφαλαίου και είναι ένας δείκτης μετρήσιμος. Κάνετε, κύριοι της επιχείρησης, αύξηση μετοχικού κεφαλαίου; 
ΠΡΟΕΔΡΕΥΩΝ (Κωνσταντίνος Βρεττός): Κύριε Λαφαζάνη, θα πρέπει να δίνετε σημασία και στο χρόνο. 
ΠΑΝΑΓΙΩΤΗΣ ΛΑΦΑΖΑΝΗΣ: Ολοκληρώνω με αυτήν την φράση, κύριε Πρόεδρε. Κάνετε, λοιπόν, αύξηση μετοχικού κεφαλαίου; Πείτε μας, με τις νέες επενδύσεις τι απασχόληση θα έχετε, τι νέες θέσεις εργασίας θα διαμορφώσετε. Είναι ένας δείκτης μετρήσιμος που μπορεί να τον δείτε. 
Αυτά είναι μερικά από τα θέματα που έπρεπε να αντιμετωπισθούν. 
Βέβαια, είναι πολλά. Δυστυχώς όμως έχουμε ένα αόριστο νομοσχέδιο που, επιτρέψτε μου να πω, μπορεί να λέει τα πάντα -εγώ ξεκινάω με καλές προθέσεις για την πλευρά σας- αλλά και να μην ισχύσει τίποτα. 
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑ.ΣΟ.Κ. κ. Ιωάννης Μαγκριώτης, έχει το λόγο. 
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, δύο σχόλια θέλω να κάνω πριν ξεκινήσω τη δευτερολογία μου. 
Το πρώτο αφορά τη μομφή που δέχθηκα για το πάθος με το οποίο υπερασπίστηκα την οικονομική πολιτική της Κυβέρνησης. Είμαι υπερήφανος γι'αυτήν την οικονομική πολιτική, είμαι υπερήφανος για τις προσπάθειες, για τις θυσίες του ελληνικού λαού και για τα μεγάλα επιτεύγματά του. Και πρέπει επιτέλους να είμαστε υπερήφανοι όλοι για τη νέα εποχή στην οποία έχει μπει η Ελλάδα. 
Εάν κάποιοι ντρέπονται γι'αυτήν την περίοδο και τη μεγάλη προσπάθεια που έκανε ο ελληνικός λαός μέσα από ένα σχέδιο οικονομικής πολιτικής υψηλής αποτελεσματικότητας της Κυβέρνησης, τότε λυπάμαι πολύ. 
Το δεύτερο σχόλιό μου έχει να κάνει με το θεσμό του χρηματιστηρίου.  Το χρηματιστήριό μας περνά από τη μεταβατική φάση της αναδυόμενης αγοράς, στη φάση της ωριμότητας -το γνωρίζουν όλοι- και έχει αδυναμίες και προβλήματα. Δεν έχει το αναγκαίο βάθος, θα πω χαρακτηριστικά και μπορεί πολλές φορές να οργανώνονται παιχνίδια εις βάρος του χρηματιστηρίου και εις βάρος των επενδυτών. 'Ομως πρέπει να πούμε ότι κάθε φορά οι νομοθετικές παρεμβάσεις είναι στην κατεύθυνση του εκσυγχρονισμού και της ανάπτυξης της ελληνικής χρηματαγοράς και αυτό το έχουν αποδεχθεί όλοι οι 'Ελληνες επενδυτές, όλοι οι διεθνείς χρηματοοικονομικοί οίκοι και γι' αυτό σύντομα αναμένεται η αναβάθμισή του από την περιοχή της αναδυόμενης αγοράς στην περιοχή των ώριμων αγορών. Αυτά είναι τα εσωτερικά και διεθνή δεδομένα, τα standarts, τα οποία εσείς συνεχώς θέλετε να αμφισβητείτε. 
Η κριτική της Νέας Δημοκρατίας διαπερνάται από μια μόνιμη αντιφατικότητα. Αυτή, βεβαίως, είναι η νοοτροπία η οποία τη χαρακτήριζε και στην προηγούμενη περίοδο προ των εκλογών της 9ης Απριλίου. Με όλα θέλει να είναι καλή η Νέα Δημοκρατία, όλους θέλει να τους καλύπτει, σε όλους "κλείνει το μάτι" και σε όλους μιλάει με ένα μεγάλο "ναι". Πολύ χαρακτηριστικά πέρυσι το Σεπτέμβρη κατηγορούσε τους κρατικούς λειτουργούς, γιατί εκείνη την εποχή της παράδοξης ανόδου του γενικού δείκτη και των τιμών όλων των μετοχών μίλησαν για την αναγκαιότητα ψυχραιμίας, μίλησαν για την αναγκαιότητα να συμπεριφέρονται οι επενδυτές ως επενδυτές και όχι ως τζογαδόροι. Μίλησαν για την αναγκαιότητα η άνοδος του χρηματιστηρίου να αντανακλά τα αποτελέσματα χρήσης των επιχειρήσεων και της γενικότερης πορείας της οικονομίας. Τότε κατηγορήθηκαν οι κρατικοί λειτουργοί ότι παρεμβαίνουν στη χρηματιστηριακή αγορά γιατί δεν έχουν μεγάλη άνοδο τα βαριά χαρτιά των δημοσίων επιχειρήσεων. 
Αργότερα κατηγορήθηκε η Κυβέρνηση και οι κρατικοί λειτουργοί για ακριβώς αντίθετους λόγους, γιατί δεν παρενέβαιναν, επειδή ακριβώς το θεσμικό καθεστώς δεν τους το επέτρεπε στην περίοδο της μεγάλης πτώσης του χρηματιστηρίου. Αυτή η αντιφατικότητά της  συνεχίζει και σήμερα. Ακούσαμε προηγουμένως τον Κοινοβουλευτικό Εκπρόσωπο της Νέας Δημοκρατίας να καλεί απεγνωσμένα τον Υπουργό Εθνικής Οικονομίας να έρθει στην Αίθουσα να πάρει θέση  για τις εξελίξεις στο χρηματιστήριο. Από την άλλη πλευρά, ζητά από τον Υπουργό Εθνικής Οικονομίας και την Κυβέρνηση να πάψει να μιλά πλέον για το χρηματιστήριο και να το αφήσει ελεύθερο να κινηθεί όπως οι νόμοι της αγοράς ορίζουν. 
Ενώ κατηγορεί την Κυβέρνηση και τα κυβερνητικά στελέχη  ότι σπείρουν ένα κλίμα ανασφάλειας στο επενδυτικό κοινό, οι εκπρόσωποι της Νέας Δημοκρατίας δεν κάνουν τίποτε άλλο παρά να καλλιεργούν αυτό το κλίμα.  Εγώ πάρα πολύ απλά θα αναφέρω ορισμένες φράσεις εκπροσώπων της Αξιωματικής Αντιπολίτευσης και θα ήθελα την απάντησή τους, επιτέλους, αν όλες αυτές οι τοποθετήσεις και οι παρεμβάσεις σήμερα και χθες δεν είναι προς την κατεύθυνση της καλλιέργειας ενός κλίματος ανασφάλειας στο επενδυτικό κοινό. 
'Οταν συνεχώς μιλάτε για την ανασφάλεια που διακατέχει το επενδυτικό κοινό λόγω της οικονομικής πολιτικής της Κυβέρνησης, λόγω του ότι "η οικονομία στηρίζεται σε πύλινα πόδια", δεν είναι αυτή μια παρέμβαση  στη χρηματιστηριακή αγορά, αγαπητοί συνάδελφοι της Νέας Δημοκρατίας; 
Δεύτερον, όταν συνεχώς ομιλούν για την έλλειψη εμπιστοσύνης στα θεσμικά όργανα του χρηματιστηρίου, στο Δ.Σ., στην Επιτροπή Κεφαλαιαγοράς και ζητούν την παραίτησή του, δεν είναι παρέμβαση αυτή στη χρηματιστηριακή αγορά; Δεν καλλιεργούν ένα κλίμα ανασφάλειας στο επενδυτικό κοινό όταν συνεχώς ομιλούν για παράνομη ενθηλάκωση υψηλών κεφαλαίων από τις εισηγμένες στο χρηματιστήριο εταιρείες και για χρήση εξωεπενδυτική από τους επιχειρηματίες; Δεν καλλιεργούν συνεχώς ένα κλίμα ανασφάλειας στο επενδυτικό κοινό όταν οι εκπρόσωποί τους συνεχώς ομιλούν για τα παπαγαλάκια της Χαριλάου Τρικούπη μέσα στην Αίθουσα του Κοινοβουλίου; Δεν δημιουργούν έτσι ένα έλλειμμα εμπιστοσύνης στο επενδυτικό κοινό; 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Τα γεγονότα ... 
ΙΩΑΝΝΗΣ ΜΑΓΚΡΙΩΤΗΣ: Το επιβεβαιώνετε, αγαπητοί συνάδελφοι. Επιβεβαιώνετε, λοιπόν, τη συνεχή παρέμβασή σας στη χρηματιστηριακή αγορά με έναν αδόκιμο τρόπο. 
'Αλλη αντίφαση. Οι αγαπητοί συνάδελφοι της Νέας Δημοκρατίας συνεχώς εγκαλούν την Κυβέρνηση ότι δεν θεσμοθετεί έναν ασφυκτικό, έναν συνεχή έλεγχο των εισηγμένων εταιρειών. Δεν εξοπλίζουν τα θεσμοθετημένα όργανα του χρηματιστηρίου γι'αυτήν την αποστολή. Και βεβαίως, πρωτίστως δεν εξοπλίζουν την Επιτροπή Κεφαλαιαγοράς. Το παρόν νομοσχέδιο αυτό ακριβώς επιχειρεί. Με βάση την εξέλιξη της χρηματαγοράς στην Ελλάδα προσπαθεί με τα άρθρα 1 και 2 να θεσμοθετήσει διαδικασίες, αλλά και μέτρα ελέγχου των εταιρειών και της συμπεριφοράς τους. 
Αυτά, όμως, τα μέτρα, αυτήν την προσπάθεια οι αγαπητοί συνάδελφοι της  Νέας Δημοκρατίας τα καταγγέλλουν και τα καταδικάζουν ως αντισυνταγματικά.         Και χθες παρ'ό,τι η Βουλή τοποθετήθηκε πάνω στο θέμα της συνταγματικότητας των δύο αυτών άρθρων συνεχίζουν και σήμερα να μιλούν για αντισυνταγματικότητα. Και τους ρωτώ, αυτό δεν είναι μία πολιτική καλλιέργειας κλίματος ανασφάλειας και σύγχυσης στο επενδυτικό κοινό; Πώς αύριο θα συμπεριφερθούν οι επιχειρήσεις, οι επενδυτές, όταν θα γνωρίζουν ανά πάσα στιγμή μετά από αυτές τις παρεμβάσεις της Αξιωματικής Αντιπολίτευσης, αλλά και των άλλων κομμάτων ότι η κάθε απόφαση της Επιτροπής Κεφαλαιαγοράς είναι στην κρίση του Συμβουλίου της Επικρατείας με την ισχυρή δική τους ένσταση ότι είναι αντισυνταγματική; 
Γιατί, λοιπόν, υπονομεύουμε συνεχώς και καθημερινά τους θεσμούς και τους φορείς, τα μέτρα του χρηματιστηρίου; 
Αγαπητοί συνάδελφοι της Νέας Δημοκρατίας, επιτέλους πρέπει να επιλέξετε. 'Η αυτά για τα οποία κατηγορείτε την Κυβέρνηση ότι κάνει θα πρέπει να τα απαγορεύσετε από τον εαυτό σας, να αυτοπειθαρχήσετε επιτέλους και να στηρίξετε το χρηματιστήριο και τη χρηματιστηριακή αγορά ή επιτέλους πρέπει να μιλήσετε με τη γλώσσα της αλήθειας και της καθαρότητας ότι δεν θέλετε να συνεχίσουμε την πορεία που έχει πάρει η οικονομία. 
Εμείς θέλουμε αυτά τα επιτεύγματα να τα γευτεί όλος ο ελληνικός λαός, όλο το πολιτικό σύστημα, όλα τα πολιτικά κόμματα. Θέλουμε να πάμε όλοι μαζί μπροστά. 
Αγαπητοί συνάδελφοι, μιλήσατε για την αντισυνταγματικότητα των άρθρων 1 και 2 και πάλι. Το επιστημονικό συμβούλιο δεν ομιλεί ότι τα άρθρα αυτά είναι αντισυνταγματικά. Ζητεί μεγαλύτερη περιγραφή, ακριβέστερη περιγραφή των εξουσιοδοτήσεων νομοθετικού περιεχομένου προς την Επιτροπή Κεφαλαιαγοράς. Αυτό ακριβώς σημειώνει το Επιστημονικό Συμβούλιο της Βουλής. Δεν λέει ότι οι διατάξεις αυτές είναι αντισυνταγματικές. Και όπως ακριβώς λέει και το άρθρο 42 του Συντάγματος, εάν δεν είναι ακριβής η περιγραφή τότε υπάρχει πολλές φορές η περίπτωση, μία απόφαση της διοικητικής αρχής να προσβάλεται ως αντισυνταγματική εάν δεν περιγράφεται επακριβώς. 
Ερωτώ, όμως, μπορεί να υπάρξει επακριβής περιγραφή όλων των δράσεων και όλων των αποφάσεων της Επιτροπής Κεφαλαιαγοράς; Μπορούμε να προβλέψουμε σήμερα πιθανά προβλήματα που θα προκύψουν αύριο κατά τη λειτουργία του χρηματιστηρίου και τη συμπεριφορά των εταιρειών; Είναι δυνατόν να υπάρξει μία τέτοια αυστηρή περιγραφή; Ασφαλώς όχι. Υπάρχει ένα πλαίσιο  που περιγράφεται στα άρθρα 1 και 2 και μία παραίνεση από όλους προς την Επιτροπή Κεφαλαιαγοράς να προσπαθεί κάθε φορά με αυστηρότητα να προχωρεί στα ενδεδειγμένα και ταχύτατα μέτρα για να διορθώνει τη συμπεριφορά των εταιρειών και να προστατεύει το επενδυτικό κοινό. 
Ρώτησαν οι εκπρόσωποι της Αξιωματικής Αντιπολίτευσης ποιος θα ελέγχει τις εταιρείες για το πώς αξιοποιούν τα χρήματα που αντλούν από τη χρηματιστηριακή αγορά. Αυτό βεβαίως είναι σε πλήρη αντίφαση με τα μέτρα τα οποία ζήτησε ο Κοινοβουλευτικός Εκπρόσωπος της Νέας Δημοκρατίας και που είναι μέτρα των θεσμικών επενδυτών, τα οποία ζητούν πλήρη απελευθέρωση και ελευθερία κινήσεων στις εισηγμένες εταιρείες. Επιτέλους επιλέξτε. Θέλετε έλεγχο από την Επιτροπή Κεφαλαιαγοράς στη συμπεριφορά των εισηγμένων εταιρειών ή δεν θέλετε; 
Διότι από τη μια πλευρά εγκαλείτε την Κυβέρνηση ότι δεν παίρνει αυστηρά μέτρα για τον έλεγχο της Επιτροπής Κεφαλαιαγοράς και όταν περιγράφει το πλαίσιο το καταγγέλετε ως αντισυνταγματικό και από την άλλη πλευρά μας φέρνετε τις προτάσεις των θεσμικών επενδυτών, που οι περισσότερες εξ αυτών θέλουν την πλήρη ελευθερία στη συμπεριφορά των εισηγμένων εταιρειών. 
Επιτέλους διαλέξτε με ποια πλευρά είσθε, με ποιο πακέτο προτάσεων συμφωνείτε, για να γνωρίζει και η ελληνική Βουλή, για να γνωρίζει και ο ελληνικός λαός, το επενδυτικό κοινό ιδιαίτερα. 
Σας αναφέραμε πολύ χαρακτηριστικά ότι στα άρθρα 1 και 2, τα οποία θα έχουμε την ευκαιρία να τα συζητήσουμε αναλυτικά στη συνέχεια, περιγράφονται με ακρίβεια πολλά από τα μέτρα που θέλουν οι επενδυτές για να διασφαλιστούν οι επενδύσεις τους. 
Πρώτα-πρώτα υπάρχει ο εξαμηνιαίος έλεγχος στη δραστηριότητα των επιχειρήσεων και η ευθύνη να καταθέτουν αυτές τις εκθέσεις στην Επιτροπή Κεφαλαιαγοράς. Και είναι γνωστό σε όλους ότι δημοσιεύονται. Μέσα απ' αυτές τις εκθέσεις και τα ισοζύγια παρακολουθούμε την πορεία της επενδυτικής δραστηριότητας και πώς αξιοποιούν τα κεφάλαια που έχουν αντλήσει από τη χρηματαγορά οι επιχειρήσεις. 
Προβλέπεται από το άρθρο 1 η διαμόρφωση ενός κανονισμού συμπεριφοράς των εταιρειών και η παράβασή του θα επιφέρει ποινές υψηλές από την Επιτροπή Κεφαλαιαγοράς. Και επειδή πολλές φορές χρειάζεται μεγάλη ταχύτητα από την εκτελεστική επιτροπή της Επιτροπής Κεφαλαιαγοράς, προβλέπεται η αναστολή λειτουργίας  Ε.Λ.Δ.Ε. και Ε.Π.Ε.Υ  όταν δεν συμπεριφέρονται με βάση τους κανόνες και τους κανονισμούς της Επιτροπής Κεφαλαιαγοράς. Επιτρέπεται η αναστολή έγκρισης των δελτίων εισαγωγής. Και εδώ είναι το πιο κρίσιμο σημείο ελέγχου. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
ΠΡΟΕΔΡΕΥΩΝ (Κωνσταντίνος Βρεττός): Ολοκληρώστε αν θέλετε, κύριε συνάδελφε. 
ΙΩΑΝΝΗΣ ΜΑΓΚΡΙΩΤΗΣ: Ολοκληρώνω, κύριε Πρόεδρε. 'Οπως αφήσατε τον προηγούμενο Κοινοβουλευτικό Εκπρόσωπο να μιλήσει με άνεση θα ήθελα το ίδιο και για μένα. 
Προβλέπεται στο άρθρο 2 η αναστολή κατά έξι μήνες με απόφαση της Επιτροπής Κεφαλαιαγοράς της έγκρισης των δελτίων εισαγωγής των μετοχών που προήλθαν από αυξήσεις μετοχικού κεφαλαίου ακριβώς όταν υπάρχει η υπόνοια ότι δεν έχουν αξιοποιηθεί ορθά με βάση το επιχειρησιακό σχέδιο με το οποίο εισήχθη η εταιρεία στο χρηματιστήριο και άντλησε τα κεφάλαια απ' αυτό. 
Ακριβώς εδώ, αγαπητέ εκπρόσωπε του Συνασπισμού, αποτρέπονται τα παιχνίδια στο χρηματιστήριο, τα απότομα limit down και limit up, όπως περιγράψατε προηγουμένως. Διότι όταν ελέγχονται αυστηρά τα δελτία εισαγωγής των μετοχών στο χρηματιστήριο που προήλθαν από αύξηση κεφαλαίου, τότε ακριβώς μπορούμε να αποτρέψουμε αυτά τα παιχνίδια. 
Υπάρχουν βεβαίως και πολλά άλλα μέτρα που περιγράφονται στα άρθρα του νομοσχεδίου. Στην κατ' άρθρον συζήτηση θα αναφερθώ σ' αυτά. 
Κλείνοντας, κύριε Πρόεδρε, θα ήθελα να πω τα εξής: Κανείς δεν μπορεί σήμερα να αρνηθεί -και αν υπάρχει διαφορετική άποψη θα ήθελα να την ακούσω στη Βουλή- ότι το ελληνικό χρηματιστήριο μεσοπρόθεσμα θα έχει ανοδική και μόνο πορεία. Και αυτό το εγγυάται η είσοδος της Ελλάδας στην ΟΝΕ, που επιτέλους πρέπει να καταλήξετε αν είναι επιτυχία της χώρας ή όχι. 
ΠΡΟΕΔΡΕΥΩΝ (Κωνσταντίνος Βρεττός): Παρακαλώ, κύριε συνάδελφε, ολοκληρώστε. 
ΙΩΑΝΝΗΣ ΜΑΓΚΡΙΩΤΗΣ: Δεύτερον, η ραγδαία μείωση των επιτοκίων. Τρίτον, η κερδοφορία των επιχειρήσεων. Τέταρτον, το δεύτερο κύμα των διαρθρωτικών αλλαγών που ξεκινά πολύ γρήγορα. Πέμπτον, η πολιτική σταθερότητα. Και, τέλος, αγαπητοί συνάδελφοι της Νέας Δημοκρατίας, η πορεία της νέας τετραετίας. 
'Εχουμε μπροστά μας μια τετραετία δημιουργίας. Ο ελληνικός λαός προσπάθησε, θυσίασε πολλά τα προηγούμενα χρόνια και περιμένει από όλους μας, πρωτίστως από την Κυβέρνηση, το αντίκρισμα αυτών των θυσιών. 
Εμείς είμαστε διατεθειμένοι το περίσσευμα του παραγόμενου πλούτου να το διανείμουμε με τους δικαιότερους όρους στα λαϊκά στρώματα. Θέλουμε να είσθε μαζί μας σ' αυτήν τη νέα προσπάθεια. 
ΠΡΟΕΔΡΕΥΩΝ (Κωνσταντίνος Βρεττός): Ο Πρόεδρος της Νέας Δημοκρατίας κ. Κωνσταντίνος Καραμανλής έχει το λόγο. 
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, το χρηματιστήριο είναι ιδιαίτερα σημαντικός θεσμός της ελεύθερης οικονομίας, της οικονομίας της αγοράς, και ισχυρός μοχλός ανάπτυξης. Συμβάλλει στην άντληση υγιών κεφαλαίων για επενδύσεις.  Ταυτόχρονα προάγει την ευρύτερη δυνατή συμμετοχή πολιτών στην επενδυτική, κατ' επέκταση στην αναπτυξιακή διαδικασία. 
Γι' αυτούς τους λόγους η Νέα Δημοκρατία, το κατ' εξοχήν κόμμα της οικονομίας της αγοράς, όχι μόνο υποδεικνύει, αλλά και απαιτεί εδώ και χρόνια την ουσιαστική στήριξη του χρηματιστηρίου και προτείνει συγκεκριμένα μέτρα για την αποτελεσματική προστασία των επενδυτών, κυρίως των μικροεπενδυτών. 
Σπεύδω, λοιπόν, να καταστήσω σαφές εξαρχής ότι θα υπερψηφίσουμε όποιες διατάξεις του νομοσχεδίου υλοποιούν πάγιες, εδώ και χρόνια, προτάσεις μας. Αυτή είναι βασική μας αρχή: να στηρίζουμε αποφάσεις, που βρίσκονται σε φιλελεύθερη κατεύθυνση και συνιστούν υλοποίηση δικών μας προτάσεων, δικών μας πολιτικών. 
Λυπούμαι όμως, γιατί πρέπει να παρατηρήσω δύο πράγματα. 
Πρώτον: στο νομοσχέδιο αυτό υπάρχουν διατάξεις, που εκχωρούν νομοθετικές αρμοδιότητες στην Επιτροπή Κεφαλαιαγοράς και επομένως είναι αντισυνταγματικές. 
Δεύτερον: αφήνονται και πάλι σοβαρά κενά σε ό,τι αφορά τη θεσμική κατοχύρωση του χρηματιστηρίου. Αυτό ακριβώς το γεγονός το αναγνωρίζει η ίδια η Κυβέρνηση, η οποία, για το λόγο αυτό, προαναγγέλλει την κατάθεση και νέου νομοσχεδίου για το ίδιο αντικείμενο. Δεν είναι βέβαια η πρώτη φορά, που η Κυβέρνηση περιορίζεται σε αποσπασματικά μπαλώματα, σε ημίμετρα, σε μερεμέτια. Είναι προφανώς όμως η πρώτη φορά, που η Κυβέρνηση φέρνει ένα νομοσχέδιο, δηλώνοντας ταυτόχρονα η ίδια ότι είναι και ελλιπές και ανεπαρκές. Ενώ δηλαδή υπάρχει μια μακρότατη αδράνεια, μια καθυστέρηση, που είχε τεράστιο κόστος τόσο σε βάρος του ίδιου του θεσμού όσο και σε βάρος εκατοντάδων χιλιάδων επενδυτών, την ίδια στιγμή παρατηρείται και ομολογείται από την ίδια την Κυβέρνηση αδυναμία συγκροτημένης και επαρκούς νομοθετικής παρέμβασης. 
Τα ερωτήματα εδώ είναι πολλά και αμείλικτα. Παραμένει πράγματι η Κυβέρνηση τόσο ξένη προς την ελεύθερη αγορά και το χρηματιστήριο; Η αδυναμία, που ομολογεί, προέρχεται πράγματι από ανεπάρκεια ή μήπως κρύβει σκοπιμότητες; Πού ήταν τόσο καιρό οι αρμόδιοι; Γιατί δεν έκαναν αυτά, που έπρεπε να κάνουν; Γιατί από την άλλη πλευρά έκαναν όλα εκείνα, που σε καμία περίπτωση δεν έπρεπε να έχουν κάνει; Επιτέλους, ως πότε θα παράγονται τόσο καταστροφικά αποτελέσματα χωρίς να φταίει κάποιος, χωρίς να αναλαμβάνει κάποιος την ευθύνη; Ως πότε οι καταγγελλόμενοι θα εμφανίζονται ως καταγγέλλοντες; 
Κυρίες και κύριοι συνάδελφοι, καλούμε την Κυβέρνηση, έστω και την έσχατη στιγμή, να ανταποκριθεί ουσιαστικά στις υποχρεώσεις της. Να αποσύρει το συγκεκριμένο νομοσχέδιο. Να επανεξετάσει και να αντικαταστήσει τις διατάξεις, που προσκρούουν στο Σύνταγμα. Να εντάξει σ' αυτό και τις ρυθμίσεις που υπόσχεται να φέρει με το επόμενο σχετικό νομοσχέδιο. Να έρθει με συναίσθηση ευθύνης στη Βουλή να θεσμοθετήσουμε ένα επαρκές πλαίσιο για τον εκσυγχρονισμό και τη λειτουργία του χρηματιστηρίου. 
Οι θέσεις της Νέας Δημοκρατίας για το σημαντικό και ευαίσθητο αυτό θέμα είναι και γνωστές και δεδομένες. 'Εχουν κατατεθεί άλλωστε εδώ και πολύ καιρό και βεβαίως μας δεσμεύουν. Δεν είναι ούτε υποτιμητικό ούτε αρνητικό για την Κυβέρνηση να τις υιοθετήσει στο σύνολό τους. 'Αλλωστε θα μου επιτρέψετε να προβλέψω ότι, αργά ή γρήγορα, θα αναγκαστεί να το κάνει.  Αρνητικό είναι να παίρνει κομμάτι-κομμάτι, να κωλυσιεργεί, να λειτουργεί απρογραμμάτιστα και σπασμωδικά, να αντιγράφει αποσπασματικά, σαν να θέλει να κρύψει αυτά που κάνει. 
Θέλω λοιπόν να επαναλάβω τα βασικά, αναγκαία και επιβαλλόμενα: Πλήρης θεσμική κάλυψη για διαφάνεια στις πράξεις του χρηματιστηρίου. Αυστηρή εφαρμογή των νόμων από τις εποπτικές αρχές. Πλήρης ανεξαρτητοποίηση της Επιτροπής Κεφαλαιαγοράς με καθιέρωση της εκλογής των μελών της από τους θεσμικούς παράγοντες της αγοράς αντί του ισχύοντος διορισμού τους από την Κυβέρνηση. 
Επιτάχυνση των διαδικασιών για την εισαγωγή νέων εταιρειών στο χρηματιστήριο με έμφαση στον έλεγχο των ουσιαστικών προϋποθέσεων. Αύξηση της διασποράς των μετοχών των εισηγμένων εταιρειών τουλάχιστον από 25% σε 35%. Υποχρεωτική ονομαστικοποίηση όλων των μετοχών των εισηγμένων εταιρειών. 
Στις θεσμικές ανάγκες ενός σύγχρονου χρηματιστηρίου περιλαμβάνονται ακόμη η προαναγγελία πώλησης μεγάλου αριθμού μετοχών μεγαλομετόχων, η ρύθμιση για τις καθημερινές αγορές και πωλήσεις, ο έλεγχος προορισμού των αντληθέντων κεφαλαίων. 
Κυρίες και κύριοι συνάδελφοι, είναι ήδη αργά και πρέπει να σπεύσουμε.           
'Ενας ολόκληρος κόσμος έχει υποστεί τεράστια οικονομική βλάβη και πολλοί είναι αυτοί, που παραμένουν αιχμάλωτοι κάτω από το βάρος των απωλειών, που έχουν υποστεί στη Σοφοκλέους. Ο ίδιος ο θεσμός του χρηματιστηρίου έχει υποστεί σοβαρότατα τραύματα εξαιτίας όχι μόνον όσων έχουν γίνει, αλλά και εξαιτίας των εντυπώσεων, που η ίδια η Κυβέρνηση σκόπιμα και κατά συνέπεια υπαίτια επεδίωξε. Είναι, λοιπόν, υποχρέωση όλων να σπεύσουμε για την επούλωση αυτών των τραυμάτων για χάρη των χιλιάδων μικροεπενδυτών, για τη στήριξη αυτού του θεσμού της ελεύθερης αγοράς και της φιλελεύθερης πολιτικής, για την ενίσχυση της αναπτυξιακής διαδικασίας, που πέρα απ'όλα τα άλλα επιβάλλεται, για να υπάρξει επιτέλους τόνωση της απασχόλησης και τιθάσευση της ανεργίας. 
Κυρίες και κύριοι συνάδελφοι, για τη σημερινή κατάσταση δεν υπάρχουν αμφιβολίες -και δεν πρέπει να υπάρχουν- ότι οι ευθύνες της Κυβέρνησης είναι τεράστιες, όχι μόνο γιατί δεν έπραξε όσα επιβαλλόντουσαν για τον εκσυγχρονισμό του χρηματιστηρίου, όχι μόνο γιατί δεν προώθησε τα μέτρα που απαιτούνται, ώστε να αποτραπούν απάτες και βλάβη των συμφερόντων εκατοντάδων χιλιάδων ανθρώπων, όχι μόνο γιατί προσπάθησε να εκμεταλλευτεί κομματικά τις εξελίξεις, αδιαφορώντας για τις συνέπειες, όχι μόνο γιατί με προκλητική μικρότητα επεχείρησε άλλοτε να εκβιάσει τους μικροεπενδυτές και άλλοτε να συκοφαντήσει τη Νέα Δημοκρατία κατασκευάζοντας και πετώντας λάσπη μέσα από το ίδιο το Υπουργείο Εθνικής Οικονομίας, αλλά και διότι ακόμα και σήμερα αρνείται να ανταποκριθεί στα επιβαλλόμενα. 
Διέπραξε ήδη πολλά η Κυβέρνηση και δεν μπορεί να προσποιείται ότι τώρα, μόλις τώρα, βρίσκεται ενώπιον του προβλήματος. Δεν είναι καινούριοι στα πόστα. Είναι υπαίτιοι για όσα έχουν γίνει. Θέλω να υπενθυμίσω εν συντομία ότι στις ευρωεκλογές η Κυβέρνηση ενεφάνιζε το χρηματιστήριο ως κόμμα που τάχατες συντάσσεται μαζί της. Επιχειρούσε σκόπιμα να τρομοκρατήσει και να εκβιάσει τους επενδυτές -και κυρίως τους μικροεπενδυτές. Κυκλοφόρησε αφίσες και πρόβαλε τηλεοπτικά σποτ, που συνιστούσαν ανεπίτρεπτη κομματική παρέμβαση. Υποστήριζε ανεύθυνα ότι, αν έρθει πρώτη η Νέα Δημοκρατία, θα πέσει το χρηματιστήριο. 
Λίγους μήνες αργότερα ο και σήμερα Υπουργός Εθνικής Οικονομίας και οι επικεφαλής μεγάλων κρατικών τραπεζών οργάνωναν με δημόσιες παρεμβάσεις τους την πτώση του γενικού δείκτη. Αυτή είναι η αλήθεια. Προκαλούσαν  τεράστια οικονομική ζημιά σε εκατοντάδες χιλιάδες μικροεπενδυτές.                   Αιχμαλώτιζαν έναν ολόκληρο κόσμο στη Σοφοκλέους για δικές τους κομματικές και μόνον σκοπιμότητες. 
Αμέσως μετά ερχόντουσαν οι κατευθυνόμενες διαρροές. 'Εκαναν λόγο για το υποτιθέμενο σχέδιο Σοφοκλής, σύμφωνα με το οποίο η Κυβέρνηση θα ανέβαζε το δείκτη στη διάρκεια της προεκλογικής περιόδου. Αλλεπάλληλα δημοσιεύματα επεκαλούντο συναντήσεις του Πρωθυπουργού με το διοικητή κρατικής τράπεζας, της Αγροτικής συγκεκριμένα, και φιλοξενούσαν με την επίκληση κυβερνητικών πηγών πανομοιότυπες πληροφορίες. 'Εχει σημασία το ότι αυτές ποτέ, μα ποτέ, δεν διαψεύστηκαν. 
'Εναν ακριβώς μήνα πριν από τις εκλογές, στις 9 Μαρτίου, εκπορευόντουσαν από το Υπουργείο Εθνικής Οικονομίας και λίγες μόλις μόνον ώρες αργότερα από τη Χαριλάου Τρικούπη κατασκευασμένα σενάρια μαύρης προπαγάνδας, σύμφωνα με τα οποία η Νέα Δημοκρατία τάχατες είχε παρέμβει και είχε προκαλέσει την πτώση του γενικού δείκτη την ώρα που μιλούσε ο Πρωθυπουργός. 
Ο ίδιος ο Υπουργός της Εθνικής Οικονομίας συνεργούσε άμεσα στη συκοφαντική εκείνη επιχείρηση, δηλώνοντας ότι η πτώση του χρηματιστηρίου έπρεπε να "αναζητηθεί" έξω από το χώρο της οικονομίας και διατάζοντας εσπευσμένα για πρώτη φορά έρευνα, που θα ολοκληρωνόταν δήθεν σε λίγες μέρες, ακριβώς για να ενισχύσει την πειστικότητα των σεναρίων, που εξέπεμπε η κυβερνητική προπαγάνδα. Εμφανιζόταν δηλαδή σαν να ήξερε ποιοι προκαλούσαν την πτώση. Στήριζε τα συκοφαντικά σενάρια και ευθέως έπληττε το θεσμό του χρηματιστηρίου, δημιουργώντας την εντύπωση ότι μπορεί να το ανεβοκατεβάζει ο καθένας. 
Το πόρισμα βέβαια, όπως είναι γνωστό, δε βγήκε σε δύο-τρεις μέρες, αλλά ένα σχεδόν ολόκληρο μήνα μετά τις εκλογές, στις 2 Μαϊου. Το πόρισμα εκείνο επιβεβαίωνε το εξής απλό πράγμα, ότι σκοπός της Κυβέρνησης ήταν να μεταθέσει τις δικές της ευθύνες για τους χιλιάδες εγκλωβισμένους επενδυτές του χρηματιστηρίου στη Νέα Δημοκρατία, η οποία βεβαίως ούτε μπορούσε ούτε ποτέ επιχείρησε μία τέτοια παρέμβαση. Το ίδιο πόρισμα αποκάλυπτε, πέρα από κάθε αμφιβολία, την επιχείρηση λάσπης κατά της Νέας Δημοκρατίας, που έστησε προεκλογικά η Κυβέρνηση. Αναδείκνυε την  κυβερνητική ψευδολογία και την προεκλογική προπαγάνδα του ΠΑ.ΣΟ.Κ..             
Επιβεβαίωνε παράλληλα ότι η θέση της Νέας Δημοκρατίας, σε ό,τι αφορά το χρηματιστήριο, υπήρξε πάντα και έντιμη και σοβαρή και ειλικρινής και υπεύθυνη. Μόνο που, όπως καταλάβατε, το πόρισμα σκοπίμως δόθηκε ένα μήνα μετά τις εκλογές. 
Κυρίες και κύριοι συνάδελφοι, πέρα από όλα αυτά όλοι θυμούμαστε ότι η ηγεσία της Κυβέρνησης προεξοφλούσε προεκλογικά τη συνεχή άνοδο του χρηματιστηρίου, στην περίπτωση που θα παρέμενε στην εξουσία. Το αποτέλεσμα βέβαια είναι γνωστό σε όλους και το ερώτημα είναι απλό: εξαπατούσε εν γνώσει της τον κόσμο η Κυβέρνηση ή πράγματι ακολούθησαν απρόβλεπτα γι'αυτήν γεγονότα; Εάν συμβαίνει το πρώτο, ποιες ευθύνες έχει γι'αυτούς που εξαπατήθηκαν και καταστράφηκαν οικονομικά επενδύοντας στην κομματική προπαγάνδα της; Εάν πρόκειται για το δεύτερο, ποιες έρευνες διέταξε; Γιατί, δηλαδή, προεκλογικά μια πτώση του γενικού δείκτη προκαλούσε τόση προσποίηση ευαισθησίας, ενώ μετεκλογικά τίποτα δεν απασχολεί τους αρμόδιους; Γιατί ακόμα και τώρα η Κυβέρνηση διστάζει να ανταποκριθεί στα επιβαλλόμενα; Γιατί για μία ακόμα φορά, μπαλώματα, ημίμετρα και μερεμέτια; 
Κυρίες και κύριοι συνάδελφοι, τους τελευταίους οκτώ μήνες ο γενικός δείκτης σημείωσε σωρευτική πτώση, που ξεπερνάει το 34%. Η πτώση είναι πολύ μεγαλύτερη, αν ληφθούν υπόψη και οι μετοχές της λεγόμενης περιφέρειας, στην οποία έχουν εγκλωβισθεί εκατοντάδες χιλιάδες μικροεπενδυτές. Από το τέλος του περασμένου Δεκεμβρίου του 1999 οι επενδυτές έχουν υποστεί συνολικές απώλειες ύψους 18,2 τρισεκατομμυρίων  δραχμών, το μισό περίπου του Ακαθάριστου Εθνικού Προϊόντος της χώρας μας. Δεν φταίει κανείς; Δεν αναλαμβάνει ευθύνες κανείς; Δεν απολογείται κανείς; Με συγχωρείτε, δεν κοκκινίζει κανείς; Δεν παραιτείται κανείς; (Χειροκροτήματα από την πτέρυγα της Νέας Δημοκρατίας) 
Κυρίες και κύριοι συνάδελφοι, υπάρχει ανάγκη υπευθυνότητας και συναίσθησης υποχρεώσεων. Επαναλαμβάνω ότι εμείς θα στηρίξουμε όποιες πολιτικές υλοποιούν έστω και μέρος των προτάσεών μας. 
Δεν θα αποδεχθούμε τον εξοπλισμό της δοτής Επιτροπής Κεφαλαιαγοράς με αρμοδιότητες κατ'ουσίαν νομοθετικού περιεχομένου. 
Επιμένουμε στην ανάγκη ενός ολοκληρωμένου πλαισίου εκσυγχρονισμού, εξυγίανσης και αναβάθμισης του χρηματιστηρίου. Πάνω απ' όλα επιμένουμε ότι, για την απρόσκοπτη και αισιόδοξη προοπτική ενός τόσο σημαντικού και ευαίσθητου θεσμού της οικονομίας της αγοράς, είναι ανάγκη επιτέλους να υλοποιηθεί και να υιοθετηθεί μία πραγματικά φιλελεύθερη πολιτική. 
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Βέβαια, ήταν ιδιαίτερη τιμή για εμένα να έρθει ο Αρχηγός της Αξιωματικής Αντιπολίτευσης, αλλά απεχώρησε και δεν θα ακούσει, θα διαβάσει απλώς αυτά που θα πω. 
Πρέπει να θυμίσω στη Βουλή ότι αυτή η Κυβέρνηση ήταν αυτή που αναβάθμισε το ελληνικό χρηματιστήριο, που το έκανε από ένα χρηματιστήριο με τζίρο, αλλά και αίγλη, όσο το περίπτερο της Ομόνοιας, σε ένα σημαντικό χρηματιστήριο, που διεκδικεί μία ισότιμη θέση ανάμεσα στα χρηματιστήρια των υπόλοιπων χωρών της Ευρώπης και του υπόλοιπου κόσμου. 
'Ετσι, λοιπόν, θα έλεγα ότι αντί να ερχόμαστε εδώ και να εκφράζουμε απόψεις, οι οποίες πιθανόν να ικανοποιούν ορισμένα αφτιά, απόψεις οι οποίες έρχονται εν τέλει σε πλήρη αντίθεση με αυτά που ισχυρίζεται η Νέα Δημοκρατία ότι ιδεολογικά πρεσβεύει, να έρθουμε εδώ στη Βουλή και να εκφράσουμε τις προτάσεις μας, τις οποίες η Κυβέρνηση ασφαλώς αξιολογεί και πιθανόν ορισμένες από αυτές να τις αποδεχθεί. 
'Ετσι, λοιπόν, απαντώντας στον Αρχηγό της Αξιωματικής Αντιπολίτευσης θα έλεγα ότι λάθος στοιχεία του έδωσαν οι σύμβουλοί του, γιατί είπε ότι από το Δεκέμβριο και μετά χάθηκαν 16 τρισεκατομμύρια (16.000.000.000.000) δραχμές.  'Ετσι, λοιπόν, θα επαναλάβω τα στοιχεία τα επίσημα, ότι από το Δεκέμβριο του 1998 μέχρι το Δεκέμβριο του 1999 ο δείκτης αυξήθηκε κατά 102%. Σε ετήσια βάση έως τις 30/4/2000 ο δείκτης του χρηματιστηρίου αυξήθηκε κατά 42,4%. 
Υπάρχει πρόβλημα στο μεσοδιάστημα των λίγων μηνών που μεσολάβησε και πιθανόν εκεί θα αναφερόταν, αλλά ήταν λάθος η πληροφόρηση που έλαβε. Υπήρξε κατακόρυφη αύξηση και την πτώση ακολούθως του δείκτη του χρηματιστηρίου, Ασφαλώς σ' αυτήν αναφερόταν. 'Ομως η αναφορά του ότι από το Δεκέμβριο μέχρι σήμερα έχουν απωλεσθεί αυτά τα χρήματα είναι τουλάχιστον αβάσιμη και οφείλεται σε κακή πληροφόρηση. 
Εμείς προχωρήσαμε, αγαπητοί συνάδελφοι, στη θεσμική αναμόρφωση και τον εκσυγχρονισμό του νομικού πλαισίου για το χρηματιστήριο. Δεν ήσασταν εσείς που το πράξατε. Το 1997 φέραμε ένα σημαντικότατο νόμο, στον οποίον -αν καλώς ενθυμούμαι, γιατί ήμουν παρών με άλλη ιδιότητα στη Διαρκή Επιτροπή και στο Κοινοβούλιο- εσείς εκφραστήκατε θετικά και ήταν θετική η ψήφος σας, γιατί ακριβώς ήταν ένα θεσμικό πλαίσιο... 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: 'Αρα λοιπόν καλά κάνουμε και σήμερα, αφού είμαστε σωστοί, και σας καταδικάζουμε! 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): 'Οχι, απλώς είναι κοντά οι εκλογές και δεν έχετε αποδεχθεί ακόμα ότι θα κάθεστε για τέσσερα ακόμη χρόνια εδώ στη δεξιά πλευρά στα έδρανα της αντιπολίτευσης.  Αυτή είναι η διαφορά. 'Ισως μετά από έξι-οκτώ μήνες, όταν θα συνηθίσετε στην ιδέα αυτή, τότε να μιλάμε πραγματικά για σοβαρές προτάσεις, για αναβάθμιση του χρηματιστηρίου, κάτι το οποίο και εμείς το επιδιώκουμε. 
Εγώ σας είπα και στη Διαρκή Επιτροπή ότι φτιάξαμε ένα νόμο πριν τρία χρόνια. Λέω ότι θα πρέπει να κάνουμε και άλλες παρεμβάσεις θεσμικού περιεχομένου. Και αύριο θα χρειαστούν και άλλες, όσες χρειαστούν. Αυτό δεν σημαίνει ούτε προχειρότητα αλλά ούτε και εμείς λέμε ότι με τα οκτώ άρθρα που φέρνουμε εδώ πρόθεσή μας είναι να λύσουμε όλα τα προβλήματα που πιθανόν υπάρχουν στο χρηματιστήριο. 
Είναι προβλήματα, τα οποία προέκυψαν στη συγκεκριμένη χρονική στιγμή.           
Οι συγκεκριμένες προτάσεις υιοθετήθηκαν και χειροκροτήθηκαν από όλους τους εμπλεκομένους στο ελληνικό χρηματιστήριο φορείς -από όλους, το τονίζω, μηδενός εξαιρουμένου- και επομένως θα έλεγα ότι με το να στέκεσθε εσείς αντίπαλοι απέναντι σ' αυτήν τη συγκεκριμένη ρύθμιση, είσθε έξω από το ευρύτερο κλίμα. 
Εγώ δεν αποδέχομαι τις απόψεις του Κοινοβουλευτικού Εκπροσώπου της Νέας Δημοκρατίας, που λέει ότι άλλα λένε οι εκπρόσωποι εδώ στη Βουλή, στο επίσημο όργανο, ενώπιον του οποίου κλήθηκαν κατόπιν αιτήματός σας. Εσείς ζητήσατε να έρθουν εκπρόσωποι κι εμείς αποδεχθήκαμε και η Βουλή τους κάλεσε να έρθουν και εξέφρασαν τις απόψεις τους. Δεν μπορεί να ισχυρίζεσθε ότι είναι ανεύθυνοι οι εκπρόσωποι οι οποίοι παρουσιάστηκαν εδώ και ότι άλλα έλεγαν μέσα στο Κοινοβούλιο και άλλα λένε στις κατ' ιδίαν συζητήσεις. 
Από εκεί και πέρα, αν υπάρξει κάποιο πρόβλημα κριτικής για τη συνταγματικότητα ή μη, αυτά τα είπαμε. Η Βουλή ψήφισε και πρέπει κάποια στιγμή να αποδεχόμαστε. 
Η Νέα Δημοκρατία χθες αμφισβήτησε. Μα, είναι τρόπος, λέει, να ψηφίζουμε δι' εγέρσεως; Πρέπει να σεβόμαστε τη διαδικασία, έτσι προβλέπει ο Κανονισμός της Βουλής, να γίνεται ψηφοφορία δι' εγέρσεως. Επομένως το να μη σέβονται τη διαδικασία, εντάσσεται στην απέλπιδα προσπάθειά της Νέας Δημοκρατίας να πείσει όχι τον ελληνικό λαό, αλλά να πείσει τον ίδιο τον εαυτό της ότι κάνει αντιπολίτευση. Βεβαιότατα χρειάζεται αντιπολίτευση, θέλουμε μια αντιπολίτευση, η οποία να κάνει ουσιαστικές προτάσεις, αλλά προς Θεού, κύριοι συνάδελφοι, μη θέλετε να αποδείξετε στον εαυτό σας ή στην κοινωνία -επειδή σας κατηγορούν για έλλειψη αντιπολίτευσης, ότι κάνετε αντιπολίτευση μ' αυτές τις παρεμβάσεις, οι οποίες δεν πείθουν κανέναν απολύτως. 
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑΣΟΚ κ. Ιωάννης Μαγκριώτης έχει το λόγο. 
ΘΕΟΔΩΡΟΣ ΣΚΡΕΚΑΣ: Κύριε Πρόεδρε, παρακαλώ, το λόγο επί προσωπικού. 
ΠΡΟΕΔΡΕΥΩΝ (Κωνσταντίνος Βρεττός): Δεν υπάρχει διαδικασία που να μπορώ να σας δώσω το λόγο. 
ΘΕΟΔΩΡΟΣ ΣΚΡΕΚΑΣ: Ο κύριος Υπουργός αναφέρθηκε σε χθεσινή αναφορά μου... 
ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, δεν έχετε το λόγο. 
ΘΕΟΔΩΡΟΣ ΣΚΡΕΚΑΣ: Ζητώ επί προσωπικού θέματος το λόγο. 
ΠΡΟΕΔΡΕΥΩΝ (Κωνσταντίνος Βρεττός): 'Εχω δώσει το λόγο στον κ.Μαγκριώτη. Μετά, αν υπάρχει προσωπικό θέμα, να το ζητήσετε κανονικά, όπως προβλέπει ο Κανονισμός. 
Ορίστε, κύριε Μαγκριώτη. 
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, παρακολουθήσαμε ένα εικοσάλεπτο ρεπορτάζ αντιπολιτευόμενης εφημερίδας προς την Κυβέρνηση. Βεβαίως θα μπορούσε αυτό το κείμενο ο Αρχηγός της Αξιωματικής Αντιπολίτευσης να το διανείμει στα στελέχη του για τις ανάγκες των τηλεοπτικών και ραδιοφωνικών τους παρεμβάσεων τις επόμενες ημέρες. Γιατί διαφορετικά δεν κατανοώ την ανάγνωσή του από το Βήμα της Βουλής και την αποχώρησή του εν συνεχεία. Εάν η πρόθεσή του ήταν ο διάλογος, νομίζω ότι τουλάχιστον θα έπρεπε να αφιερώσει ορισμένα λεπτά, για να ακούσει και τους εκπροσώπους της Κυβέρνησης, της Πλειοψηφίας, και των άλλων κομμάτων. Διαφορετικά υπάρχει και άλλος δρόμος πιο εύχρηστος, πιο αποτελεσματικός και δεν κατανοώ γιατί με αυτόν τον τρόπο ο κ. Καραμανλής στα τελευταία νομοσχέδια παρεμβαίνει υποτιμώντας τη λειτουργία του Κοινοβουλίου και το διάλογο. 
Στην παρέμβασή του αυτή καθαυτή διαπιστώσαμε δύο ευχές και πάλι στη συνέχεια χάθηκε στη δίνη των αντιφάσεων της πολιτικής της Νέας Δημοκρατίας, όπως τη γνωρίσαμε τα τελευταία χρόνια. 
Πολύ γρήγορα, κύριε Πρόεδρε, θα ήθελα να πω ότι οι ευχές για διαφάνεια και για αυστηρή εφαρμογή των νόμων μας συνοδεύουν όλους και συνοδεύουν τα αρμόδια θεσμοθετημένα όργανα, τις ενισχύουμε όμως με συγκεκριμένα καθημερινά θεσμικά μέτρα. Δεν μπορούμε να μένουμε στις ευχές για τη διαφάνεια, δεν μπορούμε να μένουμε στις ευχές για την αυστηρή εφαρμογή των νόμων. Προσαυξάνουμε, λοιπόν, τις ευχές, αλλά ταυτοχρόνως θεσμοθετούμε και μέτρα, για να υπάρξει διαφάνεια, για να υπάρξει αυστηρή εφαρμογή των νόμων. Οι αντιφάσεις στη συνέχεια του Αρχηγού της Αξιωματικής Αντιπολίτευσης, όπως τις διατύπωσαν στις παρεμβάσεις τους και τα άλλα στελέχη της παράταξής του, είναι οι εξής: 
Μίλησε και πάλι για την αναγκαιότητα αυστηρού ελέγχου από τα θεσμοθετημένα όργανα του χρηματιστηρίου προς τις εισηγμένες επιχειρήσεις και για το πώς χρησιμοποιούν τα χρήματα από τα κεφάλαια που αντλούν από την αύξηση του μετοχικού κεφαλαίου μέσω του χρηματιστηρίου. 
Μα, ακριβώς αυτό κάνει αυτός ο νόμος, έρχεται να καλύψει τα κενά που υπήρχαν την προηγούμενη περίοδο. Γι' αυτό που εγκαλούσαν τόσον καιρό, τόσους μήνες την Κυβέρνηση, ότι δεν το είχε θεσμοθετήσει με τις διατάξεις του άρθρου 1 και του άρθρου 2, αυτό ακριβώς θεσμοθετεί η Κυβέρνηση. 
Το παράδοξο όμως είναι ότι αυτό που ζητά μετ' επιτάσεως ο Αρχηγός της Αξιωματικής Αντιπολίτευσης, το καταγγέλλει στην επόμενη φράση του ως αντισυνταγματικό. Επιτέλους, πρέπει να διευκρινίσει με ποιον τρόπο θα γίνεται ο  ελεγχος των εταιρειών, αν δεν γίνεται από την Επιτροπή Κεφαλαιαγοράς με συγκεκριμένες αρμοδιότητες και μέτρα πολιτικής, που μπορεί αυτή να παίρνει. Με πολλή σαφήνεια περιγράφονται στα άρθρα 1 και 2 οι δυνατότητες να ελέγχει η Επιτροπή Κεφαλαιαγοράς πώς επενδύονται τα κεφάλαια που αντλούνται από το χρηματιστήριο, αν πράγματι ακολουθείται το επιχειρησιακό σχέδιο το οποίο κατέθεσε η επιχείρηση, όταν εισάγονταν στο χρηματιστήριο, εάν οι ΑΕΛΔΕ και οι ΕΠΕΥ έχουν τα ικανά και αξιόπιστα στελέχη -τίθενται κριτήρια επιτέλους- ότι μπορεί η εκτελεστική επιτροπή της Επιτροπής Κεφαλαιαγοράς, όταν υπάρχει κρίση, να παρεμβαίνει η ίδια χωρίς την αναγκαιότητα να συνεδριάσει το Διοικητικό Συμβούλιο της Επιτροπής Κεφαλαιαγοράς, υπάρχει δηλαδή ταχύτητα στην επέμβαση και στις αποφάσεις. 
Βεβαίως μας είπε και πάλι χωρίς να ακολουθήσει τον Κοινοβουλευτικό Εκπρόσωπο ότι η Επιτροπή Κεφαλαιαγοράς επιτέλους πρέπει να φύγει από τον εναγκαλισμό της πολιτείας, να γίνει ανεξάρτητη διοικητική αρχή. Και πάλι εδώ μια νέα αντίφαση. Θα πρέπει να μας πει ότι μπορεί μία ανεξάρτητη διοικητική αρχή να προβαίνει σε κανονιστικές και διοικητικές πράξεις. Δεν θα είναι τότε αυτές αντισυνταγματικές; Δεύτερον, πρέπει να μας πει γιατί όταν η ανεξάρτητη διοικητική αρχή για την προστασία των ευαίσθητων προσωπικών δεδομένων υπό τον κ. Δαφέρμο προχώρησε σε συγκεκριμένες αποφάσεις, εγκαλεί την Κυβέρνηση, πώς τόσο κρίσιμα και μείζονα θέματα της πολιτικής ζωής τα έχει εκχωρήσει σε μία ανεξάρτητη αρχή τεχνοκρατών και την καλεί να μην υιοθετήσει την απόφαση αυτής της ανεξάρτητης αρχής; Αύριο για τα πιο κρίσιμα θέματα της πορείας της οικονομίας αν αυτή η ανεξάρτητη διοικητική αρχή πάρει ανάλογες αποφάσεις, τότε δεν θα έρθει να εγκαλέσει και πάλι την Κυβέρνηση ότι πρέπει να παρέμβει και να καταστρατηγήσει τις αποφάσεις της ανεξάρτητης διοικητικής αρχής; 
Πρέπει, επιτέλους, να καταλήξει. Θέλει η Κυβέρνηση η οποία έχει νωπή τη λαϊκή ετυμηγορία να εποπτεύει την πορεία του χρηματιστηρίου και να έχει και τις πολιτικές ευθύνες απέναντι στους πολίτες ή μια ανεξάρτητη διοικητική αρχή σ' αυτήν την κρίσιμη περίοδο του χρηματιστηρίου και της εθνικής οικονομίας μπορεί να σηκώσει αυτό το βάρος των ευθυνών; Θέλει μία ανεξάρτητη διοικητική αρχή να έχει αυτήν την ευθύνη και δεν μπορεί μια κυβέρνηση που πρόσφατα αναβαθμίστηκε και αναβαπτίσθηκε, επαναλαμβάνω, στη λαϊκή ετυμηγορία να έχει αυτήν την ευθύνη; Τέλος πάντων, δεν μπορει η αντιπολιτευτική της συμπεριφορά και τακτική να την οδηγεί σε τόσο ακραίες τοποθετήσεις. 
Τελειώνοντας, κύριε Πρόεδρε, θα ήθελα να πω πάρα πολύ γρήγορα, ότι το παιχνίδι των αριθμών το ξέρουμε όλοι. Ο καθένας μπορεί να χρησιμοποιεί και τις χρονικές περίοδες και τους αριθμούς ανάλογα όπως τον βολεύουν.  'Ετσι λοιπόν και ο κ. Καραμανλής επέλεξε ορισμένες χρονικές περίοδες στις οποίες υπάρχει... 
(Θόρυβος από την πτέρυγα της Νέας Δημοκρατίας) 
ΓΕΩΡΓΙΟΣ ΚΑΛΑΝΤΖΗΣ: Περιόδους, όχι περίοδες. 
ΙΩΑΝΝΗΣ ΜΑΓΚΡΙΩΤΗΣ: Σας ενοχλεί, αγαπητοί συνάδελφοι; Μα, γιατί σας ενοχλεί; Τη δημοτική εσείς την κατοχυρώσατε με τον κ. Ράλλη. Γιατί σας ενοχλεί; 
ΓΕΩΡΓΙΟΣ ΚΑΛΑΝΤΖΗΣ: Αυτή δεν είναι δημοτική. Εσείς ξέρετε την ελληνική γλώσσα. 
ΙΩΑΝΝΗΣ ΜΑΓΚΡΙΩΤΗΣ: Ωραία. Θέλω, λοιπόν, πάρα πολύ χαρακτηριστικά να πω ότι επιλέγετε τις περιόδους εκείνες στις οποίες υπάρχει πτώση του χρηματιστηρίου. Θα σας πω όμως δύο πράγματα, για να τελειώνουμε και να τα ξεκαθαρίζουμε. 
Το πρώτο: Σε κάθε περίπτωση, αυτοί που έχουν επενδύσει μεσοπρόθεσμα στο χρηματιστήριο, είναι κερδισμένοι. Και κερδισμένοι βεβαίως είναι η εθνική οικονομία και οι επιχειρήσεις οι οποίες έχουν αντλήσει φθηνό χρήμα για την επέκταση και τον εκσυγχρονισμό τους. 
Το δεύτερο: Μην κακοποιείτε τόσο πολύ τα νούμερα. Μιλάτε για δεκαοκτώ τρισεκατομμύρια που χάθηκαν αυτήν την περίοδο. Ξέρετε ότι αυτά δεν αντανακλούν πραγματικό χρήμα. Είναι η προσδοκία του κέρδους κάποιας στιγμής. Γιατί θα σας ρωτήσω: Αυτά τα δεκαοκτώ τρισεκατομμύρια πού βρέθηκαν, όταν το σύνολο των καταθέσεων στις ελληνικές τράπεζες περίπου σ' αυτό το όριο κινείται; Να είμαστε λίγο αυστηροί στη χρήση των αριθμών και να μην τους κακοποιούμε, γιατί δημιουργούμε κακίστη εντύπωση στην κοινή γνώμη. 
Τελειώνοντας θέλω να πω ότι και τώρα η Αξιωματική Αντιπολίτευση έχει τη μεγάλη ευκαιρία, επιτέλους, να κατανοήσει ότι πρέπει να σταθεί πέρα από το μικροκομματικό της συμφέρον, να αρνηθεί αυτήν τη συμπεριφορά, να συμπεριφερθεί όπως το σύνολο των παραγωγικών και των κοινωνικών δυνάμεων στη χώρα στη μεγάλη προσπάθεια που κάνουμε στην εποχή της ΟΝΕ, στην οποία έχουμε εισέλθει. 
ΠΡΟΕΔΡΕΥΩΝ (Κωνσταντίνος Βρεττός): 'Εχει ζητήσει το λόγο ο κ. Σκρέκας επί προσωπικού ζητήματος. Παρακαλώ, κύριε Σκρέκα, θα σας δώσω το λόγο για ένα λεπτό, για να μας εξηγήσετε σε τι συνίσταται το προσωπικό θέμα. 
ΘΕΟΔΩΡΟΣ ΣΚΡΕΚΑΣ: Κύριε Πρόεδρε, ζήτησα το λόγο επί προσωπικού θέματος, με βάση τη διαδικασία που προβλέπει ο Κανονισμός της Βουλής, γιατί ο κύριος Υπουργός αναφέρθηκε σε κάτι που προσωπικά χθες έθιξα και έχει σχέση με τη συνταγματικότητα ή μη των άρθρων 1 και 2 του νομοσχεδίου. 
Εγώ δεν αμφισβήτησα τον Κανονισμό λειτουργίας της Βουλής. Εξ άλλου εμείς είμαστε αυτοί οι οποίοι το προκαλέσαμε. Και το προκαλέσαμε, κύριε Πρόεδρε, για να δώσουμε τη δυνατότητα στην Κυβέρνηση να αποσύρει το νομοσχέδιο και να φέρει ένα ολοκληρωμένο και συνταγματικό νομοσχέδιο στη Βουλή. 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, είναι προσωπικό αυτό; 
ΘΕΟΔΩΡΟΣ ΣΚΡΕΚΑΣ: 'Ετσι, λοιπόν, αδίκως ο κύριος Υπουργός αναφέρθηκε σε αυτό το θέμα. Γιατί η συνταγματικότητα, κύριε Πρόεδρε, δεν προσδιορίζεται από την έγερση της πλειοψηφίας των συμμετεχόντων Βουλευτών, αλλά από την εφαρμογή του νόμου. Αυτό τόνισα: 'Οτι με την έγερση της πλειοψηφίας δεν επιβεβαιώθηκε η συνταγματικότητα των άρθρων 1 και 2 του νομοσχεδίου. 
ΠΡΟΕΔΡΕΥΩΝ (Κωνσταντίνος Βρεττός): Θα συμφωνήσουμε όλοι ότι δεν πρόκειται περί προσωπικού θέματος και θα προχωρήσουμε στη διαδικασία. 
Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του νομοσχεδίου. 
'Εχει υποβληθεί αίτηση ονομαστικής ψηφοφορίας επί της αρχής του νομοσχεδίου, την οποία υπογράφουν Βουλευτές της Νέας Δημοκρατίας, της οποίας το κείμενο έχει ως εξής: 
"Αίτημα Ονομαστικής ψηφοφορίας Οι υπογραφόμενοι Βουλευτές αιτούμεθα ονομαστική ψηφοφορία στην ψήφιση επί της αρχής του νομοσχεδίου "Συμπλήρωση της νομοθεσίας για την κεφαλαιαγορά κλπ.". 
Οι αιτούντες Βουλευτές Δημ. Κωστόπουλος Γεώρ. Αλογοσκούφης Θεοφ. Δημοσχάκης Βασ. Μιχαλολιάκος Αναστ. Παπαληγούρας Βασ. Πάππας Ελευθ. Παπανικολάου Βασ. Βύζας Γεώρ. Ορφανός Θεόφ. Λεονταρίδης Θεόδ. Σκρέκας" Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της. 
Ο κ. Δημήτριος Κωστόπουλος. Παρών. 
Ο κ. Γεώργιος Αλογοσκούφης. Παρών. Ο κ. Θεοφάνης Δημοσχάκης. Παρών. 
Ο κ. Βασίλειος Μιχαλολιάκος. Απών. Ο κ. Αναστάσης Παπαληγούρας. Παρών. Ο κ. Βασίλειος Πάππας. Απών. 
Ο κ. Ελευθέριος Παπανικολάου. Απών. Ο κ. Βασίλειος Βύζας. Παρών. 
Ο κ. Γεώργιος Ορφανός. Απών. 
Ο κ. Θεόφιλος Λεονταρίδης. Παρών. 
Ο κ. Θεόδωρος Σκρέκας. Παρών. 
Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών. 
Συνεπώς διακόπτουμε την συνεδρίαση για δέκα λεπτά, σύμφωνα με τον Κανονισμό. 
(Δ Ι Α Κ Ο Π Η) 
(ΜΕΤΑ ΤΗ ΔΙΑΚΟΠΗ) 
ΠΡΟΕΔΡΕΥΩΝ (Κωνσταντίνος Βρεττός): Επαναλαμβάνεται η διακοπείσα συνεδρίαση. 
Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό ('Αρθρο 72 παράγραφος 3), θα λύσει τη συνεδρίαση για αύριο Πέμπτη 29 Ιουνίου 2000 και ώρα 10.00' με αντικείμενο εργασιών του Τμήματος, νομοθετική εργασία: συνέχιση της συζήτησης και ονομαστική ψηφοφορία επί της αρχής και των άρθρων και του συνόλου του σχεδίου νόμου του Υπουργείου Εθνικής Οικονομίας: "Συμπλήρωση της νομοθεσίας για την κεφαλαιαγορά, ρυθμίσεις θεμάτων Κτηματικής Εταιρείας του  Δημοσίου (Κ.Ε.Δ.), ασφαλιστικών αποζημιώσεων, Φ.Π.Α., επενδυτικού χρυσού και άλλες διατάξεις". 
Λύεται η συνεδρίαση. 
'Ωρα λήξης: 12.53'. 
Ο ΠΡΟΕΔΡΟΣ                    ΟΙ ΓΡΑΜΜΑΤΕΙΣ 
 

