(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ  ΜΘ’
Τρίτη 9 Δεκεμβρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κ. Β. Παπανδρέου και Α. Λεβέντη, σελ.
3. Συλλυπητήρια αναφορά για το νεαρό Αλέξανδρο Γρηγορόπουλο και τα θλιβερά γεγονότα, σελ.
4. Ανακοινώνεται ότι ο Υπουργός Δικαιοσύνης διεβίβασε στη Βουλή την από 4-4-2001 μήνυση του δημάρχου Νεοχωρίου κατά του πρώην Υπουργού Περιβάλλοντος, Χωροταξίας και Δημοσίων ‘Εργων κ. Κ. Λαλιώτη για τα έργα του Αχελώου, περί ποινικής ευθύνης των Υπουργών, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων:
α) Προς τον Υπουργό Υγείας και Κοινωνικής Αλληλεγγύης, σχετικά με τα περιβαλλοντικά προβλήματα της δυτικής Αττικής, σελ.
β) Προς τον Υπουργό Αγροτικής Ανάπτυξης και Τροφίμων, σχετικά με τη στήριξη του εισοδήματος των αμπελοκαλλιεργητών του Νομού Αχαΐας, σελ.
γ) Προς τον  Υπουργό Εθνικής Παιδείας και Θρησκευμάτων, σχετικά με την επίλυση προβλημάτων του Μουσικού Γυμνασίου και Λυκείου της Νομαρχίας Πειραιά, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί του συνόλου του σχεδίου νόμου του Υπουργείου Υγείας και Κοινωνικής Αλληλεγγύης: «Προστασία ανηλίκων από τον καπνό και τα αλκοολούχα ποτά και άλλες διατάξεις», σελ.
2. Συζήτηση επί της αρχής του σχεδίου νόμου του Υπουργείου Εσωτερικών: «Αναδιοργάνωση της δημοτικής αστυνομίας και ρυθμίσεις λοιπών θεμάτων αρμοδιότητας Υπουργείου Εσωτερικών», σελ.

ΟΜΙΛΗΤΕΣ
Α. Επί της συλλυπητήριας αναφοράς:
ΑΜΟΙΡΙΔΗΣ Ι., σελ.
ΒΕΝΙΖΕΛΟΣ Ε., σελ.
ΓΕΙΤΟΝΑΣ Κ., σελ.
ΓΕΩΡΓΙΑΔΗΣ Α., σελ.
ΔΙΑΜΑΝΤΟΠΟΥΛΟΥ Α., σελ.
ΔΡΙΤΣΑΣ Θ., σελ.
ΚΑΚΛΑΜΑΝΗΣ Α., σελ.
ΚΑΝΤΑΡΤΖΗΣ Α., σελ.
ΚΑΤΣΙΦΑΡΑΣ Α., σελ.
ΚΕΔΙΚΟΓΛΟΥ Σ., σελ.
ΚΟΥΣΕΛΑΣ Δ., σελ.
ΜΑΝΩΛΑΚΟΥ Δ., σελ.
ΜΕΛΑ Ε., σελ.
ΜΠΑΝΤΟΥΒΑΣ Κ., σελ.
ΜΠΟΥΖΑΛΗ Π., σελ.
ΝΙΚΟΛΑ’Ι’ΔΟΥ Β., σελ.
ΝΤΟΛΙΟΣ Γ., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΛΕΥΡΗΣ Α., σελ.
ΡΟΝΤΟΥΛΗΣ Α., σελ.
ΣΓΟΥΡΙΔΗΣ Π., σελ.
ΣΚΡΑΦΝΑΚΗ Μ., σελ.
ΣΟΥΡΛΑΣ Γ., σελ.
ΣΤΡΑΤΑΚΗΣ Ε., σελ.

Β. Επί των αναφορών και ερωτήσεων:
ΚΑΚΛΑΜΑΝΗΣ Α., σελ.
ΚΑΤΣΙΦΑΡΑΣ Α., σελ.
ΚΟΝΤΟΣ Α., σελ.
ΛΥΚΟΥΡΕΝΤΖΟΣ Α., σελ.
ΜΑΝΩΛΑΚΟΥ Δ., σελ.
ΠΑΠΑΓΕΩΡΓΙΟΥ Γ. (Ν. ‘Αρτας), σελ.

Γ. Επί του σχεδίου νόμου του Υπουργείου Υγείας και Κοινωνικής Αλληλεγγύης: 
ΠΑΠΑΓΕΩΡΓΙΟΥ Γ. (Ν. ‘Αρτας), σελ.

Δ. Επί του σχεδίου νόμου του Υπουργείου Εσωτερικών:
Α’Ι’ΒΑΛΙΩΤΗΣ Κ., σελ.
ΑΜΟΙΡΙΔΗΣ Ι., σελ.
ΒΕΛΟΠΟΥΛΟΣ Κ., σελ.
ΒΕΝΙΖΕΛΟΣ Ε., σελ.
ΒΟΡΙΔΗΣ Μ., σελ.
ΓΕΙΤΟΝΑΣ Κ., σελ.
ΓΕΩΡΓΙΑΔΗΣ Α., σελ.
ΔΙΑΜΑΝΤΟΠΟΥΛΟΥ Α., σελ.
ΔΡΙΤΣΑΣ Θ., σελ.
ΚΑΝΤΑΡΤΖΗΣ Α., σελ.
ΚΑΤΣΙΦΑΡΑΣ Α., σελ.
ΚΕΔΙΚΟΓΛΟΥ Σ., σελ.
ΚΟΥΒΕΛΗΣ Φ., σελ.
ΚΟΥΣΕΛΑΣ Δ., σελ.
ΜΕΛΑ Ε., σελ.
ΜΠΑΝΤΟΥΒΑΣ Κ., σελ.
ΜΠΟΥΖΑΛΗ Π., σελ.
ΝΑΚΟΣ Α., σελ.
ΝΙΚΟΛΑ’Ι’ΔΟΥ Β., σελ.
ΝΤΟΛΙΟΣ Γ., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΕΤΣΑΛΝΙΚΟΣ Φ., σελ.
ΠΛΕΥΡΗΣ Α., σελ.
ΡΟΝΤΟΥΛΗΣ Α., σελ.
ΣΓΟΥΡΙΔΗΣ Π., σελ.
ΣΚΡΑΦΝΑΚΗ Μ., σελ.
ΣΟΥΡΛΑΣ Γ., σελ.
ΣΤΡΑΤΑΚΗΣ Ε., σελ.
 



ΠΡΑΚΤΙΚΑ ΒΟΥΛΗΣ
ΙΒ΄ ΠΕΡΙΟΔΟΣ
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β΄
ΣΥΝΕΔΡΙΑΣΗ ΜΘ΄
Τρίτη 9 Δεκεμβρίου 2008
            Αθήνα, σήμερα στις 9 Δεκεμβρίου 2008, ημέρα Τρίτη και ώρα 18.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΑΝΑΣΤΑΣΙΟΥ ΝΕΡΑΝΤΖΗ.
	ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, αρχίζει η συνεδρίαση.
	Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Συμεών Κεδίκογλου, Βουλευτή Ευβοίας, τα ακόλουθα:
	Α. ΚΑΤΑΘΕΣΗ ΑΝΑΦΟΡΩΝ
	1) Ο Βουλευτής Κοζάνης κ. ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ κατέθεσε αναφορά με την οποία  ο Σύλλογος Επαγγελματιών Γεωπόνων δυτικής Μακεδονίας διαμαρτύρεται για τη μελετώμενη κατάργηση των επαγγελματικών δικαιωμάτων των μελών του.
      2) Οι Βουλευτές Λασιθίου κ. ΜΙΧΑΛΗΣ  ΚΑΡΧΙΜΑΚΗΣ, Ηρακλείου κ. ΕΜΜΑΝΟΥΗΛ  ΣΤΡΑΤΑΚΗΣ, κ. ΒΑΣΙΛΕΙΟΣ  ΚΕΓΚΕΡΟΓΛΟΥ, και κ. ΙΩΑΝΝΗΣ ΣΚΟΥΛΑΣ κατέθεσαν αναφορά με την οποία  κάτοκοι του Δ.Δ. Εμπάρου και της ευρύτερης περιοχής του Δήμου Βιάννου Ηρακλείου Κρήτης ζητούν την τοποθέτηση γρήγορου Internet στην περιοχή τους.
      3) Οι Βουλευτές Λασιθίου κ. ΜΙΧΑΛΗΣ  ΚΑΡΧΙΜΑΚΗΣ, Δράμας κ. ΧΡΗΣΤΟΣ  ΑΗΔΟΝΗΣ και Β’ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσαν αναφορά με την οποία  Αδιόριστοι Εκπαιδευτικοί, Γονείς παιδιών με αναπηρία ζητούν τον κατά προτεραιότητα διορισμό των γονέων με παιδιά που έχουν αναπηρία πάνω από 67%.
      4) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο κ. Καλλιγέρης Μανώλης ζητεί την εφαρμογή του συμφωνητικού του Κυνηγητικού Συλλόγου Χανίων με τη Γενική Γραμματεία Αθλητισμού.
      5) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  ο κ. Ζάρδας Γεώργιος ζητά διευκρινίσεις για το άρθρο 12 του ν. 3696/2008.
      6) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  ο κ. Πενταγιώτης Δημήτριος, πολιτικός μηχανικός ζητεί τη βελτίωση της κλίμακας του φόρου μεταβίβασης ακινήτων κ.λπ..
      7) Ο Βουλευτής Αχαΐας κ. ΜΙΧΑΗΛ  ΜΠΕΚΙΡΗΣ  κατέθεσε αναφορά με την οποία  ο Δήμος Δύμης Νομού Αχαΐας ζητεί οικονομική ενίσχυση για την αποκατάσταση του κατεστραμμένου από το σεισμό αγροτικού οδικού δικτύου της περιοχής του.
      8) Ο Βουλευτής Αχαΐας κ. ΜΙΧΑΗΛ  ΜΠΕΚΙΡΗΣ  κατέθεσε αναφορά με την οποία  ο Δήμος Κλειτορίας Νομού Αχαίας ζητεί την ένταξη  στο Δ΄Κ.Π.Σ. του έργου της ύδρευσης του Δημοτικού Διαμερίσματος Λυκούριας.
      9) Οι Βουλευτές Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ και Β’ Πειραιώς κ. ΒΕΡΑ ΝΙΚΟΛΑΪΔΟΥ κατέθεσαν αναφορά με την οποία  ο Δήμος Αίγινας ζητεί την ίδρυση Υπηρεσίας του Ο.Α.Ε.Δ. στο νησί.
      10) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  ο Δήμος Αλυζίας Νομού Αιτωλοακαρνανίας ζητά να χαρακτηριστεί το Τοπικό Διαμέρισμα Μύτικα, ως θεομηνιοπληγείσα περιοχή.
      11) Ο Βουλευτής Β’ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία  εκπαιδευτικοί που συμμετέχουν στο Πρόγραμμα Επιμόρφωσης Στελεχών Γραφείων Σύνδεσης με την Αγορά Εργασίας και Επαγγελματικού Προσανατολισμού  ζητούν την προσμέτρηση χρόνου στο σεμινάριο αυτό.
      12) Ο Βουλευτής Μεσσηνίας κ. ΔΗΜΗΤΡΙΟΣ  ΚΟΥΣΕΛΑΣ  κατέθεσε αναφορά με την οποία  ο Σύλλογος Εποχικών Πυροσβεστών Νομού Μεσσηνίας ζητεί να υπαχθούν στη ρύθμιση για την απορρόφηση των συμβασιούχων Πυροσβεστών στο Πυροσβεστικό Σώμα και οι έχοντες δεκαοκτάμηνη προϋπηρεσία.
      13) Η Βουλευτής Χίου κ. ΕΛΠΙΔΑ  ΤΣΟΥΡΗ  κατέθεσε αναφορά με την οποία  ο Δήμος Καμποχώρων Χίου ζητεί την παραχώρηση  χρήσης καταστημάτων του Οικισμού του Ο.Ε.Κ. ΧΙΟΣ 4 στο δήμο του.
      14) Η Βουλευτής Χίου κ. ΕΛΠΙΔΑ  ΤΣΟΥΡΗ  κατέθεσε αναφορά με την οποία  η Πανελλήνια Ένωση Συλλόγων Ερασιτεχνών Αλιέων ζητεί την επίλυση προβλημάτων που αντιμετωπίζουν τα μέλη του μετά την απαγόρευση της χρήσης διχτύου από την Ευρωπαϊκή  Ένωση.
	Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 8695/23/10/08 ερώτηση των Βουλευτών κυρίων Αθανασίου Πλεύρη και Σπυρίδωνα – Άδωνι Γεωργιάδη δόθηκε με το υπ’ αριθμ. ΥΠΠΟ/ΓΡ.ΥΠ./ΚΕ/457/12/11/08 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 8695/23.10.08 ερώτησης των Βουλευτών κ.κ. Αθανάσιου Πλεύρη και Σπυρίδωνα - Άδωνι Γεωργιάδη, σύμφωνα με τα στοιχεία που έθεσαν υπόψη μας οι αρμόδιες Υπηρεσίες και σε ό, τι αφορά το Υπουργείο Πολιτισμού, σας γνωρίζουμε τα εξής:
      Η Αγορά Κυψέλης έχει χαρακτηρισθεί ως νεώτερο μνημείο, σύμφωνα με τις διατάξεις του Ν. 3028/2002, με την ΥΠ.ΠΟ./ΔIΝΕΣΑΚ/81792/2115/24.10.2005 ΥΑ, ΦΕΚ 1580/B'/16.11.2005.
      Μετά από ενημέρωση της Υπηρεσίας σχετικά με τις δράσεις και επεμβάσεις που ελάμβαναν χώρα στη Δημοτική Αγορά, η αρμόδια Εφορεία Νεωτέρων Μνημείων υπενθύμισε στον Δήμο της Αθήνας την ανάγκη προστασίας του χώρου και την υποχρέωση έγκρισης των εργασιών αποκατάστασης, αξιοποίησης και ανάδειξης του μνημείου από το ΥΠ.ΠΟ..
      Μέχρι σήμερα δεν έχει υποβληθεί στην Υπηρεσία από το Δήμο Αθηναίων πρόταση αποκατάστασης και επανάχρησης του κτιρίου.
      Ο Υπουργός
      ΜΙΧΑΛΗΣ ΛΙΑΠΗΣ»
      2. Στην με αριθμό 8476/20/10/08 ερώτηση του Βουλευτή κ. Γεωργίου Κοντογιάννη δόθηκε με το υπ’ αριθμ. 2700/12/11/08 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της με αρ. πρωτ. 8476/20-10-2008 ερώτησης, που κατατέθηκε στη Βουλή από το Βουλευτή κ. Γ. Κοντογιάννη, σχετικά με το ανωτέρω θέμα, σας επισυνάπτουμε το με αρ. πρωτ. 829/2700/5-11-2008 Έγγραφο του Οργανισμού Απασχόλησης Εργατικού Δυναμικού (Ο.Α.Ε.Δ.).
      Η Υπουργός
      ΦΑΝΗ ΠΑΛΛΗ – ΠΕΤΡΑΛΙΑ»
      3. Στην με αριθμό 8164/15/10/08 ερώτηση του Βουλευτή κ. Ντίνου Βρεττού δόθηκε με το υπ’ αριθμ. 143420/6/11/08 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 8164/15-10-2008 ερώτηση που κατατέθηκε στη Boυλή από το Βουλευτή κ. Ν. Βρεπό με θέμα «Παρηγορητική φροντίδα, ένα αναπόσπαστο στοιχείο πολιτισμένης κοινωνίας», σας γνωρίζουμε τα εξής:
      Το Υπουργείο Υγείας και Κοινωνικής Αλληλεγγύης με γνώμονα τη βελτίωση παροχής των υπηρεσιών υγείας και ειδικότερα την αντιμετώπιση του πόνου των ασθενών με κακοήθεια και των πασχόντων από χρόνιο πόνο, προχώρησε στην έκδοση της Υπουργικής Απόφασης με αρ. Υ4α/162012 (ΦΕΚ 150/Β/1-2-2008) με την οποία θεσπίστηκε ενιαίο πλαίσιο για την οργάνωση και λειτουργία Μονάδων Ανακούφισης Χρόνιου Πόνου στα Δημόσια Νοσοκομεία της χώρας και τελική προθεσμία για την πλήρη εφαρμογή της ορίστηκε η 31η Δεκεμβρίου 2008.
      Με την εν λόγω Απόφαση προβλέπεται η δημιουργία στους οργανισμούς των Νοσοκομείων είτε αυτοδύναμης Πολυδύναμης Μονάδας Πόνου που θα λειτουργεί διατμηματικά, είτε Τμήμα ή Μονάδα Πόνου η οποία θα εντάσσεται στα πλαίσια Τομέα της Ιατρικής Υπηρεσίας. Επιπλέον' 1ίνεται αναφορά στη στελέχωση των Μονάδων Πόνου, στις βασικές προϋποθέσεις-εκπαίδευση για τους γιατρούς και το λοιπό προσωπικό που θα απασχολούνται σε αυτές, καθώς και στις βασικές ειδικότητες που θα πρέπει να κατέχουν, στην κατάλληλη υλικοτεχνική υποδομή και χώρους για τη σωστή λειτουργία τους, κλπ.
      Η αρμόδια υπηρεσία του Υπουργείου ΥγεΙας και Κοινωνικής Αλληλεγγύης για την εφαρμογή των ανωτέρω, στα πλαίσια των δημοσιοοικονομικών μας δυνατοτήτων και σύμφωνα με τις διατάξεις της κείμενης νομοθεσίας, θα προχωρήσει σταδιακά σε επιμέρους τροποποιήσεις των οργανισμών λειτουργίας των Νοσοκομείων, όπου αυτό κριθεί απαραίτητο, ώστε αυτοί να προσαρμοσθούν στα οριζόμενα στο θεσμικό πλαίσιο οργάνωσης και λειτουργίας των Μονάδων Ανακούφισης Χρόνου Πόνου.
      Σε ότι αφορά την κατ' οίκον νοσηλεία, σας πληροφορούμε ότι με τις διατάξεις του Ν. 2071/92 πρoβλέπεται η έκδοση Π.Δ/των και Υ.Α. που αφορούν στους όρους και προϋποθέσεις για την παροχή της κατ' οίκον νοσηλείας από τα δημόσια Νοσοκομεία και Κέντρα Υγείας της χώρας, σύσταση μονάδων κατ' οίκον καθώς και η στελέχωση και λειτουργία τους. Μέχρι σήμερα δεν έχουν εκδοθεί τα προαναφερόμενα Π.Δ. και Υ.Α., ωστόσο έχουν ενταχθεί στους οργανισμούς των κάτωθι Νοσοκομείων τμήματα κατ' οίκον νοσηλείας στα πλαίσια της ιατρικής τους υπηρεσίας: ΓΑΝΠ ΜΕΤΑΞΑ, ΓΝΑ ΣΙΣΜΑΝΟΓλΕΙΟ, ΓΟΝΚ ΑΓ. ANAPΓYPOI, ΓΝ ΒΟΛΟΥ, ΓΝ ΚΑΤΕΡΙΝΗΣ, ΓΝ ΛΑΜΙΑΣ, ΠΓΝ ΑΤΤΙΚΟΝ. Ωστόσο εφαρμόζουν το θεσμό της κατ' οίκον νοσηλείας και τα παρακάτω Νοσοκομεία, σύμφωνα με στοιχεία που έχουν υπoβληθεί στην αρμόδια υπηρεσία του Υπουργείου μας: ΓΝ ΠΑΤΗΣΙΩΝ, ΓΝΠΑ ΑΓΙΑ ΣΟΦΙΑ, ΓΝΑ ΚΟΡΓΙΑΛΕΝΕΙΟ ΜΠΕΝΑΚΕΙΟ ΕΕΣ.
      Τέλος σας γνωστοποιούμε την αρ. ΔΥ8/Β/ΟΙΚ.89126 ΚΥΑ με θέμα: «Καθορισμός όρων, προϋποθέσεων για την ίδρυση και λειτουργία «Ξενώνων Νοσηλευτικής Φροντίδας και Ανακουφιστικής Αγωγής Ασθενών» και κάθε άλλης λεπτομέρειας σχετικά με τις τεχνικές προδιαγραφές των κτιρίων, των μηχανολογικών, ηλεκτρολογικών, υδραυλικών και λοιπών εγκαταστάσεων, του απαραίτητου εξοπλισμού, του αναγκαίου αριθμού ιατρικού και λοιπού εξειδικευμένου προσωπικού, κλπ από κοινωφελή ιδρύματα, καθώς και λοιπά νομικά πρόσωπα και ενώσεις προσώπων μη κερδοσκοπικού χαρακτήρα» (ΦΕΚ 1534/Β/2007).
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      	4. Στην με αριθμό 8691/23.10.2008 ερώτηση της Βουλευτού Κ. Άριας Μανούσου-Μπινοπούλου δόθηκε με το υπ’ αριθμ. Κ4322/474/14.11.2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Κατόπιν της ανωτέρω σχετικής ερώτησης, της Βουλευτού κας Άριας Μανούσου Μπινοπούλου, σας γνωρίζουμε τα ακόλουθα :
      Με τις διατάξεις της παραγράφου 4 του άρθρου 22 του ν.3634/2008 (ΦΕΚ 9/Α΄/29.1.2008) ορίζεται ότι από 15 Φεβρουαρίου 2008, εφαρμόζεται, για χρήση στη γεωργία, ο συντελεστής ΕΦΚ του πετρελαίου εσωτερικής καύσης (DIESEL) κινητήρων, της περίπτωσης στ΄, της παραγράφου 1, του άρθρου 73 του ν.2960/2001, όπως ισχύει, με καθιέρωση διαδικασίας επιστροφής φόρου, της διαφοράς μεταξύ του ως άνω συντελεστή και του συντελεστή των 21 ευρώ ανά χιλιόλιτρο.
      Κατ' εξουσιοδότηση των διατάξεων του ν. 3634/2008, εκδόθηκε η Φ.1078/567/21-7-2008 (ΦΕΚ 1443/Β΄/22-7.2008) κοινή Απόφαση των Υπουργών Οικονομίας & Οικονομικών και Αγροτικής Ανάπτυξης και Τροφίμων, με την οποία καθορίζονται μεταξύ άλλων οι όροι, οι προϋποθέσεις, τα δικαιούχα προς επιστροφή πρόσωπα και οι ποσότητες για τις οποίες υπολογίζεται η επιστροφή.
      Σύμφωνα με το άρθρο 1 της ανωτέρω Κ.ΥΑ, δικαιούχα πρόσωπα για την επιστροφή του ΕΦΚ του πετρελαίου εσωτερικής καύσης (DIESEL) κινητήρων με συντελεστή 21 ευρώ ανά χιλιόλιτρο που χρησιμοποιείται αποκλειστικά στη γεωργία για την εκτέλεση εργασιών με μηχανοκίνητα μέσα, είναι τα πρόσωπα που προσδιορίζονται ως γεωργοί με βάση τις αιτήσεις- δηλώσεις τους για την ενιαία ενίσχυση, τα στοιχεία των οποίων είναι καταχωρημένα στη κεντρική βάση δεδομένων του ΟΠΕΚΕΠΕ, για τις κατηγορίες των αγροτικών δραστηριοτήτων που συμπεριλαμβάνονται στα Παραρτήματα ΙΙ και ΙΙΙ της ΚΥΑ.
      Επισημαίνεται ότι η ανωτέρω Κ.Υ.Α. εκδόθηκε μετά από πορίσματα ειδικής επιτροπής εμπειρογνωμόνων με σκοπό την αποτελεσματικότερη παρακολούθηση του πετρελαίου εσωτερικής καύσης (DIESEL) κινητήρων που χρησιμοποιείται αποκλειστικά στη γεωργία, σε εφαρμογή του άρθρου 8 της Οδηγίας 2003/96/ΕΚ.. 
      Ο Υφυπουργός
      Α. ΜΠΕΖΑΣ»
      5. Στην με αριθμό 8416/17.10.2008 ερώτηση του Βουλευτή κ. Φίλιππου Σαχίνιδη δόθηκε με το υπ’ αριθμ. 3023170/2768/0029/14.11.2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην υπ΄αριθμ. 8416/17-10-2008 ερώτηση του Βουλευτή κ. Φιλ. Σαχινίδη, αναφορικά με την προστασία και την παραγωγή του τσίπουρου από τους συστηματικούς, κατ' άρθρο 5 παρ.3 του Ν. 2969/01, αποσταγματοποιούς, σας γνωρίζουμε ότι:
      1. α. Στον τομέα των αλκοολούχων ποτών, εκτός από την εθνική (Ν. 2969/01, A.Υ.O.O. 3010878/1396/0029/2003), ισχύει και εφαρμόζεται και κοινοτική νομοθεσία [Καν. (ΕΟΚ) 1576/89 αντικατασταθείς ήδη από τον Καν. (ΕΚ) 110/2008), στις σχετικές διατάξεις της οποίας, κατά τρόπο ρητό και σαφή, ορίζεται ότι η πρώτη παραγωγή του αποστάγματος στεμφύλων σταφυλής (τσίπουρου / τσικουδιάς) είναι τα στέμφυλα σταφυλής, είτε αυτούσια, είτε εν μίγματι με οινολάσπες υπό τους όρους και (ποσοτικούς) περιορισμούς που καθορίζονται στις εν λόγω διατάξεις.
      Τα στέμφυλα και οι οινολάσπες αποτελούν τα υποπροϊόντα της οινοποίησης, ως τοιαύτα δε ορίζονται στις σχετικές διατάξεις της ισχύουσας κοινοτικής νομοθεσίας [Καν. (ΕΚ) 1493/99, (Παράρτημα Ι, σημείο 21), Καν. (ΕΚ) 479/2008 (Παράρτημα ΙV, σημείο 1)] οι οποίες ακριβώς καθορίζουν ότι τα στέμφυλα είναι «το υπόλειμμα από την πίεση των νωπών σταφυλιών, είτε έχει υποστεί ζύμωση, είτε όχι».
      Στα πλαίσια ακριβώς αυτά των προαναφερθεισών κοινοτικών διατάξεων, η ισχύουσα εθνική νομοθεσία [Ν. 2969/01, άρθρο Ι παρ. Ε.2] καθορίζει ανώτατο όριο στην απόδοση των στεμφύλων που χρησιμοποιούνται για την παραγωγή τσίπουρου / τσικουδιάς (7,5 λίτρα ανύδρου αλκοόλης ανά 100 χιλ/μα στεμφύλων) προκειμένου να οριοθετείται κατά τρόπο ποσοτικό η έννοια τούτων και να διαστέλλεται έτσι σαφώς σε σχέση, τόσο με τον οίνο, όσο και με το όλο προϊόν που προκύπτει από την έκθλιψη των σταφυλιών, προϊόντων από την απόσταξη των οποίων λαμβάνονται αντιστοίχως απόσταγμα οίνου και απόσταγμα σταφυλής - ήτοι αλκοολούχα ποτά σαφώς διακρινόμενα και αποτελούντα διαφορετικές κατηγορίες, σε σχέση με το τσίπουρο / τσικουδιά (απόσταγμα στεμφύλων σταφυλής) αλλά και μεταξύ τους, σύμφωνα με την προαναφερθείσα ισχύουσα στον τομέα των αλκοολούχων ποτών κοινοτική νομοθεσία [Καν.(ΕΟΚ 1576/89, Καν. (ΕΚ) 110/2008].
      Είναι σαφές, από τα προαναφερθέντα, ότι δεν τίθεται θέμα σύνδεσης του τσίπουρου / τσικουδιάς με το σταφύλι, καθ' όσον, ως προελέχθη, η πρώτη ύλη παραγωγής του εν λόγω - βιομηχανικού σε κάθε περίπτωση και όχι γεωργικού, με βάση τις σχετικές διατάξεις της Συνθήκης της Ε.Ε. - προϊόντος δεν είναι τα σταφύλια αλλά τα στέμφυλα, αλλά ούτε και αλλαγής της ισχύουσας νομοθεσίας (κοινοτικής εν προκειμένω) σχετικά με την απόσταξη των στεμφύλων και τον τρόπο παραγωγής του προϊόντος.
      β. Σε ότι αφορά την προστασία του προϊόντος, επισημαίνεται ότι η χώρα μας, μετά και από την αναγνώριση αρχικά με την εθνική νομοθεσία (Α.Υ.Ο.Ο. 390878/1396/0029/2003) των επωνυμιών «τσίπουρο / τσικουδιά» ως παραδοσιακών επωνυμιών, πέτυχε κατά τις συζητήσεις που οδήγησαν στη θέσπιση του κανονισμού 210/2008 για τα αλκοολούχα ποτά, την αναγνώρισή τους - και σε κοινοτικό επίπεδο - και μάλιστα ως γεωγραφικών επωνυμιών, ενώ το προϊόν απολαμβάνει, ως γνωστόν, και ιδιαιτέρου ευνοϊκού φορολογικού καθεστώτος.
      Πέραν όμως τούτων, η προστασία του προϊόντος στην πράξη και η θέση αυτού στην αγορά εξασφαλίζεται με την ανάδειξη της ιδιαίτερης - ως εκ του τρόπου παραγωγής του - φυσιογνωμίας και χαρακτηριστικών του, πράγμα που προϋποθέτει την τήρηση των σχετικών κοινοτικών και εθνικών διατάξεων και κανόνων ποιότητας και την αποφυγή αθεμίτων πρακτικών.
      2. Αναφορικά με τους διενεργούμενους από τις αρμόδιες Υπηρεσίες του Υπουργείου μας ελέγχους, πρόκειται για τους συνήθεις ελέγχους που προβλέπονται από την προαναφερθείσα ισχύουσα εθνική νομοθεσία προκειμένου, αφ' ενός μεν να διασφαλίζεται η τήρηση των όρων παραγωγής και ποιοτικών προδιαγραφών του προϊόντος, αφ΄ ετέρου δε η ορθή επιβολή του Ε.Φ.Κ., αποτελούν δε υποχρέωση της χώρας μας - όπως άλλωστε και των άλλων Κρατών - Μελών - επιβεβλημένη βάσει ρητών επιταγών του ισχύοντος κοινοτικού δικαίου [ Καν.(ΕΟΚ) 1576/89 και Καν. (ΕΚ) 110/08, Οδηγία 92/83].
      Ο Υφυπουργός
      Α. ΜΠΕΖΑΣ»
      
     6. Στην με αριθμό 7966/13/10/2008 ερώτηση του Βουλευτή κ. Ιωάννου Μπανιά δόθηκε με το υπ’ αριθμ. Φ900.1/217/49900Σ.534/5/11/2008 έγγραφο από τον Υφυπουργό Εθνικής Άμυνας η ακόλουθη απάντηση:
      «Σας γνωρίζουμε σε απάντηση της υπ'αριθμ. 7966/13-10-08 ερώτησης, του βουλευτή κ. Γ. Μπανιά με θέμα « Υπόχρεοι μειωμένης στρατεύσιμης στρατιωτικής υποχρέωσης», τα ακόλουθα:
      Από τις διατάξεις του ν. 3421/05 «Στρατολογία των Ελλήνων και άλλες διατάξεις» και την υπ' αριθμ. Φ. 429.1/5/150045/Σ.11/4-1-2006 απόφαση ΥΦ.Ε.ΘΑ (ΦΕΚ 34 τ.Β'), προβλέπεται ότι οι ενδιαφερόμενοι για να μεταφερθούν στους υποχρέους μειωμένης στρατεύσιμη ς στρατιωτικής υποχρέωσης υποβάλλουν στο αρμόδιο Στρατολογικό Γραφείο αίτηση συνοδευόμενη από τα απαιτούμενα κατά περίπτωση δικαιολογητικά, οποτεδήποτε μετά την κατάταξή τους στις Ένοπλες Δυνάμεις.
      Στη διαδικασία αυτή δεν προβλέπεται συμμετοχή της Μονάδας στην οποίαν υπηρετούν οι δικαιούχοι οπλίτες, καθιστώντας παράτυπη την οποιανδήποτε πιθανή εμπλοκή της. Σε κάθε περίπτωση δεν έχουν περιέλθει σε γνώση των Γενικών Επιτελείων και του ΥΠΕΘΑ πληροφορίες ή καταγγελίες για παρεμπόδιση οπλιτών από την άσκηση του παραπάνω δικαιώματός τους.
      Οι οπλίτες τόσο κατά τη διάρκεια της κατατάξεως και εκπαιδεύσεώς τους στα Κέντρα Εκπαιδεύσεως Νεοσυλλέκτων, όσο και κατά τη διάρκεια εκπληρώσεως του υπολοίπου της θητείας τους, ενημερώνονται πλήρως σχετικά με τη δυνατότητα που έχουν να υπαχθούν στους υποχρέους μειωμένης θητείας, εφόσον πληρούν τις σχετικές προϋποθέσεις, καθώς και για τη διαδικασία που οφείλουν να ακολουθήσουν προκειμένου να ασκήσουν αυτό το δικαίωμά τους.
      Το ΥΠΕΘΑ τέλος, δεν δύναται να γνωρίζει σε ποιο ποσοστό οι έχοντες τις προϋποθέσεις να μεταφερθούν στους υποχρέους μειωμένης θητείας, κάνουν χρήση του εν λόγω ευεργετήματος, καθ' όσον η άσκηση του σχετικού δικαιώματος, όπως είναι εύλογο, είναι προαιρετική και όχι υποχρεωτική.
      Ο Υφυπουργός
      ΚΩΝ/ΝΟΣ ΑΝ.ΤΑΣΟΥΛΑΣ»
     7. Στην με αριθμό  7944/13/10/2008 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. 7017/4/8984/5/11/2008 έγγραφο από τον Yφυπουργό Εσωτερικών, η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Κ. Βελόπουλος, σας γνωρίζουμε ότι, για την αντιμετώπιση της διασυνοριακής εγκληματικότητας, στην οποία ασφαλώς περιλαμβάνεται και η διακίνηση ναρκωτικών και όπλων, κατά μήκος του ελληνοαλβανικού μεθοριακού άξονα, έχουν ιδρυθεί και λειτουργούν, συνολικά, 14 Τμήματα Συνοριακής Φύλαξης και Δίωξης Λαθρομετανάστευσης, τα οποία έχουν στελεχωθεί με ικανό αριθμό αστυνομικών και συνοριακών φυλάκων, ενώ συνδράμουν το έργο τους και οι λοιπές Υπηρεσίες των παραμεθόριων νομών. Στο πλαίσιο αυτό από τις αρμόδιες Υπηρεσίες των συνορευόντων με την Αλβανία νομών, έχουν εκπονηθεί και εφαρμόζονται εξειδικευμένα σχέδια δράσης για την αντιμετώπιση της παράνομης μετανάστευση ς, της διακίνησης - μεταφοράς ναρκωτικών ουσιών, πυρομαχικών και εκρηκτικών υλών κ.λπ..
      Ειδικότερα, η εγκληματικότητα που παρουσιάζεται στο νομό Ιωαννίνων απασχολεί έντονα το Υπουργείο μας και το Αρχηγείο της Αστυνομίας. Η γεωγραφική θέση του νομού, δεδομένου ότι, τόσο η μεθοριακή γραμμή όσο και οι κάθετοι άξονες προς την Αλβανία, καθιστούν αυτόν όχι μόνο το κέντρο οικονομικής, εμπορικής, κοινωνικής και πολιτιστικής δραστηριότητας της Περιφέρειας Ηπείρου, αλλά και ένα από τα σπουδαιότερα διαμετακομιστικά κέντρα των Βαλκανίων. Στο πλαίσιο αυτό οι Υπηρεσίες της Αστυνομικής Διεύθυνσης Ιωαννίνων διενεργούν τακτικούς και έκτακτους, εξειδικευμένους ελέγχους, περιπολίες και ενέδρες προς αποτροπή εισαγωγής κυρίως ναρκωτικών ουσιών, όπλων αλλά και βεγγαλικών και λοιπών απαγορευμένων ουσιών και σκευασμάτων. Στην αποτελεσματικότητα των διενεργούμενων ελέγχων συμβάλλουν αποφασιστικά και οι 5 αστυνομικοί σκύλοι που έχουν τοποθετηθεί στην εν λόγω Διεύθυνση, εκ των οποίων οι 2 έχουν ειδίκευση στον εντοπισμό και ανεύρεση ναρκωτικών ουσιών.
      Πέραν αυτών, για την αντιμετώπιση του οργανωμένου εγκλήματος και ειδικότερα της διασυνοριακή ς διακίνησης των ναρκωτικών προς τη χώρα μας, εφαρμόζεται πρόγραμμα διασυνοριακής συνεργασίας με τις άλλες Βαλκανικές χώρες. Παράλληλα, για την εξασφάλιση του συντονισμού και της συνεργασίας των διωκτικών Αρχών της χώρας, λειτουργεί στο Υπουργείο μας το Συντονιστικό Όργανο Δίωξης Ναρκωτικών (ΣΟΔΝ), στο οποίο συμμετέχουν εκπρόσωποι και των τεσσάρων Διωκτικών Αρχών (Αστυνομία-Λιμενικό- Τελωνεία- Υπηρεσία Ειδικών Ελέγχων).
      Στα πλαίσια της διεθνούς αστυνομικής συνεργασίας, για την καταπολέμηση του διασυνοριακού εγκλήματος, πραγματοποιούνται σε διμερή βάση με τις γείτονες χώρες (Αλβανία, ΠΓΔΜ, Βουλγαρία) συναντήσεις των όμορων περιφερειακών αστυνομικών Υπηρεσιών, εναλλάξ σε συνοριακά σημεία των δύο χωρών, τακτικά ή έκτακτα όποτε κρίνεται απαραίτητο από τις δύο πλευρές. Μέσω των συναντήσεων αυτών επιδιώκεται ο συντονισμός των μέτρων άσκησης του διαβατηριακού ελέγχου και επιτήρησης στα μη ελεγχόμενα τμήματα των συνόρων, καθώς και η επίλυση τυχόν προβλημάτων που αναφύονται στα συνοριακά σημεία με τη λήψη εναρμονισμένων μέτρων.
      Ειδικότερα, στο πλαίσιο υλοποίησης της συμφωνίας αστυνομικής συνεργασίας μεταξύ των Υπουργείων Εσωτερικών της χώρας μας και της Αλβανίας, πραγματοποιήθηκε το έτος 2006, διμερής συνάντηση των Αρχηγών των Αστυνομιών Ελλάδας και Αλβανίας κατά την οποία αποφασίστηκε, η διενέργεια κοινών επιχειρήσεων κατά μήκος των ελληνοαλβανικών χερσαίων συνόρων, με βάση καταρτισθέντα σχέδια και από τις δύο πλευρές. Eπιπλέov, κατά τακτά χρονικά διαστήματα, πραγματοποιούνται συναντήσεις σε επίπεδο όμορων Γενικών Αστυνομικών Διευθυντών, Αστυνομικών Διευθυντών και Διοικητών των όμορων Υπηρεσιών Συνοριακής Φύλαξης, για την εκδήλωση άμεσων ενεργειών εκατέρωθεν, ενώ καθιερώθηκαν τακτικές και έκτακτες επαφές στα σύνορα, για επίλυση τοπικών προβλημάτων.
      Επίσης, από τις αρμόδιες Υπηρεσίες μας επιδιώκεται περαιτέρω συνεργασία και ανταλλαγή πληροφοριών με τις αντίστοιχες αλβανικές προς εντοπισμό των σημείων εκείνων της ελληνοαλβανικής μεθορίου που χρησιμοποιούνται για την παράνομη εισαγωγή στη χώρα μας όπλων, πυρομαχικών εκρηκτικών υλών κ.λπ. ειδών οπλισμού, καθώς και η συνεργασία με άλλες συναρμόδιες Υπηρεσίες και φορείς της χώρας μας (Λιμενικό Σώμα, κ.λπ.) για την παρεμπόδιση και της από θαλάσσης παράνομης εισαγωγής στο εσωτερικό της χώρας των ως άνω ειδών.
      Σε ό,τι αφορά την αναφερόμενη στην ερώτηση υπόθεση, σας ενημερώνουμε ότι την 2708-2008 και ώρα 20,10', κατά τη διαδικασία κατάσβεσης πυρκαγιάς που εκδηλώθηκε σε δασική περιοχή στη θέση «Αγία Παρασκευή» Δήμου Καλπακίου Ιωαννίνων, ανευρέθηκε από υπαλλήλους της Πυροσβεστικής Υπηρεσίας Δελβινακίου, κατεστραμμένο υλικό οπλισμού, το οποίο παραδόθηκε στο αρμόδιο Αστυνομικό Τμήμα Δελβινακίου. Για την υπόθεση αυτή διενεργείται προανάκριση από την εν λόγω Υπηρεσία και σε συνεργασία με την Υποδιεύθυνση Ασφαλείας Ιωαννίνων, εκδηλώθηκαν όλες οι προβλεπόμενες αστυνομικές και δικονομικές ενέργειες, ενεργοποιώντας το πληροφοριακό δίκτυο, για την ανακάλυψη των δραστών, χωρίς έως σήμερα θετικό αποτέλεσμα. Οι ενέργειες των αρμόδιων Υπηρεσιών μας συνεχίζονται με αμείωτο ενδιαφέρον για την εξιχνίαση της υπόθεσης αυτής.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
     8. Στην με αριθμό 8017/14/10/2008 ερώτηση του Βουλευτή κ. Περικλή Κοροβέση δόθηκε με το υπ’ αριθμ. 7017/4/8993/5/11/2008  έγγραφο από τον Yφυπουργό Εσωτερικών, η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Π. ΚΟΡΟΒΕΣΗΣ, σας γνωρίζουμε ότι τα δακρυγόνα που προμηθεύεται και χρησιμοποιεί η Ελληνική Αστυνομία περιέχουν τη δραστική ουσία CS στην ελάχιστη επιτρεπτή ποσότητα, που προκαλεί πρόσκαιρα συμπτώματα δακρύρροιας, τα οποία παύουν μετά από παρέλευση 10-15 λεπτών. Η Eλληνική Αστυνομία δεν χρησιμοποιεί μέσα που να περιέχουν τη χημική ουσία CN.
      Ειδικότερα, σε ό, τι αφορά την ουσία CS, σας πληροφορούμε ότι, σύμφωνα με την απόφαση Α.Χ.Σ. 378/94 (ΦΕΚ 705/Β/94) «επικίνδυνες ουσίες, ταξινόμηση, συσκευασία και επισήμανση αυτών» και σε συμμόρφωση με την οδηγία του Συμβουλίου Ευρωπαϊκών Κοινοτήτων 67/548/ΕΟΚ, όπως έχει τροποποιηθεί και ισχύει, αυτή δεν έχει ταξινομηθεί έως σήμερα ως επικίνδυνη ουσία, Επίσης, μετά από συνεργασία με το Γενικό Χημείο του Κράτους, η αρμόδια Διεύθυνση του Αρχηγείου Ελληνικής Αστυνομίας διατηρεί Δελτίο Δεδομένων Ασφαλείας για την ουσία CS και ζητά αυτό από τους προμηθευτές σε κάθε προμήθεια τέτοιων ειδών.
      Πέραν αυτών πρέπει να επισημάνουμε ότι, με τον ν. 2254/94, κυρώθηκε από τη χώρα μας η από 13-01-1993 (ΦΕΚ 194Α) υπογραφείσα Σύμβαση στο Παρίσι που αφορούσε την απαγόρευση ανάπτυξης, παραγωγής, αποθήκευσης και χρήσης χημικών όπλων και καταστροφής αυτών. Στον πίνακα των απαγορευμένων χημικών ουσιών της προαναφερόμενης Σύμβασης δεν περιλαμβάνεται το CS και αναγράφεται ότι ως ουσία δύναται να χρησιμοποιηθεί για «σκοπούς διατηρήσεως δημόσιας τάξης και καταστολής στάσης στο εσωτερικό του κράτους», Επιπρόσθετα σημειώνεται ότι, από το Επίσημο Φύλλο της Κομισιόν σχετικά με τη βλαπτικότητα της ουσίας CS, προκύπτει ότι αυτή δεν έχει διαβαθμιστεί ως επικίνδυνη ουσία μέσα στα πλαίσια της οδηγίας 67/548/C.E.E. του Συμβουλίου. Σημειώνεται ότι αρκετές εκ των Αστυνομιών των χωρών της Ευρωπαϊκής Ένωσης, αλλά και των Η.Π.Α., χρησιμοποιούν εδώ και χρόνια την ουσία CS.
      Ωστόσο, οι Υπηρεσίες μας μελετούν το όλο θέμα της χρήσης δακρυγόνων από την Αστυνομία και εξετάζουν τους τρόπους αναβάθμισης και εκσυγχρονισμού του υλικοτεχνικού εξοπλισμού, με βάση τις εξελίξεις της τεχνολογίας και τη διεθνή εμπειρία.
      Τέλος, σε ό,τι αφορά το Συνήγορο του Πολίτη, σας πληροφορούμε ότι η εν λόγω ανεξάρτητη Αρχή ενημερώθηκε πλήρως και εμπεριστατωμένα από την αρμόδια Υπηρεσία του Αρχηγείου της Ελληνικής Αστυνομίας, όταν κατά το παρελθόν (έτη 2003 και 2005) ζήτησε ενημέρωση σχετικά με τη χρήση και την πιθανή βλαπτικότητα των χρησιμοποιούμενων από την Αστυνομία δακρυγόνων. Συμπληρωματικά και άνευ ετέρας οχλήσεως η ανωτέρω Υπηρεσία μας γνώρισε στο Συνήγορο του Πολίτη ότι ευρίσκεται σε στενή συνεργασία με το Γενικό Χημείο του Κράτους για το θέμα αυτό και ότι διαθέτει δελτίο δεδομένων ασφαλείας για την ουσία CS, παρά το γεγονός ότι δεν υφίσταται υποχρέωση τήρησης παρόμοιων δελτίων, καθόσον αυτή δεν έχει ταξινομηθεί ως επικίνδυνη ουσία. Πάντως, σε κάθε περίπτωση, υπάρχει αγαστή συνεργασία με το Συνήγορο του Πολίτη, τους προβληματισμούς, τις παρατηρήσεις και τις επισημάνσεις του οποίου, για οποιοδήποτε θέμα αφορά το Υπουργείο μας, λαμβάνουμε σοβαρώς υπόψη.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
     9. Στην με αριθμό 8007/14-10-2008 ερώτηση του Βουλευτή κ. Μιλτιάδη Βέρρα δόθηκε με το υπ’ αριθμ. 67601/4-11-2008 έγγραφο από τον Υφυπουργό Εσωτερικών η ακόλουθη απάντηση:
        «Σε απάντηση της υπ’ αριθμ. 8007/14-10-08 ερώτησης, την οποία κατέθεσε ο Βουλευτής κ. Μ. Βέρρας, αναφορικά με την απόδοση επιπλέον πόρων στους ΟΤΑ πρώτου βαθμού και σε συνέχεια της απάντησής μας επί της uπ' αριθμ. 10460/15-4-08 Ερώτησης που μνημονεύεται στην παρούσα, σας ενημερώνουμε κατά λόγο αρμοδιότητάς μας, τα εξής νεότερα:
        Σύμφωνα με τις διατάξεις του άρθρου 34 του ν.3697/08 (ΦΕΚ 194 ΑΙ, ο οποίος πρόσφατα ψηφίστηκε από την Εθνική Αντιπροσωπεία, οι Κεντρικοί Αυτοτελείς, Πόροι των Δήμων και Κοινοτήτων (ΚΑΠ) των ΟΤΑ πρώτου βαθμού -και ειδικότερα το μέρος αυτών που ορίζεται ως ποσοστό επί των τελών Kυκλοφoρίας αυτοκινήτων που είναι καταβλητέα από 1.1.09- αυξάνονται, με σκοπό την κάλυψη όλων των μεταφερθεισών αρμοδιοτήτων συμπεριλαμβανομένων και των δαπανών μισθοδοσίας των υπαλλήλων που απασχολούνται με οποιαδήποτε σχέση εργασίας για την άσκηση των αρμοδιοτήτων αυτών, είτε αυτές ασκούνται από τους ίδιους τους ΟΤΑ είτε από τα νομικά πρόσωπα που ανήκουν σε αυτούς.
        Επιπλέον, στο πλαίσιο εφαρμoγής της Συλλογική, Απόφαση, Τοπικής Αυτοδιοίκησης (ΣΑΤΑ) υπογράφηκε στις 9-10-2008 Κοινή Aπόφαση (ΦΕΚ 2151 Β') των Υπουργών Εσωτερικών και Οικονομίας και Οικονομικών, με την οποία κατανέμεται συνολικό ποσό ύψους 870 εκ. € για τη χρηματοδότηση επενδυτικών δραστηριοτήτων των ΟΤΑ. Η ΚΥΑ αυτή αντικαθιστά την από 29-2-2008 ΚΥΑ (ΦΕΚ 334 Β΄), η οποία προέβλεπε συνολικό ποσό κατανομής στους ΟΤΑ ύψους 745 εκ.€ και αυξάνει τον προϋπολογισμό της ΣΑΤΑ κατά 125 εκ. Ε. Από την ανωτέρω αύξηση, το ποσό που έχει αποδοθεί μέχρι σήμερα στους ΟΤΑ πρώτου βαθμού ανέρχεται σε 62,5 εκ. €.
        Κατά τα λοιπά αρμόδιο να σας απαντήσει είναι το Υπουργείο Οικονομίας και Οικονομικών.
        Ο Υφυπουργός
        ΘΑΝΑΣΗΣ ΝΑΚΟΣ»
     10. Στην με αριθμό 6409/25-9-2008 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 66218/4-11-2008 έγγραφο από τον Υφυπουργό Εσωτερικών η ακόλουθη απάντηση:
        «Στη συνέχεια του παραπάνω εγγράφου μας, που αφορά την αριθμ.6409/25-9-2008 ερώτηση, που κατέθεσε ο Βουλευτής κ. Φώτης Κουβέλης, σχετικά με τη διενέργεια ελέγχων για τις συνθήκες λειτουργίας των σχολικών κυλικείων και σύμφωνα με τα στοιχεία που μας απέστειλαν οι Περιφέρειες του Κράτους και οι Νομαρχιακές Αυτοδιοικήσεις της Χώρας ,σας γνωρίζουμε κατά λόγο αρμοδιότητάς μας τα ακόλουθα: 
        Από την έναρξη της νέας σχολικής περιόδου, οι αρμόδιες υπηρεσίες των Νομαρχιακών Αυτοδιοικήσεων διενεργούν αγορανομικούς και υγειονομικούς ελέγχους στα κυλικεία των σχολικών μονάδων της διοικητικής τους περιφέρειας, οι οποίοι, σε ορισμένες περιοχές, κατά το χρόνο υποβολής του σχετικού ερωτήματος , δεν είχαν ολοκληρωθεί, λόγω του γεγονότος ότι η λειτουργία των σχολικών κυλικείων μόλις είχε ξεκινήσει. Οι έλεγχοι αυτοί θα συνεχισθούν καθ’ όλη τη διάρκεια της σχολικής χρονιάς, με σκοπό την προστασία της υγείας του ευαίσθητου σχολικού πληθυσμού της Χώρας.
        Κατά τη διενέργεια των ανωτέρω ελέγχων, οι παραβάσεις που διαπιστώθηκαν, αφορούσαν κυρίως: α) στη διάθεση προϊόντων, που δεν περιλαμβάνονται στα είδη που έχουν καθορισθεί με την ΔΥ1γ/ΓΠ/οικ.93828/06 Υγειονομική Διάταξη, β) στη μη ύπαρξη αναρτημένων τιμοκαταλόγων με τα προσφερόμενα είδη, καθώς και στη μη εφαρμογή της Αγορανομικής Διάταξης 5/2008, σχετικά με τη διάθεση ορισμένων ειδών σε ελεγχόμενη τιμή, γ) στη μη ύπαρξη αδειών λειτουργίας, (στις περισσότερες περιπτώσεις, ωστόσο, είχαν υποβληθεί τα δικαιολογητικά στους οικείους Δήμους και εκκρεμούσε η έκδοση της σχετικής άδειας) και δ) στο ότι οι υπεύθυνοι των κυλικείων δε διέθεταν το προβλεπόμενο βιβλιάριο υγείας.
        Μετά τη διαπίστωση των κατά τα ανωτέρω παραβάσεων και ανάλογα με το είδος αυτών, επιβλήθηκαν οι προβλεπόμενες από το νόμο διοικητικές κυρώσεις και έχουν ασκηθεί ποινικές διώξεις. Στις περισσότερες περιπτώσεις που έγιναν στους υπεύθυνους των κυλικείων αυστηρές συστάσεις, διαπιστώθηκε κατά τον επανέλεγχο που διενεργήθηκε, η συμμόρφωση των παραβατών.
        Για πληρέστερη πληροφόρησή σας, επισυνάπτουμε όλα τα σχετικά στοιχεία που περιήλθαν στο Υπουργείο, χωριστά για κάθε Περιφέρεια του Κράτους.
        Ο Υφυπουργός
        ΘΑΝΑΣΗΣ ΝΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
	ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, εισερχόμαστε στη συζήτηση των
ΑΝΑΦΟΡΩΝ ΚΑΙ ΕΡΩΤΗΣΕΩΝ
	Αναφορές και ερωτήσεις πρώτου κύκλου: 
	Θα συζητηθεί η με αριθμό 961/2-10-2008 αναφορά του πρώην Προέδρου της Βουλής και Βουλευτή του Πανελλήνιου Σοσιαλιστικού Κινήματος κυρίου Απόστολου Κακλαμάνη προς τον Υπουργό Υγείας και Κοινωνικής Αλληλεγγύης, σχετικά με τα περιβαλλοντικά προβλήματα της δυτικής Αττικής.
	Το κείμενο του κυρίου Κακλαμάνη είναι αναφορά-ψήφισμα του Αναπτυξιακού Συνδέσμου Δυτικής Αττικής για τα περιβαλλοντικά προβλήματα της δυτικής Αττικής, λόγω μη εμπροθέσμου απαντήσεως σ’ αυτό κατά τη διαδικασία του άρθρου 130 παράγραφος 5 του Κανονισμού της Βουλής. Το ψήφισμα είναι πολυσέλιδο. Ήδη έχει τεθεί υπόψη του αρμοδίου Υπουργού.
	(Το πολυσέλιδο ψήφισμα που κατέθεσε ο κ. Απόστολος Κακλαμάνης κατατίθεται στα Πρακτικά και έχει ως εξής: 

      ΠΡΟΕΔΡΕΥΩΝ (Αναστάσιος Νεράντζης): Θα απαντήσει ο Υφυπουργός Υγείας και Κοινωνικής Αλληλεγγύης κ. Γεώργιος Παπαγεωργίου.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε.
      Θεωρώ ότι είμαι ο λιγότερο αρμόδιος να απαντήσω στη συγκεκριμένη αναφορά που κατέθεσε ο κύριος Πρόεδρος γιατί στην όλη διαδικασία δημιουργίας των ολοκληρωμένων εγκαταστάσεων διαχείρισης η συμμετοχή του Υπουργείου Υγείας και Κοινωνικής Αλληλεγγύης είναι μόνο στην συνυπογραφή της σχετικής μελέτης-έγκρισης των περιβαλλοντικών όρων, όπως πολύ καλά θα γνωρίζετε.
      Το θέμα βέβαια είναι πάρα πολύ σημαντικό και η όλη διαχείριση των απορριμμάτων και η εγκατάσταση ολοκληρωμένων συστημάτων προβλέπεται μέσα από τον εγκεκριμένο, τον περιφερειακό σχεδιασμό της διαχείρισης των «σκληρών» απορριμμάτων του Νομού Αττικής. Όπως πολύ καλά ξέρετε, αυτή η έγκριση της διαχείρισης κυρώθηκε με νόμο το 2003 και προέβλεπε τη δημιουργία μιας ολοκληρωμένης εγκατάστασης διαχείρισης απορριμμάτων στη δυτική Αττική και δύο στην ανατολική Αττική. Αυτή λοιπόν η μία η συγκεκριμένη είναι αυτή η οποία και σήμερα λειτουργεί και όπου το Υπουργείο μας, όπως είπα πριν, συνυπέγραψε την έγκριση των περιβαλλοντικών όρων. 
	Από κει και πέρα, η παρακολούθηση και η διαχείριση είναι ευθύνη του φορέα διαχείρισης απορριμμάτων των δήμων και των κοινοτήτων της Αττικής και οι όποιες πιθανές παραβάσεις ή οι όποιες επιπτώσεις μπορεί να δημιουργεί στο περιβάλλον η μη σωστή διαχείριση είναι αρμοδιότητα του Υπουργείου Περιβάλλοντος. Όσον αφορά δε στα θέματα υγειονομικού ενδιαφέροντος, υπεύθυνη είναι η Διεύθυνση Υγιεινής της Νομαρχίας της δυτικής Αττικής.
	Αυτά είχα να πω για τη συγκεκριμένη αναφορά, κύριε Πρόεδρε. Θα ακούσω την τοποθέτησή σας και, αν μπορώ, στη συνέχεια θα συμπληρώσω με τη δευτερολογία μου.
	Σας ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κύριο Υφυπουργό.
      Το λόγο έχει ο  κ. Απόστολος Κακλαμάνης.
      Ορίστε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Καλοπροαίρετος πράγματι ο κ. Παπαγεωργίου. Σε κάθε περίπτωση είναι «αθώος του αίματος». Τα προβλήματα εκτίθενται στην αναφορά όλων των δημάρχων της δυτικής Αθήνας, της δυτικής Αττικής, του Αναπτυξιακού Συνδέσμου, των περιβαλλοντικών, κοινωνικών, πολιτιστικών και άλλων φορέων μιας περιοχής, στην οποία ζει πάνω από ένα εκατομμύριο Ελλήνων πολιτών και των χιλιάδων λαού που γι΄αυτά ξεκίνησαν και ξεκίνησα κι εγώ μαζί τους, αγαπητοί συνάδελφοι, και πορευθήκαμε πέντε χιλιόμετρα από την πλατεία Εσταυρωμένου του Αιγάλεω μέχρι τη Βουλή. 
      Τα προβλήματά τους, που αναφέρονται σε αυτό το πολυσέλιδο πράγματι κείμενο, δεν αφορούν μόνο το Υπουργείο Υγείας. Αφορούν σχεδόν όλα τα παραγωγικά Υπουργεία της Κυβέρνησης. Όλοι εφρόντισαν να δώσουν τυπικές απαντήσεις κι έτσι ο Υφυπουργός Υγείας τώρα καλείται να απαντήσει για ολόκληρη την Κυβέρνηση.
      Εδώ, όμως, θα έπρεπε να είναι ο κ. Καραμανλης, ο οποίος δεν αποδείχθηκε μόνο ανέτοιμος, λόγω απειρίας, αλλά και αδιάφορος στα μεγάλα προβλήματα, που κλήθηκε να διαχειριστεί ως Πρωθυπουργός της χώρας. 
      Κύριε Πρόεδρε, πολλοί αναλυτές ξοδεύουν χρόνο στα Μέσα Ενημέρωσης για να βρουν τι φταίει για τα γεγονότα αυτών των ημερών. Από την τραγική δολοφονία του δεκαπεντάχρονου έφηβου, ενός θύματος κρατικής βίας που δεν μας απαλλάσσει η προσωποποίησή της στο συγκεκριμένο ειδικό φρουρό από τις γενικότερες ευθύνες που έχουμε ως πολιτεία- μέχρι τα γεγονότα που συντελούνται και αυτήν τη στιγμή, που όλοι ελπίζουμε να μην προσθέσουν άλλα θύματα, αλλά προσθέτουν ήδη τεράστιες υλικές καταστροφές. 
      Τα γεγονότα, κύριε Πρόεδρε, εκτίθενται εδώ. Διαμαρτύρεται ένα εκατομμύριο κόσμος. Και το εννοώ. Και αυτό σημαίνει ότι διαμαρτύρονται εκατομμύρια Ελλήνων πολιτών, που αισθάνονται ότι τους θεωρεί η πολιτεία πολίτες δεύτερης κατηγορίας, που δεν ακούει τη φωνή τους. Διαμαρτύρονται οι νέοι που επί δεκαπέντε χρόνια έρχονται σε αυτήν την Αίθουσα, αλλά κανένας δεν τους ακούει έξω από αυτήν την Αίθουσα. Χιλιάδες έφηβοι καταθέτουν κάθε χρόνο στη Βουλή, μέσω των τριακοσίων συμμαθητών τους που έρχονται εδώ, τα οράματά τους. Τουλάχιστον είκοσι με είκοσι πέντε χιλιάδες παιδιά κάθε χρόνο συμμετέχουν στο Πρόγραμμα της «Βουλής των Εφήβων». Καταθέτουν τα οράματά τους, τις ελπίδες τους, τις απογοητεύσεις τους. Ποιος όμως ασχολείται τόσα χρόνια με αυτά; 
      Κύριε Πρόεδρε, διαμαρτύρονται οι κάτοικοι της δυτικής Αττικής, της δυτικής Αθήνας και λένε: Γιατί εδώ, που κατοικούν οι μη έχοντες και μη κατέχοντες, σωρεύονται όλες οι περιβαλλοντοκαταστροφικές βιομηχανίες, γιατί τα διυλιστήρια, γιατί τα ελληνικά πετρέλαια, γιατί οι βιομηχανίες που ρυπαίνουν το περιβάλλον; 
      Αυτό είναι αργός θάνατος. Και ο κόσμος αυτός λέει ότι δεν είναι διατεθειμένος να ανεχθεί άλλο να βρίσκεται στο περιθώριο. 
      Κύριε Πρόεδρε, κλείνω εδώ, επαναλαμβάνοντας αυτό που σε ώτα προφανώς μη ακουόντων έχω πει πολλές φορές σε αυτήν την Αίθουσα. Ολόκληρο το πολιτικό, οικονομικό και κοινωνικό σύστημα και όλες οι ελίτ, πολιτική, οικονομική, πνευματική, ακαδημαϊκή, κοινωνική, κάθονται πάνω σε ένα ηφαίστειο. Φανταζόμαστε, επειδή είναι από πολλά χρόνια νεκρό, ότι δεν συντελούνται σε αυτό διεργασίες σεισμογενείς. Αυτά που ζούμε αυτές τις ημέρες είναι σήμα κινδύνου. Το ηφαίστειο θα εκραγεί. Και αυτό θα σημάνει απρόβλεπτες εξελίξεις. 
      Εκείνο, όμως, που είναι βέβαιο είναι ότι δεν ακούμε καν, δεν οσμιζόμαστε, πέραν των δακρυγόνων και των άλλων αερίων που σκορπιούνται αυτές τις ημέρες, ούτε βλέπουμε αυτό που έρχεται. Εύχομαι, έστω κι αργά, να ξυπνήσει όλος αυτός ο κόσμος των ελίτ, αυτού του συστήματος, πριν καταρρεύσουν τα πάντα. Οι νέοι, οι εργαζόμενοι, οι άνεργοι, η φτωχολογιά δεν μπορούν άλλο να ανεχθούν μία πραγματικότητα εικονική, που περνάει από τα μέσα της «τηλεοπτικής δημοκρατίας» μας. Και εμείς θεωρούμε ότι ζούμε και αποτελούμε παράγοντες και εκφραστές ενός κοινοβουλευτικού δημοκρατικού πολιτεύματος όμως αυτό όλο και συρρικνώνεται. Την ουσία του πολιτεύματος την έχουν νοσφιστεί προ πολλού ελάχιστα οικονομικά συμφέροντα, τα οποία ως πολιτικός κόσμος δεν βρήκαμε δυστυχώς ακόμα τη δύναμη να τα αντιμετωπίσουμε.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ο κύριος Υφυπουργός έχει το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Απαντώντας, κύριε Πρόεδρε, θα σας έλεγα ότι πράγματι είναι πολλά σημεία στα οποία…
      ΑΠΟΣΤΟΛΟΣ ΚΑΚΛΑΜΑΝΗΣ: Είστε αθώος του αίματος, όπως σας είπα.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας & Κοινωνικής Αλληλεγγύης): Καμμία αντίρρηση και ευχαριστώ.
      …μπορεί να μη συμφωνήσει κανείς μαζί σας. 
      Θα σας πω, όμως, ότι είναι άδικη η αξιολόγηση για τον Πρωθυπουργό, διότι η άρνησή του να συμπράττει στο λαϊκισμό δεν πιστεύω πως σημαίνει αδιαφορία, αλλά υπευθυνότητα.
      Κι αν θέλατε να απευθυνθείτε εκεί, θα μπορούσατε να κάνετε ερώτηση στον Πρωθυπουργό.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν έρχεται ο Πρωθυπουργός.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Δεν θέλω να μου απαντήσετε, κύριε Πρόεδρε. Εγώ σας σέβομαι, σας εκτιμώ και το ξέρετε πάρα πολύ καλά. Οφείλω, όμως, να το πω. Κι έτσι είναι. Κι από εσάς, έναν πεπειραμένο παλαιό πολιτικό, όπου περιμένουμε εμείς οι νεότεροι να πάρουμε και στοιχεία παιδευτικά από την πολιτική παρουσία, εγώ οφείλω να κάνω αυτήν την κατάθεση.
      Σας λέω, λοιπόν, για να επανέλθω στο θέμα, ότι η μελέτη περιβαλλοντικών όρων –και το ξέρετε- φέρνει τις υπογραφές πέντε Υπουργών της κυβέρνησης του ΠΑ.ΣΟ.Κ. Έχω όλα τα υπομνήματα του Συνδέσμου των Δήμων και Κοινοτήτων της Αττικής όπου λένε ότι εφαρμόζονται οι πλέον σύγχρονοι μέθοδοι γι’ αυτήν τη λειτουργία. Επομένως, κάποια πράγματα είναι λίγο υπερβολικά, όταν ακούγεται για τέτοιες οικολογικές καταστροφές, που μάλλον αντίθετα αποτελέσματα έχουν. 
      Σαφώς και χρειάζεται ιδιαίτερη προσοχή και ευαισθησία, αλλά υπάρχουν και αυτά τα δεδομένα στοιχεία, τα οποία είναι αδιάψευστα.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υφυπουργέ.
      Θα συζητηθεί τώρα η πρώτη υπ’ αριθμόν 6511/25.9.2008 ερώτηση δεύτερου κύκλου του Βουλευτή του Πανελλήνιου Σοσιαλιστικού Κινήματος κ. Απόστολου Κατσιφάρα προς τον Υπουργό Αγροτικής Ανάπτυξης και Τροφίμων, σχετικά με τη στήριξη του εισοδήματος των αμπελοκαλλιεργητών του Νομού Αχαΐας.
      ΑΠΟΣΤΟΛΟΣ ΚΑΚΛΑΜΑΝΗΣ: Από Απόστολο σε Απόστολο πάμε.
      ΠΡΟΕΔΡΕΥΩΝ (Αναστάσιος Νεράντζης): Είναι καθαρά Αποστολική η βραδιά. 
      ΑΠΟΣΤΟΛΟΣ ΚΑΚΛΑΜΑΝΗΣ: Και η αποστολή.
      ΠΡΟΕΔΡΕΥΩΝ (Αναστάσιος Νεράντζης): Η αποστολή είναι, βεβαίως.
      Το κείμενο της ερώτησης του συναδέλφου μας κ. Κατσιφάρα έχει ως εξής:
      «Σε απόγνωση βρίσκονται οι αμπελοκαλλιεργητές της Αχαΐας από την απροθυμία και την αδυναμία των μεγάλων οινοβιομηχανιών να παραλάβουν τα σταφύλια από τις δυσμενείς καιρικές συνθήκες (συνεχείς βροχοπτώσεις) κατά την περίοδο του τρύγου, αλλά και από τις εξευτελιστικές τιμές που κυμαίνονται στα δεκαεπτά λεπτά το κιλό (ροδίτης) και δεν καλύπτουν ούτε το κόστος παραγωγής.
      Οι αγρότες της δυτικής Αχαΐας, που έχει τον κύριο όγκο της παραγωγής, καθώς και η Ένωση Αγροτικών Συνεταιρισμών Πάτρας, ζητούν στήριξη από την πολιτεία και κυρίως ζητούν:
      Μέτρα της ενεργοποίησης της απόσταξης κρίσης σύμφωνα με το άρθρο 18 του Κανονισμού ΕΚ 479/2008.
      Έκδοση απόφασης ενίσχυσης του σακχαρικού τίτλου των γλευκών σύμφωνα με το άρθρο 32 ΕΚ 479/2008, καθώς και,
      Οικονομική στήριξη στην Ένωση για ενοικίαση αποθηκευτικών χώρων.
      Επειδή η Αχαΐα έχει πληγεί πρόσφατα από το σεισμό της 8ης Ιουνίου και οι αγρότες της περιοχής δεν αντέχουν άλλη μια καταστροφή,
      Ερωτάται ο κύριος Υπουργός:
      1. Ποιες άμεσες πρωτοβουλίες θα αναλάβει η Κυβέρνηση προκειμένου να ξεπεραστούν τα προβλήματα των αμπελοκαλλιεργητών της Αχαΐας και να διασφαλιστεί το εισόδημά τους;
      2. Προτίθεται να ενισχύσει οικονομικά την Ένωση Αγροτικών Συνεταιρισμών Πάτρας για να διασφαλιστούν οι κατάλληλοι αποθηκευτικοί χώροι και να απορροφηθεί το προϊόν;»
      Στην ερώτηση του κ. Κατσιφάρα θα απαντήσει ο Υπουργός Αγροτικής Ανάπτυξης και Τροφίμων κ. Αλέξανδρος Κοντός.
      Ορίστε, κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, κυρίες και κύριοι συνάδελφοι, τις αμπελοοινικές περιόδους 2004-2005 και 2006 η χώρα μας για πρώτη φορά από τότε που μπήκαμε στην Ευρωπαϊκή Ένωση ενεργοποίησε το μέτρο της απόσταξης κρίσης και οδηγήθηκαν στην απόσταξη οκτακόσιες χιλιάδες χιλιόλιτρα οίνου. Το μέτρο αυτό εφαρμόστηκε για την ομαλοποίηση της αγοράς με την απόσταξη πλεονασματικών ποσοτήτων κρασιού και την ενίσχυση του εισοδήματος των αμπελουργών.
      Το Υπουργείο Αγροτικής Ανάπτυξης και Τροφίμων στήριξε αυτές τις δύο αποστάξεις κρίσης, καταβάλλοντας στους παραγωγούς συμπληρωματικά με την κοινοτική ενίσχυση και εθνική ενίσχυση συνολικού ύψους 12.000.000 ευρώ.
      Συγκεκριμένα η Ένωση Αγροτικών Συνεταιρισμών Πατρών για τη χρονιά 2005 οδήγησε στην απόσταξη κρίσης ποσότητα οίνου σαράντα τεσσάρων χιλιάδων χιλιολίτρων και έλαβε ενίσχυση 585.000 ευρώ, ενώ το 2006 οδήγησε στην απόσταξη κρίσης ποσότητα οίνου πενήντα χιλιάδων χιλιόλιτρων και έλαβε ενίσχυση 625.000 ευρώ. Για την αμπελοοινική περίοδο 2007-2008 η παραγωγή οίνου στη χώρα μας ήταν χαμηλή, ενώ για την τρέχουσα αμπελοοινική περίοδο 2008-2009 προβλέπεται να είναι χαμηλότερη από τα κανονικά επίπεδα. Επιπλέον, τα αποθέματα οίνου είναι χαμηλά σε σχέση με τις προηγούμενες χρονιές.
      ‘Όλα τα παραπάνω αποτελούν στοιχεία που δείχνουν ότι η χώρα μας δεν έχει προς το παρόν υψηλά πλεονάσματα για τα οποία πρέπει να ενεργοποιηθεί η απόσταξη κρίσης. 
      Μέχρι σήμερα καμμία περιοχή εκτός της Αχαϊας δεν έχει δηλώσει επιθυμία για την ενεργοποίηση του μέτρου της απόσταξης κρίσης. Με δεδομένο ότι η χώρα αιτείται την εφαρμογή του μέτρου αυτού αφού εκτιμήσει τα πλεονάσματα οίνου σε επίπεδο επικράτειας και όχι σε επίπεδο νομού, τα στοιχεία που έχουμε μέχρι στιγμής δεν επαρκούν για να στηριχτεί αίτημα ενεργοποίησης του μέτρου αυτού. Από την άλλη πλευρά βέβαια υπάρχει το αίτημα της Ενωσης Αγροτικών Συνεταιρισμών Πατρών, το οποίο αίτημα μεμονωμένα πλέον εξετάζεται. Υπάρχει πρόβλημα, το κατανοούμε αυτό και καταβάλουμε προσπάθεια έτσι ώστε να βρούμε λύση.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ.
      Το λόγο έχει ο ερωτών Βουλευτής, κ. Κατσιφάρας.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε, η αμπελοοινική χρονιά του 2008 για την Αχαϊα πράγματι ήταν αρκετά δύσκολη και λόγω των καιρικών συνθηκών και λόγω των συσσωρευμένων αποθεμάτων που είχε τα προηγούμενα χρόνια. 
      Αυτήν τη δύσκολη συγκυρία και κατρακυλώντας οι τιμές, την άρνηση των μεγάλων οινοποιητικών μονάδων να παραλάβουν τα σταφύλια, οδήγησαν την Ένωση στη συγκέντρωση των σταφυλιών για να προστατευθεί το εισόδημα του αγρότη Αχαιού. 
      Αυτήν στη στιγμή η Ένωση έχει βάλει στις αποθήκες της δέκα οκτώ χιλιάδες τόνους σταφύλια οινοποιήσιμα και αν δεν ενεργοποιηθούν τα συγκεκριμένα μέτρα –εργαλεία που έχει το Υπουργείο Αγροτικής Ανάπτυξης, είναι υπαρκτός ο κίνδυνος να μην μπορεί να πληρώσει τους παραγωγούς. 
      Θέλω, κύριε Υπουργέ, πέρα από την αναγνώριση που κάνατε, ότι βλέπετε το αίτημα με θετική σκοπιά, να κατανοήσετε ότι η συγκεκριμένη περιοχή που μιλούμε είναι μια περιοχή που έχει δύο πληγές απανωτές. Είναι οι σεισμοί και στην ευρύτερη περιοχή οι πυρκαγιές. Κατανοείτε το μέγεθος του προβλήματος. Τα αιτήματα είναι πολύ συγκεκριμένα. Εκτιμώ πως το Υπουργείο μπορεί να κάνει ένα βήμα πιο πάνω, να προχωρήσει στην υλοποίηση των μέτρων. Γνωρίζουμε ότι και η απόσταξη κρίσης αλλά και η ενίσχυση σακχαρικού τίτλου των τεύτλων, όπως και η οικονομική στήριξη της Ενωσης γιατί έχει νοικιάσει αποθήκες –δεν είχε αποθήκες- καταλαβαίνετε ότι και τα δύο πρώτα μέτρα που είναι εργαλεία από τον ευρωπαϊκό κανονισμό αλλά και από την πλευρά η οικονομική στήριξη του Υπουργείου προς την Ενωση, είναι μέτρα εφικτά που μπορούν να διασφαλίσουν το εισόδημα των αγροτών.
      Κύριε Υπουργέ, προχωρήστε στην αποδοχή των αιτημάτων. Κάνατε αντίστοιχες κινήσεις φέτος και για το σιτάρι και το καλαμπόκι, αλλά και για άλλα προϊόντα που δεν ήταν της περιοχής της δικής μας. Αλλά μέτρα και αποφάσεις που είναι προς όφελος των αγροτών, προς όφελος της υπαίθρου, είναι μέτρα τα οποία πραγματικά βοηθούν την παραγωγή, βοηθούν τον Ελληνα αγρότη σε μια δύσκολη περίοδο. 
      Ό,τι κάνατε λοιπόν σε άλλες περιοχές με αντίστοιχα προϊόντα, κάντε αυτό στην Αχαϊα, γιατί εσείς προσωπικά γνωρίζετε, αλλά και η Κυβέρνηση γνωρίζει, όπως όλοι μας, ότι το 12% της συνολικής παραγωγής των οινοποιήσιμων σταφυλιών παράγονται στην Αχαϊα. Για εμάς είναι κρίσιμος τομέας, έχει ιδιαίτερη σημασία και αφορά πάρα πολύ κόσμο. 
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ο κύριος Υπουργός έχει το λόγο για να δευτερολογήσει.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριε Κατσιφάρα, έχουμε βρεθεί πολλές φορές στο γραφείο μου και έχουμε συζητήσει για τα θέματα των αγροτών της Αχαϊας.
      Πρέπει να σας πω όμως, παρ’ ότι εξετάζουμε το αίτημα που υπεβλήθη από την Ενωση Αγροτικών Συνεταιρισμών ότι το πρόβλημα στον συγκεκριμένο νομό είναι διαρθρωτικό. Και λέω ότι είναι διαρθρωτικό, γιατί ενώ δεν έχουμε μεγάλη παραγωγή τη χρονιά αυτή, γιατί ενώ σε πολλές περιοχές της χώρας οι τιμές ανεβαίνουν, στη συγκεκριμένη περιοχή, είτε επειδή δεν τρέξαμε με τους ρυθμούς που έπρεπε να τρέξουμε για να συσκευάσουμε το προϊόν, είτε γιατί το προϊόν πωλείται κυρίως υπό χύμα μορφή  και όχι συσκευασμένο, δυστυχώς υπάρχει πρόβλημα. Δύο χρονιές που αντιμετωπίσαμε το ίδιο πρόβλημα σε όλη την Ελλάδα όμως, ενεργοποιήσαμε την απόσταξη κρίσης. 
      Τη χρονιά αυτή σε πανελλήνιο επίπεδο δεν αντιμετωπίζει το συγκεκριμένο προϊόν πρόβλημα. Παρ’ όλα αυτά, όπως πολύ σωστά είπατε μιλούμε για μεγάλες παραγωγές, προσπαθούμε να βρούμε μια λύση για να βοηθήσουμε και τους αμπελουργούς, να βοηθήσουμε και την  Ενωση Αγροτικών Συνεταιρισμών της Αχαϊας. 
      Θέλω όμως να σας πω και είναι σημαντικό ότι από τον Αύγουστο του 2008 έχουμε ένα νέο κανονισμό στην Ευρωπαϊκή Ένωση, ένα νέο κανονισμό που δίνει πολύ μεγάλα περιθώρια και εξαιρετικές προοπτικές στον αμπελοοινικό τομέα. Μας δίνει τη δυνατότητα να πάμε σε εκριζώσεις εκεί όπου δεν έχει προοπτική η αμπελοκαλλιέργεια, μας δίνει τη δυνατότητα να πάμε σε αναδιάρθρωση καλλιεργειών, έτσι ώστε μέσα από νέες φυτείες να δώσουμε νέα προοπτική και καλύτερο μέλλον στους αμπελουργούς. Μας δίνεται η δυνατότητα να προβάλουμε και να προωθήσουμε σε Τρίτες Χώρες με χρήματα της Ευρωπαϊκής Ένωσης και του κρατικού προϋπολογισμού το δικό μας κρασί. Και είναι πολύ σημαντικό ότι για πρώτη φορά δίνεται η δυνατότητα από το 2010 και μετά να πάρουν επιδότηση που δεν είχαν πάρει ποτέ οι αμπελουργοί. 
      Άρα, θα πρέπει να γίνει ένα ειδικό πρόγραμμα για την περιοχή σας, έτσι ώστε μια περιοχή που έχει εξαιρετικής ποιότητας κρασί να μπορέσουμε να το τυποποιήσουμε σωστά, να το συσκευάσουμε, να το προβάλουμε και να το προωθήσουμε για να μην αντιμετωπίζουμε κάθε χρόνο το ίδιο πρόβλημα και αναγκαζόμαστε να καταφεύγουμε σε συμπληρωματικές λύσεις για να στηρίξουμε τους αμπελουργούς.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ.
      Επανερχόμαστε στις αναφορές – ερωτήσεις πρώτου κύκλου και θα συζητηθεί η δεύτερη υπ’ αριθμόν 6965/1.10.2008 ερώτηση της Βουλευτού του Κομμουνιστικού Κόμματος Ελλάδας κ. Διαμάντως Μανωλάκου προς τον Υπουργό Εθνικής Παιδείας και Θρησκευμάτων σχετικά με την επίλυση προβλημάτων του Μουσικού Γυμνασίου και Λυκείου της Νομαρχίας Πειραιά.
      Το κείμενο της ερώτησης της κ. Μανωλάκου έχει ως εξής:
      «Αν και έχει ξεκινήσει η σχολική χρονιά, τα προβλήματα στα σχολεία συνεχίζονται, παρά τις δηλώσεις του Υπουργού Παιδείας ότι η σχολική χρονιά ξεκίνησε χωρίς προβλήματα.
      Στο μοναδικό Μουσικό Γυμνάσιο και Λύκειο της Νομαρχίας Πειραιά, όπου φοιτούν διακόσιοι τρεις μαθητές, υπάρχουν κενά σε δώδεκα καθηγητές ειδικότητας. Οι χώροι διδασκαλίας έχουν πολλά προβλήματα, αφού οι αίθουσες διδασκαλίας των μουσικών οργάνων στερούνται ηχομόνωσης, με αποτέλεσμα το μάθημα της μιας τάξης να ακούγεται στην άλλη, με επιπτώσεις στη διδασκαλία.
      Αμφιθέατρο για παραστάσεις δεν υπάρχει και η αίθουσα πολλαπλών χρήσεων χρησιμοποιείται για τραπεζαρία, αφού δεν υπάρχει αντίστοιχος χώρος με κουζίνα. Αλλά και η σίτιση δεν έχει ακόμη ξεκινήσει, αφού είναι στη διαδικασία του μειοδοτικού διαγωνισμού που θα έπρεπε να είχε γίνει από το καλοκαίρι και να παρέχεται με την έναρξη της σχολικής χρονιάς. Έτσι, αντί για τα κανονικά εννιάωρα του προγράμματος σπουδών, γίνονται πεντάωρα και εξάωρα, ενώ προοπτικά η λύση του «catering» δεν αποτελεί την καλύτερη εγγύηση  στην ποιότητα της σίτισης των μαθητών. 
      Συν τοις άλλοις, σοβαρό είναι και το ζήτημα της μεταφοράς των μαθητών από και προς το σχολείο, αφού δεν έχει ακόμα υπογραφεί νέα σύμβαση για τα πούλμαν που τους μεταφέρουν. 
      Ερωτάται ο κύριος Υπουργός, τι μέτρα θα πάρει για την άμεση πλήρωση των κενών των καθηγητών ειδικότητας καθώς και την επίλυση του κτιριακού, επισιτιστικού και μεταφορικού προβλήματος;»
      Στην ερώτηση της κ. Διαμάντως Μανωλάκου στην οποία θέλω να σημειωθεί και το ιδιαίτερο ενδιαφέρον της Έδρας θα απαντήσει ο  Υφυπουργός Εθνικής Παιδείας και Θρησκευμάτων κ. Ανδρέας Λυκουρέντζος.
      Ορίστε, κύριε Υφυπουργέ, έχετε το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, εκτιμώ το ενδιαφέρον σας, όπως και το ενδιαφέρον της κυρίας συναδέλφου για το Μουσικό Σχολείου του Πειραιά, αλλά κρατήστε και το δικό μου προσωπικό ενδιαφέρον το οποίο έχω εκδηλώσει με επίσκεψη στις 9 Σεπτεμβρίου πριν την έναρξη της νέας σχολικής χρονιάς σε μία ευτυχή στιγμή για τα μουσικά σχολεία της χώρας κατά τη διάρκεια της υποδοχής των νέων μουσικών οργάνων, τα οποία διενεμήθησαν στα τριάντα έξι μουσικά σχολεία της χώρας, ύστερα από προμήθεια την οποία πέτυχε η Κυβέρνηση με διαγωνιστική διαδικασία μέσω του Οργανισμού Σχολικών Κτηρίων και την αξιοποίηση πόρων από το Ε.Π.Ε.Α.Ε.Κ. από την Γ΄ προγραμματική περίοδο. 
      Πράγματι, κυρία Μανωλάκου, η σχολική χρονιά ξεκίνησε ομαλά, εξελίσσεται αποδοτικά για τις σπουδές των Ελληνίδων μαθητριών και των Ελλήνων μαθητών και χωρίς να σημαίνει ότι δεν συναντούμε προβλήματα, σας βεβαιώνω ότι η πορεία είναι καλή, είναι παραγωγική, είναι αξιόλογη. 
      Θέλω να σας διαβεβαιώσω, λοιπόν, ότι συζητούμε με καθυστέρηση, βέβαια, την ερώτησή σας στη Βουλή –την έχετε υποβάλλει πριν από δυόμισι μήνες- ότι ήδη έχουν αντιμετωπιστεί τα οποιαδήποτε κενά υπήρχαν σε διδακτικό προσωπικό και δεν συναντάμε τέτοια ζητήματα κατά τη διάρκεια της τωρινής λειτουργίας του σχολείου. Κατά τη διάρκεια της επίσκεψής μου και μετά την παράδοση των μουσικών οργάνων, είχαμε την ευκαιρία να συζητήσουμε με το σύλλογο των εκπαιδευτικών, τους εκπροσώπους των γονέων και των μαθητών και να αναφερθούμε στο υπαρκτό πρόβλημα του κτηρίου στέγασης του Μουσικού Σχολείου. Οι προτάσεις τους έφτασαν στο Υπουργείο με ημερομηνία αποστολής την 20η Νοεμβρίου, δηλαδή περίπου πριν από δεκαπέντε μέρες, του συλλόγου των γονέων, των καθηγητών, των μαθητών και προτείνουν την αξιοποίηση δύο γειτονικών κτηρίων, ενός του Ν.Α.Τ. και ενός του Π.Ι.Κ.Π.Α.. Αντιμετώπιση, όμως, του ζητήματος μόνο από τον Ο.Σ.Κ. μπορεί να γίνει, και υπάρχει ήδη εντολή στον Ο.Σ.Κ., να κινηθούν προς αυτήν την κατεύθυνση. 
      Θέλω, όμως, να σημειώσω, ότι προγενέστερη προγραμματική σύμβαση του Ο.Σ.Κ. με το Δήμο Πειραιά, ύψους περίπου 2.000.000 ευρώ, βελτίωσε τις συνθήκες σπουδών στο υφιστάμενο κτήριο και αυτή η συμφωνία για τη δαπάνη των 2.000.000 ευρώ είναι συμφωνία, η οποία αντιπροσωπεύει τις απόψεις όλων των ενδιαφερομένων μερών και της εκπαιδευτικής μας κοινότητας. 
      Επίσης, σε ό,τι αφορά τη σίτιση, είμαστε σε αναμονή νέων αποφάσεων από τις υπηρεσίες του Υπουργείου μας για τη βελτίωση της ποιότητας της παρεχόμενης τροφής, όσο και για την καλύτερη οργάνωση της διανομής. 
      Σε ό,τι αφορά τη μεταφορά των μαθητών, γνωρίζετε πάρα πολύ καλά ότι δεν είναι της αρμοδιότητος του Υπουργείου Εθνικής Παιδείας και Θρησκευμάτων. Εμείς έχουμε τους μαθητές, τις μαθήτριες και τους εκπαιδευτικούς που μεταφέρουν τα σχολικά λεωφορεία, αλλά βρίσκεται στην αρμοδιότητα της Νομαρχιακής Αυτοδιοίκησης. 
      Σας βεβαιώνω, λοιπόν, ότι είναι πολύ καλές οι συνθήκες σπουδών, χρειάζονται βελτιώσεις, είμαστε σε διαδικασία αντιμετώπισης των κτηριακών αναγκών. 
      Σας ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Η κυρία Μανωλάκου έχει το λόγο. 
      ΔΙΑΜΑΝΤΩ ΜΑΝΩΛΑΚΟΥ: Κύριε Υπουργέ, πράγματι, και εγώ στις αρχές του Οκτώβρη, όταν επισκέφτηκα το Μουσικό Σχολείου μου είπαν για τα μουσικά όργανα που είχατε παραδώσει, ωστόσο, έντονες ήταν οι ελλείψεις στα υπόλοιπα και τα οποία τους απασχολούσαν. Ειδικά, δε, για το κτηριακό, λέτε ότι τώρα 20 Νοεμβρίου σας ήρθαν οι προτάσεις. Το κτηριακό ζήτημα έχει μπει πάμπολλες φορές. Δεν είναι η πρώτη φορά που εμείς σαν κόμμα, κάνουμε ερώτηση. 
      Μουσικά όργανα τους παραδώσατε, κύριε Υπουργέ. Όμως, ξέρετε τι δυστυχία είναι η μία τάξη να ακούει το μουσικό όργανο της άλλης, γιατί δεν υπάρχει ηχομόνωση; Σ' αυτό το κτήριο πήγαινα εγώ δημοτικό σχολείο! Δηλαδή, είναι ένα σχολείο μερικών δεκαετιών. Μόνο μερικά μερεμέτια έχουν γίνει. Είναι το μοναδικό σχολείο του Πειραιά. 
      Δεν μπορεί να λειτουργήσει. Μην λέτε, λοιπόν, για καλές συνθήκες. 
      Σε ό,τι αφορά τη σίτιση, ξέρετε τι επιπτώσεις έχει η σίτιση. Λέτε ότι είμαστε σε αναμονή, αλλά είμαστε Δεκέμβρη μήνα. Με το να μην γίνεται κανονικά η σίτιση, τα εννιάωρα που έχουν τα παιδιά, γίνονται εξάωρα. Ε, πώς δεν έχει επίπτωση και λέτε ότι οι συνθήκες είναι καλές; Υπάρχει πρόβλημα. 
      Τέλος, το θέμα της μεταφοράς, βεβαίως, δεν είναι αρμοδιότητα δική σας, όμως είναι συλλογική η ευθύνη της Κυβέρνησης. Και κατά τη γνώμη μας έπρεπε να είναι δική σας αρμοδιότητα. Πριν από δεκαπέντε μέρες γονείς, μαθητές και δάσκαλοι κάνανε διαδήλωση στους δρόμους του Πειραιά, όλοι μαζί, γιατί έχει τελειώσει η σύμβαση για τη μεταφορά τους από και προς το σχολείο. Είναι σε κατάσταση παράτασης μέχρι 11 Δεκέμβρη και δεν ξέρουν το επόμενο διάστημα εάν θα μεταφέρονται ή όχι. Είναι πρόβλημα ή δεν είναι; Είναι αυτές καλές συνθήκες; Να σας πω και το εξής. Τα παιδιά αυτά, μαζί με τους γονείς και τους δασκάλους πριν δυο βδομάδες βγήκαν στους δρόμους. Μιλώ για πριν την εν ψυχρώ δολοφονία του δεκαπεντάχρονου. Να δείτε δηλαδή πόσο η οργή και η αγανάκτηση για τις συνθήκες παιδείας έχουν συσσωρευθεί. Πώς λοιπόν, τα σχολειά, να μην είναι στους δρόμους; Και δεν είναι μόνο το Μουσικό Σχολείου του Πειραιά. Το ίδιο πρόβλημα έχουν όλα τα μουσικά σχολεία της χώρας. Και πρέπει συνολικά να δώσετε λύση και απάντηση. 
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Υφυπουργός Εθνικής Παιδείας και Θρησκευμάτων κ. Λυκουρέντζος για να δευτερολογήσει. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κυρία Μανωλάκου, εάν προσέχατε περισσότερο την απάντησή μου, θα είχατε ακούσει ότι το κτηριακό αντιμετωπίστηκε από την προηγούμενη πολιτική ηγεσία του Υπουργείου της Κυβέρνησης Καραμανλή, όπου σε συμφωνία με τους εταίρους της εκπαιδευτικής κοινότητας και το Δήμο Πειραιά, διετέθησαν 2.000.000 ευρώ, για τη βελτίωση των συνθηκών στο υφιστάμενο κτήριο, διότι σ' αυτό συμφώνησαν όλοι οι ενδιαφερόμενοι. Πράγματι, λοιπόν, δεν είναι καινούργιο το πρόβλημα, αλλά έχουμε ανταποκριθεί. 
      Δεύτερον, σε ό,τι αφορά τη σίτιση, είπα ότι είμαστε σε αναμονή αποφάσεων που βελτιώνουν τις συνθήκες. Όχι ότι δεν υπάρχει ή ότι δεν ολοκληρώνονται οι διαδικασίες παροχής σίτισης στους μαθητές. Και ούτε αυτό συμβαίνει σε βάρος του ωραρίου σπουδών. 
      Τώρα, σε ό,τι αφορά τη μεταφορά των μαθητών, έχει επιλεγεί η Τοπική και Νομαρχιακή Αυτοδιοίκηση, διότι έχει ευέλικτους μηχανισμούς, έχει την ικανότητα να κάνει τις προκηρύξεις με ταχύτητα, να γνωρίζει τις περιοχές, να καθορίζει δρομολόγια, στοιχεία στα οποία δεν μπορεί να ανταποκριθεί ένα επιτελικό όργανο, όπως το Υπουργείο Εθνικής Παιδείας και Θρησκευμάτων, διότι δεν γνωρίζει τις περιοχές, τις διαδρομές και τις ανάγκες κάθε τοπικής κοινωνίας. Αυτή είναι η λογική χάριν της οποίας ανήκουν στην Τοπική Αυτοδιοίκηση οι αρμοδιότητες της μεταφοράς των μαθητών. 
      Παρά ταύτα, παρακολουθούμε από κοντά, όπως οι συνάδελφοι γνωρίζουν στη Βουλή, με την ευκαιρία άλλων απαντήσεων που έχω δώσει με άλλες ερωτήσεις και είναι γνωστές οι παρεμβάσεις του Υπουργείου Εθνικής Παιδείας που έχουμε κάνει, έτσι ώστε με ταχύτητα να ανταποκρίνονται άλλες υπηρεσίες του κράτους, έτσι λοιπόν και οι πόροι να εξασφαλίζονται και ταχέως να μεταβιβάζονται στις περιφέρειες και εν συνεχεία, στις νομαρχιακές αυτοδιοικήσεις. 
      Σε ό,τι αφορά τώρα τα μουσικά σχολεία, δεν μας είπατε: Επί δεκαοκτώ ολόκληρα χρόνια τα σχολεία ήταν χωρίς αναλυτικά και ωρολόγια προγράμματα σπουδών, χωρίς μουσικά όργανα, πρόσθετη διδακτική στήριξη, επιλογές τις οποίες κάναμε εμείς, και βελτιώσαμε την ποιότητα σπουδών στα μουσικά σχολεία παράλληλα με τη δέσμευση της πολιτικής ηγεσίας να μην ιδρύσουμε καινούργιο σχολείο, να φαινόμαστε δυσάρεστοι όταν δεν ανταποκρινόμαστε σε τέτοια αιτήματα, για να βελτιωθούν πράγματι, κατά το δυνατόν, οι συνθήκες σπουδών στα υφιστάμενα σχολεία. 
      Και τέλος, κυρία συνάδελφε, τα όποια προβλήματα αντιμετωπίζει η ελληνική νεολαία στην εκπαιδευτική κοινότητα και όχι μόνο, δεν αντιμετωπίζονται στο πεζοδρόμιο. Το μέλλον της Ελλάδας δεν μπορεί να το διεκδικήσουμε στο πεζοδρόμιο. Θα το διεκδικήσουμε με την κατάκτηση της γνώσης, της ποιότητας, της ανταγωνιστικότητας, με την κατάκτηση όλων εκείνων των αγαθών και ποιοτικών στοιχείων που μπορούν να εξοπλίσουν την Ελλάδα, έτσι ώστε να στέκεται με ισοτιμία απέναντι στην μεγάλη δημοκρατική οικογένεια της Ευρώπης, στην οποία ανήκει, να στέκεται ανταγωνιστικά ανάμεσα σε φίλους, συμμάχους και εταίρους. 
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων. 
    ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, εισερχόμαστε στην ημερήσια διάταξη της 
    ΝΟΜΟΘΕΤΙΚΗΣ ΕΡΓΑΣΙΑΣ
    Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
    Υπουργείου Υγείας και Κοινωνικής Αλληλεγγύης
    Ψήφιση στο σύνολο του σχεδίου νόμου: «Προστασία ανηλίκων από τον καπνό και τα αλκοολούχα ποτά και άλλες διατάξεις».
    Το νομοσχέδιο θα ψηφιστεί στο σύνολο στη συνέχεια.
    Υπουργείου Εσωτερικών.
    Μόνη συζήτηση επί της αρχής, των άρθρων και του συνόλου του σχεδίου νόμου: «Αναδιοργάνωση της δημοτικής αστυνομίας και ρυθμίσεις λοιπών θεμάτων αρμοδιότητας Υπουργείου Εσωτερικών».
    Το νομοσχέδιο θα συζητηθεί κατά τη σημερινή συνεδρίαση.
    Κυρίες και κύριοι συνάδελφοι, επανερχόμαστε στο νομοσχέδιο του Υπουργείου Υγείας και Κοινωνικής Αλληλεγγύης.
    Ψήφιση στο σύνολο του σχεδίου νόμου: «Προστασία ανηλίκων από τον καπνό και τα αλκοολούχα ποτά και άλλες διατάξεις».
    Πριν προχωρήσουμε στην ψηφοφορία, ο Υφυπουργός Υγείας και Κοινωνικής Αλληλεγγύης κ. Παπαγεωργίου ζήτησε να κάνει μία νομοτεχνική βελτίωση.
    Ελάτε, κύριε Υφυπουργέ.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε.
    Κύριε Πρόεδρε, θα ήθελα να κάνω μία αναδιατύπωση-συντακτική συμπλήρωση. Στον τρίτο στίχο της δευτέρας παραγράφου του άρθρου 24 διατυπώνεται: «Η χρήση γραφείων και υπηρεσιών διοίκησης». Αν είναι να διαβάσω ολόκληρη τη δεύτερη παράγραφο…
    ΠΡΟΕΔΡΕΥΩΝ (Αναστάσιος Νεράντζης): Δεν χρειάζεται, εντάξει.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ. 
    ΠΡΟΕΔΡΕΥΩΝ (Αναστάσιος Νεράντζης): Ερωτάται το Σώμα: Γίνεται δεκτό στο σύνολο το νομοσχέδιο, ως διενεμήθη και με τη νομοτεχνική αναδιατύπωση του κυρίου Υπουργού; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΘΕΟΔΩΡΟΣ ΔΡΙΤΣΑΣ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς το νομοσχέδιο του Υπουργείου Υγείας και Κοινωνικής Αλληλεγγύης: «Προστασία ανηλίκων από τον καπνό και τα αλκοολούχα ποτά και άλλες διατάξεις» έγινε δεκτό κατ’ αρχήν, κατ’ άρθρον και στο σύνολο κατά πλειοψηφία ως διενεμήθη και με τη νομοτεχνική αναδιατύπωση του κυρίου Υπουργού και έχει ως εξής: 
    (Να καταχωρισθεί το κείμενο του νομοσχεδίου)
    ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Αναστάσιος Νεράντζης): Το Σώμα παρέσχε τη ζητηθείσα εξουσιοδότηση.
    Κυρίες και κύριοι συνάδελφοι, επανερχόμαστε στο νομοσχέδιο του Υπουργείου Εσωτερικών.
    Μόνη συζήτηση επί της αρχής, των άρθρων και του συνόλου του σχεδίου νόμου: «Αναδιοργάνωση της δημοτικής αστυνομίας και ρυθμίσεις λοιπών θεμάτων αρμοδιότητας Υπουργείου Εσωτερικών».
    Η Διάσκεψη των Προέδρων απεφάσισε στη συνεδρίασή της 4/12/2008 τη συζήτηση του νομοσχεδίου σε τρεις συνεδριάσεις. Στη σημερινή συνεδρίαση θα συζητηθεί το νομοσχέδιο επί της αρχής.
    Εν τω μεταξύ, από τις κοινοβουλευτικές ομάδες των κομμάτων μας απεστάλησαν επιστολές με τις οποίες ορίζονται εν σχέσει με το παρόν νομοσχέδιο ειδικός αγορητής του Κ.Κ.Ε. η Βουλευτής Πειραιώς και Αντιπρόεδρος της Βουλής κ. Νικολαΐδου Βέρα. Από το ΣΥ.ΡΙΖ.Α. ως ειδικός αγορητής ορίζεται ο Βουλευτής Πειραιώς κ. Θοδωρής Δρίτσας. Από το Λαϊκό Ορθόδοξο Συναγερμό ορίζεται ως ειδικός αγορητής ο Βουλευτής κ. Γεωργιάδης Άδωνις-Σπυρίδων. 
    Οι Βουλευτές κ. Βάσω Παπανδρέου και κ. Θανάσης Λεβέντης ζητούν ολιγοήμερη άδεια απουσίας για μετάβαση στο εξωτερικό. 
    Η Βουλή εγκρίνει; 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Αναστάσιος Νεράντζης): Η Βουλή ενέκρινε τη ζητηθείσα άδεια.
    Το λόγο έχει εισηγητής της Πλειοψηφίας, Βουλευτής Ευβοίας, κ. Συμεών Κεδίκογλου.
    ΣΙΜΟΣ ΚΕΔΙΚΟΓΛΟΥ: Κυρίες και κύριοι, δεν μπορώ να ξεκινήσω την εισήγηση του νομοσχεδίου του Υπουργείου Εσωτερικών για τη Δημοτική Αστυνομία, χωρίς να αναφερθώ στα γεγονότα των τελευταίων ημερών που πυροδοτήθηκαν από τον τραγικό φόνο του δεκαπεντάχρονου Αλέξη. Η λύπη δεν αρκεί για να ορίσει τα συναισθήματα των πολιτών. Λυπηρός είναι κάθε θάνατος ανθρώπου, πόσω μάλλον εφήβου, από οποιαδήποτε αιτία. Για το θάνατο, όμως, του δεκαπεντάχρονου στα Εξάρχεια, πέραν της οδύνης, υπάρχει και οργή, γιατί συνέβη με απαράδεκτο τρόπο. Προκλήθηκε από το χέρι ανθρώπου, τον οποίο η πολιτεία όρισε να τηρεί το νόμο και την τάξη και πάνω απ’ όλα να προστατεύει τη ζωή των πολιτών. Και ακολούθησαν οι ταραχές και οι καταστροφές των τελευταίων ημερών, που κατέδειξαν, αν μη τι άλλο, σαφή δυσλειτουργία του συστήματος προστασίας και ασφάλειας των πολιτών. Η αποτελεσματική λειτουργία του συστήματος αυτού είναι η αποστολή της Αστυνομίας και ευρύτερα των Σωμάτων που την επικουρούν, να διασφαλίζουν τους πολίτες, να προστατεύουν τις περιουσίες και τις δραστηριότητές τους, να προστατεύουν τα δικαιώματά τους. Είναι υψίστης σημασίας για την ομαλή λειτουργία μιας δημοκρατικής πολιτείας, ιδιαίτερα σε μία εποχή κρίσης και διεθνούς αβεβαιότητας, όπως αυτή που διανύουμε. 
    Το σύστημα προστασίας και ασφάλειας των πολιτών καλύπτει ένα ευρύτατο φάσμα, από την αντιμετώπιση της εγκληματικότητας μέχρι την ομαλή ροή της καθημερινότητας. Το κύριο βάρος πέφτει στην Αστυνομία φυσικά, για την οποία είμαι βέβαιος ότι θα ήταν χρήσιμη μία συζήτηση στη Βουλή για το ρόλο που πρέπει να διαδραματίσει και τον τρόπο που θα ανταποκριθεί καλύτερα. Υπάρχουν όμως και τα Σώματα, οι φορείς που την επικουρούν στο σύστημα προστασίας και ασφάλειας των πολιτών, όπως είναι η Πυροσβεστική, η Αγροφυλακή και η Δημοτική Αστυνομία, οι οποίες για πρώτη φορά υπάγονται στο ίδιο Υπουργείο. Το Υπουργείο Εσωτερικών είναι πλέον ένα ενιαίο Υπουργείο με τεράστιες αρμοδιότητες, που καλύπτουν ένα φάσμα από τα παραδοσιακά θέματα της Δημόσιας Διοίκησης και της Τοπικής Αυτοδιοίκησης μέχρι τα μεγάλα θέματα της μετανάστευσης και ιδίως τα θέματα της διαλειτουργικότητας της Αστυνομίας, του Πυροσβεστικού Σώματος με άλλους φορείς του ευρύτερου δημόσιου τομέα που έχουν συναφείς αρμοδιότητες.
    Κυρίες και κύριοι, το νομοσχέδιο αυτό αποτελεί προϊόν της οργανικής διασύνδεσης του Υπουργείου Εσωτερικών, Δημόσιας Διοίκησης και Αποκέντρωσης με το Υπουργείο Δημόσιας Τάξης. Για πρώτη φορά πραγματοποιείται μία σημαντική τομή στο ρόλο της Δημοτικής Αστυνομίας στην παρακολούθηση των τοπικών ζητημάτων με σκοπό την αποσυμφόρηση της Ελληνικής Αστυνομίας από την παρακολούθηση διοικητικών παραβάσεων και τη συγκέντρωσή της στο έργο της ασφάλειας των πολιτών. Με το νομοσχέδιο αυτό κατά τα πρότυπα αναπτυγμένων χωρών αναδιοργανώνουμε τη Δημοτική Αστυνομία, καθορίζουμε έναν σύγχρονο τρόπο στελέχωσης και λειτουργίας της και σύμφωνα με την αρχή της επικουρικότητας της αναθέτουμε την ευθύνη της αστυνόμευσης τοπικών ζητημάτων αρμοδιότητας των δήμων. 
    Η πρωτοβουλία της Κυβέρνησης είναι σημαντική σε δύο άξονες. 
    Πρώτον, δίνει τα μέσα στις τοπικές κοινωνικές για την αποτελεσματική ρύθμιση των τοπικών ζητημάτων, καθώς πλέον παρέχεται στους δήμους η αρμοδιότητα πέραν της ρύθμισής τους και της παρακολούθησης και της επιβολής κυρώσεων σε περίπτωση παράβασης. 
    Δεύτερον, δημιουργεί ένα σύγχρονο εργαλείο με την αναβάθμιση και την αναδιοργάνωση της Δημοτικής Αστυνομίας, η οποία δυστυχώς έχει περιοριστεί μέχρι σήμερα στην παρακολούθηση της παράνομης στάθμευσης. Με το νομοσχέδιο αυτό η Δημοτική Αστυνομία αποκτά την οργάνωση και τις αρμοδιότητας που της είναι απαραίτητες, προκειμένου να μπορέσει να σταθεί αρωγός στο πλάι των πολιτών για τη βελτίωση της εικόνας που αντικρίζουν καθημερινά στην πόλη τους. Παράλληλα, η νέα αυτή Δημοτική Αστυνομία απαλλάσσει την Ελληνική Αστυνομία από την παρακολούθηση διοικητικών παραβάσεων, προκειμένου να μπορέσουν οι δυνάμεις που θα εξοικονομηθούν να χρησιμοποιηθούν στη βελτίωση της αίσθησης της ασφάλειας των πολιτών. Η Δημοτική Αστυνομία αποτελεί ένα σημαντικό θεσμό για τη λειτουργία της Τοπικής Αυτοδιοίκησης στη χώρα μας, αφού ουσιαστικά αποτελεί ένα βασικό εργαλείο για την εφαρμογή του προγράμματος των τοπικών αρχών. 
    Στην Ελλάδα η Δημοτική Αστυνομία πρωτοεμφανίζεται ήδη με τη δημιουργία του νεοελληνικού κράτους και αναγεννήθηκε κατά τη δεκαετία του ’80, χωρίς όμως να αποκτήσει πραγματικό ρόλο. Με το προεδρικό διάταγμα του 2002 επιχειρήθηκε η πραγματική θέση της σε λειτουργία, αλλά και αυτή η προσπάθεια δεν απέδωσε τα αναμενόμενα, αφού έξι χρόνια μετά η Δημοτική Αστυνομία εξακολουθεί να αναλώνεται κατά βάση στον έλεγχο της παράνομης στάθμευσης χωρίς καμμία στρατηγική. Τούτο οφείλεται σε μεγάλο βαθμό στη σύγχυση που υπάρχει σχετικά με τις αρμοδιότητές της και την έλλειψη ενός καθαρού οράματος για το στόχο της. Έτσι, δεν κατάφερε να βρει την καταξίωση που της αξίζει στη συνείδηση των πολιτών. Ήδη από την προηγούμενη διακυβέρνηση της Νέας Δημοκρατίας διαπιστώθηκαν τα προβλήματα και τα κενά που υπήρχαν και άρχισε να λαμβάνεται μέριμνα προς την κατεύθυνση της επίλυσής τους, έτσι ώστε να μπορέσει να αποκτήσει μέλλον και προοπτική η Δημοτική Αστυνομία. Στο πλαίσιο αυτό με το ν. 3274/2004 δόθηκε στους Ο.Τ.Α. που διέθεταν δημοτικούς αστυνομικούς η δυνατότητα για προαιρετική άσκηση αρμοδιοτήτων, χωρίς ωστόσο να καταγραφούν τα επιθυμητά αποτελέσματα, λόγω περιορισμένης κινητοποίησης των τοπικών αρχών. 
    Με βάση τα ανωτέρω, κρίθηκε αναγκαίος ο συνολικός επανασχεδιασμός ή -αν θέλετε- η επανίδρυση του θεσμού και η προσαρμογή του στη σύγχρονη πραγματικότητα στο πλαίσιο του ενιαίου πλέον Υπουργείου Εσωτερικών. Έτσι, με το νέο Κώδικα Δήμων και Κοινοτήτων, μεταξύ άλλων, συστηματοποιήθηκε και κατηγοριοποιήθηκε για πρώτη φορά το εύρος των αρμοδιοτήτων των δήμων και των κοινοτήτων, με αποτέλεσμα ο ρόλος της Τοπικής Αυτοδιοίκησης να αναβαθμιστεί, να γίνει ουσιαστικότερος και να σηματοδοτήσει την προσαρμογή της στις ανάγκες της σύγχρονης πραγματικότητας. Το γεγονός αυτό είχε ως περαιτέρω συνέπεια τη θεσμική αναβάθμιση και της Δημοτικής Αστυνομίας, αφού, οδηγώντας στη διεύρυνση των τοπικών υποθέσεων, επέφερε και τη διεύρυνση των αρμοδιοτήτων της. Δημιουργείται έτσι ένα είδος τεκμηρίου αρμοδιότητας υπέρ της Δημοτικής Αστυνομίας για τον έλεγχο της εφαρμογής των κανονιστικών ρυθμίσεων που αφορούν τοπικές υποθέσεις. Μάλιστα, η άσκηση αστυνόμευσης από τη Δημοτική Αστυνομία δεν συνεπάγεται ρωγμή στο σύστημα αστυνόμευσης της χώρας, αφού η Δημοτική Αστυνομία δεν αναλαμβάνει την άσκηση όλων των αρμοδιοτήτων αστυνόμευσης στα διοικητικά της όρια, αλλά δρα συμπληρωματικά και μάλιστα σε απόλυτη συνάφεια με τη διοίκηση των τοπικών υποθέσεων.
  Η Δημοτική Αστυνομία είναι άρρηκτα συνυφασμένη με την Τοπική Αυτοδιοίκηση. 
      Με το σχέδιο νόμου που εισηγούμαστε πραγματοποιείται μια σειρά από τομές στην αποστολή και την οργάνωση της Δημοτικής Αστυνομίας, με στόχο την καλύτερη εξυπηρέτηση του πολίτη-δημότη και την αναβάθμιση της ποιότητας ζωής στις πόλεις και στα χωριά. 
      Στο δεύτερο κεφάλαιο ρυθμίζονται υπηρεσιακά και λειτουργικά ζητήματα της Τοπικής Αυτοδιοίκησης A΄ και Β΄ βαθμού. 
      Στο τρίτο κεφάλαιο ρυθμίζονται θέματα κεντρικής και αποκεντρωμένης  διοίκησης. 
      Και στο τέταρτο κεφάλαιο ρυθμίζονται ζητήματα ιθαγένειας και μεταναστευτικής πολιτικής. 
      Ειδικότερα με το νομοσχέδιο ρυθμίζονται για πρώτη φορά ρητά και συγκεκριμένα οι αρμοδιότητες που ασκεί η Δημοτική Αστυνομία. Ο καθορισμός έγινε με βάση την αρχή της επικουρικότητας και καλύπτει την παρακολούθηση της εφαρμογής των κανονιστικών και ατομικών ρυθμίσεων τοπικού χαρακτήρα, που ρητά ανήκουν στους πρωτοβάθμιους Οργανισμούς Τοπικής Αυτοδιοίκησης, σύμφωνα με τον Κώδικα Δήμων και Κοινοτήτων. Το φάσμα των αρμοδιοτήτων είναι ευρύτατο. Θα ασχοληθούμε με καθεμία στην κατ’ άρθρον συζήτηση. Εγώ απλώς θέλω να σημειώσω το ρόλο που καλείται να παίξει στην εφαρμογή των σχεδίων πολιτικής προστασίας. 
      Μετά από μελέτη που εκπόνησε η Ελληνική Εταιρεία Τοπικής Ανάπτυξης και Αυτοδιοίκησης καθορίστηκε ότι όσοι δήμοι διαθέτουν Δημοτική Αστυνομία που αριθμεί περισσότερα από πενήντα άτομα, τότε αυτή ασκεί όλες τις αρμοδιότητες του νόμου. Σε περίπτωση που η Δημοτική Αστυνομία στελεχώνεται με λιγότερα άτομα των πενήντα, ορίζεται πλέον ρητά ποιες είναι οι αρμοδιότητες που ασκούνται υποχρεωτικά απ’ αυτήν. Παράλληλα επιτρέπεται σε δήμους που ανήκουν στην κατηγορία αυτή αλλά επιθυμούν να ασκήσουν περισσότερες από τις υποχρεωτικές αρμοδιότητες, να το πράξουν. 
      Τέλος  προβλέπεται και για δήμους ή κοινότητες που δεν έχουν συστήσει Υπηρεσία Δημοτικής Αστυνομίας η δυνατότητα  σύναψης συμβάσεων διαδημοτικής συνεργασίας με όμορους δήμους ή κοινότητες που διαθέτουν τέτοια υπηρεσία. 
      Παράλληλα με το νομοσχέδιο πραγματοποιείται για πρώτη φορά η ομογενοποίηση και η συστηματοποίηση της υπηρεσιακής διάρθρωσης του προσωπικού της Δημοτικής Αστυνομίας και του  διακριτού ρόλου της στο πλαίσιο της λειτουργίας των πρωτοβάθμιων Οργανισμών Τοπικής Αυτοδιοίκησης. Πιο συγκεκριμένα, καθίσταται ειδική αυτοτελής Υπηρεσία, που συστήνεται με τον Οργανισμό Εσωτερικής Υπηρεσίας του οικείου δήμου ή της κοινότητας. Αποτελείται, δε, μόνο από ένστολο προσωπικό που δεν οπλοφορεί. Επειδή έγινε συζήτηση στην Επιτροπή για την ανάγκη οπλοφορίας ή μη των ανδρών και των γυναικών της Δημοτικής Αστυνομίας νομίζω ότι οι τελευταίες εξελίξεις δικαιώνουν αυτό που είχαμε πει και στην επιτροπή, ότι περισσότερα όπλα σε μια κοινωνία δεν σημαίνουν περισσότερη ασφάλεια. 
      Βεβαίως η Δημοτική Αστυνομία μπορεί να υποστηρίζεται και από διοικητικό και επιστημονικό προσωπικό, το οποίο υπηρετεί σε άλλες υπηρεσίες του δήμου και το οποίο διατίθεται με απόφαση του αρμοδίου προς διορισμό οργάνου, ασκώντας κύρια ή παράλληλα καθήκοντα. Το προσωπικό της Δημοτικής Αστυνομίας υπάγεται σε ιδιαίτερη ιεραρχία και κανόνες πειθαρχίας, ώστε να μπορεί να δρα συντεταγμένα, κι όχι όπως σήμερα, να παρέχει δηλαδή τις υπηρεσίες του σε εικοσιτετράωρη βάση εντός και εκτός γραφείου. Έχει μάλιστα τα καθήκοντα ειδικού ανακριτικού υπαλλήλου όταν πρόκειται για ποινικώς διωκόμενα παραπτώματα τα οποία εμπίπτουν στις αρμοδιότητες της Δημοτικής Αστυνομίας. 
      Παράλληλα πραγματοποιείται ο προσδιορισμός των κατηγοριών και των κλάδων στις οποίες διακρίνεται το προσωπικό της Δημοτικής Αστυνομίας, καθώς δεν πρόκειται για στρατιωτικό προσωπικό. Έχει ακολουθηθεί η φιλοσοφία που διέπει και το λοιπό προσωπικό των πρωτοβάθμιων Οργανισμών Τοπικής Αυτοδιοίκησης. Με το νομοσχέδιο καθορίζεται η διάρθρωση της υπηρεσίας της Δημοτικής Αστυνομίας σε επίπεδο διεύθυνσης και σε περισσότερα τμήματα και καθορίζεται κατά τρόπο αδιάβλητο και αντικειμενικό η ιεραρχία, ο τρόπος προαγωγής, καθώς και η ρύθμιση θεμάτων αποσπάσεων και μετατάξεων. 
      Στις τουριστικές περιοχές παρέχεται η δυνατότητα απόσπασης κατά την τουριστική περίοδο υπαλλήλου της Δημοτικής Αστυνομίας σε Δημοτική Αστυνομία άλλου δήμου τουριστικής περιοχής, κατά παρέκκλιση κάθε άλλης διάταξης και για διάστημα που δεν μπορεί να είναι μεγαλύτερο από έξι μήνες. Προκειμένου να διασφαλιστεί η αξιοποίηση του προσωπικού που θα εκπαιδευθεί με το σχέδιο προβλέπεται ότι για το προσωπικό της Δημοτικής Αστυνομίας δεν υπάρχει η δυνατότητα μετάταξης σε αντίστοιχη υπηρεσία δήμου ή κοινότητας αν δεν παρέλθει οκταετία από την πρόσληψή του. 
      Με τις μεταβατικές διατάξεις προβλέπεται η λήξη της θητείας των προϊστάμενων οργανικών μονάδων, καθώς και ότι εντός τριών μηνών από την έναρξη ισχύος του νόμου συνέρχεται υποχρεωτικά το υπηρεσιακό συμβούλιο για την επιλογή στις θέσεις της ιεραρχίας. 
      Τώρα να περάσουμε στο δεύτερο κεφάλαιο, όπου τροποποιούνται διατάξεις για τον Κώδικα Δήμων και Κοινοτήτων. Κι επειδή έγινε συζήτηση στη  Βουλή για το πώς για διατάξεις που περάσανε σχετικά πρόσφατα -γιατί είναι πρόσφατη η ψήφιση του νέου Κώδικα-  χρειάζεται η τροποποίησή τους, θα ήθελα να πω ότι ο Κώδικας ξεκίνησε πολύ φιλόδοξα ,και ορθώς, αλλά είχε ρυθμίσεις που έπρεπε να προχωρήσουν το ταχύτερο δυνατόν  για να μπορέσουμε επιτέλους να πάμε στην πραγματική αποκέντρωση, στην πραγματική Τοπική Αυτοδιοίκηση. Όμως οι ίδιοι δήμοι που εγκαταλείφθηκαν όλα αυτά τα χρόνια δεν μπόρεσαν να αντέξουν την προσπάθεια προσαρμογής που οι ίδιοι είχαν εισηγηθεί και αυτό παρ’ ότι το 90% και πλέον των διατάξεων του Κώδικα ήταν εισηγήσεις της Κ.Ε.Δ.Κ.Ε.. Η ίδια η Κ.Ε.Δ.Κ.Ε., όπως κατέθεσαν οι εκπρόσωποί της και στην επιτροπή, επιθυμεί τις τροποποιήσεις που επιφέρει το παρόν νομοσχέδιο. 
      Θα ήθελα να αναφερθώ στο θέμα των δημοτικών ραδιοφώνων γιατί αποτελεί πέραν όλων των άλλων και ένα πολιτικό εργαλείο, ένα εκλογικό εργαλείο και θα πρέπει να υπάρξουν οι κατάλληλες ασφαλιστικές δικλίδες για να μην γίνουν φερέφωνα των δημάρχων και η διαβούλευση της Κ.Ε.Δ.Κ.Ε. και της Ε.Σ.Η.Ε.Α., όπως έχει προγραμματιστεί, πρέπει να ολοκληρωθεί μέσα στον Ιανουάριο. 
      Στο τρίτο κεφάλαιο, στα θέματα κεντρικής και αποκεντρωμένης διοίκησης: Σας είπα ότι είναι το σχέδιο φιλόδοξο. Επιχειρεί την ομογενοποίηση ενός ευρύτατου τομέα και έχουμε τη δημιουργία του Συμβουλίου Ασφάλειας και Πολιτικής Προστασίας. Ακούστηκαν τα περί Γενικής Γραμματείας Πολιτικής Προστασίας που δεν θα μπορεί να λειτουργήσει με το νέο όργανο. Μα, αυτός ακριβώς είναι ο σκοπός του νέου οργάνου. Πλέον η Γενική Γραμματεία Πολιτικής Προστασίας θα πρέπει να συντονίζεται και με άλλες υπηρεσίες, όπως είναι η Αστυνομία, το Πυροσβεστικό Σώμα, η Διεύθυνση Πολιτικής Άμυνας, της Πολιτικής Σχεδίασης Έκτακτης Ανάγκης. Αυτός είναι ο ρόλος του Συμβουλίου Ασφαλείας και Πολιτικής Προστασίας. 
      Επίσης έχουμε έναν εξορθολογισμό της κεντρικής διοίκησης. Για παράδειγμα, διευρύνονται τα αποδεικτικά μέσα που μπορεί να χρησιμοποιήσει κάποιος σε αιτήσεις προς τη Δημόσια Διοίκηση. Δεν είναι δυνατόν κυρίες και κύριοι να μπορείς να ταξιδέψεις με την άδεια οδήγησής σου σε άλλη χώρα αλλά να μην μπορείς να πάρεις πιστοποιητικό από μία Υπηρεσία. 
      Θα ήθελα απλώς να αναφερθώ στο τέταρτο κεφάλαιο, πριν κλείσω, όπου ρυθμίζονται θέματα ιθαγένειας και μεταναστευτικής πολιτικής. Γίνεται ένα πρώτο βήμα -χρειαζόμαστε κι άλλα πολλά- στην προσπάθεια για την καλύτερη ενσωμάτωση των μεταναστών στην ελληνική κοινωνία. Είναι ένας φιλόδοξος στόχος. Έχουμε αναλογικά μεγαλύτερο ποσοστό μεταναστών από ό,τι σε άλλες χώρες- μέλη της Ευρωπαϊκής Ένωσης, αλλά νομίζω ότι και τα τελευταία γεγονότα σε ό,τι αφορά τη συμμετοχή αλλοδαπών καθιστούν επιτακτική την ανάγκη της καλύτερης δυνατής ενσωμάτωσής τους. Γι’ αυτό φαντάζομαι ότι δεν θα υπάρχουν αντιρρήσεις σ’ ό,τι αφορά την διευκόλυνση των συναλλαγών των ξένων μεταναστών, την προστασία του παιδιού και της ενότητας της οικογένειας ή τη διευκόλυνση παροχής αδειών διαμονής δεκαετούς διάρκειας. 
      Περισσότερα θα πω στην κατ’ άρθρον συζήτηση. Σας ευχαριστώ. Και φυσικά εισηγούμαι την υπερψήφιση του νομοσχεδίου. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε κύριε Κεδίκογλου. 
      Το λόγο έχει ο εισηγητής της Αξιωματικής Αντιπολίτευσης, ο Βουλευτής του ΠΑ.ΣΟ.Κ. κ. Γεώργιος Ντόλιος. 
      ΓΕΩΡΓΙΟΣ ΝΤΟΛΙΟΣ: Κύριοι συνάδελφοι, η σημερινή συζήτηση, όπως όλοι αντιλαμβάνεστε, έχει μια ιδιαιτερότητα. Διεξάγεται σε μια χρονική στιγμή κατά την οποία όλη η χώρα είναι αναστατωμένη. Νομίζω ότι όλοι νιώθουν την οργή και αγανάκτηση που διακατέχει τον ελληνικό λαό για τον άδικο χαμό ενός δεκαπεντάχρονου παιδιού, για την άνανδρη και εν ψυχρώ κυριολεκτικά εκτέλεσή του. Οργή και αγανάκτηση νιώθει ο ελληνικός λαός για το κράτος γενικά, για ένα κράτος που εμφανίζεται διαλυμένο και ανήμπορο. Οργή και αγανάκτηση νιώθει για την Κυβέρνηση που εμφανίζεται ως μια «κυβέρνηση-οπερέτα». Οργή κι αγανάκτηση νιώθει για το πολιτικό σύστημα, το οποίο καλείται να αποδείξει στο σύνολό του ότι μπορεί να αντιδράσει. 
      Τι συμβαίνει όμως, κύριοι συνάδελφοι, αυτές τις μέρες, τι συμβαίνει αυτήν την ώρα, τι συνέβη χθες το βράδυ; Αρκούν οι «γνωστοί άγνωστοι», αυτούς που τους μετράμε σε κάποιες δεκάδες ή και σε λίγες εκατοντάδες, για να κατεδαφίσουν την Αθήνα; Είναι μόνον αυτοί οι άνθρωποι που προκάλεσαν αυτά τα γεγονότα στην Αθήνα, στη Θεσσαλονίκη, στην Πάτρα, στην Λάρισα, στο Βόλο, στην Κέρκυρα και σε άλλες ελληνικές πόλεις; Δεν είναι κάποιες χιλιάδες αυτοί οι άνθρωποι που συμβάλλουν στη δημιουργία αυτών των γεγονότων; Πώς συνέβη αυτό; Δεν θα πρέπει η Βουλή να κάνει μία συζήτηση για το τι πραγματικά συμβαίνει; Δεν θα πρέπει να επιχειρήσουμε να περιγράψουμε κατ’ αρχάς το γεγονός, να το εξηγήσουμε στη συνέχεια, για να μπορέσουμε να το αντιμετωπίσουμε με τον καλύτερο δυνατό τρόπο; Δεν είναι φανερό ότι υπάρχει μία σωρευμένη αγανάκτηση, μία αγανάκτηση που υπάρχει από μία οικονομική κατάσταση, από απίστευτες πραγματικά οικονομικές διαφορές που υπάρχουν στην ελληνική κοινωνία, μία αγανάκτηση η οποία προκύπτει από ένα διαρκές αίσθημα αδικίας, μία αγανάκτηση η οποία προκύπτει από ένα διαρκές και προκλητικό, θα έλεγα, αίσθημα κοροϊδίας;
      Θεωρώ ότι είναι απαραίτητο να κάνουμε μία τέτοια συζήτηση στην ελληνική Βουλή. Προπαντός, είναι απαραίτητο να την κάνουμε σε αυτήν την Αίθουσα, γιατί φοβάμαι ότι και αυτό το πελώριο ζήτημα το οποίο δημιουργήθηκε στη χώρα θα το εξαντλήσουμε ως συζήτηση ενώπιον των τηλεοπτικών καμερών. Δεν είναι βεβαίως η πρώτη και η μοναδική φορά που συμβαίνει αυτό.
      Πριν μπω στο νομοσχέδιο αυτό καθ’ εαυτό να θέσω ένα ζήτημα. Το έθεσα και στην επιτροπή και θεωρώ πλέον ότι είναι πολύ σοβαρό ζήτημα, γιατί αποτελεί μία γενικευμένη τακτική εκ μέρους της Κυβέρνησης. Είναι ο τρόπος με τον οποίο νομοθετούμε. Την προηγούμενη εβδομάδα στην Ολομέλεια της Βουλής ψηφίστηκε ένα νομοσχέδιο του Υπουργείου Δικαιοσύνης. Αφορούσε τρία πράγματα: την κύρωση Σύμβασης του Συμβουλίου της Ευρώπης για τη γενετήσια προσβολή των παιδιών, την τροποποίηση του Κώδικα Νόμων για τα ναρκωτικά και τις αναγκαίες τροποποιήσεις για την αποσυμφόρηση των φυλακών. Πείτε μου πώς είναι δυνατόν να καθορίσει ένας συνάδελφος ή μία παράταξη ή ένα κόμμα τη στάση του επί της αρχής ενός τέτοιου νομοσχεδίου.
      Την προηγούμενη εβδομάδα, όταν συζητούσαμε αυτό το νομοσχέδιο στην επιτροπή και σήμερα συζητάμε στην Αίθουσα, πήγα στη διπλανή αίθουσα, γιατί υπήρχε μία τροπολογία για την αγωγό πετρελαίου που αφορούσε το νομό μας και διαπίστωσα ότι οι συνάδελφοι έθεταν ακριβώς το ίδιο ζήτημα για το συζητούμενο σε εκείνη την επιτροπή νομοσχέδιο του Υπουργείου Ανάπτυξης.
      Όσον αφορά το σημερινό νομοσχέδιο, έχουμε ένα νομοσχέδιο με τέσσερα κεφάλαια, κύριε Υπουργέ, διαφορετικά μεταξύ τους. Το ένα αφορά τη Δημοτική Αστυνομία, το άλλο αφορά υπηρεσιακά θέματα της Κ.Ε.Δ.Κ.Ε., της Τ.Ε.Δ.Κ. και των Ο.Τ.Α., το άλλο αφορά υπηρεσιακά θέματα της κεντρικής και αποκεντρωμένης διοίκησης και το τέταρτο αφορά ρυθμίσεις θεμάτων ιθαγένειας και μεταναστευτικής πολιτικής. Με κανέναν τρόπο δεν είναι δυνατόν να συνδεθούν αυτά τα κεφάλαια σε μία αρχή. Με κανέναν τρόπο δεν είναι δυνατόν να υπάρχει μία επί της αρχής προσέγγιση. Είναι, λοιπόν, ένα γενικότερο ζήτημα η ποιότητα με την οποία παράγεται το νομοθετικό έργο.
      Μπορώ να γίνω πιο συγκεκριμένος για το σημερινό νομοσχέδιο. Με ένα άρθρο, το άρθρο 20, γίνονται είκοσι πέντε τροποποιήσεις στον Κώδικα Δήμων και Κοινοτήτων, ένα νόμο που τον ψηφίσαμε πριν δύο χρόνια με τη διαδικασία των Κωδίκων, ένα νόμο που υποτίθεται ότι επεξεργαστήκαμε με ιδιαίτερη προσοχή για ιδιαίτερα μακρό χρονικό διάστημα και τον οποίο φέραμε στη Βουλή ως ένα νομοθέτημα που θα μας συνοδεύει για αρκετά χρόνια.
      Με ένα άρθρο, λοιπόν, το άρθρο 20, κάνουμε είκοσι πέντε τροποποιήσεις στον Κώδικα. Είπε ο κύριος συνάδελφος της Πλειοψηφίας ότι οι περισσότερες από αυτές τις τροποποιήσεις είναι προτάσεις της Κ.Ε.Δ.Κ.Ε.. Ε, και; Η Κ.Ε.Δ.Κ.Ε. συμμετείχε στην επεξεργασία του Κώδικα. Δηλαδή, αυτό αποτελεί άλλοθι για να νομοθετούμε με αυτό τον τρόπο;
      Με άλλο άρθρο, το άρθρο 29, έχουμε δεκάξι τροποποιήσεις διαφόρων νόμων, οι δεκατρείς στο προεδρικό διάταγμα 96/2007, περσινό διάταγμα που αφορά πάλι κωδικοποίηση των διατάξεων της νομοθεσίας για την εκλογή Βουλευτών. Και αυτό το προεδρικό διάταγμα το επεξεργαστήκαμε με ιδιαίτερη ευλάβεια. 
      Με το άρθρο 31 γίνονται δέκα τροποποιήσεις διαφόρων νόμων. Οι έξι αφορούν την κύρωση Κώδικα Κατάστασης Δημοσίων Υπαλλήλων. 
      Νομίζω ότι δεν χρειάζεται να αναφέρω άλλα επιχειρήματα για να καταδείξω την ποιότητα με την οποία παράγεται το νομοθετικό έργο σε αυτήν την Αίθουσα. Είναι μία γενικευμένη κατάσταση. Απευθύνω έκκληση στο Προεδρείο, στον Πρόεδρο της Βουλής, για να πάρει θέση. Δεν είναι δυνατόν να συνεχίσουμε έτσι. Δεν ξέρουμε τις περισσότερες φορές τι ψηφίζουμε. Εξάλλου αύριο, μεθαύριο θα βρεθούμε στη δυσάρεστη θέση ως κόμμα να αλλάξουμε θέση σε σχέση με κάποιες διατάξεις του συζητούμενου νομοσχεδίου, γιατί πράγματι δεν αντιληφθήκαμε το περιεχόμενό τους κατά τη διεξαγωγή της συζήτησης στην επιτροπή. Υπάρχουν πολλοί συνάδελφοι που ψηφίζουν πράγματα τα οποία δεν αντιλαμβάνονται, όπως είναι φυσικό.
      Θα έρθω στο σημερινό νομοσχέδιο. 
      Δημοτική Αστυνομία: Δεν κατάλαβα πραγματικά γιατί χρειαζόταν ένας καινούργιος νόμος. Περιγράφονται οι αρμοδιότητές της, επαναλαμβάνονται, δηλαδή, αυτές που περιγράφονται στο προεδρικό διάταγμα 23/2002 και κυρίως περιγράφτηκαν με σαφήνεια και αποσαφηνίστηκαν στον Κώδικα Δήμων και Κοινοτήτων και στα άρθρα 75 και 79. Γιατί χρειάζεται ένας νέος νόμος για να επαναλάβουμε αυτές τις αρμοδιότητες;
      Όσο και εάν προσπάθησα να κατανοήσω γιατί έχουμε ένα καινούργιο νόμο που αφορά τη Δημοτική Αστυνομία, της οποίας οι αρμοδιότητες είναι σαφείς, της οποίας ο ρόλος ήταν ξεκαθαρισμένος, το συμπέρασμα το οποίο έβγαλα, είναι ότι ίσως η πραγματική πρόθεση εκ μέρους του Υπουργείου, είναι να κάνουμε μία υπηρεσία της Τοπικής Αυτοδιοίκησης, να της προσδώσουμε χαρακτηριστικά Ελληνικής Αστυνομίας. Αυτό τείνω να πιστέψω, εάν σταθούμε σε δύο άρθρα, το ένα εκ των οποίων αναφέρει ότι τους άνδρες και τις γυναίκες της Δημοτικής Αστυνομίας θα τους διέπει ένα ειδικό πειθαρχικό δίκαιο, στη βάση του οποίου θα λειτουργεί ένα ειδικό πειθαρχικό συμβούλιο.
      Όχι, όμως, μόνο αυτό. Υπάρχει και άλλο άρθρο, το οποίο αναφέρεται στην ιεραρχία της Δημοτικής Αστυνομίας, μία ιεραρχία που είναι πανομοιότυπη με την ιεραρχία της ΕΛ.ΑΣ και δεν έχει καμμία σχέση με την ιεραρχία των άλλων υπηρεσιών των Οργανισμών Τοπικής Αυτοδιοίκησης. Αντιλαμβάνεστε ότι θα υπάρξει και λειτουργικό πρόβλημα και πρόβλημα συνεννόησης μέσα στις υπηρεσίες ενός Οργανισμού Τοπικής Αυτοδιοίκησης, όταν, για παράδειγμα, εμφανίζεται η θέση του Υποδιευθυντή που δεν υπάρχει σε καμμία άλλη υπηρεσία των Ο.Τ.Α, όταν εμφανίζεται η θέση του τμηματάρχη Α΄ ή Β΄ στη Δημοτική Αστυνομία, που δεν υπάρχει σε καμμία άλλη υπηρεσία των Ο.Τ.Α. 
      Όσον αφορά τώρα το δεύτερο κεφάλαιο, υπάρχει μία σειρά τροποποιήσεων που δεν συνδέονται μεταξύ τους, θέλω να σταθώ σε μία, η οποία έχει σχέση με το πρώτο θέμα στο οποίο αναφέρθηκα για τον τρόπο με τον οποίο νομοθετούμε. Δίνεται η δυνατότητα να ανατίθεται η φύλαξη κτηρίων σε ιδιωτικές επιχειρήσεις παροχής ασφάλειας. Πριν από δύο μήνες περίπου ψηφίσαμε το νομοσχέδιο αυτό στη Βουλή. Σε αυτό το νομοσχέδιο σε διάταξη αναφέρεται ότι οι επιχειρήσεις αυτές, οι γνωστές security, θα μπορούν να συνοδεύουν χρηματαποστολές ή αποστολές αρχαιολογικών αντικειμένων ή να έχουν διάφορες άλλες αρμοδιότητες –προφορικά μας είπε ο κύριος Υπουργός, δεν γράφτηκε στο νομοσχέδιο- όταν δεν αφορούν το δημόσιο τομέα. Σήμερα ερχόμαστε με ένα άλλο νομοθέτημα και παρέχουμε τη δυνατότητα σε ένα νομικό πρόσωπο του δημοσίου δικαίου να δίνει αυτές τις αρμοδιότητες σε ιδιωτικές επιχειρήσεις παροχής υπηρεσιών ασφαλείας.
      Να σταθώ σε ένα άλλο σημείο του δεύτερου κεφαλαίου, για να καταδείξω ότι δεν έχουν πραγματικά καμμία σύνδεση και καμμία σχέση οι διάφορες τροποποιήσεις τις οποίες επιχειρεί. 
      Ραδιοσταθμοί: Αναφέρεται στο ότι μετατρέπονται σε ένα χρόνο σε ανώνυμες εταιρείες. Δεν αναφέρεται καθόλου στην τύχη του προσωπικού, ενώ σε άλλες διατάξεις του ίδιου κεφαλαίου αναλαμβάνονται πρωτοβουλίες και ρυθμίζονται ζητήματα προσωπικού άλλων νομικών προσώπων δημοσίου ή ιδιωτικού δικαίου των Ο.Τ.Α, της Κ.Ε.Δ.Κ.Ε. κ.λπ..
      Υπάρχει το θέμα της διεύρυνσης της δυνατότητας ανάθεσης υπηρεσιών εκ μέρους των Ο.Τ.Α. Το ζήτημα των αναθέσεων είναι ένα μεγάλο ζήτημα. Ταλανίζει την Τοπική Αυτοδιοίκηση εδώ και πολλά χρόνια. Δεν καταφέρουμε να δώσουμε πειστική απάντηση. Έχει σταθεί με ιδιαίτερη προσοχή σε αυτό το ζήτημα ο Συνήγορος του Πολίτη. Εμείς με αβασάνιστο και επιπόλαιο τρόπο διευρύνουμε τη δυνατότητα ανάθεσης. 
      Υπάρχουν διατάξεις που κάνουν πραγματικά φοβερά πράγματα. 
      Λιμενικά Ταμεία: Όταν ανήκουν σε δήμους, υπάρχει μία εξίσωση, ένας δίκαιος τρόπος προσέγγισης. Όταν ανήκουν σε δύο δήμους, ο ένας έχει το 95% του πληθυσμού, ο άλλος έχει το 5%, τότε συμμετέχουν με αντιπροσώπους τους εξίσου στη σύνθεση του Λιμενικού Ταμείου.
    Υποθέτω, υποψιάζομαι ότι πρόκειται για φωτογραφική διάταξη. Και βεβαίως κύριε Υπουργέ, είναι απολύτως παράλογη και θα πρέπει να την αποσύρετε.
    Στο τρίτο κεφάλαιο, με το πρώτο άρθρο, απαξιώνεται ή και ακυρώνεται και καταργείται η Γενική Γραμματεία Πολιτικής Προστασίας με το άρθρο με το οποίο δημιουργείται το Συμβούλιο Πολιτικής και Ασφάλειας το οποίο αποτελείται από μετακλητούς και υψηλόβαθμους παράγοντες του ίδιου Υπουργείου. Υπάρχει ζήτημα. Πώς αποφασίζετε να καταργήσετε στην πράξη τη Γενική Γραμματεία Πολιτικής Προστασίας; Βεβαίως, στο τρίτο κεφάλαιο έχουμε και προσλήψεις οι οποίες γίνονται με περίεργο τρόπο. Αφορούν τις περιφέρειες και τις νομαρχίες αλλά γίνονται μέσω της Ε.Ε.Τ.Α.Α. για να μοιραστούν στη συνέχεια αυτοί οι υπάλληλοι, αφού εκπαιδευτούν στις νομαρχίες και στις περιφέρειες. Δεν αντιλαμβάνομαι, γιατί αυτές οι προσλήψεις δεν γίνονται μέσω των διαδικασιών του Α.Σ.Ε.Π. απ’ ευθείας από τις περιφέρειες και τους δήμους.
    Δεν είναι όμως οι μόνες παρεμβάσεις οι οποίες γίνονται με το τρίτο κεφάλαιο. Δημιουργείται και μια συμβουλευτική επιτροπή. Πρέπει να τακτοποιήσουμε και τους δικούς μας ανθρώπους . Είναι οι περί την πληροφορική σοφοί. Αυτή η συμβουλευτική επιτροπή θα συμβουλεύει τους αρμόδιους Υπουργούς για ζητήματα που έχουν σχέση με την κοινωνία της πληροφορίας. Είκοσι πέντε άνθρωποι θα αποτελέσουν μια συμβουλευτική επιτροπή η οποία θα παρέχει τις συμβουλές της. Προφανώς πρόκειται για είκοσι πέντε παχυλούς μισθούς. Προφανώς πρόκειται περί εμπλουτισμού του στρατού των πραιτωριανών  που με ευλάβεια η Νέα Δημοκρατία δημιουργεί εδώ και πέντε χρόνια. Βεβαίως, στο  τρίτο κεφάλαιο υπάρχουν και άλλα πράγματα. Τροποποιεί και τον Υπαλληλικό Κώδικα. Κάνει και άλλα άσχετα πράγματα. Προσθέτει νομούς σε παραμεθόριες περιοχές, έτσι αβασάνιστα και επιπόλαια, χωρίς να αντιλαμβάνεται το τι υποχρεώσεις δημιουργούνται, στις οποίες στη συνέχεια η Κυβέρνηση δεν ανταποκρίνεται. Είναι γνωστό ότι στις υποχρεώσεις, που αφορούν στην επιδότηση πρώτης κατοικίας για τους υπαλλήλους των Ο.Τ.Α. και των Νομαρχιακών Αυτοδιοικήσεων στις παραμεθόριες περιοχές, δεν έχει ανταποκριθεί η Κυβέρνηση. Τώρα προσθέτει και άλλους νομούς. 
    Εξισώνει με εντελώς απαράδεκτο τρόπο τον Δήμο Σερρών με το Καστελόριζο. Τις Σέρρες με τον Δήμο του Τριγώνου. Αυτός είναι ο τρόπος που νομοθετούμε. Υπάρχει πρόβλημα, κύριοι συνάδελφοι. Έχω την πρόθεση να αναλάβω μια πρωτοβουλία στο κόμμα μας. Έχω την αίσθηση ότι δεν θα πρέπει να συμμετέχουμε ξανά σε τέτοιου είδους νομοθεσία. Τα βρίσκουμε συνεχώς μπροστά μας.
    Υπάρχει και το τέταρτο κεφάλαιο, που αφορά τη μεταναστευτική πολιτική. Εδώ μπορώ να μιλήσω ευθέως για μια τσιγκούνικη προσέγγιση. Θα μπορούσε να γίνει μια ολοκληρωμένη συζήτηση για τα θέματα της μεταναστευτικής πολιτικής, μια συζήτηση η οποία θα μας οδηγήσει σε μία σοβαρή προσέγγιση του θέματος και όχι να επιχειρούμε να επιλύσουμε το θέμα με γιατροσόφια. Θα πω ένα παράδειγμα. Δεν συμφωνούμε με το άρθρο που λέει ότι δίνεται η δυνατότητα στο παιδί γονιών που γεννήθηκε εδώ στην Ελλάδα και γίνεται δεκαοχτώ ετών και έχει κάνει τις σπουδές του στο δημοτικό και στο γυμνάσιο, να αποκτά την δυνατότητα του επί μακρόν παραμένοντα. Νομίζω ότι είναι κλασικό ζήτημα όπου θα πρέπει να υπάρξει η ιδιότητα της ιθαγένειας.
    Και ερωτώ, κύριε Υπουργέ. Τι θα γίνει με τον αδελφό του ο οποίος γεννήθηκε ένα χρόνο πριν έρθει στην Ελλάδα και δεν θα έχει την ίδια ιδιότητα, τι θα γίνει εάν χωρίσουν οι γονείς του και φύγει ο ένας εκ των δύο από την Ελλάδα, τι θα γίνει εάν πεθάνει ένας εκ των δύο γονέων ή και οι δύο; Υπάρχει πρόβλημα στον τρόπο που νομοθετούμε.
    Δεν χρειάζεται να πω ότι δεν ψηφίζουμε επί της αρχής το νομοσχέδιο.
    (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Η εισηγητής του Κομμουνιστικού Κόμματος Ελλάδος κ. Βέρα Νικολαιδου έχει το λόγο.
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κυρίες και κύριοι συνάδελφοι, πριν ξεκινήσω την τοποθέτησή μου για το νομοσχέδιο που συζητάμε σήμερα -έχει σχέση με την αναδιοργάνωση της Δημοτικής Αστυνομίας και πρέπει να πω ότι από τα πέντε κεφάλαια και από τα σαράντα πέντε άρθρα, μόνο το πρώτο έχει στην κυριολεξία σχέση με τον τίτλο και τα υπόλοιπα είναι λοιπές διατάξεις του Υπουργείου Εσωτερικών- δεν μπορώ να μη σημειώσω ότι συζητάμε το συγκεκριμένο νομοσχέδιο μέσα σε ένα κλίμα λαϊκής οργής και αγανάκτησης. Να θυμίσω ότι το Κομμουνιστικό Κόμμα Ελλάδας από την πρώτη στιγμή καταδίκασε τη δολοφονία του δεκαπεντάχρονου μαθητή από σφαίρα ειδικού φρουρού στα Εξάρχεια.
      Η Κυβέρνηση βιάστηκε και βγήκε αμέσως να πει ότι πρόκειται για μεμονωμένο φαινόμενο, μεμονωμένο περιστατικό. Και ούτε λίγο, ούτε πολύ ότι έφταιγε ίσως, η ιδιόμορφη προσωπικότητα του δράστη. Δεν έχουμε περισσότερα στοιχεία εκτός από αυτά που παρακολουθούμε όλοι μέσω των Μέσων Μαζικής Επικοινωνίας, αλλά πιστεύω ότι είναι σε όλους πλέον κατανοητό ότι οι ευθύνες της Κυβέρνησης είναι και μεγάλες και αυτονόητες, όχι μόνο γιατί εδώ και τρεις ημέρες δεν σταματούν οι ανυπολόγιστες καταστροφές σε όλη τη χώρα, αλλά κύρια είναι ευθύνες –πρέπει να είμαστε ειλικρινείς- διαχρονικές, γαλαζοπράσινες θα έλεγα για το αντιδημοκρατικό, εσωτερικό καθεστώς που έχετε δημιουργήσει όλα αυτά τα χρόνια στο εσωτερικό της ΕΛ.ΑΣ.. Είναι ευθύνες για τους αντιτρομοκρατικούς νόμους της Ευρωπαϊκής Ένωσης που μαζί ψηφίζετε και υλοποιείτε. Είναι επίσης, αποτέλεσμα της διαρκούς ενίσχυσης της αστυνομικής καταστολής, της ενίσχυσης των δυνατοτήτων που έχουν τα αστυνομικά όργανα, με διεύρυνση αστυνομικών εξουσιών με νόμιμο τρόπο, μέσω νομοθετημάτων, αλλά ακόμη και με παρανομίες.
      Είναι επίσης αποτέλεσμα του περιεχομένου των σπουδών, της διαπαιδαγώγησης, της εκπαίδευσης των αστυνομικών, αλλά και αυτών που υπηρετούν στους κρατικούς μηχανισμούς, εκπαίδευσης στη λογική του «εχθρού λαού», εκπαίδευσης στη λογική του ότι ο αστυνόμος είναι το κράτος. Και αυτά, συν το καθεστώς της ατιμωρησίας. Αυτά δεν τα λέμε εμείς. Από τα στατιστικά στοιχεία που δημοσιεύτηκαν, από την Έκθεση του Συνηγόρου  του Πολίτη, υπάρχει το συγκεκριμένο στοιχείο ότι μεταξύ 2004 και 2006, από τις εξήντα τρεις Ε.Δ.Ε. που διενεργήθηκαν για παραβάσεις αστυνομικών στους έντεκα επιβλήθηκαν κάποιες πειθαρχικές ποινές από 30 έως 50 ευρώ.
      Επίσης και μια άλλη έκθεση του Ο.Η.Ε., μεταξύ 2003 και 2007 έχει το στοιχείο ότι για 239 επίσημες καταγγελίες, σε σχέση με παραβάσεις αστυνομικών, ένας μόνο αποτάχθηκε. Καταλαβαίνουμε ότι όλα αυτά επιδρούν αρνητικά συν τον κρατικό αυταρχισμό, συν το γνωστό κρυφτούλι που χρόνια τώρα δεν κουράζει μόνο αλλά έχει γίνει και επικίνδυνο, το κρυφτούλι των «γνωστών-αγνώστων» κουκουλοφόρων και της Αστυνομίας. Τα τελευταία χρόνια, γινόμαστε μάρτυρες των γεγονότων και δεν μπορεί κανείς να πιστέψει για τη σημερινή Κυβέρνηση και για την προηγούμενη που ήταν μικρότερος ο αριθμός των κουκουλοφόρων, ότι δεν μπορεί, εν πάση περιπτώσει, να ξεσκεπάσει τα πρόσωπά τους από τις κουκούλες για να δει ο λαός ποιοι είναι και ποιοι τους βάζουν και γιατί δημιουργούν αυτά τα προβλήματα.
      Πιστεύουμε ότι σε όλη αυτή την κατάσταση, που δυστυχώς είχε και ανθρώπινα θύματα απάντηση δεν είναι η εκδίκηση ή οι εμπρησμοί ή άλλες ενέργειες που γίνονται στα τυφλά με μεγάλες καταστροφές καταστημάτων, κτηρίων, αυτοκινήτων και άλλων περιουσιών. Απάντηση είναι η άμεση οργανωμένη αντίδραση με το μαζικό κίνημα, με στόχο να μη συγκαλυφθούν τα πραγματικά αίτια των γεγονότων. Ήδη έχετε πάρει μια απάντηση από τις καθημερινές πορείες και συγκεντρώσεις μαθητών, εργαζομένων, εκπαιδευτικών και γενικότερα του λαϊκού κινήματος που ούτε τρομοκρατούνται, γιατί δεν μπορεί να τρομοκρατηθεί και να καμφθεί η λαϊκή πάλη. Γι’ αυτό βγαίνουν στους δρόμους και διαμαρτύρονται. Αυτό δεν μπορείτε να το δεσμεύσετε. Δεν μπορείτε να κάνετε τίποτε.
	Το νομοσχέδιο, βέβαια, έχει άμεση σχέση και επικαιρότητα με το γεγονός στο οποίο αναφέρθηκα προηγούμενα. Ειλικρινά, είμαι περίεργη οι συνάδελφοι που επιχειρηματολογούσαν και προσπαθούσαν να πείσουν εμάς, τους ανεπίδεκτους μάθησης, σε σχέση με τη χρησιμότητα της οπλοφορίας τι θα πουν σήμερα για την αυτοάμυνα που διαφήμιζαν. 
      Εμείς δεν λέμε ότι δεν έχουν συμβεί και κάποιοι τραυματισμοί στους αστυνομικούς, αλλά δεν μπορεί κανείς να αμφισβητήσει ότι τα περισσότερα περιστατικά αφορούν πολίτες και, φυσικά, δεν μπορεί να συμφωνήσει κανείς με την οπλοφορία. 
	Το συγκεκριμένο νομοσχέδιο -πρέπει να θυμίσω- εμείς το καταψηφίσαμε επί της αρχής. Θα είμαστε, βέβαια, πιο συγκεκριμένοι στη διάρκεια της ψηφοφορίας και ιδιαίτερα στα άρθρα, γιατί σε κάποιες διατάξεις έχουμε ήδη αναφέρει ότι συμφωνούμε. Επί της αρχής διαφωνήσαμε γιατί είμαστε αντίθετοι για πολλούς και συγκεκριμένους λόγους. 
	Πρώτα απ’ όλα, είναι ένα νομοσχέδιο που δημιουργεί ένα συμπληρωματικό αστυνομικό σώμα της ΕΛ.ΑΣ. στο χώρο της Τοπικής Αυτοδιοίκησης. Είναι άμεσα συνδεδεμένο με τις μεταρρυθμίσεις της διοικητικής δομής της χώρας, το λεγόμενο «ΚΑΠΟΔΙΣΤΡΙΑ II», που μπορεί να μην έχει ακόμη κατατεθεί, αλλά καθημερινά παίρνονται μέτρα, για να διευκολυνθεί η υλοποίησή του, όταν θα τον καταθέσετε. 
      Είναι, επίσης, ενταγμένο στο πλαίσιο της επανίδρυσης του κράτους και στις κοινές στρατηγικές κατευθύνσεις της Ευρωπαϊκής Ένωσης. Η κεντρική διοίκηση –φαίνεται από πολλά άρθρα του νομοσχεδίου- κρατάει για τον εαυτό της τον κεντρικό ρόλο και αρμοδιότητες ευθύνης της, που έχουν σχέση με τις ελαστικές σχέσεις εργασίας, την ιδιωτικοποίηση υπηρεσιών και άλλα -στο πλαίσιο, βέβαια, πάντα της ευελιξίας, της αποκέντρωσης, της ανταγωνιστικότητας- τις αναθέτει στην Τοπική Αυτοδιοίκηση, σε κατώτερα όργανα. Καθορίζει, επίσης, και το περιεχόμενο αυτών των αρμοδιοτήτων, κάτι που φαίνεται, όπως ήδη ανέφερα, στα περισσότερα άρθρα. 
	Δεν κάνει καμμία νύξη και δεν έχουμε πάρει καμμία απάντηση πώς θα καλυφθούν οικονομικά αυτές οι αρμοδιότητες. Από τα πρόστιμα –γιατί έχει και ένα πολύ μεγάλο εισπρακτικό χαρακτήρα- ή από τους Κ.Α.Π., που δεν μπορεί, φυσικά, να συμφωνήσει κάποιος, γιατί τα χρήματα αυτά ανήκουν στους δημότες για έργα και υπηρεσίες που ήδη έπρεπε να είχαν απολαύσει. 
	Για να περάσουν, βέβαια, τα αντιλαϊκά μέτρα -και τώρα στο όνομα της κρίσης μας περιμένουν πολλά δεινά- χρειάζεται ένας αντίστοιχος αντιλαϊκός μηχανισμός. Γι’ αυτό δίνονται τέτοιες αρμοδιότητες στη Δημοτική Αστυνομία, για να γίνει ένας συμπληρωματικός κατασταλτικός μηχανισμός στους δήμους. Ποιες είναι αυτές οι αρμοδιότητες; 
	Πέρα από την τροποποίηση, στην οποία αναφέρθηκε και ο συνάδελφος εισηγητής του ΠΑ.ΣΟ.Κ. -πραγματικά μέσα σε δύο χρόνια έγιναν τόσες πολλές τροποποιήσεις του Κώδικα, κάτι που δείχνει και την αδυναμία- δεν έχουμε καμμιά αγκύλωση πως αν κάτι δεν πάει καλά, να τροποποιηθεί. Σε ένα άρθρο, όμως, τριάντα τόσες τροποποιήσεις δείχνουν πως κάτι δεν έχει πάει καλά. 
      Εμείς, βέβαια, είχαμε συμφωνήσει με το συγκεκριμένο Κώδικα, διότι αλλάζει τελείως το χαρακτήρα της Τοπικής Αυτοδιοίκησης. Από τον κοινωνικό ρόλο που είχε και που έπρεπε να συνεχίσει να έχει απέναντι στους δημότες, ουσιαστικά την μετατρέπουν σε φοροεισπρακτικό μηχανισμό, σε ανώνυμη εταιρεία, θα έλεγα, αφού περισσότερο σας ταιριάζει αυτός ο χαρακτηρισμός. 
	Ποιες είναι αυτές οι αρμοδιότητες, που δίνονται μέσω του νομοσχεδίου; Πάρα πολλές. Από τον έλεγχο της λειτουργίας των παιδότοπων μέχρι την τήρηση των μέτρων για την πρόληψη πυρκαγιών. Από την τήρηση των διατάξεων ύδρευσης, άρδευσης, ποιότητας νερού μέχρι τον έλεγχο ηχορρύπανσης και επιβολής της κοινής ησυχίας και τη λειτουργία της μουσικής των καταστημάτων. Για όλα θα είναι ειδικοί οι δημοτικοί αστυνομικοί. 
	Ακόμη η Δημοτική Αστυνομία θα ελέγχει τους οργανωμένους από το δήμο χώρους εγκατάστασης μετακινούμενων πληθυσμιακά μονάδων, τις επικίνδυνες οικοδομές, αφαιρώντας τις άδειες σε όσους έχουν οφειλές στο Ι.Κ.Α. -γίνονται δηλαδή και ελεγκτές του Ι.Κ.Α.- έως και την προστασία μουσείων, αρχαιολογικών χώρων και μνημείων. 
	Ειλικρινά, προβληματίζεται κανείς και αναρωτιέται τι θα κάνουν οι υπόλοιποι υπάλληλοι σ΄ ένα δήμο ή σε μια νομαρχία, από τη στιγμή που όλες αυτές οι αρμοδιότητες μεταφέρονται στη Δημοτική Αστυνομία, η οποία μαζί με την ΕΛ.ΑΣ. θα ασκεί ρυθμίσεις κυκλοφορίας πεζών και οχημάτων στο δημοτικό οδικό δίκτυο και σε τμήματα της εθνικής που περνούν από κατοικημένες περιοχές κ.ο.κ.. 
	Για όλα, βέβαια, τα παραπάνω απαιτείται η κατάργηση του σταθερού πενθήμερου ωραρίου και γίνεται ιδιαίτερη μνεία στο νομοσχέδιο για επταήμερη εργασία, 365 μέρες το χρόνο για όλο το εικοσιτετράωρο, μιας και όλο το προσωπικό θεωρείται ότι βρίσκεται σε διαρκή ετοιμότητα για ταχεία επέμβασή του σε κάθε τόπο και χρόνο, αν και οι παραβιάσεις του σταθερού πενθήμερου έχουν ήδη αρχίσει σε αρκετούς δήμους. Και εδώ στην Αττική ο πρώτος δήμος, απ’ ό,τι φαίνεται, είναι ο Δήμος Περιστερίου. 
	Η αστυνομική νοοτροπία κατοχυρώνεται στην παράγραφο 7 του άρθρου 2, που κάθε ελεγχόμενος πολίτης υποχρεώνεται να δίνει τα στοιχεία του, όταν του ζητηθεί. Διαφορετικά θα μηνύεται στον εισαγγελέα. Αυτό, βέβαια, εσείς το ονομάζετε αναβάθμιση της Τοπικής Αυτοδιοίκησης, αυτή δηλαδή την αστυνομικοποιημένη ή καλύτερα στρατιωτικοποιημένη αναβάθμιση!
	Σε πολλά άρθρα του νομοσχεδίου με τα οποία καλείται να λειτουργεί το ένστολο προσωπικό υπάρχουν κανόνες πειθαρχίας και ιεραρχίας. Εγγύηση γι’ αυτό δίνει η εκπαίδευση του προσωπικού, που γίνεται στις ειδικές σχολές της ΕΛ.ΑΣ., όπου τα πάντα καθορίζονται από τα στελέχη της ΕΛ.ΑΣ.. Για παράδειγμα, στο εκπαιδευτικό συμβούλιο, το οποίο καθορίζει το πρόγραμμα, την επιλογή διδακτικού προσωπικού και άλλα, ανήκει ο υποδιοικητής της Σχολής Αστυνομίας και ο προϊστάμενος σπουδών είναι ένας ανώτερος, επίσης, αξιωματικός της Διεύθυνσης Εκπαίδευσης του Αρχηγείου της ΕΛ.ΑΣ.. 
	Σε πιο κάτω άρθρα φαίνεται ξεκάθαρα ότι η δομή, η διάρθρωση και η διοίκηση της Δημοτικής Αστυνομίας είναι σε αντιστοιχία με αυτές της ΕΛ.ΑΣ., επιπέδου αστυνομικού τμήματος, αστυνομικής διεύθυνσης και Γενικής Αστυνομικής Διεύθυνσης. Συγκεκριμένα είναι τα άρθρα 3, 6 και 7. Για τους παραβάτες και τους ανυπάκουους δημοτικούς αστυνομικούς τους περιμένουν ένστολα ξεχωριστά υπηρεσιακά πειθαρχικά συμβούλια, που δημιουργούνται και θα επιβάλλουν ειδικές ποινές που διέπονται από διατάξεις ειδικού πειθαρχικού δικαίου. 
	Η εκτίμησή μας, κυρίες και κύριοι Βουλευτές, ότι το συγκεκριμένο νομοσχέδιο είναι συμπληρωματικό της ΕΛ.ΑΣ. δεν βασίζεται μόνο στις διατάξεις του νομοσχεδίου ή στις μέχρι σήμερα νομοθετικές και άλλες ρυθμίσεις του πλαισίου λειτουργίας της Δημοτικής Αστυνομίας, αλλά και από τις πρακτικές που ακολουθήθηκαν από δημοτικές και αστυνομικές αρχές, με πρωτοστατούντες τους τρεις μεγάλους δήμους, οι οποίοι υπέγραψαν και μνημόνια με την ΕΛ.ΑΣ.. Βέβαια, κανείς δεν μπορεί να αμφισβητήσει και να διαψεύσει μάλλον την εικόνα που έχουμε όλοι μπροστά μας από τη μέχρι σήμερα δραστηριότητα της Δημοτικής Αστυνομίας, ότι εκδίδει πρόστιμα στάθμευσης και κυνηγάει μετανάστες και μικροπωλητές. 
	Εμείς, ως κόμμα, έχουμε τελείως διαφορετική αντίληψη για το πώς πρέπει να είναι η Δημοτική Αστυνομία. Πιστεύουμε πως πρέπει να είναι μια ειδική υπηρεσία του δήμου, που ελέγχει την εφαρμογή των αποφάσεων του Δημοτικού Συμβουλίου και μόνο, με εργαζόμενους ίσους με τους υπόλοιπους εργαζόμενους στην Τοπική Αυτοδιοίκηση. 
      Δεν σας κρύβω πως, παρακολουθώντας την ακρόαση φορέων, μου έκανε εντύπωση ο εκπρόσωπος των δημοτικών αστυνομικών. Και δεν μου έκανε έτσι απλά εντύπωση, αλλά φάνηκε ότι περισσότερο αισθανόταν αστυνομικός με τις ανακριτικές ιδιότητες που δίνονται μέσα από το νομοσχέδιο, παρά δημοτικός υπάλληλος. 
      Η Τοπική Αυτοδιοίκηση και οι πολίτες δεν χρειάζονται έναν ακόμη αστυνομικό μηχανισμό, αλλά μια φιλολαϊκή πολιτική. Δεν χρειάζονται ελέγχους και περιπολίες με εκπαιδευμένους σκύλους, για παράδειγμα, όπως προβλέπει η τροπολογία που κατέθεσε η Κυβέρνηση για τη σύλληψη και την καταδίωξη. 
      Πρόκειται για ένα ακόμη μέτρο ενίσχυσης των δυνατοτήτων των αστυνομικών δυνάμεων, αλλά και μέσο άσκησης ψυχολογικής πίεσης. Μην μου πείτε ότι η τροπολογία –δεν μπαίνω σε λεπτομέρειες, απλά μια αναφορά κάνω- εξαιρεί τη διάλυση συγκεντρώσεων από το πεδίο της; Είναι προφανές ότι αυτό διατυπώνεται έτσι για αποπροσανατολισμό της κοινής γνώμης, διότι με τη χρήση των σκύλων για τη σύλληψη διαδηλωτών που θα κατηγορούνται –και βέβαια άδικα- ότι προέβησαν σε πράξεις βίας κατά προσώπων και πραγμάτων είναι φανερό ότι η τροπολογία αυτή προσθέτει ακόμα ένα κρίκο στην αλυσίδα των αντιδημοκρατικών διατάξεων και μηχανισμών που τα τελευταία χρόνια βέβαια εξοπλίζουν την ΕΛ.ΑΣ. και τους κατασταλτικούς μηχανισμούς απέναντι στο λαϊκό κίνημα με πρόσχημα βέβαια πάντα την αντιμετώπιση της τρομοκρατίας.
      Εμείς και από το Βήμα αυτό μέσα από την καθημερινή μας δράση καλούμε τους εργαζόμενους, καλούμε το λαό μας να εντείνουν τον αγώνα τους ενάντια σε όλους αυτούς τους αντιδημοκρατικούς νόμους –και τους καινούργιους και τους παλιούς, τους οποίους προσπαθούμε να καταργήσουμε στην πράξη- και τους μηχανισμούς που έχουν εξυφάνει οι Ελληνικές Κυβερνήσεις και η Ευρωπαϊκή Ένωση ενάντια στο λαϊκό κίνημα για να θωρακίσουν και να μπορούν έτσι  να περνούν την πολιτική της ακρίβειας, της φτώχειας για τους πολλούς και των κερδών για τους λίγους.
      Το καταψηφίζουμε λοιπόν, επί της αρχής και θα συνεχίσουμε μετά στα άρθρα.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε την κ. Νικολαΐδου.
      Το λόγο έχει ο ειδικός αγορητής του ΣΥ.ΡΙΖ.Α. κ. Θεόδωρος Δρίτσας, Βουλευτής της Α΄ Πειραιά.
      ΘΕΟΔΩΡΟΣ ΔΡΙΤΣΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, πράγματι τούτες οι μέρες σημαδεύονται από τα συγκλονιστικά γεγονότα που ξεκίνησαν με τη δολοφονία του άτυχου δεκαεξάχρονου Αλέξανδρου Γρηγορόπουλου. Σημαδεύονται όχι μόνο συγκινησιακά, σημαδεύονται με πολλούς τρόπους και δοκιμάζονται και οι πολιτικές στάσεις και οι προσωπικές στάσεις και, αν θέλετε, η στάση ζωής για εκατομμύρια Ελληνίδων και Ελλήνων, νέων και μεγάλων. 
      Προφανώς το Ελληνικό Κοινοβούλιο, έστω και αν συζητά άλλα θέματα, δεν μπορεί να μείνει αμέτοχο σ΄ αυτήν την πραγματικά συγκλονιστική πραγματικότητα που ζούμε. Μια πραγματικότητα που στο νεκρό άψυχο σώμα ενός παιδιού χώρεσε και χωράει αγωνία, διαμαρτυρία, οργή, εξέγερση και βαθύς προβληματισμός για το μέλλον αυτής της χώρας. 
      Ο Αλέξανδρος Γρηγορόπουλος δεν είναι ήρωας, είναι αντιήρωας. Το όνομά του όμως είναι βέβαιο ότι ήδη έχει καταχωρηθεί στην κατηγορία εκείνη των επώνυμων Ελλήνων που χωρίς να το θέλει –και δυστυχώς μάλιστα- θα γίνει ένα όνομα σύμβολο της βαθιάς τομής στην ελληνική κοινωνία. Δεν μπορούν να μείνουν τα πράγματα άλλο έτσι. 
      Έχουμε τρία διακριτά συμβάντα κεντρικής, τεράστιας σημασίας αυτές τις μέρες. Το ένα είναι ο Αλέξης νεκρός. Πώς τοποθετείται το φάσμα της ελληνικής πολιτικής ζωής; Προφανώς με συγκίνηση, προφανώς με σεβασμό, προφανώς με ευαισθησία. Ως προς αυτό δεν υπάρχει πρόβλημα. Όμως τι είδους Κυβέρνηση και κυρίως τι είδους κράτος έχουμε; Δεν έχουμε χρέος να το θέσουμε μπροστά στο νεκρό Αλέξανδρο Γρηγορόπουλο; Ο Πρωθυπουργός το έχει αποκλείσει από την ατζέντα της συζήτησης. Ελπίζω το Ελληνικό Κοινοβούλιο να μην ακολουθήσει την ίδια γραμμή. 
      Το δεύτερο διακριτό γεγονός είναι οι μαχητικές αγωνιστικές αντιδράσεις της νεολαίας, εκατοντάδων χιλιάδων. Εκατομμύρια, το είπε ο πρώην Πρόεδρος της Βουλής ο κ. Κακλαμάνης. Θα χαιρετίσουμε αυτή την ανάταση της ελληνικής κοινωνίας και κυρίως της ελληνικής νεολαίας με αυτό το αδάμαστο, πεισματικό, αγωνιστικό φρόνημα που στους δρόμους της Αθήνας και όλης της Ελλάδας συγκρούεται, διαμαρτύρεται, εκδηλώνει την οργή του καταθέτοντας τις ελάχιστες παρακαταθήκες για να ανοίξει μια νέα περίοδος, για να τεθούν όλα από την αρχή; 
      Ο Πρωθυπουργός μέχρι πρότινος –και δεν ξέρω αν συνεχίζει- αυτές τις κινητοποιήσεις τις ταυτίζει περίπου με τις ταραχές. Ελπίζω το Ελληνικό Κοινοβούλιο να μην το κάνει.
      Το τρίτο διακριτό συμβάν –κι αυτό τεράστιας σημασίας- είναι οι καταστροφές. Είναι αυτή η φοβερή εμπειρία που ζουν χιλιάδες άνθρωποι, που τη ζούμε και εμείς όπου καταστρέφονται υποδομές του πολιτισμού, της οικονομίας, της παραγωγής, της καθημερινής δράσης των ανθρώπων. Απέναντι σ΄ αυτό, που είναι το απολύτως αυτονόητο ότι η καταδίκη είναι συνολική, αρχίζουν να παίζονται ιδιοτελή παιχνίδια αξιοποίησης για την ενεργοποίηση των συντηρητικών και φοβικών αντανακλαστικών.
      Αυτά τα τρία διακριτά τεράστιας σημασίας συμβάντα συναντώνται αυτές τις μέρες και οφείλουμε να μην τα διαχωρίσουμε και να μην τα αξιοποιήσουμε με ιδιοτέλεια, αλλά με την καθαρή πολιτική στάση που μπορεί να έχει ο καθένας. Αλλά, όχι προς αξιοποίηση διατήρησης των ίδιων πολιτικών, που οφείλουμε να τις θέσουμε σε βαθιά κριτική και σε βαθιά αναθεώρηση όχι μόνο εμείς, οι αντιπολιτευτικές φωνές, αλλά κυρίως η Κυβέρνηση.
      Θα ήθελα, κύριε Πρόεδρε, τελειώνοντας την αναφορά μου σ’ αυτά τα γεγονότα να πω κάτι προς τον κύριο Πρόεδρο και προς το Προεδρείο της Βουλής.
      Δεν είναι δυνατόν ο χώρος της Βουλής, το προαύλιο της Βουλής να μετατρέπεται, όπως το είδαμε αυτές τις μέρες, σε χώρο προσαγωγών και ελέγχων συλληφθέντων νεαρών πολιτών…
      ΠΡΟΕΔΡΕΥΩΝ (Αναστάσιος Νεράντζης): Ξέρετε ότι υπήρχε προσωπική παρέμβαση του Προέδρου της Βουλής –δεν ξέρω αν το είδατε και η τηλεόραση το έδειξε- που απαίτησε να μην γίνονται συλλήψεις μέσα στο προαύλιο.
      ΘΕΟΔΩΡΟΣ ΔΡΙΤΣΑΣ: Δεν θα το έλεγα αν το είχα δει. Ευχαριστώ που το λέτε και χαίρομαι για αυτό. 
      Κυρίες και κύριοι συνάδελφοι, εισέρχομαι στο σχέδιο νόμου που συζητάμε. Ένα ελάχιστο δείγμα ότι αυτή η Κυβέρνηση έχει πάρει κάποια μηνύματα αυτές τις μέρες θα ήταν η απόσυρση αυτού του νομοσχεδίου, κυρίως του πρώτου κεφαλαίου, διότι αυτό το κεφάλαιο συνθέτει και εμπεριέχει μια σειρά ρυθμίσεων για τις αρμοδιότητες της Δημοτικής Αστυνομίας, για τη σύσταση των υπηρεσιών, για την αναβάθμιση –όπως γράφει το ίδιο το σχέδιο νόμου- της Δημοτικής Αστυνομίας, όπου στην πραγματικότητα ενισχύει και αναβαθμίζει αυτές τις επιλογές οι οποίες καταδικάστηκαν και εμφανίστηκε το αδιέξοδο με τη μεγαλύτερη ένταση το Σάββατο το βράδυ στα Εξάρχεια στη γωνιά που δολοφονήθηκε ο Αλέξανδρος. 
     Δεν μπορούμε να ενισχύουμε τους κατασταλτικούς μηχανισμούς άκριτα και μάλιστα να τους φθάνουμε και στην αυτοδιοίκηση. Δεν μπορούμε να διολισθαίνουμε στη μετατροπή –δεν είναι καινούργιο, έχει παρελθόν αυτή η διαδικασία μετατροπής, αλλά τώρα πράγματι αναβαθμίζεται- της Δημοτικής Αστυνομίας σε τοπική ΕΛ.ΑΣ. -διότι περί αυτού πρόκειται, δεν είναι Δημοτική Αστυνομία, είναι «τοπική Ελληνική Αστυνομία»- με τον εξοπλισμό της που προβλέπεται. Τώρα είναι ο «κατάλληλος εξοπλισμός». Αλλά σ’ αυτό το δρόμο είναι βέβαιο ότι θα χρειαστούν και τα γκλοπ και τα όπλα, με αυτά τα καθήκοντα, με αυτές τις αρμοδιότητες και με όλες αυτές τις διαδικασίες που δρομολογούνται. Και δεν είναι ένας φόβος, είναι μια εγγενής ανάγκη όταν αναθέτεις τέτοιου είδους ρόλους στους δημοτικούς αστυνομικούς. Και αργά ή γρήγορα, μέσα στις συνθήκες που τις ξέρουμε όλοι, θα έρθει και η στιγμή να νομοθετήσει αυτή ή κάποια άλλη Κυβέρνηση, ιδίας λογικής –ελπίζω να μην ξανά υπάρξει- τη συμπλήρωση των μέτρων εκείνων για να έχουν αρμονία με τα καθήκοντα που τους ανατίθενται. 
     Η ιεραρχία, η αυτοτέλεια, η ειδική εκπαίδευση, η συνδρομή και η συνεργασία με την ΕΛ.ΑΣ. και το Λιμενικό Σώμα, οι κανόνες πειθαρχίας, το ειδικό πειθαρχικό συμβούλιο, το ειδικό Πειθαρχικό Δίκαιο, τα καθήκοντα ειδικού ανακριτικού υπαλλήλου, οι προβλέψεις για τη συμπεριφορά των πολιτών των αδικημάτων της αντίστασης και της απείθειας και ως προς το Σώμα αυτό, ο Οργανισμός Εσωτερικής Υπηρεσίας, η πιστοποιημένη επιμόρφωση από σχολές των Ενόπλων Δυνάμεων της ΕΛ.ΑΣ. και του Λιμενικού Σώματος για την επιλογή του προϊσταμένου της Γενικής Διεύθυνσης, η στολή που ήδη μοιάζει, σε στρατιωτική ειδικών δυνάμεων στολή, συγκροτούν όχι ένα Σώμα για να βοηθήσει τους δημότες ενός δήμου να ασκήσουν τα δικαιώματά τους, όχι ένα Σώμα για να κατοχυρώσει δικαιώματα χρήσης ελεύθερων χώρων, παροχής των υπηρεσιών ισότιμης και πολλά άλλα πράγματα, που αποτελούν πραγματικά ανάγκες, αλλά ένα Σώμα ελέγχου και καταστολής ενταγμένο στο συνολικό σχεδιασμό της «Αστυνομίας Πόλεων».
     Κυρίες και κύριοι συνάδελφοι, ο Συνασπισμός Ριζοσπαστικής Αριστεράς θεωρεί ότι αυτή η εξέλιξη ήταν ούτως ή άλλως αρνητική, αλλά σήμερα δεν επιτρέπεται. Πρέπει να αναθεωρηθεί. Πρέπει να είναι ένα από τα δείγματα γραφής ότι αυτή η Κυβέρνηση πήρε ένα μήνυμα απ’ όσα συμβαίνουν αυτές τις μέρες. Και δεν είναι καθόλου υπερβολή αυτό. 
     Χρειαζόμαστε πράγματι δημοτικές υπηρεσίες που να κατοχυρώνουν στην πράξη τα δικαιώματα όλων των πολιτών για την ισότιμη χρήση και απόλαυση των δημοσίων χώρων και των δημοσίων λειτουργιών και των δημοσίων υπηρεσιών. Πεδίο δόξης λαμπρόν να βρούμε τέτοιες υπηρεσίες, όχι αστυνομικού τύπου. Υπάρχει Αστυνομία. Μπορούμε να δούμε εκεί όλα τα ζητήματα που αφορούν τη λειτουργία της, τον εκδημοκρατισμό, τον άλλο ρόλο που μπορεί να παίξει και πώς μπορεί να τον παίξει. Υπάρχει Αστυνομία, δεν χρειαζόμαστε πολλές αστυνομίες. Αυτές οι σκέψεις αφορούν το πρώτο κεφάλαιο. Θα αναφερθούμε ειδικότερα στην κατ’ άρθρο συζήτηση.
     Στο δεύτερο κεφαλαίο και στο τρίτο κεφάλαιο δεν θα αναφερθώ γιατί συγκροτούνται από μια πληθώρα άρθρων, όπου κάθε άρθρο περιλαμβάνει τεράστιο αριθμό παραγράφων. Συγκριτικά και δεοντολογικά θα έλεγα ότι δεν επιτρέπεται τόσες πολλές παράγραφοι σε ένα άρθρο. Έχουμε είκοσι επτά παραγράφους σε ένα άρθρο. Πώς είναι δυνατόν να τοποθετηθούν οι πολιτικές δυνάμεις; Πώς είναι δυνατόν να αξιολογήσουν αν ψηφίζουν ή δεν ψηφίζουν ένα άρθρο; Από κάθε άποψη ο τρόπος που διατυπώθηκε, που σχεδιάστηκε αυτό το σχέδιο νόμου και σ’ αυτά τα δύο κεφάλαια, έρχεται ακριβώς να συμπληρώσει, μέσα σε πολύ λίγο χρονικό διάστημα, ένα πολύ διαφημισμένο «σύγχρονο» Κώδικα της Τοπικής Αυτοδιοίκησης.
     Να αναφερθώ στο τέταρτο κεφάλαιο. Δεν θα μιλήσω αναλυτικά. Θα θέσω το βασικό ζήτημα. Κύριε Υπουργέ, έχουμε τη «Σύμβαση για τα δικαιώματα του παιδιού», που έχει γίνει νόμος του ελληνικού κράτους, ο ν.2101/1992 και έχει κυρώσει τη Διεθνή Σύμβαση για τα Δικαιώματα του Παιδιού που υπογράφτηκε στη Νέα Υόρκη το 1990. Αυτός ο νόμος του κράτους του 1992 που έχει τεθεί σε εφαρμογή από τα μέσα του 1993, προβλέπει στο μεν άρθρο 2 ότι τα συμβαλλόμενα κράτη υποχρεούνται να σέβονται τα δικαιώματα που αναφέρονται στην παρούσα σύμβαση και να τα εγγυώνται σε κάθε παιδί που υπάγεται στη δικαιοδοσία τους χωρίς καμμιά διάκριση φυλής, χρώματος, φύλου, θρησκείας, γλώσσας, πολιτικών ή άλλων πεποιθήσεων κ.λπ., ή των γονέων και των νομίμων εκπροσώπων τους. Προχωρώ στο άρθρο 7 όπου λέει ότι «το παιδί εγγράφεται στο ληξιαρχείο αμέσως μετά τη γέννησή του και έχει από εκείνη τη στιγμή το δικαίωμα ονόματος, το δικαίωμα να αποκτήσει ιθαγένεια και στο μέτρο του δυνατού το δικαίωμα να γνωρίζει τους γονείς του και να ανατραφεί από αυτούς. Τα συμβαλλόμενα κράτη μεριμνούν για να τεθούν σε εφαρμογή αυτά τα δικαιώματα σύμφωνα με την εθνική νομοθεσία τους και με τις υποχρεώσεις που τους επιβάλλουν οι ισχύουσες σ’ αυτό το πεδίο διεθνείς συνθήκες ιδιαίτερα στις περιπτώσεις κατά τις οποίες ελλείψει αυτών το παιδί θα ήταν άπατρις».
     Κύριε Υπουργέ, γιατί δεν ισχύουν αυτοί οι νόμοι; Γιατί το ελληνικό κράτος δεκαπέντε χρόνια τώρα αρνείται αυτό που έχει νομοθετήσει, να το θέσει σε εφαρμογή; Γιατί δεν μπορούμε να έχουμε ιθαγένεια στα παιδιά από τη γέννησή τους; Γιατί δεν μπορούμε να τροποποιήσουμε τον Κώδικα Δήμων και Κοινοτήτων για την εγγραφή των παιδιών των μεταναστών στα δημοτολόγια όταν γεννιούνται, γιατί δεν μπορούμε να τροποποιήσουμε τον Κώδικα Ιθαγένειας, όπως περιέγραψα, για την γέννηση αλλά και για την πολιτογράφηση των παιδιών που συμπληρώνουν τρία χρόνια στην ελληνική εκπαίδευση; Γιατί δεν μπορεί να δοθεί άδεια αόριστης διάρκειας στους μαθητές που φοιτούν στην ελληνική εκπαίδευση; Γιατί δεν μπορούν να προωθηθούν μια σειρά από μέτρα που θα εξορθολογήσουν αυτό το παράλογο σύστημα για τη νομιμοποίηση των μεταναστών και την ένταξή τους στην ελληνική κοινωνία; Με αυτό θα τελειώσω. 
     Η δεύτερη γενιά μεταναστών είναι παρούσα. Ενδεχομένως να ήταν και στους δρόμους και να είναι αυτές τις μέρες στις άγριες συγκρούσεις. Δεν μπορούμε να παίζουμε με όλα αυτά. Θα τα πληρώσουμε ακριβά. Επιτέλους ακούστε! Οι νέοι δεν μπορούν να είναι απόκληροι.
     Ευχαριστώ.
     (Χειροκροτήματα από την πτέρυγα του ΣΥ.ΡΙΖ.Α.)
    ΠΡΟΕΔΡΕΥΩΝ (Αναστάσιος Νεράντζης): Ο ειδικός αγορητής του Λαϊκού Ορθόδοξου Συναγερμού κ. Άδωνις Γεωργιάδης έχει το λόγο.
    ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ευχαριστώ πάρα πολύ, κύριε Πρόεδρε.
    Η αλήθεια είναι πως εμείς στον Λαϊκό Ορθόδοξο Συναγερμό έχουμε προσπαθήσει σε όλη αυτή την τραγική περίοδο που περνάει η πατρίδα μας, να κρατήσουμε όσο το δυνατόν την πιο υπεύθυνη στάση και να δείξουμε την κατά το δυνατόν μεγαλύτερη ψυχραιμία. Γι’ αυτό και όπως γνωρίζετε, δεν βγήκε κανένας μας σε κανένα κανάλι, όπως δεσμευτήκαμε από την αρχή, μέχρι να τελειώσει η κηδεία αυτού του τραγικού νέου που έχασε πράγματι τόσο άδικα τη ζωή του.
      Όμως, κυρίες και κύριοι συνάδελφοι, ένα Κοινοβούλιο πρέπει πρωτίστως να έχει λογική. Κι έχω την εντύπωση ότι στην Ελλάδα, που έχουμε συνηθίσει πια να παραδίδουμε την εξουσία στα Μέσα Μαζικής Ενημέρωσης και στο λαϊκισμό, η λογική έχει αρχίσει να υποχωρεί.
      Θα ξεκινήσω σχολιάζοντας αναγκαστικά τον προηγούμενο συνάδελφο κ. Δρίτσα, ο οποίος πάντοτε δίνει πολλά στοιχεία για σχολιασμό σε εμάς, το  Λαϊκό Ορθόδοξο Συναγερμό. 
      Είπατε, κύριε συνάδελφε -κι έγινε και η παρέμβαση από τον κύριο Πρόεδρο της Βουλής και από το Προεδρείο εδώ σήμερα-  ότι «δεν μπορεί το προαύλιο της Βουλής να είναι χώρος προσαγωγής». Αν ο ειδικός φρουρός πυροβολούσε το μικρό Αλέξη στο προαύλιο της Βουλής, έπρεπε να τον συλλάβουμε, ή όχι, ή έπρεπε να τον αφήσουμε να φύγει; Θα πρέπει κάποτε, κυρίες και  κύριοι συνάδελφοι, να αποφασίσουμε όλοι  μας αν θέλουμε κράτος, ή δεν θέλουμε κράτος. Και ξέρετε, κύριοι του ΣΥ.ΡΙΖ.Α ίσως δεν έχετε καταλάβει ότι από χθες, σήμερα και απ’ ό,τι φαίνεται και τις επόμενες μέρες, ο ΣΥ.ΡΙΖ.Α είναι ένα κόμμα κατηγορούμενο και καλούμενο σε απολογία. Όχι εμάς…
      ΠΡΟΕΔΡΕΥΩΝ ( Αναστάσιος Νεράντζης):  Παρακαλώ αποφεύγετε οξείες εκφράσεις.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Τα είπε η κ. Αλέκα Παπαρήγα σήμερα. Κι εγώ περίμενα από τον ειδικό αγορητή του ΣΥ.ΡΙΖ.Α να απαντήσει στις κατηγορίες που είπε η κ. Παπαρήγα ότι: «χαϊδεύετε αυτιά», αλλά δεν άκουσα απάντηση και μου έκανε πολύ μεγάλη εντύπωση.
      ΕΥΑ ΜΕΛΑ: Αφήστε τα αυτά!
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ:  Θα σχολιάζω αυτά που θέλω, κυρία συνάδελφε.  
      ΒΕΡΑ ΝΙΚΟΛΑΪΔΟΥ ( Ε΄Αντιπρόεδρος της Βουλής):  Μα, δεν μπορεί….
      ΠΡΟΕΔΡΕΥΩΝ ( Αναστάσιος Νεράντζης):  Σας παρακαλώ! Θα πρέπει να λογοκρίνουμε τον ομιλητή;
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ:  Δεν θα μου  υποδείξετε εσείς.
      ΠΡΟΕΔΡΕΥΩΝ ( Αναστάσιος Νεράντζης):  Σας παρακαλώ! Δεν είπε τίποτα. Επικαλέστηκε δήλωση της κυρίας Παπαρήγα.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ:  Η κ. Παπαρήγα δήλωσε –το ξέρει σήμερα όλος ο ελληνικός λαός- ότι: «ο ΣΥ.ΡΙΖ.Α. πρέπει να σταματήσει να χαϊδεύει αυτιά». Αυτή τη δήλωση την προσυπογράφουμε. Περιμέναμε από το ΣΥ.ΡΙΖ.Α να απαντήσει, δεν απαντάει και εμείς θα σχολιάσουμε μόνο ένα πράγμα. Ο γείτονας ξέρει πάντα καλύτερα από τον ξένο τι συμβαίνει στο γειτονικό του σπίτι. Και κλείνω αυτή την κουβέντα εδώ. 
      «Όσον αφορά τη μαθητιώσα νεολαία, η οποία συγκρούστηκε και πρέπει να αγκαλιάσουμε αυτή τη σύγκρουση, η οποία αλλάζει την ελληνική κοινωνία», πάλι, κύριοι συνάδελφοι του ΣΥ.ΡΙΖ.Α, είστε εκτός πραγματικότητας. Τώρα τα δελτία ειδήσεων παίζουν κατοίκους στην Πάτρα που έχουν βγει στους δρόμους και δέρνονται με τους αναρχικούς ή του λεγόμενους αναρχικούς εν πάση περιπτώσει. Γιατί όταν λείπει το κράτος, το αμέσως επόμενο βήμα, κυρίες και κύριοι, είναι η αυτοδικία. Αυτό θέλετε, κύριοι του ΣΥ.ΡΙΖ.Α;  Να φθάσουμε στην αυτοδικία; Πείτε το. Ναι, θέλετε να δερνόμαστε μεταξύ μας! Αν δεν θέλετε να δερνόμαστε μεταξύ  μας,  θα υπάρχει και Αστυνομία, θα υπάρχουν και Μ.Α.Τ., τα οποία ζητήσατε σήμερα να καταργηθούν απ’ ό,τι άκουσα, γιατί κάποιος θα πρέπει να προστατεύει, εν πάση περιπτώσει,  και την περιουσία και τη ζωή των Ελλήνων πολιτών από τους κουκουλοφόρους. Κάποτε, λοιπόν, πρέπει να αποφασίσετε αν είστε υπέρ του κράτους ή της αυτοδικίας. Και αυτό είναι ένα πολύ μεγάλο ερώτημα σ΄ όλα αυτά που είπατε.
      Έρχομαι στο σχέδιο  νόμου, κύριε συνάδελφε της Πλειοψηφίας. Ξέρετε ότι έχω πολύ  μεγάλη εκτίμηση στο πρόσωπό σας, σας θεωρώ ειλικρινά ένα σοβαρό συνάδελφο και συνεπή στα κοινοβουλευτικά του καθήκοντα. Ξεκινήσατε όμως σήμερα την ομιλία σας, λέγοντας – και είχατε την ευγένεια να μην αναφέρετε το όνομά μου και το όνομα του κόμματος που εισηγήθηκε το να έχει η Δημοτική Αστυνομία αμυντικό οπλισμό- ότι δικαιωθήκατε από τις εξελίξεις.  Τώρα θα σας αποδείξω με τη λογική πόσο έξω πέφτετε. Ο άνθρωπος που πυροβόλησε ήταν ειδικός φρουρός και δεν ήταν δημοτικός αστυνομικός. Αν, λοιπόν, θεωρήσετε ότι έχετε δικαιωθεί από τις εξελίξεις, θα πρέπει να εισηγηθείτε να αφαιρέσουμε τα όπλα και από τους ειδικούς φρουρούς, οι οποίοι κακώς τα φέρουν, αφού δικαιωθήκατε. Και επειδή οι ειδικοί φρουροί έχουν ενωθεί από το καλοκαίρι, όπως ξέρετε, σ΄ ένα Σώμα με την Ελληνική Αστυνομία –εσείς το κάνατε, η Κυβέρνησή σας- θα πρέπει να αφαιρέσουμε τα όπλα και από την Ελληνική  Αστυνομία. Αυτό θα πει η θέση που είπατε αριστοτελικά ότι δικαιωθήκατε. Σας ερωτώ, λοιπόν, εισηγείται η Νέα  Δημοκρατία να αφοπλίσουμε την Ελληνική Αστυνομία; Αν το εισηγείστε, να το συζητήσουμε, ρε παιδιά, σοβαρά, να δώσουμε στους αστυνομικούς μας γαρύφαλλα! Αν νομίζουμε ότι μπορούν να ασκούν αστυνομικά καθήκοντα με γαρύφαλλα, να τους  μοιράσουμε γαρύφαλλα και να γυρνούν στην Αθήνα σαν λουλουδούδες, όπως στα σκυλάδικα, και να μοιράζουν γαρύφαλλα. Αυτό θέλετε; Γιατί αυτό είπατε!
      ΣΙΜΟΣ ΚΕΔΙΚΟΓΛΟΥ:  Δεν είπα αυτό.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Δεν το καταλάβατε, αλλά αυτό είπατε. Επειδή, λοιπόν, ένα Κοινοβούλιο πρέπει  να είναι πρωτίστως σοβαρό –δεν λέω ότι εσείς δεν είστε σοβαρός, λέω γενικά- και πρέπει να μην αγόμεθα και να φερόμεθα από το στιγμιαίο -γιατί εμείς δεν αποφασίζουμε για τη στιγμή, εμείς αποφασίζουμε για τη διάρκεια- επιστρέφουμε τη συζήτηση στο σοβαρό επίπεδο. 
      Κι έρχομαι να εξηγήσω τι λέει ο ΛΑ.Ο.Σ.. Θέλω ιδιαίτερα την προσοχή του κ. Μπαντουβά,  που ξέρω ότι έχει πάντοτε θέσεις καθαρές.
      Κύριε Μπαντουβά, άρθρο 1, αρμοδιότητες της Δημοτικής  Αστυνομίας.  Στο άρθρο 4 γράφει ότι: «ελέγχει την τήρηση των διατάξεων που αφορούν στο υπαίθριο εμπόριο και στις λαϊκές αγορές». Εγώ θέλω να μου πει,  όποιος συνάδελφος είναι παρών, ποιος τολμάει να μπει με τη στολή του δημοτικού αστυνομικού -που ειρήσθω εν παρόδω, κύριοι συνάδελφοι, δεν  έχει καμμία σχέση με τις δυνάμεις καταδρομών, ο κ. Πλεύρης που ήταν λοχίας των καταδρομών μπορεί να σας εξηγήσει πώς είναι η στολή των καταδρομών, την μπερδέψατε, ουδεμία σχέση η στολή της Δημοτικής Αστυνομίας και τη στολή των δυνάμεων καταδρομών- να κάνει έλεγχο σε λαϊκή αγορά, χωρίς να έχει ούτε ένα κλομπ; Ποιος συνάδελφος; Ο κ. Δρίτσας, που είναι γενναίος, «μπαίνει» με τη  στολή –είπατε με τη στολή των ειδικών δυνάμεων- της Δημοτικής Αστυνομίας να κάνει έλεγχο σε λαϊκή αγορά, χωρίς να έχει ούτε ένα κλομπ; Μπαίνει; Ο κ. Δρίτσας είναι γενναίος, μπαίνει! 
      Για να δούμε. Άρθρο 16: «Ελέγχει την τήρηση διατάξεων που αφορούν τους οργανωμένους από τους δήμους και κοινότητες χώρους προσωρινής εγκατάστασης μετακινούμενων πληθυσμιακών ομάδων». Μπαίνετε εσείς σε χώρους εγκαταστάσεως μετακινούμενων πληθυσμιακών ομάδων -αν καταλαβαίνετε τι λέει το άρθρο- παντελώς άοπλος, χωρίς ούτε κλομπ; Εσείς μπαίνετε, κύριε Κεδίκογλου; Να σας πω λίγο παρακάτω; Άρθρο 26. «Προστατεύει τη δημοτική και  κοινοτική περιουσία».  Κύριε Μπαντουβά, ακούστε τι λέει το κόμμα σας: «Ότι θα προστατεύει ο δημοτικός αστυνομικός τη δημοτική και κοινοτική περιουσία». Δηλαδή, σήμερα ο δημοτικός αστυνομικός πρέπει να είναι στο δημαρχείο, να πέσουν οι κουκουλοφόροι πάνω με τις μολότοφ και τις πέτρες,  ο αστυνομικός να είναι παντελώς άοπλος σαν πρόβατο επί σφαγή, να τον κάψουν ζωντανό, γιατί  το κόμμα σας   θεωρεί ότι οι δημοτικοί αστυνομικοί πρέπει να είναι αυτό που λένε οι κυνηγοί, η πάπια, αυτή η πλαστική πάπια που τη βάζουν για να κάνουν στόχο. Εμείς λέμε ένα απλό πράγμα. Θέλετε να είναι παντελώς άοπλοι; Δύο λύσεις υπάρχουν, Πρώτα-πρώτα, να μη τους δώσετε αυτές τις αρμοδιότητες, κρατήστε τους μόνο να κάνουν δουλειά γραφείου,  ή να κόβουν κλήσεις στην καλύτερη περίπτωση. Και βέβαια, αφού θέλετε να τους έχετε άοπλους, να τους βγάλετε τη στολή. Γιατί αν τους βάζετε τη στολή, τους έχετε κάνει στόχο. Κι έχουμε δει αυτές τις μέρες, κύριε Μπαντουβά, να είναι κάποιος στόχος. Γιατί εγώ δεν πιστεύω ότι υπάρχει ένας από εμάς, ο κ. Νάκος, που τολμάει να βάλει στολή δημοτικού αστυνομικού τώρα και να πάει μπροστά στο Δημαρχείο της Αθήνας και να εφαρμόσει το άρθρο 26, που ο κ. Νάκος φέρνει εδώ και λέει, να προστατεύσει τη δημοτική και κοινοτική περιουσία. Άρα, δύο δρόμους έχετε δια της λογικής. Ή θα αφαιρέσετε όλα αυτά, γιατί αν τα ασκήσουμε αυτά, κύριε Υπουργέ, θα κινδυνεύει η ζωή τους, ή, εφόσον θέλετε να επιμείνετε, θα τους δώσετε τον κατάλληλο εξοπλισμό. Και επειδή κάποιοι βρίσκουν πάντα ευκαιρία να λαϊκίζουν –κύριε Μπαντουβά απευθύνομαι σε εσάς, γιατί σας εκτιμώ ιδιαίτερα και θέλω να τοποθετηθείτε μετά- ήλθε η Ένωση Δημοτικών Αστυνομικών στην επιτροπή μας –δύο χιλιάδες πεντακόσια άτομα εκπροσωπεί, το 80% των δημοτικών αστυνομικών- μας μοίρασε και γραπτή ανακοίνωση και ξέρετε τι μας είπε; «Κινδυνεύουν οι οικογένειές μας. Δεν ξέρουν οι γυναίκες μας αν θα γυρίσουμε το βράδυ σπίτι, φοβόμαστε». Στο φοβισμένο δημοτικό αστυνομικό, λοιπόν, εσείς, κύριε Κεδίκογλου και κύριε Υπουργέ, απαντάτε: «Πήγαινε παιδί μου να προστατεύσεις το δημοτικό κατάστημα, αλλά να έχεις λουλούδια»! Αυτό του λέτε; Αυτό του λέμε ως Κοινοβούλιο και θεωρούμε ότι είμαστε και  σοβαρό Κοινοβούλιο  και μιλάμε και σοβαρά εδώ μέσα; Άρα, έχετε δύο λύσεις, κύριοι της Κυβερνήσεως: Η μία λύση να αποσύρετε το άρθρο 1 και να πείτε ότι εγώ θέλω ένα δημοτικό αστυνομικό, όπως λέει η Αριστερά, που δεν θα έχει κατασταλτικές αρμοδιότητες. Εκείνη τουλάχιστον είναι πιο συνεπής, δεν θέλει να έχει αυτά τα άρθρα, αυτό έχει μία λογική συνέπεια. Εγώ διαφωνώ, θέλω τη Δημοτική Αστυνομία δυνατή. Όμως  αυτοί λένε: «Δεν θέλουμε να την έχουμε ως κατασταλτικό μέσο». Ως μη κατασταλτικό μέσο, μπορούν να μην έχουν κανέναν αμυντικό εξοπλισμό. Θα τους έχετε σ΄ ένα γραφείο να βάζουν σφραγίδες όπως τους υπόλοιπους δημοτικούς υπαλλήλους.  Ή θα τους έχετε όπως λένε εκείνοι  στο δρόμο χωρίς στολή, για να μπορούν να έχουν το δικαίωμα, όπως όλοι εμείς οι υπόλοιποι,  να ξέρουν τη μέρα που ξεκινούν τη δουλειά τους ότι θα γυρίσουν  σπίτι τους ασφαλείς, ή  θα έλθει η μέρα που θα υπάρχει αίμα δημοτικού αστυνομικού.  Δεν μπορεί, όμως, κύριε Υπουργέ, να έχετε και «την πίτα ολόκληρη και το σκύλο χορτάτο». Και όταν εγώ έλεγα –και πρώτος το είχε πει ο Πρόεδρός μου  σ΄ αυτήν τη Βουλή πριν από ένα μήνα- ότι θα έλθει η ώρα, όσο αφήνουμε ανεξέλεγκτη τη βία, που θα θρηνήσουμε αίμα, ήλθε το αίμα με την πιο τραγική μορφή αυτού του δεκαπεντάχρονου. Σας λέω  -για να καταγραφεί και στα Πρακτικά- ότι αν το περάσετε ως έχει, θα έλθει η μέρα που θα υπάρχει αίμα δημοτικού αστυνομικού.
Δεν ξέρω αν για σας το αίμα του δημοτικού αστυνομικού μετράει λιγότερο από οποιουδήποτε άλλου, για μας όμως μετράει τουλάχιστον το ίδιο. 
      Διαλέξτε, λοιπόν, τι θέλετε. Ή θα το αποσύρετε και θα τους βγάλετε τη στολή και θα τους έχετε μόνο για κλήσεις όπως λέει η Αριστερά, για να ξέρουν εάν θα γυρνάνε σπίτι τους, ή αν επιμείνετε σ’ αυτές τις αρμοδιότητες θα τους δώσετε την ευκαιρία, όπως όλοι εμείς οι υπόλοιποι, να αισθάνονται ασφαλείς.
	Για να κλείσω αυτό το κομμάτι, κύριε Μπαντουβά, για να δείτε σε πόσο δύσκολη θέση είναι η Νέα Δημοκρατία, θα σας πω μόνο ότι τη θέση του ΛΑ.Ο.Σ. υιοθέτησε εξ’ ολοκλήρου ο κ. Νικήτας Κακλαμάνης. Ο κ. Νικήτας Κακλαμάνης, κύριε Υπουργέ, έχει εκλεγεί με τη Νέα Δημοκρατία, ήταν Υπουργός σας. Τον αποκηρύσσετε και αυτόν; Θα ήθελα μια επίσημη απάντηση. Ο κ. Νικήτας Κακλαμάνης ζήτησε να οπλοφορούν οι δημοτικοί αστυνομικοί για την ασφάλειά τους με αμυντικό οπλισμό, όπως κι εμείς. Καταδικάζετε τον Δήμαρχο της Αθήνας στον οποίο –ειρήσθω εν παρόδω- πρέπει να δώσουμε συγχαρητήρια γιατί ήταν πράγματι εξαιρετικός στην αντιμετώπιση αυτού του θέματος; Θέλω να το ακούσω από τον Υπουργό, «καταδικάζω το Νικήτα Κακλαμάνη, κάνει λάθος». 
      Ας αφήσουμε το ποιος δικαιώνεται και το ποιος δεν δικαιώθηκε. Εδώ, αν θέλετε να πούμε ποιος δικαιώθηκε, ο Καρατζαφέρης δικαιώθηκε που έλεγε πριν από ένα μήνα στο ΣΥ.ΡΙΖ.Α. «Κάντε κάτι γιατί θα θρηνήσουμε ανθρώπους, θα χυθεί αίμα στην Ελλάδα» και κανείς δεν άκουγε. 
      Πάω κατευθείαν στο τέταρτο γιατί έχει προχωρήσει ο χρόνος. Είναι το θέμα της μεταναστευτικής πολιτικής. Εμείς καταψηφίζουμε όλα τα άρθρα πλην μιας ή δύο λεπτομερειών που θα πω αύριο στην κατ’ άρθρο συζήτηση.
	Θέλω να ξεκινήσω με τη μεριά του ΣΥ.ΡΙΖ.Α.. Γιατί καταψηφίζουμε; Το λέγαμε και στην επιτροπή. Για μας, κύριε Υπουργέ, είναι αδιανόητη οποιαδήποτε επιμέρους ρύθμιση στο μεταναστευτικό ζήτημα. Το μεταναστευτικό ζήτημα είναι η υπ’ αριθμόν ένα δημόσια συζήτηση σε όλη την Ευρώπη σήμερα. Η Ευρωπαϊκή Ένωση σήμερα απαγορεύει τις μαζικές νομιμοποιήσεις μεταναστών που ζητάει ο ΣΥ.ΡΙΖ.Α., όπως έλεγε προηγουμένως. Απαγορεύεται από την Ευρωπαϊκή Ένωση, δεν υπάρχει αυτό που είπατε. Η μαζική νομιμοποίηση μεταναστών απαγορεύεται από την Ευρωπαϊκή Ένωση. 
	Εμείς τι είπαμε ως ΛΑ.Ο.Σ.; «Ελάτε να κάνουμε μία σοβαρή συζήτηση όλα τα κόμματα». Να ποιοι δικαιώθηκαν. Ξέρετε ποιοι έκαναν το πλιάτσικο χθες, κύριοι συνάδελφοι; Ακούσατε καθόλου τους ραδιοφωνικούς και τους τηλεοπτικούς σταθμούς; Εγώ δεν ήξερα, δεν είμαι αστυνομικός. Μόνο ό,τι άκουσα σας μεταφέρω. Ξέρετε τι έγινε χθες; Δεν είχαμε μία περίπτωση, το σπάσιμο που λέει ο κ. Δρίτσας. Το σπάσιμο ήταν μία από τις φάσεις αυτής της αναρχίας. Μετά το σπάσιμο επακολούθησε το πλιάτσικο το οποίο έγινε κατά κόρον από οικονομικούς μετανάστες, όπως είπαν οι σταθμοί και οι τηλεοράσεις. Δεν έχουν να φάνε οι άνθρωποι, θα το δεχθώ. Έτσι είπαν, εγώ δεν το υιοθετώ, λέω τι άκουσα σε πολλούς σταθμούς, θα τους αναφέρω έναν-έναν. 
	ΠΑΝΑΓΙΩΤΗΣ ΣΓΟΥΡΙΔΗΣ: …Το πλιάτσικο δεν το έκαναν μόνο μετανάστες.
	ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Δεν έγινε πλιάτσικο, κύριε Σγουρίδη; 
	ΝΑΤΑΣΑ ΡΑΓΙΟΥ-ΜΕΝΤΖΕΛΟΠΟΥΛΟΥ: Μόνο οι μετανάστες…
	ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Δεν είπα μόνο μετανάστες, κυρία Ράγιου, είπα κατά κύριο λόγο, όπως έλεγαν τα ραδιόφωνα. Ωραία, δεν είναι κατά κύριο λόγο, από μερικούς. Το δέχεστε από μερικούς ή όχι από μερικούς; Από μερικούς. Άρα λοιπόν, εφόσον είναι από μερικούς, πρέπει να κάνουμε μία δημόσια σοβαρή συγκεκριμένη συζήτηση γι’ αυτό το θέμα. Εάν δεν κάνουμε μία δημόσια σοβαρή συγκεκριμένη συζήτηση γι’ αυτό το θέμα, το να ερχόμαστε και να βάζουμε ένα αρθράκι από δω, ένα αρθράκι από κει στο τέλος θα μας φέρει μπροστά σε ανυπέρβλητα προβλήματα κι εμείς αυτά θέλουμε να τα προλάβουμε.
	Συχνά όταν ανοίγεται αυτό το θέμα –και μ’ αυτό θα κλείσω, αφού το αφιερώσω στην Κοινοβουλευτική Ομάδα του ΣΥ.ΡΙΖ.Α.- όταν μιλάμε γι’ αυτό το θέμα στην Ελλάδα, μόλις ακούμε τις φράσεις «οικονομικοί μετανάστες, λαθρομετανάστευση, μεταναστευτικό», αρχίζουν οι του ΣΥ.ΡΙΖ.Α.: «Οι ρατσιστές, η ξενοφοβία, οι ακραίοι». Σας διαβάζω δύο δηλώσεις, κύριοι του ΣΥ.ΡΙΖ.Α.. Μετά θα σας πω ποιος τις έχει κάνει. Ξέρετε, το διαδίκτυο είναι ένα εκπληκτικό «εργαλείο». Δεν μπορείτε να φανταστείτε τι βρίσκεις σ’ αυτό το άτιμο το «Google». Πρώτη δήλωση: «Το κράτος είναι υποχρεωμένο να εμποδίσει να μένουν άνεργοι οικογενειάρχες και γυναίκες επειδή ξένοι εργάτες τους παίρνουν τις θέσεις εργασίας με χαμηλούς μισθούς». Αυτό δεν το έχουμε πει εμείς στο ΛΑ.Ο.Σ., το ξεκαθαρίζω. Αυτή δεν είναι θέση ΛΑ.Ο.Σ., είναι θέση πολύ ακραία. Ο ΛΑ.Ο.Σ. δεν έχει φτάσει εκεί, δεν μπορεί να πάει εκεί πέρα γιατί δεν είναι ακραίο κόμμα. 
      Ακούστε την άλλη δήλωση τώρα. Αυτή είναι η θέση ΛΑ.Ο.Σ., αυτό φωνάζουμε και λέμε εδώ: «Πρέπει να θέσουμε όρια στην εισροή μεταναστών και στην πρόσβαση στο σύστημα κοινωνικής πρόνοιας. Γιατί πρέπει να θέσουμε όρια; Διότι οι απαιτήσεις για παγκόσμια κοινωνικά δικαιώματα και η απόλυτη ελευθερία κινήσεων είναι απαιτήσεις μη ρεαλιστικές». Το καταθέτω με τη μετάφραση στα Πρακτικά της Βουλής αφιερωμένο στον ΣΥ.ΡΙΖ.Α.. Όσκαρ Λαφοντέν. Ξέρετε ποιος είναι ο Όσκαρ Λαφοντέν, κύριοι του ΣΥ.ΡΙΖ.Α.; Είναι ο Πρόεδρος του αριστερού κόμματος της Γερμανίας που είναι στην ίδια σοσιαλιστική ομάδα με το ΣΥ.ΡΙΖ.Α. στο Ευρωπαϊκό Κοινοβούλιο. Αυτά λέτε στο Ευρωπαϊκό Κοινοβούλιο. Ο Όσκαρ Λαφοντέν, λοιπόν, λέει: «Θέλουμε όρια για τους μετανάστες» και αυτός είναι αριστερός και φίλος του ΣΥ.ΡΙΖ.Α.. Όταν λέει ο Καρατζαφέρης: «Θέλουμε όρια για τους μετανάστες», είναι ακραίος ρατσιστής! Θα μας τρελάνετε όπως μας είχατε τρελάνει και με τα κολέγια όπου ο κ. Αλαβάνος πήγαινε έξω και έλεγε να πάει στο Ευρωπαϊκό Δικαστήριο η Ελλάδα διότι δεν αναγνωρίζει τα κολέγια κι έμπαινε μέσα και έλεγε: «Θα κάψουμε την Αθήνα για τα κολέγια». Πρέπει να αποφασίσετε πότε λέτε την αλήθεια και πότε λέτε ψέματα γιατί στο τέλος θα μας τρελάνετε. 
      Το καταθέτω για τα Πρακτικά, κυρίες και κύριοι συνάδελφοι της Νέας Δημοκρατίας Όσκαρ Λαφοντέν, θέσεις ΛΑ.Ο.Σ.. Αυτό για να τ’ ακούει ο ελληνικός λαός!
	Σας ευχαριστώ πολύ.
	(Στο σημείο αυτό ο Βουλευτής κ. Σπυρίδων-Άδωνις Γεωργιάδης καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
(Χειροκροτήματα από την πτέρυγα του ΛΑ.Ο.Σ.)
	ΠΡΟΕΔΡΕΥΩΝ (Αναστάσιος Νεράντζης): Έχει ζητήσει το λόγο ο Κοινοβουλευτικός Εκπρόσωπος του ΠΑ.ΣΟ.Κ. κ. Ευάγγελος Βενιζέλος.
	Ορίστε, κύριε Βενιζέλο, έχετε το λόγο.
	ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, είναι δημοκρατική και θεσμική πρόκληση η Βουλή να συζητά δήθεν για τη Δημοτική Αστυνομία και για το συμβούλιο πολιτικής προστασίας και ασφάλειας ενώ η χώρα καίγεται. Είναι δημοκρατική και θεσμική πρόκληση ενώ η Βουλή συνεδριάζει, ο Πρωθυπουργός να εμφανίζεται στα τηλεοπτικά δίκτυα προκειμένου να απευθύνει Διάγγελμα προς τον ελληνικό λαό επιχειρώντας για μία ακόμη φορά να αποσείσει τις ευθύνες τις προσωπικές και της Κυβέρνησής του και να τις μεταθέσει στους ώμους της Αντιπολίτευσης και του συνδικαλιστικού κινήματος. Είναι πρόκληση προς τη νοημοσύνη και την ευαισθησία του ελληνικού λαού η σημερινή θλιβερή τηλεοπτική παρουσία του κ. Καραμανλή. 
	Το Σάββατο, αμέσως μετά τη δολοφονία του Αλέξανδρου, η Κυβέρνηση εμφανίστηκε ένοχη, αμήχανη, δειλή και ηττοπαθής. Σήμερα, αντί να έχει αντλήσει τα διδάγματα από τις καταστροφές που έχουν προκληθεί, από τη γενικευμένη κοινωνική αντίδραση, από το γεγονός ότι η χώρα είναι ακυβέρνητη, έρχεται με πρωτοφανή θρασυδειλία στα πολιτικά χρονικά της χώρας ο κ. Καραμανλής και λέει ούτε λίγο ούτε πολύ ότι για την κατάσταση που επικρατεί σε όλες τις πόλεις και σ’ όλες τις συνοικίες της χώρας δεν ευθύνεται ο ίδιος και η Κυβέρνησή του, αλλά ευθύνεται η Αντιπολίτευση που δεν έχει απαγορεύσει τις συγκεντρώσεις, ευθύνονται οι κοινωνικές οργανώσεις που διαμαρτύρονται ασκώντας το συνταγματικό τους δικαίωμα. 
      Ο κ. Καραμανλής ζητάει από την Αντιπολίτευση δήλωση κοινωνικών και πολιτικών φρονημάτων για την καταδίκη της βίας. Μα, το ΠΑ.ΣΟ.Κ. και όλη η Αντιπολίτευση έχει καταδικάσει ρητά και απερίφραστα κάθε πράξη βίας, κάθε πράξη κρατικής και κοινωνικής βίας. Έχουμε καταδικάσει τους βανδαλισμούς, έχουμε καταδικάσει όλες τις ακραίες συμπεριφορές, αλλά δεν υπάρχει ευθύνη του κράτους, ευθύνη της πολιτείας, ευθύνη της Κυβέρνησης και ευθύνη του κ. Καραμανλή προσωπικά για τις συνθήκες που έχουν διαμορφωθεί τους τελευταίους μήνες και για την κοινωνική έκρηξη που πυροδότησε η άδικη και εν ψυχρώ δολοφονία ενός παιδιού; Νομίζει ο κ. Καραμανλής ότι όλα αυτά που συμβαίνουν είναι πράξεις οργανωμένης βίας και προβοκάτσιας που στρέφονται κατά της Κυβέρνησής του για να τη βλάψουν; 
      Ο κ. Καραμανλής έχει καταστήσει την κοινωνία εχθρό του, δεν αντιλαμβάνεται το μήνυμα της κοινωνίας. Ένας Πρωθυπουργός που δεν καταλαβαίνει τι συμβαίνει, που δεν έχει συνείδηση των περιστάσεων, είναι ένας Πρωθυπουργός κατώτερος των περιστάσεων, ένας Πρωθυπουργός ανεύθυνος, ένας Πρωθυπουργός επικίνδυνος για τον τόπο.
      Ο κ. Καραμανλής σήμερα ομολόγησε όχι απλά και μόνο πως έχει χάσει την πολιτική του νομιμοποίηση, ομολόγησε πως δεν έχει και καμμία προοπτική, καμμία πιθανότητα να αποκτήσει επαφή με την πραγματικότητα και με την κοινωνία. Ουσιαστικά, ο κ. Καραμανλής, με θρασύδειλο και προκλητικό τρόπο επιβεβαίωσε με τηλεοπτικό διάγγελμα την αδυναμία του να κυβερνήσει. Στην πραγματικότητα «παραιτήθηκε» σήμερα από τις οθόνες των τηλεοράσεων, γιατί αρνείται να αναλάβει την ευθύνη του, αρνείται να κατανοήσει, αρνείται να συναισθανθεί. 
      Το ΠΑ.ΣΟ.Κ. έθεσε σήμερα ζήτημα προσφυγής στη λαϊκή ετυμηγορία. Έθεσε ουσιαστικά ζήτημα εκλογών. Η Κυβέρνηση δεν μπορεί να ασκήσει τα καθήκοντά της, όχι τα πολιτικά –δεν περιμένει κανείς πολιτικές πρωτοβουλίες από την Κυβέρνηση- αλλά ούτε καν τα διοικητικά. Ο τόπος δεν έχει ούτε Κυβέρνηση με την πολιτική έννοια του όρου, ούτε διοίκηση. Κανείς δεν μπορεί να ασκήσει την καθημερινή διαχείριση. Οι πολίτες νιώθουν ανασφάλεια. Απειλούνται από παντού. Ψάχνουν να βρουν ένα σημείο αναφοράς, μία ελπίδα, μία προοπτική. Κι αυτός είναι ο θεσμικός ρόλος της Αξιωματικής Αντιπολίτευσης. Κι έχουμε πλήρη συνείδηση της ευθύνης που φέρουμε ως Αξιωματική Αντιπολίτευση, γιατί οφείλουμε να προσφέρουμε στον ελληνικό λαό αυτό το σημείο αναφοράς, αυτήν την προοπτική, αυτήν τη διέξοδο που αναζητεί.
      Στις δημοκρατίες υπάρχουν περιορισμένες λύσεις που προσφέρονται στους πολίτες. Ο πολίτης ξέρει ότι αυτή τη στιγμή υπάρχει μία λύση, η λύση που προσφέρει το ΠΑ.ΣΟ.Κ., η λύση που προσφέρει η Αξιωματική Αντιπολίτευση, που μπορεί να δώσει στον ελληνικό λαό το αίσθημα ασφάλειας και να αποκαταστήσει τη συνοχή της κοινωνίας. 
      Στην Ελλάδα δεν έχουμε μόνο πρόβλημα οικονομίας και πρόβλημα κράτους.
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, ολοκληρώστε. Αυτό δεν είναι παρέμβαση, εκτός αν θεωρείτε ότι είναι κύρια αγόρευση, κύριε Βενιζέλο, παρακαλώ. Είναι παρέμβαση αυτό που κάνετε; Μιλάτε επτά λεπτά. Σας παρακαλώ, ολοκληρώστε!
      ΕΥΑΓΓΕΛΟΣ ΒΕΝΙΖΕΛΟΣ: Έχουμε πρόβλημα κοινωνίας. Έχει διαρραγεί ο κοινωνικός ιστός και πρέπει όλοι να κάνουμε ό,τι πρέπει, προκειμένου να αποκαταστήσουμε τη συνοχή και την αξιοπρέπεια της κοινωνίας. Είναι ζήτημα δημοκρατίας, είναι ζήτημα κράτους δικαίου. Και σ’ αυτά τα ζητήματα δε χωρούν ούτε εκπτώσεις, ούτε καθυστερήσεις. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Έχει ζητήσει το λόγο ο Κοινοβουλευτικός Εκπρόσωπος της Νέας Δημοκρατίας, κ. Παναγιωτόπουλος.
      Ορίστε, κύριε Παναγιωτόπουλε, έχετε το λόγο.
      ΠΑΝΟΣ ΠΑΝΑΓΙΩΤΟΠΟΥΛΟΣ: Θέλω, κύριε Πρόεδρε, να εκφράσω τη βαθιά μου λύπη για το περιεχόμενο και το ύφος της παρέμβασης που επεχείρησε πριν από λίγο ο αξιότιμος Κοινοβουλευτικός Εκπρόσωπος του ΠΑ.ΣΟ.Κ., ο κ. Βενιζέλος. Κι αυτό γιατί η ώρα αυτή δεν είναι ώρα για πολιτικές αντιδικίες. Είναι ώρα για ομοψυχία, για συναίνεση, για ενότητα του ελληνικού λαού και της ελληνικής κοινωνίας. Η χώρα βρίσκεται στο μάτι του κυκλώνα. Περνάμε μία από τις χειρότερες κρίσης που έχει αντιμετωπίσει η ελληνική κοινωνία τις τελευταίες δεκαετίες. 
      Σε τι συνίσταται αυτή η κρίση; Έχουμε τρία διαφορετικά γεγονότα, τρεις διαφορετικές παραμέτρους. Η μία παράμετρος είναι το τραγικό, το μοναδικό στο δραματικό του χαρακτήρα και στο δραματικό του περιεχόμενο γεγονός του φόνου ενός νέου αθώου ανθρώπου το βράδυ του περασμένου Σαββάτου στην Αθήνα. Γι’ αυτό το γεγονός σύσσωμος ο ελληνικός λαός εκφράζει την οδύνη και τη συντριβή του. Μπορεί όλοι να είναι βέβαιοι ότι ο δράστης θα αντιμετωπίσει τη δικαιοσύνη σε δίκαιη δίκη, αλλά χωρίς καμμία επιείκεια. 
      (Στο σημείο αυτό την Προεδρική Έδρα  καταλαμβάνει ο Δ΄ Αντιπρόεδρος της Βουλής κ.  ΦΙΛΙΠΠΟΣ ΠΕΤΣΑΛΝΙΚΟΣ)
      Εννοείται ότι μαζί με τη δικαστική αντιμετώπιση της υπόθεσης οφείλει το πολιτικό σύστημα και οι λειτουργοί του, οφείλουμε όλοι να ξαναδούμε τα θέματα που αφορούν την αποστολή της Αστυνομίας, τον εξοπλισμό της, την εκπαίδευσή της. 
      Η δεύτερη παράμετρος αφορά την εκδήλωση ενός θυμού από μεγάλες ομάδες της ελληνικής νεολαίας. Είναι ξεκάθαρο ότι ο θυμός αυτός δεν έχει να κάνει ούτε με τη συγκεκριμένη συγκυρία μόνο ούτε με ευθύνες ενός κόμματος ή μιας παράταξης. Ο θυμός αυτός αφορά συνολικότερο το πολιτικό σύστημα. Πρέπει να αναγνώσουμε σε βάθος το μήνυμα που εμπεριέχει και να δώσουμε στην ευθεία του  χρόνου τις σωστές απαντήσεις στα σωστά αιτήματα της ελληνικής νεολαίας.
      Υπάρχει και μία τρίτη παράμετρος, η οποία αφορά τα τελευταία δραματικά γεγονότα. Η παράμετρος ενός εξαιρετικά επικίνδυνου περιθωρίου καταστροφής που έχει ως μοναδικό σκοπό να μηδενίσει και να γκρεμίσει τα πάντα στην ελληνική κοινωνία. Μιλάω για τους κουκουλοφόρους, τους γνωστούς αγνώστους, που δεν έχουν καμμία σχέση με το μαζικό κίνημα και έχουν βυθίσει τα μεγάλα αστικά κέντρα της χώρας -βεβαίως με προεξάρχοντα τα δραματικά γεγονότα στο κέντρο της Αθήνας- στον όλεθρο και την απελπισία.
      Με το μήνυμα του Πρωθυπουργού έχει καταστεί ξεκάθαρο ότι η έννομη τάξη, η Κυβέρνηση δεν θα ανεχθούμε τη συνέχιση αυτής την έκνομης, καταστρεπτικής δραστηριότητας ενός περίεργου και σκοτεινού, ως προς τα κίνητρά του και τις αφετηρίες του, κοινωνικού περιθωρίου. Δεν έχει καμμία σχέση η δράση των γνωστών αγνώστων κουκουλοφόρων καταστροφέων, ούτε με το μαζικό κίνημα ούτε με πολίτες που διαμαρτύρονται και είναι δικαίωμά τους ούτε με πολίτες που διαδηλώνουν.
      Αυτό όμως, κύριε Πρόεδρε, κυρίες και κύριοι συνάδελφοι, το οποίο πρέπει να αποτελεί κοινό παρανομαστή στις εκδηλώσεις όλων μας είναι η ανάγκη –και αυτό πρέπει να το τονίσουμε προς κάθε κατεύθυνση- να υπάρξει ψυχραιμία, να υπάρξει αυτοέλεγχος. Οι πολιτικές δυνάμεις να μην προτάσσουν μικροκομματικά οφέλη και μικροκομματικές σκοπιμότητες και να αντιληφθούμε όλοι ότι από αυτή την κρίση θα πρέπει το πολιτικό σύστημα να βγει σοφότερο και ωριμότερο. Όχι να επιχειρούν ορισμένοι να οδηγήσουν την κατάσταση σε βήματα ή άλματα προς τα πίσω. 
      Η Κυβέρνηση έχει δείξει τις προθέσεις της. Ο Πρωθυπουργός στέκεται στο ύψος των περιστάσεων. Καλούμε και τα υπόλοιπα κόμματα και τους υπολοίπους πολιτικούς αρχηγούς να πράξουν το ίδιο. Σύντομα θα επιχειρήσουμε την αποτίμηση και των λαθών αλλά και της σωστής στάσης της κάθε πλευράς. Κι ένα είναι βέβαιο. Μόλις περάσει η σκόνη και κατακαθίσει η αχλή και φύγει η θαμπάδα της εικόνας από τις μέρες και τις ώρες της κρίσεως, ο ελληνικός λαός θα κρίνει ψύχραιμα και θα αντιληφθεί ποια είναι η Κυβέρνηση που μπορεί να του εγγυηθεί όλα τα αγαθά της εννόμου τάξεως και ποιοι είναι εκείνοι, οι οποίοι παραπαίουν μεταξύ δημαγωγίας και της ανάγκης να εξυπηρετήσουν μικροκομματικές σκοπιμότητες. 
      Δεν είναι ώρα ούτε για εκλογές ούτε για εκλογολογία. Είναι ώρα για συσπείρωση όλων μας, είναι ώρα για ενότητα όλων μας, είναι ώρα για ομόνοια, για συναίνεση και για δράση. Δράση υπέρ του καλού, δράση υπέρ του συνόλου των Ελληνίδων και των Ελλήνων. Σ’ αυτό το δρόμο πορεύεται ο Πρωθυπουργός και η Ελληνική Κυβέρνηση, σ’ αυτό το δρόμο καλούμε να συμπορευθούν μαζί μας και τα υπόλοιπα κόμματα της Μείζονος και της Ελάσσονος Αντιπολίτευσης. 
      Ευχαριστώ πολύ.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας, κ. Κανταρτζής και αμέσως μετά θα πάρει το λόγο ο κ. Κουβέλης, εκ μέρους του ΣΥ.ΡΙΖ.Α..
      Ορίστε, κύριε Κανταρτζή, έχετε το λόγο.
      ΑΧΙΛΛΕΑΣ ΚΑΝΤΑΡΤΖΗΣ: Έγινε συζήτηση, κύριε Πρόεδρε, για μία πρωτοφανή κρίση στην οποία βρίσκεται η χώρα μας. 
      Εμείς κάθε άλλο παρά τυχαίο θεωρούμε το προχθεσινό περιστατικό, τη δολοφονία του δεκαπεντάχρονου μαθητή στα Εξάρχεια, από τον ειδικό φρουρό.
    Δεν θεωρούμε τυχαίο και αποσπασματικό αυτό το γεγονός. Χωρίς λογική συμψηφισμού το αθροίζουμε στα επανειλημμένα κρούσματα αυταρχισμού που ζήσαμε τα τελευταία χρόνια, το αθροίζουμε μαζί με το παιδί από τη Σερβία που δολοφονήθηκε στη Θεσσαλονίκη από αστυνομικό, το αθροίζουμε στο τσιγγάνο που δολοφονήθηκε επίσης από αστυνομικό γιατί αρνήθηκε να σταματήσει σε σήμα. Το αθροίζουμε με τους μετανάστες που κατά εκατοντάδες έχουν κακοποιηθεί τα τελευταία χρόνια με τις λογικές οι οποίες εκτρέφονται κατά των μεταναστών, το αθροίζουμε με τους απεργούς που δέχθηκαν τη βαρβαρότητα του κράτους και των κατασταλτικών μηχανισμών την τελευταία δεκαετία, δεκαπενταετία, το αθροίζουμε σε όλες αυτές τις πράξεις αυταρχισμού και στα νομοθετήματα που υιοθετήθηκαν την τελευταία δεκαετία, δεκαπενταετία.
    Επειδή έγινε συζήτηση για την ειρήνη και την ασφάλεια των πολιτών, θα ήθελα μόνο να υπογραμμίσω τα εξής: Οι πολιτικές, οι οποίες ακολουθήθηκαν την τελευταία δεκαπενταετία και ιδιαίτερα μετά το Μάαστριχτ, οι πολιτικές αυτές που έφεραν ακόμα μεγαλύτερη ανασφάλεια στους εργαζομένους, οι πολιτικές αυτές που οδήγησαν στην αφαίρεση των εργασιακών δικαιωμάτων, ασφαλιστικών δικαιωμάτων, κοινωνικών δικαιωμάτων, συμβάδιζαν και συμβαδίζουν με την ένταση του αυταρχισμού και των μηχανισμών καταστολής. 
    Υπενθυμίζω ότι με τις ψήφους των δύο μεγάλων κομμάτων υιοθετήθηκαν την τελευταία δεκαπενταετία στη χώρα μας όλοι αυτοί οι μηχανισμοί, οι οποίοι έχουν ως κύριο στόχο τους την αντιμετώπιση του εχθρού λαού, τη νομιμοποίηση του ηλεκτρονικού φακελώματος, την κύρωση της Συμφωνίας του Σένγκεν που νομιμοποιεί το φακέλωμα σε πανευρωπαϊκό επίπεδο, την κύρωση της Συμφωνίας για τη δημιουργία της Ευρωαστυνομίας, την κύρωση του «τρομονόμου» σε εθνικό επίπεδο, αλλά και την ψήφιση του «ευρωτρομονόμου» που βάλλει ευθέως κατά δημοκρατικών δικαιωμάτων και ελευθεριών. 
    Υπενθυμίζω, ακόμα, τη δημιουργία νέων κατασταλτικών μηχανισμών πλάι στους υπάρχοντες παλιούς μηχανισμούς, όπως του Σώματος Συνοριοφυλάκων, Ειδικών Φρουρών, Ιδιωτικών Φρουρών, που τους δόθηκε μάλιστα το δικαίωμα να οπλοφορούν και να κάνουν και χρήση κάτω από ορισμένες περιπτώσεις. Πριν από δύο μήνες στη Βουλή, με νόμο που έφερε η Κυβέρνηση της Νέας Δημοκρατίας, ενισχύθηκε και διευρύνθηκε ακόμα περισσότερο το δικαίωμα αυτό που είχαν οι ιδιωτικοί αστυνομικοί, επαναλαμβάνω, σε ορισμένες περιπτώσεις και που προβλεπόταν ήδη από προηγούμενους νόμους που είχαν ψηφιστεί επί ΠΑ.ΣΟ.Κ..
    Για εμάς είναι διαχρονικό το έγκλημα και φέρουν βαρύτατη ευθύνη τα δύο μεγάλα κόμματα. Είναι καθ’ εικόνα και ομοίωση του κράτους που οικοδομείται. Κι επειδή προηγουμένως ακούσαμε κάποιον από τους εισηγητές -κι αν δεν κάνω λάθος ήταν ο εισηγητής του ΣΥ.ΡΙΖ.Α.- να αναφέρει: «Μα, ποιο κράτος οικοδομείται, ε, αυτό είναι το κράτος του Μάαστριχτ, αυτά είναι τα αποτελέσματα τα οποία με μαθηματική ακρίβεια μας οδηγούσαν μαζί με την κατεδάφιση των εργασιακών δικαιωμάτων, την ένταση των κατασταλτικών μηχανισμών του αυταρχισμού».
    Γι’ αυτό ακριβώς το λόγο το Κομμουνιστικό Κόμμα Ελλάδας δείχνει το διέξοδο στους εργαζόμενους, καλώντας τους να συνεχίσουν και να εντείνουν την πάλη τους, περιφρουρώντας τις κινητοποιήσεις τους από όλα αυτά τα στοιχεία που τα είδαμε ξαφνικά να δραστηριοποιούνται -και που δημιουργεί εύλογα ερωτηματικά η δραστηριότητά τους- με τους εμπρησμούς, τις βιαιοπραγίες και όλες τις άλλες πρωτοφανείς καταστροφές, στις οποίες επιδίδονται.
    Δεν τους βάζουμε όλους στην ίδια μοίρα. Είναι, όμως, φανερό ότι οι πράξεις αυτές, οι πράξεις που κρύβονται πίσω από τους κουκουλοφόρους, που για μία εικοσαετία τώρα συνεχίζουν να δρουν ανενόχλητοι και με τη μία και με την άλλη κυβέρνηση, ένα μόνο ωφελούν. Δίνουν «βούτυρο στο ψωμί», δίνουν το άλλοθι για να προχωρήσουν νέα αντιδημοκρατικά μέτρα σε βάρος των εργαζομένων, δίνουν το άλλοθι για να προχωρήσουν νέοι μηχανισμοί καταστολής. Από αυτήν την άποψη, έχουν χρέος και ευθύνη όλες οι δυνάμεις να γυρίσουν τις πλάτες, να σταματήσουν να δίνουν χάρη, όπως κάνει και η ηγεσία του ΣΥ.ΡΙΖ.Α., χωρίς βεβαίως να την ταυτίζουμε σε αυτές τις ομάδες, οι οποίες με την τακτική τους -και επαναλαμβάνω, ανεξάρτητα από προθέσεις, δεν βάζουμε στην ίδια μοίρα όλους- αντικειμενικά δίνουν «βούτυρο στο ψωμί» σε βάρος του λαϊκού κινήματος.
    Διέξοδος υπάρχει. Η διέξοδος βρίσκεται στην ενίσχυση των αγώνων των εργαζομένων, στην πάλη για να ανατραπούν αυτά τα αντεργατικά, τα αντιλαϊκά μέτρα τα οποία προωθούνται, στην πάλη για την ανατροπή των σχεδίων που δρομολογούνται σε επίπεδο Ευρωπαϊκής Ένωσης με το εξηνταπεντάωρο, που φέρει επίσης την υπογραφή όλων των κομμάτων του ευρωμονόδρομου, στην πάλη για την υπεράσπιση και διεύρυνση των δικαιωμάτων των εργαζομένων, την κρίση να πληρώσει η πλουτοκρατία και όχι οι εργαζόμενοι και τα λαϊκά στρώματα.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κοινοβουλευτικός Εκπρόσωπος του ΣΥ.ΡΙΖ.Α. κ. Φώτης Κουβέλης.
      ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, είναι ακριβές ότι η χώρα βρίσκεται σε μία κρίση. Αυτή, όμως, η κρίση είναι επίσης προφανές ότι γεννήθηκε και μεγεθύνεται από την αδιέξοδη κυβερνητική πολιτική, από μία πολιτική η οποία περιθωριοποιεί μεγάλα στρώματα της ελληνικής κοινωνίας, οδηγεί τη νεολαία σε ασφυξία και παράγει εντέλει αυτές τις εκρηκτικές καταστάσεις, οι οποίες υπάρχουν.
      Βεβαίως, αυτή η διαπίστωση δεν έχει καμμία μα καμία ανοχή όλων εκείνων των ακραίων, των παράνομων συμπεριφορών, που πράγματι βλάπτουν Έλληνες πολίτες που δεν είναι συμμέτοχοι στην παραγωγή αυτής της κρίσης.
      Διαφωνούμε, όμως, κυρίες και κύριοι συνάδελφοι, με όσους βλέπουν επιφανειακά τα ζητήματα και δεν αναζητούν τις βαθύτερες αιτίες. Διαφωνούμε με την αντίληψη ότι επειδή συμβαίνουν τα όσα ακραία καταγράφονται, θα πρέπει να απομακρυνθεί αυτή η κοινωνία από μαζικούς δημοκρατικούς αγώνες, όπως αυτή η συγκέντρωση και διαδήλωση που θα γίνει αύριο από τη Γ.Σ.Ε.Ε., την Α.Δ.Ε.Δ.Υ., από όλους τους εργαζομένους, αλλά και από άλλους πολίτες που μετέχουν στη δημοκρατική κινητικότητα της ελληνικής κοινωνίας.
      Πρέπει να αντιληφθούν οι πάντες και πρωτίστως η Κυβέρνηση, ότι οι δημοκρατικοί μαζικοί αγώνες είναι εκείνοι οι οποίοι αποδοκιμάζουν και τη συντηρητική νεοφιλελεύθερη πολιτική και απομονώνουν και όλους εκείνους που με ακραίες ενέργειες προσβάλουν τους Έλληνες πολίτες.
      Δεν αντιλαμβάνονται κάποιοι, δεν αντιλαμβάνεται το Κ.Κ.Ε. και επιτίθεται στο Συνασπισμό Ριζοσπαστικής Αριστεράς, ότι με αυτή του την τακτική προσφέρει άλλοθι στην κυβερνητική πολιτική, όταν πολύ καλά γνωρίζει ότι ο ΣΥ.ΡΙΖ.Α. από αξιακή πολιτική θέση όχι μόνο δεν έχει καμία σχέση με όλα αυτά τα οποία προσβάλουν τους δημοκρατικούς μαζικούς αγώνες, αλλά αντίθετα πρωτοστατεί στο να διαμορφώνεται ένα κίνημα για τη διεκδίκηση των δημοκρατικών λύσεων. 
      Προσφέρει άλλοθι το Κ.Κ.Ε. στην κυβερνητική πολιτική. Και ερμηνεύω: δεν δικαιολογώ αυτό το οποίο λέει. Επιτίθεται στο ΣΥ.ΡΙΖ.Α. δεν ξέρω στο όνομα ποιας αγωνίας. Και του διαφεύγει ακόμη το γεγονός ότι βρισκόμαστε μπροστά στην έκρηξη της νεολαίας. Αυτή η έκρηξη έχει βαθιές κοινωνικές αιτίες. Αυτό είναι που πρέπει να αναζητηθεί, για να ερμηνευθεί. Αυτό είναι που πρέπει να αναδειχθεί, για να μετατραπεί πραγματικά σε μία δύναμη, σε μία κινηματική δύναμη που μπορεί να αντιπαρατίθεται στη νεοφιλελεύθερη συντηρητική πολιτική.
      Εγώ ειλικρινά λυπάμαι. Λυπάμαι για τα όσα η ηγεσία του Κ.Κ.Ε. θέλει να αποδίδει στο ΣΥ.ΡΙΖ.Α.. Και βεβαίως δεν λυπάμαι για τον ΛΑ.Ο.Σ., διότι γνωρίζω ότι αυτό είναι το οπλοστάσιό του και με αυτό επιτίθεται στο ΣΥ.ΡΙΖ.Α..
      (Χειροκροτήματα από την πτέρυγα του ΣΥ.ΡΙΖ.Α.)
      ΑΧΙΛΛΕΑΣ ΚΑΝΤΑΡΤΖΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Φίλιππος Πετσάλνικος): Κύριε Κανταρτζή, επί προσωπικού ζητάτε το λόγο;
      ΑΧΙΛΛΕΑΣ ΚΑΝΤΑΡΤΖΗΣ: Μία απάντηση θα ήθελα να δώσω, κύριε Πρόεδρε.
      ΑΣΤΕΡΙΟΣ ΡΟΝΤΟΥΛΗΣ: Υπάρχει και άλλο κόμμα…
      ΠΡΟΕΔΡΕΥΩΝ (Φίλιππος Πετσάλνικος): Μισό λεπτό, κύριε Ροντούλη. Αμέσως μετά ομιλείτε εσείς. Σας είδα που ζητήσατε το λόγο. 
      Κύριε Κανταρτζή, κατά ευρύτατη ερμηνεία του Κανονισμού της Βουλής θα σας δώσω το λόγο, αλλά θα σας παρακαλέσω για ένα λεπτό.
      ΦΩΤΗΣ ΚΟΥΒΕΛΗΣ: Κύριε Πρόεδρε, θα ήθελα κι εγώ το λόγο μετά.
      ΠΡΟΕΔΡΕΥΩΝ (Φίλιππος Πετσάλνικος): Κι ο κ. Κουβέλης μου λέει ότι θέλει μετά το λόγο. Καλύτερα θα ήταν να αποφύγουμε αυτόν τον συνεχιζόμενο διάλογο.
      ΑΧΙΛΛΕΑΣ ΚΑΝΤΑΡΤΖΗΣ: Για ένα μόνο λεπτό, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Για ένα λεπτό.
      Κύριε Ροντούλη, ας δείξουμε λίγη κατανόηση.
      ΑΧΙΛΛΕΑΣ ΚΑΝΤΑΡΤΖΗΣ: Για το ποιος διευκολύνει την κυβερνητική πολιτική και ποιος διευκολύνει όλους αυτούς τους σχεδιασμούς, πάει πολύ να μιλάει ο ΣΥ.ΡΙΖ.Α., που μαζί με τα άλλα κόμματα του «ευρωμονόδρομου» ψήφισαν το Μάαστριχτ, που χειροκρότησαν την Ο.Ν.Ε. και το ευρώ, που μαζί με τα άλλα κόμματα του «ευρωμονόδρομου» πριν από ένα μήνα ψήφισαν στην Ευρωβουλή την Έκθεση Σέρκας, που βάζει «ταφόπλακα» στα εργασιακά δικαιώματα των εργαζομένων!
Αλλού φαίνεται η σύγκρουση, το εξηνταπεντάωρο. 
      Εμείς θα κάνουμε ό,τι μπορούμε με όλες μας τις δυνάμεις, ώστε το μαζικό λαϊκό κίνημα να αναπτύξει περιφρουρημένους αγώνες για να ανατρέψει αυτές τις επιλογές, χρησιμοποιώντας όλα τα μέσα και όλες τις μορφές πάλης που θα αποφασίσουν οι ίδιοι οι εργαζόμενοι, η ίδια η νεολαία και όχι με αυτές τις ενέργειες τις τυχοδιωκτικές, αυτές τις ενέργειες που αποτελούν, επαναλαμβάνω για μία ακόμη φορά, «βούτυρο στο ψωμί» στα σχέδια της αντίδρασης!
      ΠΡΟΕΔΡΕΥΩΝ (Φίλιππος Πετσάλνικος): Ο κ. Κουβέλης έχει το λόγο.
      Παρακαλώ τον Κοινοβουλευτικό Εκπρόσωπο του ΛΑ.Ο.Σ. να κάνει υπομονή μισού λεπτού για να λάβει το λόγο, αλλά θα σας παρακαλέσω να ολοκληρώσουμε εδώ αυτό τον ιδιότυπο διάλογο.
      Ορίστε, κύριε Κουβέλη.
      ΦΩΤΗΣ ΚΟΥΒΕΛΗΣ: Όταν ζήτησα το λόγο, κυρίες και κύριοι συνάδελφοι, δεν είχα ακούσει τι θα έλεγε ο Κοινοβουλευτικός Εκπρόσωπος του Κ.Κ.Ε. Μετά από αυτά που είπε, η σιωπή μας προς απάντησή του. Βεβαίως, είναι μία εκκωφαντική σιωπή. Νομίζω ότι οι δημοκρατικοί, οι προοδευτικοί, οι αριστεροί πολίτες αντιλαμβάνονται τι λέει ο καθένας.
      ΠΡΟΕΔΡΕΥΩΝ (Φίλιππος Πετσάλνικος): Ας «σπάσουμε» τη σιωπή τώρα, συνεχίζοντας τη συζήτηση.
      Το λόγο έχει ο Κοινοβουλευτικός Εκπρόσωπος του ΛΑ.Ο.Σ. κ. Ροντούλης για μία πεντάλεπτη παρέμβαση.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε.
      Στην Αίθουσα είδαμε και πάλι να εκτυλίσσονται «κοκορομαχίες». Η πρώτη «κοκορομαχία» ήταν μεταξύ της κυβερνώσας παράταξης και της Μείζονος Αντιπολιτεύσεως. Για να πούμε τα πράγματα με το όνομά τους, η Κυβέρνηση έχασε τον έλεγχο; Βεβαίως! Επέδειξε μία ηττοπαθή συμπεριφορά και έχασε τον πόλεμο χωρίς να χάσει καμμία μάχη. Απερίγραπτα πράγματα! Ο πολίτης τι θα περίμενε να ακούσει; Θα περίμενε να ακούσει πράγματα που τον ενδιαφέρουν και όχι κοκορομαχίες. Ο άνθρωπος, δηλαδή, που καταστράφηκε το μαγαζί του, θα περίμενε να ακούσει τον αξιότιμο Κοινοβουλευτικό Εκπρόσωπο της Νέας Δημοκρατίας να του λέει ότι πάρα πολύ σύντομα θα αποζημιωθεί για τη ζημιά που υπέστη. Δεν το άκουσε αυτό το πράγμα. 
      Τι θα περίμενε, επίσης, ο εχέφρων πολίτης να ακούσει; Ότι επιτέλους όλοι εμείς εδώ μέσα θα έπρεπε να συναινέσουμε σε μία πρόταση. Η κουκουλοφορία θα έπρεπε να θεωρείται ιδιώνυμο αδίκημα. Ούτε αυτό ακούστηκε, που είναι το αυτονόητο, εάν δούμε τον όγκο των καταστροφών. 
      Και βεβαίως γιατί θα έπρεπε να ειπωθούν όλα αυτά τα πράγματα; Διότι υπάρχει μία σιωπηλή πλειονότητα, κύριε Πρόεδρε, στην ελληνική κοινωνία, που θέλει τη σύντομη επιστροφή στην ομαλότητα. Και σε αυτό το πράγμα ο Κοινοβουλευτικός Εκπρόσωπος του ΠΑ.ΣΟ.Κ. απέτυχε παταγωδώς σήμερα, διότι αντί το ΠΑ.ΣΟ.Κ. να φανεί ως δύναμη ευθύνης, όπως ο Λαϊκός Ορθόδοξος Συναγερμός όπου έδειξε μία στάση ευθύνης όλα αυτά τα κρίσιμα εικοσιτετράωρα, φάνηκε να αναφύεται από την πλευρά του μία πρεμούρα. Θέλουμε να γίνουμε κυβέρνηση. Αυτό κατάλαβε κάποιος που άκουγε τον κ. Βενιζέλο. Όσο το δυνατόν πιο γρήγορα, να φύγουν οι «γαλάζιοι», να έρθουν οι «πράσινοι».
      Βεβαίως αυτό θα το κρίνει ο ελληνικός λαός όταν θα έρθει η ώρα, όμως, κύριε Βενιζέλο, θα πρέπει να σας πω ότι η πρεμούρα αυτή που δείχνετε για να γίνετε κυβέρνηση, θα γυρίσει μπούμερανγκ. 
      Βεβαίως, για να πούμε την αλήθεια, δεν είναι η ώρα του καταλογισμού των ευθυνών. Όταν η χώρα «βρίσκεται» σε τούνελ, πρέπει όλοι εμείς εδώ να συνεισφέρουμε θετικά να βγούμε από το τούνελ και στη συνέχεια υπάρχει χρόνος, κύριε Βενιζέλο και κύριοι της Κυβέρνησης, να καταλογίσετε ευθύνες οι μεν στους δε.
      (Χειροκροτήματα από την πτέρυγα του ΛΑ.Ο.Σ.)
      Αλλά όταν η χώρα καίγεται, όταν ο μικρομεσαίος επιχειρηματίας πλήττεται και μάλιστα σε μία δυσμενέστατη οικονομική συγκυρία, έρχεστε να επιβαρύνετε το κλίμα. Έχετε να πείτε κάτι για τον άνεργο νέο που δουλεύει σε μία επιχείρηση που επλήγη από τους κουκουλοφόρους; Αυτό είναι το ουσιώδες και όχι πότε οι μεν θα αντικαταστήσουν τους δε!
      Επίσης, παρακολούθησα τον αξιότιμο κ. Κουβέλη, που τον συμπαθώ ιδιαιτέρως, γιατί έχουμε και την καταγωγή εκ Θεσσαλίας και οι δύο.  Επειδή ο κ. Κουβέλης δεν είναι στην Αίθουσα, απευθύνομαι στους άλλους συναδέλφους του ΣΥ.ΡΙΖ.Α. Κατανοούμε ότι υπάρχει αυτή τη στιγμή ένας διαγκωνισμός μεταξύ του Κομμουνιστικού Κόμματος Ελλάδας και του ΣΥ.ΡΙΖ.Α. για την ηγεμονία, την ηγεσία στο χώρο της Αριστεράς. Δεν μας ενδιαφέρει. Διαγκωνιστείτε όσο θέλετε, μαλώστε όσο θέλετε, αντιδράστε μεταξύ σας όσο θέλετε, είναι δικαίωμά σας, αλλά θα πρέπει να πούμε κάτι, κύριοι του ΣΥ.ΡΙΖ.Α.. Η κ. Παπαρήγα κατά τον πλέον ξεκάθαρο τρόπο σας έχει καταστήσει υπόλογους, σας έχει καταστήσει κατηγορούμενους.
      ΑΧΙΛΛΕΑΣ ΚΑΝΤΑΡΤΖΗΣ: Αφήστε τις προβοκάτσιες τώρα!
      ΑΣΤΕΡΙΟΣ ΡΟΝΤΟΥΛΗΣ: Δεν σας κατέστησε κατηγορούμενους ο Λαϊκός Ορθόδοξος Συναγερμός. Ο εισηγητής μας κ. Γεωργιάδης το είπε ξεκάθαρα. Δεν έχει σημασία εάν εμείς υιοθετούμε ή όχι την κατηγορία που σας προσήψε η κ. Παπαρήγα. Εσείς, όμως, θα πρέπει να τη βγάλετε από πάνω σας, να την αποσείσετε. Άρα, σε κάθε περίπτωση μην μέμφεστε το Λαϊκό Ορθόδοξο Συναγερμό. Αλλού να ρίξετε τις ευθύνες.
      Βεβαίως, θα περίμενα να ακούσω και κάτι γι’ αυτό που σας είπε ο κ. Γεωργιάδης για το Λα Φοντέν. Είστε στην ίδια ομάδα στο Ευρωκοινοβούλιο. Δεν θα πείτε κάτι για τη ρήση Λα Φοντέν σε σχέση με το πρόβλημα της μετανάστευσης; Φαίνεται ότι έχετε και επιλεκτική μνήμη, αλλά και όταν θέλετε, είστε ικανοί να κλείνετε τα αυτιά σας. Μόνο που ξεχνάτε κάτι. Ο ελληνικός λαός έχει πάψει πια να «βάζει» βουλοκέρι στα αυτιά του και όλοι κρινόμαστε, ιδίως για το ποιοι είναι αυτοί που δείχνουν υπεύθυνη στάση, προκειμένου η χώρα να βγει από ένα δύσκολο τούνελ στο οποίο έχει εισέλθει.
      Ευχαριστώ πολύ.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Φίλιππος Πετσάλνικος): Εισερχόμαστε στον κατάλογο των ομιλητών του νομοσχεδίου. 
      Το λόγο έχει η Βουλευτής της Νέας Δημοκρατίας κ. Παρασκευή Μπουζάλη.
      ΠΑΡΑΣΚΕΥΗ ΜΠΟΥΖΑΛΗ: Ευχαριστώ, κύριε Πρόεδρε.
      Είμαστε μάρτυρες μίας σειράς από τραγικά γεγονότα, γεγονότα που πλήττουν διεθνώς το κύρος της χώρας μας και παράλληλα καταφέρουν σοβαρά πλήγματα στην κοινωνία και στη δημοκρατία. Το πιο άσχημο, όμως, στον απολογισμό αυτής της τραγικής και απαράδεκτης κατάστασης, είναι ότι έχουμε ένα νεκρό, ένα δεκαπεντάχρονο μαθητή, ο οποίος έχασε αναίτια τη ζωή του. Πρωτίστως, λοιπόν, θα ήθελα να εκφράσω τη θλίψη μου και την οδύνη μου για τον άδικο χαμό αυτού του αθώου παιδιού, ενός νέου ανθρώπου ο οποίος έφυγε πρώιμα από τη ζωή, βυθίζοντας όλους μας σε βαθύ πένθος.
      Αγαπητοί συνάδελφοι, οποιεσδήποτε και αν ήταν οι συνθήκες κάτω από τις οποίες έλαβε χώρα αυτό το δυσάρεστο γεγονός, κανείς δεν έχει το δικαίωμα να αφαιρεί μία ανθρώπινη ζωή. Εμείς καταδικάζουμε τέτοιες ενέργειες και τέτοιες λογικές, οι οποίες δεν συνάδουν καθόλου με το αίσθημα του κράτους δικαίου, αλλά και τη δημοκρατία.
      Καταδικάζουμε απερίφραστα, όμως, και όλες εκείνες τις ενέργειες που ακολούθησαν του τραγικού συμβάντος και που στράφηκαν εναντίον αθώων πολιτών. Σε καμμία περίπτωση δεν πρέπει να χρησιμοποιείται το τραγικό αυτό περιστατικό ως όχημα για ωμή εκδήλωση πράξεων βίας. Σε καμμία περίπτωση δεν πρέπει ορισμένοι να εκμεταλλεύονται τον ανθρώπινο πόνο, προκειμένου να επιφέρουν βαριά πλήγματα στην κοινωνία και τη δημοκρατία. Αυτά τα φαινόμενα πρέπει σύσσωμη η πολιτική να τα αποδοκιμάσει, στέλνοντας ένα ηχηρό μήνυμα στους πρωτοστάτες της καταστροφής, στους ανθρώπους εκείνους που δεν σέβονται ούτε την αξία της ανθρώπινης ζωής και πολύ περισσότερο την αξία της δημοκρατίας. Χρέος, λοιπόν, όλων μας αυτή την ώρα είναι να υπάρξει ψυχραιμία, αυτοσυγκράτηση και πάνω από όλα το αίσθημα ευθύνης.
      Κυρίες και κύριοι συνάδελφοι, άκουσα το πρωί το ΠΑ.ΣΟ.Κ. να κάνει λόγο για ανύπαρκτη Κυβέρνηση, καθώς και για διεξόδους από την κρίση μέσα από τη διενέργεια εκλογών.
      Αγαπητοί συνάδελφοι, η στάση που τηρείτε σε μία τόσο δύσκολη στιγμή για τη χώρα, δεν συνάδει με το κλίμα που επικρατεί και πολύ περισσότερο δείχνει έλλειψη κοινωνικής ευαισθησίας, πλήρη ανευθυνότητα και καιροσκοπισμό. Στόχος μας αυτή την ώρα δεν πρέπει να είναι η πολιτικοποίηση των γεγονότων, αλλά η εύρεση τρόπων αντιμετώπισης της κατάστασης με συγκεκριμένες προτάσεις. 
      Είναι ώρα ευθύνης, αγαπητοί συνάδελφοι, και καθήκον μας είναι να σταθούμε στο ύψος των περιστάσεων, προστατεύοντας την ανθρώπινη ζωή, την περιουσία των πολιτών και όχι να αναλωθούμε σε εκλογολογία και μάλιστα τη στιγμή που θρηνούμε το χαμό ενός παιδιού. 
      Κυρίες και κύριοι συνάδελφοι, έρχομαι τώρα στο νομοθετικό πλαίσιο που συζητούμε. Το νέο νομοθετικό πλαίσιο που προωθεί το Υπουργείο Εσωτερικών για την αναδιοργάνωση του θεσμού της Δημοτικής Αστυνομίας αποτελεί τομή, αφού πέρα από το ριζικό επανασχεδιασμό του εν λόγω θεσμού ρυθμίζει παράλληλα και μια σειρά από βασικές εκκρεμότητες οι οποίες σχετίζονται με τη λειτουργία της Δημόσιας Διοίκησης και της Τοπικής Αυτοδιοίκησης, την εφαρμογή της μεταναστευτικής πολιτικής και την προώθηση πολιτικών αποτελεσματικής κοινωνικής ένταξης.
      Αγαπητοί συνάδελφοι, η ριζική αναμόρφωση της Δημοτικής Αστυνομίας αποτελεί ένα σημαντικό βήμα προς την κατεύθυνση της βελτίωσης της καθημερινότητας των πολιτών. Παράλληλα, έρχεται να προστεθεί στις μέχρι τώρα πρωτοβουλίες που υλοποίησε  το Υπουργείο Εσωτερικών τα τελευταία τριάμισι χρόνια με στόχο την αναβάθμιση αλλά και τη βελτίωση της Τοπικής Αυτοδιοίκησης. Ενδεικτικά αναφέρω τη μετατροπή των Κ.Ε.Π. σε κέντρα ολοκληρωμένων συναλλαγών, την εφαρμογή του νέου Υπαλληλικού Κώδικα, την πλήρη απόδοση των προβλεπόμενων πόρων των Ο.Τ.Α., την εφαρμογή του νέου Κώδικα Δήμων και Κοινοτήτων, το προεδρικό διάταγμα 135/2006 σχετικά με τον τρόπο πρόσληψης και εκπαίδευσης του προσωπικού της Δημοτικής Αστυνομίας.
      Κυρίες και κύριοι συνάδελφοι, ακούσαμε τους αγαπητούς συναδέλφους της Αξιωματικής Αντιπολίτευσης να διαμαρτύρονται ότι αδυνατούν να παρακολουθήσουν ένα τόσο μεγάλο νομοσχέδιο, ένα νομοσχέδιο χωρίς αρχή όπως είπαν χαρακτηριστικά καθώς επίσης και ότι είχαν δίλημμα ως προς το αν θα ψηφίσουν ή όχι επί της αρχής.
      Αλλά γιατί διστάζετε, αγαπητοί συνάδελφοι του ΠΑ.ΣΟ.Κ.; Δεν θέλετε η Δημοτική Αστυνομία να ακολουθεί τα πρότυπα των ανεπτυγμένων χωρών; Δεν επιθυμείτε μια δημιουργία σύγχρονης Δημοτικής Αστυνομίας με συγκεκριμένες ουσιαστικές αρμοδιότητες, να είναι ένα χρήσιμο εργαλείο για τους δήμους προκειμένου να επιλύονται αποτελεσματικότερα τα διάφορα τοπικά ζητήματα; Δεν πρέπει επιτέλους η Δημοτική Αστυνομία να βγει από το στενά περιορισμένο πλαίσιο μέσα στο οποίο λειτουργεί; 
      Η λογική του νέου πλαισίου είναι σαφής και συγκεκριμένη. Επιθυμούμε να δημιουργήσουμε μια Δημοτική Αστυνομία η οποία θα μπορεί να εγγυηθεί την ευταξία του χώρου ευθύνης της, την προστασία του περιβάλλοντος, την καλύτερη εξυπηρέτηση των τουριστών, τη διασφάλιση των κοινόχρηστων υποδομών, μια δημοτική αστυνομία η οποία θα βρίσκεται σε στενή συνεργασία με τις λοιπές υπηρεσίες  της Τοπικής Αυτοδιοίκησης αλλά και με την Ελληνική Αστυνομία σε θέματα καθημερινότητας, εκτός βεβαίως αν εσείς επιθυμείτε να ακολουθήσουμε τη δική σας τακτική σε θέματα Δημόσιας Διοίκησης όπου κυριαρχούσε η σύγχυση στην κατανομή αρμοδιοτήτων, η απουσία σαφούς προσδιορισμού των επιτελικών αρμοδιοτήτων κάθε επιπέδου διοίκησης του κράτους, η αδιαφορία για την οικονομική αυτοδυναμία και αυτοτέλεια των Ο.Τ.Α., η έλλειψη ενδιαφέροντος και ανάπτυξης των Ο.Τ.Α., η αδυναμία ανάδειξης μιας ισόρροπης περιφερειακής ανάπτυξης αλλά και τη διατήρηση μιας Δημοτικής Αστυνομίας νωθρής που αναλώνεται μόνο στον έλεγχο παράνομης στάθμευσης χωρίς καμιά συγκεκριμένη στρατηγική και σαφείς αρμοδιότητες.
      Κυρίες και κύριοι συνάδελφοι, το παρόν σχέδιο νόμου δεν έρχεται σε καμιά περίπτωση να πλήξει το σύστημα αστυνόμευσης της χώρας, προβλέποντας αρμοδιότητες παράλληλες με εκείνες της Αστυνομίας. Αντίθετα, θέλει να δράσει συμπληρωματικά με απόλυτη σαφήνεια με τη διοίκηση των τοπικών υποθέσεων και αυτό γιατί η Δημοτική Αστυνομία πρέπει να αποτελεί αναπόσπαστο τμήμα της Τοπικής Αυτοδιοίκησης εξυπηρετώντας την αρχή της επικουρικότητας, δηλαδή να βρίσκεται κοντά στους πολίτες, κοντά στις τοπικές κοινωνίες προκειμένου να επιλύει τα τοπικά προβλήματα και να συμβάλλει στην εμπέδωση της ασφάλειας των τοπικών κοινωνιών.
      Κύριε  Υπουργέ, κλείνοντας δύο είναι τα σημεία στα οποία θα ήθελα να σταθώ. Η πρώτη μου παρατήρηση σχετίζεται με  το άρθρο 14 που αφορά τις μετατάξεις των δημοτικών αστυνομικών. Συγκεκριμένα αναφέρει ότι το προσωπικό δεν μπορεί να μεταταγεί σε άλλη υπηρεσία δήμου ή κοινότητας αν δεν συμπληρώσει τουλάχιστον οκταετή προϋπηρεσία.
      Κύριε  Υπουργέ, αν λάβουμε υπ΄όψιν μας το ν.3564/2007 καθώς και το π.δ. 161/2008 βλέπουμε ότι ο χρόνος παραμονής έπεσε από την πενταετία στο ένα έτος με απλή αίτηση, τα οποία ορίζουν νέο τόπο συμφερόντων με βάση κριτηρίων που μετατίθενται. Αντιλαμβάνεστε λοιπόν ότι η παρούσα διάταξη αφορά και μόνο τους δημοτικούς αστυνομικούς, ένα γεγονός το οποίο θεωρούμε ότι συνιστά αδικία διότι σίγουρα τα οκτώ χρόνια είναι αρκετά αν βρίσκεται μακριά από την οικογένειά του, τα έξοδά του τρέχουν σε δύο τόπους και καταλαβαίνετε λοιπόν τα πλέον σοβαρά κοινωνικά και οικονομικά προβλήματα.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Ένα λεπτό, κύριε  Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Θα το έχετε το ένα λεπτό, κυρία Μπουζάλη, αλλά αναλώσατε και δυόμισι λεπτά στην αρχή για άλλα θέματα εκτός νομοσχεδίου. θα έχετε όμως την ανοχή μου για να μπορέσετε να ολοκληρώσετε την τοποθέτησή σας.
      ΠΑΡΑΣΚΕΥΗ ΜΠΟΥΖΑΛΗ: Ευχαριστώ, κύριε  Πρόεδρε.
      Η δεύτερη παρατήρηση, κύριε  Υπουργέ, αφορά άρθρο του νομοσχεδίου και νομίζω ότι αφορά και εσάς, κύριε  Πρόεδρε, σχετικά με τις παραμεθόριες περιοχές. Εκπροσωπώ έναν από τους ακριτικότερους νομούς στην Ελλάδα, κύριε  Υπουργέ, όπως γνωρίζετε, με σύνορα με την Αλβανία, περιοχές που είναι στα σύνορα και πραγματικά επιβιώνουν καλύπτοντας με δυσκολίες τις ελάχιστες βασικές τους ανάγκες. 
      Θέλω να σας ευχαριστήσω εσάς και όλη την πολιτική ηγεσία του Υπουργείου Εσωτερικών για το γεγονός ότι για πρώτη φορά γίνεται πράξη το αυτονόητο δικαίωμα του Νομού Καστοριάς να είναι ολόκληρος ο νομός παραμεθόριος. Νομίζω ότι είναι πάρα πολύ σημαντικό. Είναι ένα πάγιο αίτημα του νομού μας με πολλές θετικές συνέπειες και για τους κατοίκους και για τους δημοσίους υπαλλήλους κάθε ειδικότητας και βαθμίδας, κατ’ επέκταση ολόκληρου του ακριτικού μας νομού.
      Κύριε  Ντόλιο, κύριε  εισηγητά του ΠΑ.ΣΟ.Κ., δεν είναι αβασάνιστα ούτε επιπόλαια. Αν δεν έχετε πάει στην Καστοριά, σας καλώ να πάτε για να δείτε τι σημαίνουν σύνορα.
      Ευχαριστώ πολύ, κύριε  Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Κύριε  Ντόλιο, βλέπω κάτι θέλετε να πείτε.
      ΓΕΩΡΓΙΟΣ ΝΤΟΛΙΟΣ: Εγώ να δω τι σημαίνουν σύνορα, κύριε  Πρόεδρε;
      ΠΡΟΕΔΡΕΥΩΝ (Φίλιππος Πετσάλνικος):   Η ρύθμιση αυτή η οποία ομόφωνα επροτάθη από την Επιτροπή Περιφερειών της Βουλής, δηλαδή από τους Βουλευτές όλων των κομμάτων που συμμετείχαν στη σχετική συζήτηση και έγινε δεκτή από τον Υπουργό Εσωτερικών πράγματι είναι μια θετική ρύθμιση γιατί αντιμετωπίζει με τον ίδιο τρόπο όχι μόνο μια ζώνη συνεκτημένων παραμεθόριων περιοχών, αλλά ολόκληρη την έκταση των παραμεθόριων νομών, όπως είναι και ο Νομός Καστοριάς. Επαναλαμβάνω, ότι είναι ομόφωνη εισήγηση όλων των κομμάτων και επ’ αυτού δεν διαφωνεί κανείς.
      Το λόγο έχει ο Βουλευτής του ΠΑ.ΣΟ.Κ., κ. Κωνσταντίνος Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρίες και κύριοι συνάδελφοι, η συζήτηση του νομοσχεδίου για τη Δημοτική Αστυνομία γίνεται σε μια δύσκολη συγκυρία. Δοκιμάζεται η αξιοπιστία και η αποτελεσματικότητα της Ελληνικής Αστυνομίας, κυριαρχεί αίσθημα ανασφάλειας στον κόσμο και η χώρα μας θυμίζει καράβι ακυβέρνητο. Παραδόθηκε χθες στο χάος.
      Κηδέψαμε, κύριε  Πρόεδρε, σήμερα τον Αλέξανδρο, έναν έφηβο που δολοφονήθηκε από σφαίρα αστυνομικού, δηλαδή του κατά νόμον εντεταλμένου για τη φύλαξη και προστασία του. Καθολική η οδύνη, βαριά η συντριβή όλων. Και δικαιολογημένο, αν θέλετε, το κύμα οργής της νεολαίας που νιώθει στη σύγχρονη εποχή τη βία με όλες τις μορφές της, με όλα της τα απεχθή πρόσωπα. Με τη μορφή της αδικίας, της αυθαιρεσίας, της ασυδοσίας, της ανεργίας, της έλλειψης αλληλεγγύης, της ψευτιάς και της διαφθοράς. Δικαιολογημένη η οργή των νέων. Αδικαιολόγητη βέβαια και καταδικαστέα η βία των «γνωστών-αγνώστων» που ακολούθησε. Και πρέπει να πούμε και από αυτό το Βήμα σε όλους αυτούς ότι στις δημοκρατίες η διεκδίκηση των δικαιωμάτων δεν μπορεί να κρύβεται πίσω από κουκούλες. Η διεκδίκηση των δικαιωμάτων στις δημοκρατίες γίνεται με αγώνες πρόσωπο με πρόσωπο. Αλλά είναι εγκληματική η στάση της Κυβέρνησης. Η Κυβέρνηση άφησε απροστάτευτες τις πόλεις και τις περιουσίες. Αντί της παραίτησης, παραδόθηκαν. Η εκτόνωση της κρίσης πρέπει να πούμε προς την Κυβέρνηση, δεν γίνεται με «ριγμένες» τις ασπίδες. Η εκτόνωση της κρίσης γίνεται με ανειλημμένες ευθύνες. Η Κυβέρνηση αρνείται να αναλάβει τις ευθύνες της. Η Κυβέρνηση αυτή δεν θέλει, ούτε πραγματικά μπορεί. Δεν υπήρξε σχέδιο αντιμετώπισης. Από το βράδυ του Σαββάτου η Κυβέρνηση εμφανίστηκε πανικόβλητη, σήκωσε τα χέρια και άρχισε «ο λύκος» στην αναμπουμπούλα να χαίρεται. Είδαμε βιαιότητες, βανδαλισμούς, αγριότητες, εμπρησμούς, φθορές, λεηλασίες, πλιάτσικο μπροστά στα μάτια και της Αστυνομίας. Και ήλθε χθες αργά ο κ. Παυλόπουλος, ο Υπουργός  Εσωτερικών και Δημόσιας Τάξης, με φόντο τις φλόγες στα νεοκλασικά της Αθήνας να αφήσει πάλι υπαινιγμούς για σκοπιμότητες, για «σκοτεινούς» κύκλους. Ντροπή! Όταν πέρσι καιγόταν η μισή Ελλάδα, ανακάλυπταν «ασύμμετρες» απειλές. Τώρα τα ίδια. Γι’ αυτό αυτή η Κυβέρνηση αποδεικνύεται όχι μόνο ανίκανη αλλά και επικίνδυνη.
     Έρχομαι στο νομοσχέδιο. Είναι αλήθεια ότι το νομοσχέδιο αυτό δεν έχει αρχή, για να μιλήσει κανένας επί της αρχής! Ουσιαστικά πρόκειται για συρραφή, αφού τα πέντε κεφάλαιά του, από τη Δημοτική Αστυνομία μέχρι την ιθαγένεια, ρυθμίζουν πέντε διαφορετικά θέματα. Όπως είπε και ο εισηγητής μας, κάποιες από τις ρυθμίσεις θα τις υπερψηφίσουμε. Σε άλλες έχουμε διαφωνία και το καταψηφίζουμε επί της αρχής. 
     Θέλω στο λίγο χρόνο που έχω –θα πούμε περισσότερα στα άρθρα- να κάνω ορισμένες παρατηρήσεις. Η πρώτη παρατήρηση αφορά τη Δημοτική Αστυνομία. Εγώ δεν αντελήφθην, κύριε Υπουργέ, τι το καινούριο επιδιώκετε. Και γιατί το λέω; Ας ξεκινήσουμε από μια βασική σκέψη. Η Δημοτική Αστυνομία έχει έναν διφυή χαρακτήρα, από τη μια μεριά είναι υπηρεσία των Ο.Τ.Α., αλλά από την άλλη έχει χαρακτήρα αστυνομικό με την έννοια ότι έχει στην αποστολή της την τήρηση της έννομης τάξης όσον αφορά ιδιαίτερα ρυθμίσεις τοπικού χαρακτήρα, έτσι θα  μπορούσα να δώσω τον ορισμό...
     ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών): Και έτσι το ψηφίσατε κάποια στιγμή. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Θέλω εγώ να δω τι άλλαξε με βάση την εμπειρία ή τι άλλαξε με βάση ένα δημόσιο διάλογο -που ξέρω και πολύ περισσότερο θα ξέρετε και εσείς, κύριε Υφυπουργέ, και ο κύριος Υπουργός, παρακολουθείτε τα θέματα ασφαλώς, τι γίνεται στην Ευρώπη- με έναν ανοιχτό διάλογο που υπάρχει και στην Ευρώπη για το ρόλο της Δημοτικής Αστυνομίας. Όταν έρχεστε, λοιπόν, σήμερα και ρυθμίζετε ζητήματα που έχουν σχέση με τις αρμοδιότητες, τον τρόπο άσκησής τους και την εσωτερική οργάνωση της υπηρεσίας, τι το καινούργιο έχετε λάβει υπ' όψιν σας; Για να δούμε αν οι ρυθμίσεις αυτές είναι προς τη σωστή κατεύθυνση, αν οι ρυθμίσεις αυτές υπακούουν σε κάποια αρχή. Την αρχή της επικουρικότητας παραδείγματος χάριν. Την επιδίωξη ίσως να καλύψουμε με καινούργιες αρμοδιότητες, κάποια κενά που αφήνει η άσκηση των αρμοδιοτήτων της Ελληνικής Αστυνομίας; Θέλω, λοιπόν, εδώ να πω ότι θα έπρεπε για μένα να προηγηθεί ένας ουσιαστικός διάλογος πάνω σ’ αυτά τα θέματα, να γίνει μια αξιολόγηση του μέχρι σήμερα έργου και των προβλημάτων που συνάντησε η Δημοτική Αστυνομία, έτσι ώστε να πάμε σε επόμενες ρυθμίσεις. Το βρίσκω λίγο βιαστικό και πιστεύω ότι θα έχουν προβλήματα οι ρυθμίσεις. Περισσότερο αυτά που λέω μπορώ να τα τεκμηριώσω και με συγκεκριμένα παραδείγματα, όταν θα συζητήσουμε αύριο επί των άρθρων. 
     Η δεύτερη παρατήρησή μου, κύριε Πρόεδρε, και με αυτή τελειώνω, αφορά το άρθρο 24. Δημιουργείτε ένα συμβούλιο ασφάλειας και πολιτικής προστασίας, κύριε Υπουργέ. Εγώ δεν έχω καταλάβει σε τι θα εξυπηρετήσει αυτό το συμβούλιο. Είναι ένα συμβούλιο που, αν το κατάλαβα καλά, προεδρεύεται από τον Υπουργό και περιλαμβάνει τους Υφυπουργούς του, τους Γενικούς του Γραμματείς που ανήκουν στο Υπουργείο και του Αρχηγούς των Σωμάτων, δηλαδή Αστυνομίας, Πυροσβεστικής και της Αγροφυλακής. Ξέχασα προηγουμένως να πω ότι, μετά και την ίδρυση από εσάς της Αγροφυλακής, πάλι πρέπει να ξαναδούμε τις αρμοδιότητες της Δημοτικής Αστυνομίας. Επανέρχομαι στο συμβούλιο και μ' αυτό κλείνω. Δηλαδή, έχουμε ένα όργανο όπου συσκέπτεται ο Υπουργός με τους υφισταμένους του και κυρίως για θέματα πολιτικής προστασίας όπου έχουμε Γενική Γραμματεία Πολιτικής Προστασίας, πάλι υπό την ευθύνη του Υπουργού. Εγώ νομίζω ότι όλο αυτό δεν θα λύσει κανένα πρόβλημα. Θα δημιουργήσει πρόσθετες τριβές και εμπλοκές. Όσο δε για τα θέματα ασφάλειας, γιατί βλέπω ότι δίνετε και αρμοδιότητα για θέματα ασφάλειας, αυτά δεν μπορεί να τα λύσει ένα ενδοϋπουργικό όργανο. Υπάρχει η κρατική δομή στην Αστυνομία η Υπηρεσία Κρατικής Ασφάλειας υπάρχει η Κρατική Υπηρεσία Πληροφοριών. Το θέμα βέβαια γενικότερα της πολιτικής εθνικής ασφάλειας και του συντονισμού μπορεί να το αντιμετωπίσει μόνο ένα διϋπουργικό όργανο και όχι ένα ενδοϋπουργικό όργανο. Εγώ, λοιπόν, φοβούμαι ότι αυτό το συμβούλιο δεν θα δώσει προστιθέμενη αξία, είτε όσον αφορά το θέμα της ασφάλειας είτε όσον αφορά το θέμα της πολιτικής προστασίας. Και καλό είναι να το ξανασκεφθείτε.
     Ευχαριστώ, κύριε Πρόεδρε, και για την ανοχή σας. 
      (Χειροκροτήματα από την πτέρυγα του ΠΑ.ΣΟ.Κ.)
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Κύριε Πρόεδρε, μπορώ να κάνω μία διευκρίνιση μισό λεπτό; 
      ΠΡΟΕΔΡΕΥΩΝ (Φίλιππος Πετσάλνικος):  Ορίστε. 
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Θέλω να πω, διότι και άλλοι ομιλητές μπορεί να στηρίξουν το συλλογισμό τους σε λάθος αρχή και να προκύψει μαθηματικό παράδοξο, ότι η Δημοτική Αστυνομία δεν είναι  υποχρεωτική για τους δήμους. Μου δίνει την αφορμή αυτό που είπε ο συνάδελφος κ. Γείτονας, που είναι έμπειρος συνάδελφος, να επαναπροσδιοριστούν οι ρόλοι της Δημοτικής Αστυνομίας σε σχέση με την Αγρονομία, την Αγροφυλακή. Μα, από τους αγροτικούς καποδιστριακούς δήμους, εκτός σπανίων εξαιρέσεων, όπου είναι και τουριστικοί, ουδείς έχει ζητήσει Δημοτική Αστυνομία. Δεν είναι υποχρεωτική η Δημοτική Αστυνομία. Τη ζητάνε τη Δημοτική Αστυνομία οι Οργανισμοί Τοπικής Αυτοδιοίκησης, όταν έχουν να καλύψουν συγκεκριμένες ανάγκες και μάλιστα το 50% του κόστους της Δημοτικής Αστυνομίας το επιβαρύνονται οι δήμοι και το υπόλοιπο 50% η κεντρική διοίκηση. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, μου επιτρέπετε; 
     ΠΡΟΕΔΡΕΥΩΝ (Φίλιππος Πετσάλνικος): Κύριε Γείτονα, μισό λεπτό. Θα σας δώσω το λόγο για τριάντα δευτερόλεπτα, απλά θα ήθελα να θυμίσω στον κύριο Υφυπουργό ότι υπάρχει ένα έθιμο στην Αίθουσα, όταν ζητάμε το λόγο να ομιλούμε όρθιοι και όχι καθιστοί. Δεν ήθελα να σας διακόψω. 
     Κύριε Γείτονα, ορίστε. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Διευκρινίζω ότι εγώ είπα κάτι διαφορετικό. Αφού πάμε για αλλαγή στο θεσμικό πλαίσιο της Δημοτικής Αστυνομίας, θα έπρεπε να συνεκτιμήσουμε και το θεσμό που κάνατε στο μεταξύ της Αγροφυλακής. Δώσατε αρμοδιότητες ελεγκτικές στην Αγροφυλακή για την έννομη τάξη τοπικά. Το ανέφερα σαν ένα γενικότερο ζήτημα και επιμένω σ' αυτό, και είναι πέραν των άλλων παραμέτρων που ανέφερα και ανέλυσα. 
     Ευχαριστώ. 
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η Βουλευτής του Κομμουνιστικού Κόμματος Ελλάδος κ. Εύα Μελά. 
     ΠΑΝΑΓΙΩΤΑ-ΕΥΑ ΜΕΛΑ: Ευχαριστώ, κύριε Πρόεδρε. 
     Μιλάμε σήμερα για διεύρυνση των αρμοδιοτήτων της Δημοτικής Αστυνομίας κάτω από το βάρος της δολοφονίας ενός μικρού μαθητή. Και θα αντιπαρέλθω τις προβοκατόρικες θέσεις που διατύπωσαν οι εκπρόσωποι του ΛΑ.Ο.Σ., θέλοντας να τονίσω για το συγκεκριμένο γεγονός -σε σχέση με το Κομμουνιστικό Κόμμα Ελλάδας μιλάω- αυτό που τονίσαμε σαν Κομμουνιστικό Κόμμα, ότι η απάντηση σ' αυτό που ζούμε σήμερα πρέπει να είναι η ανάπτυξη της πάλης του οργανωμένου λαϊκού κινήματος, γιατί μόνο ένα κίνημα μαζικό, περιφρουρημένο, δεν έχει καμμία ανάγκη από τη δήθεν προστασία των δυνάμεων των Σωμάτων Ασφαλείας και των δυνάμεων καταστολής, όπως δεν έχει καμμία ανάγκη προστασίας από τους κουκουλοφόρους και εμείς, για να ξεκαθαρίσουμε κάποια πράγματα, δεν ταυτίζουμε το σκληρό πυρήνα των κουκουλοφόρων με νέες μορφές κινήματος και με ιδιότυπες μορφές κινήματος, όπως ακούμε και θέλουμε ακόμα μια φορά να πούμε ότι αυτά τα φαινόμενα, αυτές τις μορφές βίας, που αναφέρονται, τις έχει θρέψει η ίδια η κρατική εξουσία, όλες οι κυβερνήσεις, όλα τα τελευταία χρόνια, για να δικαιολογεί την κρατική καταστολή ενάντια στο λαϊκό κίνημα, για να το συκοφαντεί και να το δυσφημεί. 
     Μπαίνουμε, λοιπόν, στο κομμάτι της Δημοτικής Αστυνομίας. Το συγκεκριμένο νομοσχέδιο σε όλα του τα μέρη, τόσο στο κομμάτι που αναφέρεται στη Δημοτική Αστυνομία όσο και στα υπόλοιπα, στην ουσία φέρνει ένα νέο, ένα ρυθμιστικό περισσότερο ρόλο στη κεντρική διοίκηση, εκχωρώντας σε άλλους φορείς αρμοδιότητες της διοίκησης και ιδιωτικοποιώντας τις υπηρεσίες προς τους πολίτες. Η Δημοτική Αστυνομία έρχεται να παίξει συμπληρωματικό ρόλο προς την Ελληνική Αστυνομία, καθώς επεκτείνονται οι αρμοδιότητές της, χωρίς εχέγγυα. Της εκχωρείτε, κύριε Υπουργέ, και τα δικαιώματα για καταστολή. Για παράδειγμα, εκτελεί τις διοικητικές κυρώσεις. Δεν περιορίζεται μόνο σε προληπτικό ρόλο. Ασκεί δημόσια εξουσία. Φαίνεται αυτό και από τη διάρθρωση που της δίνετε και από το πώς εκπαιδεύεται το προσωπικό της και από τη συνεργασία που θα έχει με την Ελληνική Αστυνομία. Από όλες τις αρμοδιότητες που περιγράφονται στο σχέδιο νόμου προκύπτει ότι θα έχει και κατασταλτικό χαρακτήρα και ξέρουμε πολύ καλά ότι αυτό είναι το πρώτο βήμα, γιατί το δεύτερο είναι ότι θα οπλοφορεί. 
    Υπάρχει ένα θέμα. Στο νομοσχέδιο σημειώνεται χαρακτηριστικά ότι με τη συνδρομή που παρέχει η Ελληνική Αστυνομία στη Δημοτική Αστυνομία κατά την άσκηση του έργου της δεύτερης και ειδικότερα σε ελέγχους σε καταστάσεις εκτάκτου ανάγκης, όπου αυτό προβλέπεται, όπως επίσης και με τη διάταξη ότι η Δημοτική Αστυνομία για την εκτέλεση των καθηκόντων της εφοδιάζεται με τα αναγκαία μέσα και εξοπλισμό, καταλαβαίνουμε πώς μπορεί να ερμηνευτεί αυτό και αφήνει ανοικτό το ενδεχόμενο της οπλοφορίας. Άλλωστε -και αυτό είναι σαφές- για να υλοποιηθούν οι είκοσι εννιά και παραπάνω μεταφερόμενες αρμοδιότητες στη Δημοτική Αστυνομία απαιτούνται κατασταλτικά μέτρα. Επίσης, θα είναι αναγκαίο να περισταλούν τα δικαιώματα των εργαζομένων στη Δημοτική Αστυνομία, όπως το σταθερό πενθήμερο και το ωράριο. Γίνεται ιδιαίτερη μνεία ότι θα είναι στη διάθεση της Υπηρεσίας σε εικοσιτετράωρη βάση τριακόσιες εξήντα πέντε ημέρες το χρόνο.         
    Επίσης, η αστυνομική νοοτροπία για τη Δημοτική Αστυνομία, κατοχυρώνεται στο άρθρο 7 που ο ελεγχόμενος πολίτης υποχρεούται να δίνει τα στοιχεία του κ.λπ.. Πού θα έχουν την έδρα τους οι Δημοτικοί Αστυνομικοί; Θα πληρώνονται από χρήματα των δημοτών; Εμείς  πιστεύουμε ότι συνολικά αυτές οι ρυθμίσεις όπως και οι υπόλοιπες που έχει το νομοσχέδιο, βρίσκονται στην κατεύθυνση της υλοποίησης του «ΚΑΠΟΔΙΣΤΡΙΑ 2», όπου καθημερινά, η Κυβέρνηση το λέει «επανίδρυση του κράτους», αλλά εμείς λέμε ότι μεταφέρει ιδιωτικοποιώντας υπηρεσίες της Τοπικής Αυτοδιοίκησης που θα έπρεπε να παρέχονται στους πολίτες, σε κατώτερα όργανα ή σε ιδιώτες. Και με τη φορολογία με φορομπηχτικά μέτρα έρχεται ο δημότης να πληρώσει. 
    Εδώ μπαίνει ζήτημα ουσίας με τις αρμοδιότητες της Δημοτικής Αστυνομίας που για μας και φαίνεται άλλωστε της δίνει μέχρι και ανακριτικό έργο. Εμείς λέμε ότι η Δημοτική Αστυνομία πρέπει να είναι μια υπηρεσία του δήμου, ειδική υπηρεσία που να ελέγχει την εφαρμογή των αποφάσεων του Δημοτικού Συμβουλίου. Και, βέβαια, με αφορμή τα υπόλοιπα που λέγονται στο νομοσχέδιο, πρέπει να αναφέρω ότι υπάρχει τεράστιο ζήτημα στην Τοπική Αυτοδιοίκηση, στο οποίο δεν απαντά το νομοσχέδιο με τους χιλιάδες εργαζόμενους συμβασιούχους, τα «STAGE», συμβασιούχους που οι συμβάσεις τους έχουν λήξει στις 31.8.2008 ή λήγουν μέσα στον επόμενο χρόνο. Υπάρχει τεράστια έλλειψη σε μόνιμο προσωπικό. Δεν μπορούν να λειτουργήσουν δομές, οι παιδικοί σταθμοί, η πρόνοια που παρέχουν οι δήμοι με αυτό το καθεστώς εργασίας. Δεν υπάρχουν οι προϋποθέσεις για να εξυπηρετηθεί ο πολίτης μέσα απ’ αυτές τις μορφές ελαστικής εργασίας που εφαρμόζονται κατά κόρον.
    Το νομοσχέδιο δεν απαντά σ’ αυτά τα ζητήματα. Για παράδειγμα, κάνει ένα μέρος τους αορίστου χρόνου. Απαντάει μόνο για ένα μικρό μέρος τους. Εμείς λέμε ότι στο κομμάτι που αφορά τους εργαζόμενους, θα πρέπει να υπάρξει μονιμοποίηση χωρίς όρους και προϋποθέσεις των εργαζόμενων στην Τοπική Αυτοδιοίκηση με βάση τις ανάγκες της λειτουργίας των υπηρεσιών της Τοπικής Αυτοδιοίκησης, άμεση επαναπρόσληψη των απολυμένων. Αυτή τη στιγμή δεν μπορούν να λειτουργήσουν Κ.Δ.Α.Π., Κ.Δ.Α.Π.-Α.ΜΕ.Α., δομές κοινωνικές, χάρη στην κατάσταση που έχει διαμορφωθεί. Το ζήτημα για μας είναι συνδεδεμένο με τη χρηματοδότηση των δήμων από τον κρατικό προϋπολογισμό. Να τους δώσει τα χρήματα που τους χρωστάει για να μπορέσουν να  παίξουν το ρόλο τους. 
    Να σταματήσουν οι ιδιωτικοποιήσεις και η εμπορευματοποίηση των κοινωνικών αναγκών. Επίσης, γενικότερα για τις επιχειρήσεις θα πρέπει να κλείσουν οι δημοτικές και να περάσουν οι εργαζόμενοι χωρίς να χάσουν εργασιακά δικαιώματα με πλήρη εργασιακά δικαιώματα στους δήμους. 
    Τώρα θέλω να αναφερθώ στο τελευταίο κομμάτι που αφορά τη μεταναστευτική πολιτική. Το σχέδιο νόμου δεν αγγίζει το κομμάτι της μεταναστευτικής πολιτικής σχεδόν καθόλου, τα τεράστια προβλήματα ομηρίας και ταλαιπωρίας του καθεστώτος της παρανομίας των μεταναστών. Υφίστανται διώξεις, ταλαιπωρίες και υπάρχει άρνηση νομιμοποίησης μεγάλου μέρους των μεταναστών. Αυτό συνδέεται με τη γενικότερη αντιμετανατευτική πολιτική της Ευρωπαϊκής Ένωσης, όπως εκδηλώνεται με το σύμφωνο για τη μετανάστευση, τη μπλε κάρτα κ.λπ.. Πιστεύουμε ότι πρέπει να ληφθούν μέτρα αντίθετα από την κατεύθυνση που φέρνει το νομοσχέδιο, στη νομιμοποίηση των μεταναστών που ζουν και εργάζονται στη χώρα μας και των οικογενειών τους. Υπάρχουν τεράστια προβλήματα αυταρχισμού απέναντί τους, άγριας καταστολής προσφύγων και μεταναστών. Να θυμίσω τον ξυλοδαρμό του Νιγηριανού, του Αφγανού, των προσφύγων από την Αιθιοπία στον Άγιο Παντελεήμονα, τις φυλακίσεις στα κέντρα κράτησης, τις φυλακίσεις ανηλίκων στα σωφρονιστικά καταστήματα κ.λπ., που καλλιεργούν ένα κλίμα ρατσισμού και ξενοφοβίας που πιστεύουμε ότι δεν βοηθάει τον τόπο και τους εργαζόμενους. Ξαναλέμε ότι συνολικά η απάντηση είναι ότι ο λαός πρέπει να παλέψει για διεύρυνση των δικαιωμάτων του. Πιστεύουμε ότι αυτό το νομοσχέδιο και τα μέτρα που προβλέπει τόσο για τη Δημοτική Αστυνομία όσο και γενικότερα, δεν συνεισφέρει και γι’ αυτό θα το καταψηφίσουμε επί της αρχής. 
    ΠΡΟΕΔΡΕΥΩΝ (Φίλιππος Πετσάλνικος): Θα ήθελα στο σημείο αυτό να ρωτήσω τους δύο επόμενους συναδέλφους, αν και είμαι περίπου σίγουρος για την απάντησή τους, τον κ. Κωνσταντίνο Αϊβαλιώτη και τον κ. Κωνσταντίνο Μπαντουβά, εάν δίνουν τη θέση τους στην κ. Άννα Διαμαντοπούλου λόγω της ονομαστικής της εορτής. 
    ΚΥΡΙΑΚΟΣ ΒΕΛΟΠΟΥΛΟΣ: Δεν μας έφερε γλυκά, κύριε Πρόεδρε!
    ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Της παραχωρώ τη θέση μου, όχι μόνο γιατί είναι εορτάζουσα. 
    ΠΡΟΕΔΡΕΥΩΝ (Φίλιππος Πετσάλνικος): Όχι μόνο γι’ αυτόν το λόγο, αλλά και για άλλους πολλούς λόγους!
    Κυρία Διαμαντοπούλου, έχετε το λόγο και χρόνια πολλά απ’ όλους μας, όπως και σε όλες τις εορτάζουσες.
    ΑΝΝΑ ΔΙΑΜΑΝΤΟΠΟΥΛΟΥ: Ευχαριστώ πολύ, κύριε Πρόεδρε.
    Ευχαριστώ πολύ, κύριοι συνάδελφοι. 
    Παρακολουθούμε αυτές τις ημέρες την πρώτη γενιά των νέων του 21ου αιώνα να βγαίνει στο δρόμο με πολύ μεγάλη ένταση σε μια πρωτοφανή κοινωνική έκρηξη. Αυτή η κοινωνική έκρηξη για όλους όσοι βρίσκονται κοντά στα τεκταινόμενα στην κοινωνία δεν ήταν ξαφνική. Ήταν αναμενόμενη. Όπως αναμενόμενο ήταν και το χρονικό του προαναγγελθέντος θανάτου του δεκαπεντάχρονου μαθητή. Ζούμε μια εποχή μεγάλης κοινωνικής έκρηξης που αυτή η γενιά προσλαμβάνει  πολλών ειδών χρεοκοπίες. Είμαστε κοντά σε οικονομική χρεοκοπία, σε χρεοκοπία θεσμών και σε χρεοκοπία αξιών. 
    Η Κυβέρνηση έχει πολύ μεγάλη ευθύνη για όσα γίνονται, για ένα κράτος διαλυμένο και διεφθαρμένο. Η κοινωνία έχει σημαντικές ευθύνες. Πολλά χρόνια τώρα ζούμε σε μια πλαστή ευημερία. Όλοι μας έχουμε ευθύνες. Κανείς δεν είναι άμοιρος ευθυνών για τη βία που βλέπουμε να εκφράζεται από τους νέους ανθρώπους με απροκάλυπτο και απίστευτο τρόπο. Υπάρχει ένα αυγό του φιδιού που τράφηκε μέσα στην Ελλάδα, μέσα στην ελληνική κοινωνία, μέσα στην πόλη της Αθήνας. Σήμερα βλέπουμε να έχει και άλλα παντού σε όλη τη χώρα. Αυτό το σύστημα και όχι το κίνημα ανθρώπων, που χρησιμοποιεί με τον πλέον απόλυτο τρόπο τη βία εναντίον του κράτους, με αποτέλεσμα να διαλύεται η κοινωνική συνοχή. Τα γεγονότα είναι πρωτοφανή. Μόνο που επαναλαμβάνω ότι δεν είναι κάτι που μας προέκυψε ξαφνικά. Ποιος έχει την ευθύνη σε κάθε πολιτεία γι’ αυτό που γίνεται; Βεβαίως οι πολιτικοί και η πολιτική. Ο κ. Παναγιωτόπουλος προηγουμένως ζήτησε δράση. Δυστυχώς έχουμε μια Κυβέρνηση που έχει απόλυτη αδράνεια. Έχουμε μια Κυβέρνηση η οποία δεν αντιλαμβάνεται το βάθος των γεγονότων. Δεν αντιλαμβάνεται ότι η βία την οποία ζούμε, η πρωτοφανής βία που εκφράζεται από τους νέους ανθρώπους προς κάθε κατεύθυνση, είναι ο μεγαλύτερος κίνδυνος γι’ αυτή την κοινωνία.
    Η πολιτική έχει την ευθύνη του «προβλέπειν» και του «προλαμβάνειν». Και πήρα το λόγο σήμερα σ’ αυτό το νομοσχέδιο γιατί υπάρχει κάτι ανάλογο μέσα σ’ αυτά τα άρθρα. 
      Κυρίες και κύριοι συνάδελφοι, σήμερα σε μια εφημερίδα είναι δεκαπεντάχρονοι μαθητές σε μια όμορφη φωτογραφία με παιδιά μπροστά σ’ ένα πανό. Μέσα σ’ αυτή τη φωτογραφία μπορεί κανείς πολύ εύκολα να δει ότι είναι δυο-τρία παιδιά που κατάγονται από την Αφρική. Είναι νέοι αφρικάνοι Έλληνες. Είναι νέα παιδιά που μοιράζονται την ελληνική παιδεία, μιλούν απόλυτα καλά τα ελληνικά, είναι ενταγμένα στην ελληνική κοινωνία, εντάσσονται στο κίνημα της νεολαίας, φωνάζουν για τις ίδιες κοινωνικές αξίες. Είναι τα παιδιά της διπλανής πόρτας, που είναι παιδιά μας. 
      Την προηγούμενη εβδομάδα συμμετείχα σε μια εκδήλωση του Δήμου Αθηναίων. Έδινε τα βραβεία στους αριστεύσαντες μαθητές σε κάθε τάξη των λυκείων και των γυμνασίων της Αθήνας. Ένα στα τρία παιδιά ήταν παιδί μετανάστη. Πρέπει να πω, κατά πλειοψηφία κορίτσια. Το 30% των αριστούχων μαθητών αυτής της πόλης είναι μετανάστες. Σήμερα έχουμε σ’ όλη την Ελλάδα εκατόν ογδόντα οκτώ χιλιάδες μαθητές και μαθήτριες που είναι μετανάστες. Έρχεται λοιπόν αυτό το νομοσχέδιο για να τους αντιμετωπίσει πώς; Αυτά τα παιδιά θα τελειώσουν το γυμνάσιο, θα γίνουν δεκαοχτώ χρόνων και θα είναι πολίτες χωρίς δικαιώματα. Δημιουργούμε μια γενιά νέων ανθρώπων οι οποίοι είναι Έλληνες, δεν έχουν άλλη πατρίδα, οι οποίοι μιλούν απολύτως καλά τα ελληνικά, οι οποίοι γνωρίζουν απολύτως την ελληνική Ιστορία κι είναι ενταγμένοι στην ελληνική κοινωνία και δεν θα έχουν κανένα δικαίωμα. Αυτά τα παιδιά, εάν σήμερα και μέσα απ’ αυτό το νομοσχέδιο δεν τα αντιμετωπίσουμε σωστά, θα είναι η αυριανή κοινωνική έκρηξη. 
      Μιλώντας πριν από μια εβδομάδα σε «διαμπλογκιακή» συνέντευξη είπα ότι η έκρηξη στην Αθήνα με νεκρούς είναι θέμα μηνών ή ημερών. Και έγινε. Θα ακολουθήσει η κοινωνική έκρηξη που θα βασίζεται σε μια γενιά νέων ανθρώπων χωρίς δικαιώματα, μια γενιά παιδιών που γεννιούνται στην Ελλάδα, μεγαλώνουν στην Ελλάδα, είναι Έλληνες πολίτες σε όλα εκτός από τα δικαιώματα. Είναι θέμα τριών ή τεσσάρων χρόνων να έχουμε στην Αθήνα και σε όλες τις μεγάλες πόλεις τις κοινωνικές εκρήξεις με τη μορφή που τις είδαμε στο Παρίσι πριν από λίγους μήνες. Έχουμε όλοι πολύ μεγάλες ευθύνες. Όπως δεν προλάβαμε το «αβγό του φιδιού» με το δήθεν αναρχικό κίνημα, που είναι ένα σύστημα ανθρώπων που σπάζει τα πάντα και δεν μπορεί να αντιμετωπιστεί, που έχει γίνει εχθρός για την κοινωνική συνοχή, είναι το ίδιο επικίνδυνο να μην προλάβουμε σήμερα, μέσα από την πολιτική και τη δημοκρατία, να αλλάξουμε τα δεδομένα, να αντιμετωπίσουμε το πρόβλημα που έρχεται, να εντάξουμε αυτά τα παιδιά ως πολίτες με ίσα δικαιώματα. 
      Στα άρθρα 40 και 41 λοιπόν αυτού του νομοσχεδίου θα ήθελα να είμαι πολύ σαφής και να πω ότι το ΠΑ.ΣΟ.Κ., όπως και μέσα από το πρόγραμμά του εδώ και δύο χρόνια έχει ανακοινώσει, προτείνει τα παιδιά που γεννιούνται στην Ελλάδα ή τα παιδιά που έχουν τρία χρόνια στο ελληνικό εκπαιδευτικό σύστημα να παίρνουν την ιθαγένεια όταν γίνονται δεκαοχτώ χρονών, εφόσον βεβαίως τα ίδια το επιθυμούν. Είναι πολύ σημαντικό θέμα για τη χώρα μας, για το λαό μας, για τους πολίτες, για την κοινωνική συνοχή, για την οικονομική ευημερία, για την ισότητα των πολιτών, γι’ αυτό που έρχεται, να σταθούμε στο ύψος των περιστάσεων. 
       (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τελειώνω αμέσως, κύριε Πρόεδρε. 
        Κύριε Υπουργέ, αυτό που κάνετε ουσιαστικά δεν αντιμετωπίζει το πρόβλημα. Πάρτε ένα πολύ απλό παράδειγμα. Ένα ζευγάρι μεταναστών, νόμιμοι, εργάζονται στην Ελλάδα. Έχουν δικαιώματα, είναι νόμιμοι πολίτες αυτής της χώρας με δικαιώματα. Ήρθαν με ένα παιδί δύο μηνών και γέννησαν ένα παιδί στην Ελλάδα. Σ’ αυτό που γεννήθηκε στην Ελλάδα του δίνετε ένα μέρος δικαιωμάτων, όχι όμως στο άλλο παιδί. Και, επαναλαμβάνω, δεν μιλάμε για δέκα ή είκοσι χιλιάδες. Μιλάμε για εκατόν ογδόντα οκτώ χιλιάδες παιδιά, τα οποία αυτή τη στιγμή είναι στο εκπαιδευτικό σύστημα της χώρας, στην πρωτοβάθμια και δευτεροβάθμια εκπαίδευση. Πραγματικά θεωρώ απαράδεκτο το ότι προχωράτε σε μια τέτοιου είδους ρύθμιση χωρίς να λαμβάνετε υπ’ όψιν αυτά που έρχονται. Η σημερινή κοινωνική έκρηξη δεν θα είναι τίποτα μπροστά σε μια κοινωνική έκρηξη χιλιάδων νέων ανθρώπων, οι οποίοι θα είναι Έλληνες πολίτες στην πραγματικότητα και δεν θα έχουν τα δικαιώματα εκείνα που θα τους επιτρέπουν να ενταχθούν. Σήμερα οφείλουμε να πάρουμε όλοι τις ευθύνες μας απέναντι σε μια κοινωνία που δοκιμάζεται με τον τρόπο αυτό. Εκτός από την απερίγραπτη αδράνεια… 
      ΠΡΟΕΔΡΕΥΩΝ (Φίλιππος Πετσάλνικος): Μισό λεπτό, κ. Διαμαντοπούλου.
      Κύριε Υφυπουργέ, ενημερώνεστε για το θέμα που έθεσε η κ.  Διαμαντοπούλου από τους συνεργάτες σας; 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Ναι. 
      ΠΡΟΕΔΡΕΥΩΝ (Φίλιππος Πετσάλνικος): Ωραία. Γιατί η κ. Διαμαντοπούλου θέτει ένα πολύ συγκεκριμένο θέμα. Άρα γι’ αυτό συζητάτε. 
   	ΑΘΑΝΑΣΙΟΣ ΝΑΚΟΣ (Υφυπουργός Εσωτερικών):  Και εγώ να πω: Γιατί δεν παίρνει την ιθαγένεια το παιδί που δεν γεννήθηκε εδώ…;
      ΠΡΟΕΔΡΕΥΩΝ (Φίλιππος Πετσάλνικος): Ωραία. Κάνω την παρέμβαση αυτή για να έχετε τη δυνατότητα της πλήρους ενημέρωσης σε ό,τι αφορά την τοποθέτησή της. Συνεχίστε, κ. Διαμαντοπούλου. 
	ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Κύριε Πρόεδρε, θα ήθελα να κάνω μόνο μια διευκρίνιση. 
      ΠΡΟΕΔΡΕΥΩΝ (Φίλιππος Πετσάλνικος): Θα θέλατε να κάνετε στο σημείο αυτό μια διευκρίνιση; 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Αν μου επιτρέπετε, κ. Διαμαντοπούλου. 
      ΑΝΝΑ ΔΙΑΜΑΝΤΟΠΟΥΛΟΥ: Παρακαλώ. 
      ΠΡΟΕΔΡΕΥΩΝ (Φίλιππος Πετσάλνικος): Ορίστε, κύριε Υφυπουργέ, έχετε το λόγο.
  	ΑΘΑΝΑΣΙΟΣ ΝΑΚΟΣ (Υφυπουργός Εσωτερικών):  Είναι άλλο η ιθαγένεια και άλλο η άδεια διαμονής. 
  	ΑΝΝΑ ΔΙΑΜΑΝΤΟΠΟΥΛΟΥ: Βεβαίως. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Υπάρχουν οι διατάξεις περί οικογενειακής συνένωσης, που βοηθάνε αυτό που λέει ο τίτλος και δικαιούνται άδειας διαμονής. Το παιδί που έχει γεννηθεί εδώ και πηγαίνει σχολείο απολαμβάνει το ειδικό καθεστώς τού επί μακρόν διαμένοντος, το οποίο έχει πάρα πολλά, ας το πούμε, προνόμια, έχει πάρα πολλά δικαιώματα, τα οποία σε λίγο διαφέρουν από την ιθαγένεια. Και δικαιούται στη δεκαετία κανονικότατα να πάρει, με τις διατάξεις που υπάρχουν, την ελληνική ιθαγένεια. Γιατί παρουσιάζεται η εικόνα -θα μου επιτρέψετε να το πω αυτό, κυρία συνάδελφε- ότι ουδεμία πρόνοια λαμβάνεται για όλα αυτά τα άτομα, ότι είναι παράνομα, ότι το δίκαιό μας, όπως έχει δομηθεί, τα αγνοεί και είναι σαν να τα ρίχνει στον Καιάδα. Δεν είναι έτσι. Δημιουργούνται μερικά δικαιώματα επιπλέον σ’ αυτά τα άτομα της ειδικής κατηγορίας. Αυτό δεν σημαίνει ότι το παιδί που έχει γεννηθεί σε άλλο μέρος, που είπατε, και που το αδερφάκι του γεννήθηκε εδώ, δεν θα πάρει κάποια στιγμή την ελληνική ιθαγένεια ή μετά από πέντε χρόνια άδειας διαμονής και εργασίας κανονικής δεν θα τύχει και αυτό του καθεστώτος τού επί μακρόν διαμένοντος, για το οποίο μάλιστα η Κυβέρνηση έχει δεσμευθεί ότι σε σύντομο χρονικό διάστημα θα έχει και πολιτικά δικαιώματα για τις τοπικές εκλογές. Γιατί παρουσιάζετε αυτή την εικόνα, η οποία δεν είναι η πραγματική εικόνα; 
      ΑΝΝΑ ΔΙΑΜΑΝΤΟΠΟΥΛΟΥ: Κύριε Υπουργέ, σας ευχαριστώ για την παρέμβασή σας. Είναι σαφέστατη η διαφορά αυτών που λέμε. Πρώτα- πρώτα εγώ μίλησα για την ανάγκη αντιμετώπισης όλων αυτών των παιδιών ως πολίτες αυτής της χώρας με πλήρη δικαιώματα. Εσείς μιλάτε για ένα καθεστώς που δίνει κάτω από ειδικές προϋποθέσεις την άδεια μακράς παραμονής. Έκανα πολύ σαφές από την αρχή στην ομιλία μου ότι είναι άλλη η προσέγγιση. Κι όπως πολύ σωστά είπατε, δίνετε κάποια δικαιώματα, άλλοτε περισσότερα και άλλοτε λιγότερα. Αυτό λοιπόν που εγώ θέτω -και νομίζω ότι είναι πολύ σημαντικό θέμα για τα πολιτικά κόμματα, είναι πολύ σημαντικό θέμα για την ελληνική κοινωνία, είναι από τα θέματα που είναι ταμπού, δεν συζητούνται, δεν συζητήθηκαν στις εκλογές, δεν συζητούνται τώρα με το εύρος που θα έπρεπε να συζητηθούν- είναι το εξής. Εμείς θεωρούμε ότι δεν γίνεται να δίνουμε λίγα, κάποια δικαιώματα. Πρέπει όταν υπάρχουν οι συγκεκριμένες προϋποθέσεις, που είπα, να μπορούμε να εντάσσουμε πολίτες, οι οποίοι –επαναλαμβάνω- δεν έχουν άλλη πατρίδα. Είναι παιδιά τα οποία πρέπει να γίνουν Έλληνες, βεβαίως με τις δικές τους πολιτιστικές ιδιαιτερότητες, οι οποίες είναι αναγκαίες σε μια κοινωνία που σέβεται όλους τους πολιτισμούς. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας της κυρίας  Βουλευτού)
      ΠΡΟΕΔΡΕΥΩΝ (Φίλιππος Πετσάλνικος): Παρακαλώ να ολοκληρώσετε, κυρία Διαμαντοπούλου.
      ΑΝΝΑ ΔΙΑΜΑΝΤΟΠΟΥΛΟΥ:Θέλω λοιπόν, για να ολοκληρώσω, κύριε Πρόεδρε, να πω ότι αυτή η Κυβέρνηση, πέρα από την αδράνεια την οποία έχει επιδείξει όλο αυτό το διάστημα, πέρα από την εγκληματική στάση των τελευταίων ημερών, που ουσιαστικά δεν υπάρχει στη χώρα Πρωθυπουργός, δεν υπάρχει Κυβέρνηση, παρά μόνον κάποια ρητορικού τύπου διαγγέλματα από την τηλεόραση, σαν αυτά που έχουμε συνηθίσει, δεν φαίνεται να δείχνει και την παραμικρή ευθύνη γι’ αυτά που έρχονται. Νομοθετεί για τρίτη φορά σε θέματα μεταναστευτικής πολιτικής και νομοθετεί με έναν τρόπο που όχι μόνο δεν θα αποφύγει αλλά θα οδηγήσει σε κοινωνικές εκρήξεις. Αυτό θα σταματήσει, όπως είπε ο Πρόεδρος του ΠΑ.ΣΟ.Κ. το πρωί, μόνον από τον ελληνικό λαό! 
      Ευχαριστώ.  
(Χειροκροτήματα από την πτέρυγα του ΠΑ.ΣΟ.Κ. )
    ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΛΑ.Ο.Σ. κ. Κωνσταντίνος Αϊβαλιώτης.
    ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Κυρία και κύριοι Βουλευτές, λυπάμαι που απουσιάζει το Κ.Κ.Ε., όπως και ο  ΣΥ.ΡΙΖ.Α.. Παρακολούθησα την ομιλία της συναδέλφου από το Κ.Κ.Ε., η οποία μίλησε –και εξεπλάγην- για προβοκατόρικες θέσεις του ΛΑ.Ο.Σ.. Προφανώς ούτε σ΄ αυτήν την Αίθουσα ήταν. Κάποια άλλη συνεδρίαση θα παρακολουθούσε. Δεν ξέρω πού βρισκόταν η συνάδελφος. Πάντως, ίσως είναι και ένα τρικ –παλαιοκομματικό φυσικά- για να αντιπαρέλθει το κόμμα τους τη σύγκρουση που έχουν με το ΣΥ.ΡΙΖ.Α.. 
    Εγώ θα έλεγα να λύσουν τις πολιτικές τους διαφορές, να αφήσουν ήσυχη την ελληνική κοινωνία -είναι εκτός τόπου και χρόνου η συζήτηση αυτή, δεν μας αφορά- και να κοιτάξουν να βοηθήσουν, αν μπορούν, στην επούλωση των τραυμάτων της ελληνικής κοινωνίας. 
    Εμείς κάναμε συγκεκριμένη πρόταση. Συχνά κατηγορούμαστε περί του περιεχομένου των προτάσεών μας. Είναι πολύ συγκεκριμένη η πρότασή μας: Όπως βρήκε η Κυβέρνηση 28 δις να δώσει στις τράπεζες, αυτά τα 28 δις να τα κόψει κατά 1 δις και να το δώσει σε όλους αυτούς τους ανθρώπους που έπαθαν όλες αυτές τις καταστροφές αυτές τις μέρες. Ας τολμήσει, λοιπόν, και ας το κάνει γρήγορα και χωρίς χρονοτριβή. Από τα 28 δις το 1 δις να δοθεί ως αποζημίωση στους ανθρώπους που επλήγησαν. 
    	Μιλάμε, λοιπόν, για τη Δημοτική Αστυνομία. Ένα ερώτημα υπάρχει: Είναι ευχαριστημένοι οι πολίτες από τη λειτουργία της Δημοτικής Αστυνομίας; Είναι επαρκής η Δημοτική Αστυνομία; Αισθάνεται ο κόσμος ότι λειτουργεί; Προφανώς, για να φέρετε ένα νομοσχέδιο σήμερα, μάλλον ούτε εσείς είστε ευχαριστημένοι. 
    	Στην επιτροπή συζητήθηκε το ζήτημα των μέσων που μπορούν να χρησιμοποιούν οι αστυνομικοί της Δημοτικής Αστυνομίας, για να επιβάλλουν την τάξη, για να εκτελούν τα καθήκοντά τους κ.λπ.. Μεγάλη φιλολογία. Μεγάλη και η συζήτηση για το τι οπλισμό θα φέρουν κ.λπ..
    	Εμείς, λοιπόν, έχουμε τη λύση. Η λύση για το τι οπλισμό θα φέρουν είναι να τους δώσετε μαλακές ομπρέλες. Να τους δώσετε λουλούδια, να τους δώσετε γαρδένιες, τριαντάφυλλα χωρίς αγκάθια, για να μην τσιμπάνε κιόλας, και να τους δώσετε το δικαίωμα να ρίχνουν ζάχαρη ή λουκουμόσκονη. Εγώ κατάγομαι και έχω ζήσει πολλά χρόνια στη Σύρο και θυμάμαι τα λουκούμια. Να τους δώσετε, λοιπόν, ζάχαρη ή λουκουμόσκονη! Αν θέλετε, μπορείτε να τους δώσετε και βεντάλιες, αντί για γκλομπ. Υπάρχουν πολλοί λόγοι. Μετά, όμως, να μας εγγυηθείτε ότι θα εκτελούν τα καθήκοντά τους όπως πρέπει. Δώστε ό,τι οπλισμό θέλετε! Εγώ προτείνω βεντάλιες στη Δημοτική Αστυνομία, αλλά να μας πείτε ότι θα εκτελούν το καθήκον τους, όπως πρέπει, θα αντιμετωπίζουν τη βαριά εγκληματικότητα –γιατί και αυτοί, δυστυχώς, εμπλέκονται- τους πλιατσικολόγους και όλα αυτά τα χάλια που βλέπουμε αυτές τις μέρες. 
    Αν κρίνετε εσείς ότι η Δημοτική Αστυνομία αντιμετωπίζεται με σεβασμό από τους πολίτες και με εκτίμηση για το ρόλο της, μπορείτε να συνεχίσετε έτσι. Για να υπάρχει, όμως, σήμερα νομοσχέδιο –επαναλαμβάνω- και για να σοβαρευτούμε, είναι πολλά αυτά που δεν λειτουργούν ή λειτουργούν στραβά ή και θεόστραβα. 
    	Και επειδή μίλησα για πλιάτσικο, μου προξένησε εντύπωση αυτό που είδα, αγαπητοί συνάδελφοι, σε πάρα πολλούς τηλεοπτικούς σταθμούς και άκουσα από πάρα πολλούς ραδιοφωνικούς σταθμούς. Επαναλαμβάνω πως δεν είναι θέση δική μου ή του κ. Βελόπουλου. Είναι θέση δημοσιογράφων ραδιοφωνικών και τηλεοπτικών σταθμών. Μιλούν οι άνθρωποι και μεταφέρουν γεγονότα. Έγινε πλιάτσικο και εμπλέκονται και λαθρομετανάστες. Τι να κάνουμε; Οι δημοσιογράφοι το λένε στους ραδιοφωνικούς και τηλεοπτικούς σταθμούς. Όποιο ραδιόφωνο και κανάλι ανοίξει κανείς, αυτό επισημαίνεται. 
    	Αναφέρθηκε πριν μια δήλωση για Όσκαρ. Ήταν δήλωση για Όσκαρ! Προέρχεται από τον κ. Όσκαρ Λαφοντέν. Ο Γερμανός αυτός ηγέτης –ήταν και υποψήφιος για την καγκελαρία της Γερμανίας πριν από λίγα χρόνια- ζήτησε όρια για το ύψος της λαθρομετανάστευσης και τι άλλο; Ζήτησε να μη χάνουν το ψωμί τους οι Γερμανοί προς όφελος των λαθρομεταναστών. Αυτός ο αριστερός και μάλιστα αριστερότατος Όσκαρ Λαφοντέν! Είναι ακροδεξιός; Είναι χουντικός; Είναι φασίστας ο κ. Λαφοντέν, ο οποίος σε όρους ελληνικής πολιτικής γεωγραφίας θα λέγαμε πως είναι κάτι ανάμεσα στο ΣΥ.ΡΙΖ.Α. και στο ΠΑ.ΣΟ.Κ.; Πιο πολύ ΣΥ.ΡΙΖ.Α. θα έλεγα. 
    	Είναι, λοιπόν, χουντικός ο κ. Λαφοντέν; Είναι χουντικοί και φασίστες οι Ολλανδοί, οι Ιταλοί, οι οποίοι έβαλαν όριο –ταβάνι- στον αριθμό των μεταναστών που δέχονται; Δημοκρατικές χώρες είναι η Ολλανδία και η Ιταλία. Έχουν μεγάλη παράδοση στη δημοκρατία. 
    	Μιλάμε τώρα για λαθρομετανάστες και πραγματικά τρελαίνομαι. Ήμουν πριν από λίγο καιρό στο Ευρωπαϊκό Κοινοβούλιο, σε διάσκεψη για τη λαθρομετανάστευση. Εκεί, λοιπόν, παρουσίασα αυτές τις φωτογραφίες που φάνηκαν στον Τύπο, στο «ΕΘΝΟΣ» και σε άλλες εφημερίδες, όπου φαίνεται το τουρκικό λιμενικό κράτος να αποβιβάζει –οι φωτογραφίες έχουν παρθεί με κάμερα νυκτός- λαθρομετανάστες σε ελληνικό έδαφος. Δεν τις ήξεραν αυτές τις φωτογραφίες! Άλλη μια επιτυχία της Κυβέρνησης. Δεν ήξεραν στο Ευρωπαϊκό Κοινοβούλιο οι διαμορφωτές της πολιτικής γνώμης, οι δημοσιογράφοι, τα στελέχη της Ευρωπαϊκής Ένωσης, οι διπλωμάτες ότι το κάνουν αυτό επισήμως οι Τούρκοι. Έχουν γίνει επισήμως νταβατζήδες και δουλέμποροι λαθρομεταναστών. Δεν το ήξεραν. 
    Επίσης, παρουσίασα και το επίσημο έγγραφο του Υπουργείου σας, του Υπουργείου Εσωτερικών. Όποιος ανοίξει την ιστοσελίδα του Υπουργείου μπορεί να το δει. Εκεί, λοιπόν, αναφέρεται ότι μόνο το 2% των πόρων από το Ευρωπαϊκό Ταμείο Προσφύγων θα πάρει η Ελλάδα έως το 2013. Τι επιτυχία πάλι ήταν αυτή! Τι τρομερό σουξέ ήταν αυτό! Μόνο 2% των πόρων από το Ευρωπαϊκό Ταμείο Προσφύγων παίρνει η Ελλάδα, η οποία έχει πνιγεί στους λαθρομετανάστες, με ενάμισι εκατομμύριο και παίρνει επτά φορές περισσότερους πόρους η Σουηδία, η οποία καμμιά σχέση δεν έχει η λαθρομετανάστευση που δέχεται με την ελληνική. Και εγώ θέλω να ρωτήσω: Κάνατε κάτι; Αυτοί οι πόροι θα μείνουν στο 2%, σε αυτό το καχεκτικό ποσοστό; 
 	Μιλάμε σήμερα για τη Δημοτική Αστυνομία και για το αυτονόητο, που σε όλες τις δημοκρατικές χώρες έχει κατακτηθεί. Η Δημοτική Αστυνομία έχει παρέμβαση, γίνεται σεβαστή, όσο και η Κρατική Αστυνομία και δεν είναι το αποπαίδι. Και μια και μιλάμε για Δημοτική Αστυνομία, να αναφερθούμε στο δήμαρχο της πληγωμένης πρωτεύουσας της Ελλάδας, η οποία έχει τη μεγαλύτερη Δημοτική Αστυνομία στην Ελλάδα, το Νικήτα Κακλαμάνη. Προς τιμήν του, λοιπόν, ο Νικήτας Κακλαμάνης πάγωσε τα δημοτικά τέλη για το 2009 σε ανύποπτο χρόνο, πριν από μέρες, λόγω της οικονομικής κρίσης. Έκανε και κάτι άλλο: Ανακοίνωσε χθες μέτρα ανακούφισης για τους καταστηματάρχες που έχασαν τις περιουσίες τους. Αξίζουν, λοιπόν, έπαινοι στο δήμαρχο της πρωτεύουσας, τον οποίο εσείς στη Νέα Δημοκρατία και εμείς στηρίξαμε το 2006 και γι’ αυτό εξελέγη άνετα από τον πρώτο γύρο. 
	Μίλησα πριν για τα αποπαίδια. Είναι ανάγκη να τονίσουμε ότι σε αυτόν τον τόπο δεν υπάρχουν βαρόνοι, πατρίκιοι και αποπαίδια. Και το λέω αυτό, γιατί μέσα στο νομοσχέδιο υπάρχει μία πρόκληση. Είναι πρόκληση μέσα σε αυτή την οικονομική κρίση να μας παρουσιάζετε το ζήτημα των ρυθμίσεων θεμάτων πρώην Βουλευτών, οι οποίοι –λέει- θα καταλαμβάνουν υψηλές κρατικές θέσεις, όταν τελειώνει η θητεία τους. Δεν το κατάλαβα αυτό! 
	Θέση του ΛΑ.Ο.Σ. είναι η κατάργηση όλων των προνομίων για όλους και όχι, φυσικά, η περαιτέρω επέκτασή τους. Στο άρθρο 30 αναφέρομαι. Η θέσπιση νέων προνομίων για πρώην Βουλευτές αποτελεί πρόκληση. Εμείς γνωρίζαμε μέχρι τώρα ότι έχετε πετάξει λευκή πετσέτα. Σηκώσατε λευκή σημαία. Σταματήσατε να κυβερνάτε. Τώρα βλέπουμε και δείγματα πολιτικού μαζοχισμού και ενός ιδιότυπου πολιτικού αυτισμού. 
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Θα τελειώσω, κύριε Πρόεδρε. 
	Πρόκειται για έναν πολιτικό αυτισμό περίεργο, σαν να θέλατε να ανοίξετε και άλλο την ψαλίδα προς όφελος των κυρίων Παπανδρέου και Τσίπρα, οι οποίοι θα έρθουν αγκαζέ στην εξουσία και θα αποτελειώσουν ό,τι απέμεινε. 
	Ευχαριστώ. 
(Χειροκροτήματα από την πτέρυγα του ΛΑ.Ο.Σ.)
    	ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας κ. Κωνσταντίνος Μπαντουβάς. 
    	ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ευχαριστώ, κύριε Πρόεδρε. 
    	Κυρίες και κύριοι συνάδελφοι, αφού εκφράσω τη λύπη μου για το χαμό του δεκαπεντάχρονου Αλέξη, θέλω να τονίσω πόσο άσχημο και αισχρό είναι να προσπαθούν τα κόμματα να αποκομίσουν κομματικά οφέλη, εκμεταλλευόμενα ανώμαλες καταστάσεις, όπου πολίτες χάνουν περιουσίες που με κόπο, πολλή δουλειά και ιδρώτα έκτισαν. Είναι ανήθικο και ντροπή να πατούμε αντί να σκύβουμε με ευλάβεια πάνω σε πτώματα αθώων, με την ελπίδα να κερδίσουμε κομματικά. 
    Έχουμε ξεφύγει, κυρίες και κύριοι συνάδελφοι, από την αποστολή μας εδώ μέσα. Ο κόσμος αγανακτεί με την κομματική μας συμπεριφορά, το λαϊκισμό μας, τα επικοινωνιακά μας τερτίπια, εν ονόματι του κομματικού οφέλους. Αντί να κάνουμε αγώνα για καλυτέρευση της ζωής των πολιτών, ασχολούμεθα με αλλότρια. 
    Θέλω να πω στον κ. Βενιζέλο αν το 1985 ο θάνατος του Καλτεζά έγινε εφαλτήριο απόκτησης κομματικών ωφελημάτων από την τότε αντιπολίτευση ή κατηγορήθηκε η τότε κυβέρνηση ή ο τότε Πρωθυπουργός ως αίτιος του τραγικού συμβάντος; Δυστυχώς, κύριε Βενιζέλο, το κόμμα σας συνηθίζει να το κάνει αυτό. 
    	Επίσης, άκουσα τον αξιόλογο συνάδελφο πρώην Υπουργό κ. Γείτονα να λέει ότι η Κυβέρνηση δεν είχε σχέδιο αντιμετώπισης των γεγονότων. Και τον ρωτώ ευθέως: Όταν οι δυνάμεις καταστολής της Αστυνομίας επί κυβερνήσεων ΠΑ.ΣΟ.Κ. έδερναν τους παπούδες μας, τους συνταξιούχους, ήταν σχέδιο της τότε κυβέρνησης του ΠΑ.ΣΟ.Κ.; 
    	Κυρίες και κύριοι συνάδελφοι, εδώ και χρόνια τώρα η Δημοτική Αστυνομία στη χώρα μας έχει καταντήσει να αποτελεί διακοσμητικό ουσιαστικά στοιχείο, με ελάχιστες αρμοδιότητες και αυτές ακόμη να είναι συγκεχυμένες και αλληλοσυμπληρούμενες από αυτές της Ελληνικής Αστυνομίας. 
     Με το προεδρικό διάταγμα στο οποίο προχώρησε το ΠΑ.ΣΟ.Κ. το 2002 έγινε μια προσπάθεια να καθοριστούν οι αρμοδιότητες της Δημοτικής Αστυνομίας και να σχεδιαστεί η οργανωτική της δομή. Αλλά παρ’ όλο αυτά, έπειτα από έξι χρόνια εύκολα μπορεί να αντιληφθεί κανείς την προχειρότητα με την οποία εφαρμόστηκε το εν λόγω προεδρικό διάταγμα.
     Κύριε Ροντούλη, με παρακολουθείτε ή διαβάζετε εφημερίδα;
     ΑΣΤΕΡΙΟΣ ΡΟΝΤΟΥΛΗΣ: Σας παρακολουθώ. Το νομοσχέδιο διαβάζω.
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Συγγνώμη.
     Η αλήθεια είναι δυστυχώς η εξής, ότι ο δημοτικός αστυνομικός έχει καταλήξει με το πέρασμα του χρόνου να είναι απλά αυτός ο οποίος κόβει κλήσεις σε παράνομα σταθμευμένα αυτοκίνητα και δεν κάνει τίποτα παραπάνω.
     Οι αρμοδιότητες της Αστυνομίας είναι αποσπασματικές και κατά κύριο λόγο ελεγκτικές. Με το παρόν νομοσχέδιο, λοιπόν, επιχειρείται η αναδιατύπωση των αρμοδιοτήτων της Δημοτικής Αστυνομίας και η βασική αρχή στην προσπάθεια αυτή είναι η συνειδητοποίηση ότι η Δημοτική Αστυνομία η οποία θα δρα συμπληρωματικά με την Ελληνική Αστυνομία, αποτελεί μια σημαντική υπηρεσία των ΟΤΑ, η οποία θα είναι αρμόδια για τη διαπίστωση μη εφαρμογής των κανόνων επίλυσης διαφορών που εμπίπτουν στα διοικητικά τους όρια, καθώς και εμπέδωση του αισθήματος της ισονομίας και της ισοπολιτείας με έναν πιο ευέλικτο και άμεσο τρόπο.
     Η Δημοτική Αστυνομία, λοιπόν, με το νόμο αυτόν καθίσταται υπεύθυνη για τον έλεγχο της τήρησης των διατάξεων της δημόσιας καθαριότητας και υγιεινής, του υπαίθριου εμπορίου. Εδώ να πω ότι πρέπει να συμφωνήσω με τον εισηγητή του ΛΑ.Ο.Σ. Εγώ δεν τολμώ να μπω μέσα σε μια λαϊκή αγορά και να κάνω παρατήρηση σαν απλός πολίτης. Θεωρώ ότι τουλάχιστον ένα μπλογκ πρέπει να το κρατάει ο δημοτικός αστυνομικός. Επίσης η Δημοτική Αστυνομία είναι υπεύθυνη για τον έλεγχο της τήρησης των διατάξεων για τα κέντρα διασκέδασης, τα καταστήματα εμπορίου καθώς και εν γένει τη λειτουργία των επιχειρήσεων που υπάγονται στη διοικητική της περιφέρεια, τη χρήση και το σεβασμό των κοινόχρηστων χώρων. Είναι υπεύθυνη για την προστασία των διαφόρων αρχαιολογικών χώρων και μνημείων του κάθε δήμου και διενεργεί τους ελέγχους για τους οποίους αρμόδιος είναι ο Ε.Ο.Τ., σε όποιες περιοχές δεν εδρεύουν οι υπηρεσίες του Ε.Ο.Τ..
     Όπως αντιλαμβάνεστε ο ρόλος της Δημοτικής Αστυνομίας τιθέμενος στη σωστή του βάση, μπορεί και πρέπει να είναι πολυσύνθετος, αφού αφορά μεταξύ άλλων στο κυκλοφοριακό, στο εμπόριο, στη δημόσια υγεία και καθαριότητα, στον τουρισμό και στις οικοδομικές δραστηριότητες.
     Το νομοσχέδιο αυτό, λοιπόν, ορίζει λεπτομερώς ποιοι είναι οι τομείς δραστηριοποίησης της Δημοτικής Αστυνομίας, σε ποιους απ’ αυτούς θα λειτουργεί συμπληρωματικά προς την Ελληνική Αστυνομία. Παράλληλα στο προσωπικό της δίνεται η δυνατότητα να λειτουργήσει ως ειδικός προανακριτικός υπάλληλος σε περίπτωση που διαπιστωθούν ποινικά παραπτώματα.
     Πρέπει ωστόσο να επισημάνω ότι από τη στιγμή αυτή που ξεκαθαρίζεται το πλαίσιο λειτουργίας της Δημοτικής Αστυνομίας, είναι πλέον και χρέος των τοπικών αρχών να αντιληφθούν την ευθύνη που αναλαμβάνουν απέναντι στους πολίτες, συστήνοντας Δημοτική Αστυνομία και να φροντίσουν με κάθε τρόπο να ενισχύσουν τη χρησιμότητα και την αναγκαιότητα του ρόλου της, αλλά και το σεβασμό των πολιτών στο πρόσωπο των δημοτικών αστυνομικών.
     Παράλληλα, αγαπητοί συνάδελφοι, το παρόν σχέδιο νόμου μεριμνά για ένα πολύ σοβαρό ζήτημα που αφορά στους μετανάστες που βρίσκονται νόμιμα στη χώρα, καταδεικνύοντας έτσι την πρόθεση της Κυβέρνησης για ουσιαστική ένταξη των ανθρώπων αυτών στην ελληνική κοινωνία, την οποία έχουν σε πολύ μεγάλο βαθμό βοηθήσει με την παρουσία τους. 
     Προβλέπεται, λοιπόν, ότι τα παιδιά όσων μεταναστών διαμένουν επί μακρόν και νομίμως στην Ελλάδα, τα οποία έχουν φοιτήσει σε ελληνικά σχολεία, τόσο σε επίπεδο πρωτοβάθμιας όσο και δευτεροβάθμιας εκπαίδευσης, θα αποκτούν την ιδιότητα του επί μακρόν διαμένοντος στη χώρα. Ιδιότητα που όλοι γνωρίζουμε τις ευεργετικές συνέπειες που έχει τόσο για την ασφάλιση και την αναγνωρισμένη εργασία των αλλοδαπών στη χώρα μας, όσο και για τα μερικώς αποδιδόμενα πολιτικά δικαιώματα, αφού θα έχουν δικαίωμα ψήφου στις δημοτικές εκλογές, ακριβώς όπως οι υπόλοιποι Έλληνες ενεργοί πολίτες.
     Το παρόν σχέδιο νόμου έχει να κάνει με το σεβασμό και τη μέριμνα που επιδεικνύει η ελληνική πολιτεία στους αλλοδαπούς, οι οποίοι με νόμιμο τρόπο έχουν έρθει να αναζητήσουν στη χώρα μας μια καλύτερη μοίρα. Διότι τους νομοταγείς και νομιμόφρονες ανθρώπους μια σύγχρονη πολιτεία πρέπει να τους επιβραβεύει και να αναγνωρίζει τους κόπους τους και την προσφορά τους και όχι να τους αντιμάχεται.
     Βρισκόμαστε σε μια δύσκολη περιοχή, στο σταυροδρόμι τριών ηπείρων και είμαστε μια χώρα που δέχεται πλήθος μεταναστών κάθε χρόνο. Είναι, λοιπόν, υποχρέωσή μας να διασφαλίσουμε όλους εκείνους τους ανθρώπους που έρχονται στη χώρα μας αναζητώντας εργασία, όπως ακριβώς είναι υποχρέωσή μας να προστατεύσουμε τους Έλληνες συμπολίτες μας από μια ανεξέλεγκτη εισροή μεταναστών, δίχως φραγμούς και κριτήρια. 
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΛΑ.Ο.Σ. κ. Κυριάκος Βελόπουλος.
     ΚΥΡΙΑΚΟΣ ΒΕΛΟΠΟΥΛΟΣ: Ευχαριστώ πολύ.
     Κυρίες και κύριοι συνάδελφοι, επειδή πολλά ελέχθησαν εδώ, θα πω ότι εμείς τουλάχιστον αποδείξαμε τις τελευταίες μέρες ότι όχι μόνο διατηρήσαμε μια στάση ευθύνης, όχι μόνο τηρήσαμε μια γραμμή ανθρωπιάς, αλλά αποδείξαμε ότι είμαστε οι πλέον σοβαροί στην υπόθεση αυτή. Και γιατί το λέω αυτό. Όταν το αίμα είναι ζεστό, το στόμα των πολιτικών πρέπει να είναι κλειστό. Αυτή ήταν η άποψη η δική μας, αυτό τηρήσαμε μέχρι που το παιδί έφυγε από έναν γελοίο, έναν επικίνδυνο και το υπογραμμίζω αυτό, αστυνομικό. Μια αποτρόπαια εγκληματική πράξη ήρθε στη δική μας πλευρά να απαντηθεί με σοβαρότητα και με μέτρο. Δεν μπαίνουμε σ’ αυτή τη λογική να αυτοπαγιδευτούμε και να κάνουμε πολιτική σπέκουλα πάνω σε έναν νεκρό. Το πράξαμε, το συνεχίζουμε και θα είμαστε κάθετοι σ’ αυτό.
     (Χειροκροτήματα από την πλευρά του ΛΑ.Ο.Σ.)
     Θα ήθελα, όμως, να πω ότι δέχθηκα ένα μήνυμα στο κινητό μου πριν από μία ώρα και θέλω να το ακούσουν καλά όλοι οι συνάδελφοι. Και ερωτώ όλους σας αν τα προσωπικά δεδομένα ισχύουν μόνο για εμάς και για κάποια άλλα παιδιά, δεν ξέρω ποιας κατηγορίας ή ποιου θεού. Κάποιους παιδεραστές, κάποιους δολοφόνους, οι οποίοι καταδικάζονται αλλά τα πρόσωπά τους δεν τα βλέπουμε ποτέ.
     Εγώ ρωτώ εσάς, κύριοι συνάδελφοι: Τα παιδιά των δύο αστυνομικών που αύριο θα διαπομπεύονται στο σχολείο, ποιος θα τα προστατεύσει; Γιατί κάποιοι έξυπνοι δημοσιογράφοι έδωσαν ονόματα. Τα παιδιά αυτών των αστυνομικών που θα πάνε αύριο το πρωί στο σχολείο τους, πώς θα προστατευτούν; Αυτή είναι δυστυχώς η τρισάθλια, ελεεινή πραγματικότητα αυτού του παρακράτους που λειτουργεί εναντίον κάθε λογικής και έννοιας τάξεως. Αυτή είναι η πραγματικότητα. Μηνύματα στο κινητό. Και ξέρετε τι λέει; Λέει το όνομα του ανθρώπου αυτού, του εγκληματία, μαζί με τη διεύθυνση του σπιτιού του. Λέει και τη διεύθυνση του σπιτιού του. Και ερωτώ: Αν αύριο πάνε και κάψουν τα παιδιά του ανθρώπου αυτού, που έκανε ένα εγκληματικό λάθος, τι θα πούμε εμείς εδώ; Ότι δεν υπήρχαν θεσμοί, δεν υπήρχαν νόμοι να προστατεύουν τα παιδιά του; Ή αυτού τα παιδιά δεν είναι παιδιά και τα άλλα παιδιά είναι καλύτερα παιδιά; 
     Για μας όλα τα παιδιά των Ελλήνων είναι παιδιά, είναι παιδιά ενός θεού, ενός θεού και ενός λαού. Κι αυτά εμείς δεν τα διαπραγματευόμαστε με κανέναν.
     Θα απαντήσω στην κ. Διαμαντοπούλου, η οποία λείπει βέβαια, ότι η ένταξη των παιδιών των μεταναστών δεν είναι η λύση στο πρόβλημα. Έκανε μια σύγκριση με τη Γαλλία και είπε ότι είχαμε εκρήξεις εκεί. Και ερωτώ: για ποιο λόγο είχαμε στη Γαλλία εκρήξεις; Ξέρετε; Γιατί εκεί τα παιδιά ήταν νομιμοποιημένα παιδιά. Οι γονείς τους ψήφιζαν. Άλλα τα δεδομένα στη Γαλλία, άλλα στην Ελλάδα. Αλλά ξέρετε καμμιά φορά κάνουμε μια κάλυψη αυτού που εμείς θέλουμε του επιθυμητού μας. Τι θέλει το ΠΑ.ΣΟ.Κ.; Νομιμοποίηση, λέει, όλων των λαθρομεταναστών ή μεταναστών. Ψάχνετε  ψήφους σε θολά νερά. Αυτή είναι η αλήθεια. Πείτε όλη την αλήθεια. Όχι ότι αγαπήσατε ξαφνικά και συμπαθήσατε τους μετανάστες και θέλετε να τους κάνετε να ψηφίζουν όλους. Αυτή είναι η πραγματικότητα. Και βέβαια να πω ότι κανείς δεν τόλμησε να πει όλη την αλήθεια.
      Έβλεπα έξω απέναντι πριν από μια ώρα παιδιά δωδεκάχρονα να πετούν πέτρες. Πού είναι οι γονείς τους, κύριοι; Δεν έχουν μερίδιο ευθύνης οι γονείς των δωδεκάχρονων αυτών παιδιών που πετούν πέτρες; Δεν έχουν κανένα μερίδιο ευθύνης οι γονείς; Εμείς οι γονείς δεν έχουμε καμμία ευθύνη; Για όλα  φταίει η κακιά κοινωνία; Για όλα φταίει η πολιτική; Για όλα φταίνε οι δημοσιογράφοι; Όλο οι άλλοι φταίνε; Και οι γονείς αυτών των παιδιών, των δωδεκάχρονων, των δεκατριάχρονων που σήμερα είναι έξω και παίζουν κορώνα γράμματα τη ζωή τους γιατί μπορεί να βρεθεί ακόμα ένας τρελός και να πυροβολήσει ακόμα ένα παιδάκι; Πού είναι οι γονείς τους; Και το λέω αυτό με πόνο ψυχής, γιατί είμαι γονιός και εγώ.
       Ξέρετε, ψάχνουμε να βρούμε το αίτιο. Μα το αίτιο είναι απλό, κύριοι. Έχει εκπέσει κάθε θεσμός. Έχει καταρριφθεί η κοινωνία, οι αξίες. Όλα εκείνα που μας έδεναν πριν από είκοσι χρόνια τα έχετε καταρρίψει, τα έχουμε καταρρίψει. Και δυστυχώς έρχεται σήμερα η κοινωνία και μας απορρίπτει όλους μας. Γιατί μας απορρίπτει; Γιατί δεν μπορούμε να την παρακολουθήσουμε. Γιατί είμαστε αδύναμοι να της δώσουμε ιδανικά και οράματα, το ξαναλέω ακόμα μια φορά εδώ μέσα. Θεσμοί, αξίες υπάρχουν σήμερα; Όχι, κύριοι, δεν υπάρχουν. Από το απλό ρουσφέτι που κάνατε τα δύο μεγάλα κόμματα εξουσίας για να βολέψετε τα πράσινα ή τα γαλάζια παιδιά δημιουργώντας μια αναξιοκρατική κοινωνία μέχρι την καθημερινή μας συμπεριφορά που δείχνει μια αλαζονεία. Μια αλαζονεία η οποία σήμερα, το  τονίζω και θα τα ξαναπώ, σπέρνετε ανέμους, θερίζετε θύελλες. Αυτή είναι η αλήθεια. Και υπό το φόβο να δώσετε λύσεις στα είκοσι αυτά χρόνια αυτού του αυγού του φιδιού των Εξαρχείων, όπως είπε η κ. Διαμαντοπούλου, γιατί αυτό είπε, γιατί φοβόσαστε να δώσετε λύση, φοβόσαστε να μπείτε στη διαδικασία να επιλύσετε το πρόβλημα αυτό, σήμερα ταλανίζεται ο τόπος. Γιατί ταλανίζεται ο τόπος; Γιατί ακόμα και σήμερα διακομματικά δεν μπορούμε να βρούμε μια λύση. 
      Είπε ο Πρόεδρός μας κάτι. Να συναινέσουμε επιτέλους στη λογική, να βρούμε διακομματικά έναν τρόπο να απαντήσουμε σε αυτό που έρχεται. Ούτε αυτό είστε θαρραλέοι να το πράξετε. Αλλά με πολιτικαντισμούς και αλιεύσεις σε θολά νερά για ψηφουλάκια, συνεχίζετε να παίζετε κορώνα-γράμματα την κοινωνική συνοχή. Αυτό πρέπει να σταματήσει. Ή θα μπούμε προ των ευθυνών μας όλοι για να δώσουμε λύση σε αυτή την ιστορία ή θα είμαστε υπόλογοι στην ιστορία και τα παιδιά μας. 
      Κλείνοντας να ήθελα να πω το εξής: Κάηκαν περιουσίες. Έβλεπα μαγαζιά να καίγονται από εντεκάχρονα, δωδεκάχρονα, δεκαπεντάχρονα παιδιά. Γιατί αυτά τα παιδιά καίνε τις περιουσίες των συμπολιτών, αναλογιστήκαμε ποτέ; 
      Ο ακρογωνιαίος λίθος είναι η παιδεία μας, κύριοι. Για ποια παιδεία μιλάμε; Για μια παιδεία που καλλιεργεί το φιλοτομαρισμό; Για μια παιδεία που καλλιεργεί το εύκολο κέρδος; Για μια συμπεριφορά που ουσιαστικά εθίζει το νεαρό  στην υλιστική ευδαιμονία η οποία έχει μονόδρομους; Για ποια παιδεία μιλάμε; Για μια παιδεία η οποία οδηγεί στην εξαθλίωση της κοινωνίας. Δίχως όραμα ο νεαρός ψάχνει να βρει χρήμα. Και πάει ακόμα και στο πλιάτσικο. Αυτό και αν είναι ελεεινό και τρισάθλιο. Ο κόπος, ο μόχθος ενός ανθρώπου που έχει ένα μαγαζάκι και πληρώνει εφορία να γίνεται βορά στο πλιάτσικο Βησιγότθων, Οστρογότθων, Αλαμάνων και Βαρβάρων. Και το λέω εδώ μέσα γιατί αυτές οι συμπεριφορές αυτό μου θυμίζουν. 
      Εμείς το προτείναμε στον Πρωθυπουργό, ελπίζω να μας ακούσει. Εύκολα έδωσε 28 δις στους τραπεζίτες ή δύσκολα, δεν έχει σημασία. Το 1 δις να το δώσει στους πολίτες που υπέστησαν τα δεινά των Βησιγότθων, Οστρογότθων, σε αυτούς που κάηκε η περιουσία τους, ο μόχθος και το βιός τους. Και οι εργαζόμενοι σήμερα έχουν πρόβλημα να πληρωθούν, γιατί τα μαγαζιά αυτά  κλείνουν αύριο το πρωί. Αυτή είναι η αλήθεια. 
      Και θα συνεχίσουμε και θα σας πω και κάτι άλλο. Αν θέλουμε να περάσουμε σε λύσεις, ο μέγας μέντορας της δημοσιογραφίας, ο κ. Μαρίνος, είχε πει κάτι -και συμφωνώ με τον κ. Ροντούλη, από πού και ως πού μια δημοκρατική κοινωνία πρέπει να φοράει φερετζέδες και κουκούλες –ιδιώνυμο-, οι κουκουλοφόροι, απαγορεύεται η κουκούλα. Ακούγεται ακραίο; Είναι μια πραγματικότητα όμως. Είναι ένα μέτρο. Δεν μπορεί στη δημοκρατία να υπάρχουν κουκούλες. Κουκούλες είχαν μόνο στην κατοχή οι ταγματασφαλίτες, είχαν οι δοσίλογοι, είχαν αυτοί που συνεργάστηκαν με τους γερμανούς, τους ναζί και όχι οι δημοκράτες πολίτες! Αυτή είναι η αλήθεια. 
      (Χειροκροτήματα από την πτέρυγα του ΛΑ.Ο.Σ.)
      Εάν θέλετε δημοκρατία της κουκούλας εμείς σας την χαρίζουμε! Θέλουμε δημοκρατία χωρίς κουκούλες, θέλουμε δημοκρατία που ο πολίτης θα αισθάνεται ασφαλής, όπως το Σύνταγμα ορίζει. 
      Γι’ αυτό, κύριοι συνάδελφοι, δεν ξέρω πόσο σκόπιμο είναι να γίνουν αύριο οι διαδηλώσεις. Δεν ξέρω. Και δεν ξέρω ποιοι θέλουν τις διαδηλώσεις και γιατί τις θέλουν. Ξέρω όμως ότι γίνονται εμπρηστικές δηλώσεις καθημερινά. 
      Κύριοι, εσείς, που στο βωμό των δέκα, εκατό ή πενήντα ψήφων, παίζετε κορώνα γράμματα την ελληνική κοινωνία, θα πάρετε απάντηση πολύ σύντομα. Και η απάντηση θα είναι στυγνή και αμείλικτη. Θα ανήκετε στην ιστορία, θα ανήκετε εκεί που σας αξίζει. 
      ΙΩΑΝΝΗΣ ΑΜΟΙΡΙΔΗΣ: …(Δεν ακούστηκε)
      ΚΥΡΙΑΚΟΣ ΒΕΛΟΠΟΥΛΟΣ: Και δεν αναφέρομαι σε κανέναν, κύριε Αμοιρίδη. Αναφέρομαι σε αυτούς που δεν λογίζονται, κύριε Αμοιρίδη, και δεν υπολογίζουν ότι αύριο όταν θα διαδηλώνουν, δεν θα μπορούν να περιφρουρούν τις διαδηλώσεις τους. Αυτό λέω. Εάν δεν μπορείτε να περιφρουρήσετε το σπίτι σας, μην κάνετε διαδηλώσεις. 
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Φίλιππος Πετσάλνικος): Ο κ. Κουσελάς συνεννοήθηκε με τον κύριο Υφυπουργό  να μιλήσει ο κύριος Υφυπουργός μετά την ομιλία του. 
      Ο κ. Πλεύρης θα μιλήσει τώρα, κανονικά στη σειρά του. 
      ΑΘΑΝΑΣΙΟΣ ΠΛΕΥΡΗΣ: Το μισό χρόνο θα χρειαστώ, κύριε Πρόεδρε, τέσσερα λεπτά. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Υφυπουργέ, τότε θα ακούσουμε και τον κ. Πλεύρη και τον κ. Κουσελά και μετά θα τοποθετηθείτε εσείς. 
      ΑΘΑΝΑΣΙΟΣ ΠΛΕΥΡΗΣ: Τάχιστα θα μιλήσω. 
      ΙΩΑΝΝΗΣ ΑΜΟΙΡΙΔΗΣ: Τι ώρα θα τελειώσουμε, κύριε Πρόεδρε; 
      ΠΡΟΕΔΡΕΥΩΝ (Φίλιππος Πετσάλνικος): Με την ολοκλήρωση των ομιλιών. 
      Το λόγο έχει ο Βουλευτής του ΛΑ.Ο.Σ. κ. Αθανάσιος Πλεύρης. 
      ΑΘΑΝΑΣΙΟΣ ΠΛΕΥΡΗΣ: Κύριε Πρόεδρε, κατ’ αρχάς βιώνουμε πράγματι κάποιες στιγμές οι οποίες ήταν πρωτόγνωρες στη μεταπολιτευτική Ελλάδα. Και πραγματικά είναι πολύ λυπηρό το τραγικό αυτό συμβάν με το θάνατο του δεκαπεντάχρονου. Είναι κάτι που ολόκληρη η κοινωνία το έχει καταδικάσει. Όπως αντίστοιχα θα πρέπει  και όλη η κοινωνία να καταδικάσει αυτά τα οποία γίνονται τώρα έξω, χθες, από το Σάββατο το βράδυ και μετά, και τα οποία δείχνουν, αν θέλετε, και μια ευθεία πλέον αμφισβήτηση του θεσμικού ρόλου του Κοινοβουλίου. Διότι οι επιθέσεις που έγιναν, έγιναν, για να γίνει κατάληψη στο Κοινοβούλιο. Και αυτό πρέπει να το πούμε. Και χθες εδώ πέρα τα ιατρεία ήταν γεμάτα από παιδιά των ΜΑΤ, γιατί και αυτά είναι παιδιά των 600, των 700 και των 800 ευρώ. 
      (Χειροκροτήματα από την πτέρυγα του ΛΑ.Ο.Σ.)
      Και βρισκόντουσαν μέσα εδώ στο ιατρείο. Και αυτών των παιδιών οι γονείς τα περιμένουν να γυρίσουν το βράδυ στο σπίτι τους. Και αυτά τα παιδιά χρειάζονται μία υποστήριξη και από τους δημοσιογράφους, οι οποίοι συνεχώς τα κυνηγάνε, λες και είναι στυγνοί εγκληματίες, ενώ αυτοί προστάτευσαν το Κοινοβούλιο για να μην μπουν αυτοί με τις μολότοφ να το κάψουν, όπως έκαψαν τη Νομική Σχολή, όπως έκαψαν το Άγαλμα του Παλαμά, όπως έκαψαν την Εθνική Βιβλιοθήκη και όπως έκαψαν ολόκληρη την Αθήνα. Για να καταλάβουμε ποιοι είναι οι δημοκράτες και ποιοι είναι αυτοί που θέλουν την κατάλυση της δημοκρατίας. Και το λέω ευθέως. Έχουμε ξεφύγει πλέον από τη βία των κουκουλοφόρων, οι οποίοι επιθυμούν απλώς να διαλύσουν πέντε και δέκα βιτρίνες. Ο στόχος τους είναι ένας: Να διαλύσουν αυτό το οποίο με πολύ κόπο φτιάξαμε. Και ξέρουμε ότι είναι αδύνατο να το πετύχουν, όμως είναι πολύ επικίνδυνο όταν πλέον ευθέως το καταδεικνύουν. Γιατί αυτό είναι το ξεκίνημα. 
      Κύριε Υπουργέ, εάν δεν μπουν οι βάσεις ώστε πραγματικά αυτό το απόστημα των κουκουλοφόρων να μην πολεμηθεί, πιστέψτε με, σε ένα, σε δύο μήνες θα είναι διπλάσιο. Και ξέρετε γιατί; Γιατί κάποιοι δημοσιογράφοι οι οποίοι νομίζουν ότι ζούμε το Μάη του 1968, έχουν αυτή την αίσθηση, ηρωοποιούν κάποιες καταστάσεις. Ακούσαμε να βγαίνουν και άνθρωποι και να λένε πηγαίνετε να τα σπάσετε. Το ακούσαμε να το λένε ευθέως χθες στις τηλεοράσεις. Και αύριο αυτά τα παιδιά που θα πάνε στο σχολείο, θα είναι οι ήρωες, ότι εμείς τα βάζουμε με τον κακό, τα βάζουμε με τον εχθρό. Και ποιος είναι ο εχθρός; 
      Ο εχθρός, κύριοι συνάδελφοι, είτε της Νέας Δημοκρατίας είτε του ΠΑ.ΣΟ.Κ, είτε του Κ.Κ.Ε. είτε του ΣΥ.ΡΙΖ.Α., είμαστε εμείς. Εμάς βλέπουν σαν εχθρό. Δεν βλέπουν σαν εχθρό τον αστυνομικό που πυροβόλησε, που είναι μια περίπτωση που την καταδικάζουμε όλοι. Και πραγματικά είναι συγκλονιστικό, ένας δεκαπεντάχρονος χάνει τη ζωή του. Σαν εχθρό βλέπουν εμάς. Εμείς είμαστε ο εχθρός τους. Και αν δεν το καταλάβουμε αυτό -και κάποιοι άλλοι γνωρίζουν καλύτερα, χαϊδεύουν ή δεν χαϊδεύουν αυτιά, δεν ξέρω εγώ, αλλά κάποιοι τα λένε και γνωρίζουν καλύτερα τι συμβαίνει σε αυτούς τους χώρους- τότε είναι βέβαιο ότι τους δίνουμε δύναμη, τους ηρωοποιούμε και θα τους πληθύνουμε.
      Κύριε Υπουργέ, εμείς ακολουθήσαμε μια αυστηρά θεσμική θέση, η οποία ήταν να μη βγούμε μέχρι την κηδεία ούτε στα κανάλια. Και την αυστηρή κριτική που πιστεύουμε ότι πρέπει να έχει η Κυβέρνησή σας θα την κάνουμε μόλις φύγουμε από αυτήν την κρίση. Διότι δεν είναι δυνατόν να καίγεται ολόκληρη η Αθήνα, δεν είναι δυνατόν να καίγονται όλες οι πόλεις της Ελλάδος, δεν είναι δυνατόν να έχουμε ένα νεκρό παιδί και να προσπαθούμε σε αυτά τα γεγονότα να τσιμπήσουμε ψηφουλάκια. Αυτό δεν ταιριάζει στο Λαϊκό Ορθόδοξο Συναγερμό. 
	Θεωρούμε ότι έχετε πολύ μεγάλες ευθύνες, τις οποίες θα καταδείξουμε, όμως ελπίζουμε η κρίση που βιώνουμε να τελειώσει άμεσα, διότι αυτό που προέχει είναι το καλό της πατρίδας, το καλό των Αθηναίων που βρίσκονται έξω και βλέπουν διαλυμένες τις περιουσίες τους, το καλό όλων των Ελλήνων που μέσα στην οικονομική κρίση, που βρισκόμαστε, βλέπουν κάποιους να καταστρέφουν. Αυτοί που καταστρέφουν δεν έχουν καμμία σχέση με τη γενιά των 600 και των 700 ευρώ διότι αυτή η γενιά δουλεύει τα πρωινά για να βγάλει τα 600 και τα 700 ευρώ. Αυτοί οι άνθρωποι πάνε στις δουλειές τους και στο μεροκάματο. Αυτοί που καταστρέφουν δεν έχουν καμμία σχέση με τον εργαζόμενο νέο, δεν έχουν καμμία σχέση με τον πτυχιούχο που δεν έχει εργασία ή μ’ αυτόν που έχει μεταπτυχιακό ή διδακτορικό. Είναι κάποιες παρέες των Εξαρχείων, τις οποίες συνεχώς ενισχύουμε, τις οποίες κάποιοι «χαϊδεύουν» και αφού τελειώσει η κρίση, αυτό σοβαρά πρέπει να το πατάξουμε όσο είναι ακόμα νωρίς, διότι διαφορετικά θα τεθούν πραγματικά μεγάλοι κίνδυνοι για τη δημοκρατία την οποία έχουμε.
(Χειροκροτήματα από την πτέρυγα του ΛΑ.Ο.Σ.)
	ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ. κ. Κουσελάς.
	ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε. Ευχαριστώ και τον κύριο Υπουργό για τη διευκόλυνση.
	Κυρίες και κύριοι συνάδελφοι, όπως τόνισε το πρωί στην Κοινοβουλευτική μας Ομάδα ο Πρόεδρος του ΠΑ.ΣΟ.Κ., οργή και αγανάκτηση υπάρχει σήμερα στην ελληνική κοινωνία για τον άδικο φόνο του δεκαεξάχρονου Αλέξανδρου, οργή και αγανάκτηση και για τη γενικευμένη βία. 
	Κυρίες και κύριοι συνάδελφοι, το πολιτικό μας σύστημα αμφισβητείται και απαξιώνεται. Η χώρα μας περνά μια βαθιά κρίση, οικονομική, κοινωνική, θεσμική. Η κρίση αυτή φέρνει φαρδιά-πλατιά την υπογραφή της Νέας Δημοκρατίας. Θα έλεγα ότι στην κρίση αυτή προστίθενται σήμερα ο φόβος και η ανασφάλεια. Φόβος και ανασφάλεια παντού. Έχουμε μια Κυβέρνηση που δυστυχώς παρακολουθεί τις εξελίξεις σαν θεατής, που αποδείχτηκε μέχρι σήμερα ανίκανη να προασπίσει τη ζωή και την περιουσία των πολιτών. 
	Θέλω εδώ να τονίσω ότι την περιουσία των πολιτών δεν την καίνε τα παιδιά μας, όπως αναφέρθηκε, δεν την καίει η νέα γενιά, ούτε είναι τα παιδιά μας εκείνα τα οποία φοράνε μάσκες και κουκούλες. Άλλοι φοράνε κουκούλες. 
      Έχουμε μια Κυβέρνηση ανίκανη να προασπίσει το κύρος της χώρας μας. Η Ελλάδα των πετυχημένων Ολυμπιακών Αγώνων, της ανάπτυξης, της αυτοπεποίθησης, η Ελλάδα η οποία έμαθε μέχρι το 2004 να βάζει στόχους και να τους κάνει πραγματικότητα, διασύρεται διεθνώς, υπονομεύονται το κύρος και η αξιοπιστία της. Σημαντικοί κλάδοι της οικονομίας μας καταστρέφονται, ακυρώνονται τα συγκριτικά μας πλεονεκτήματα στον τουρισμό, ο εμπορικός κόσμος βρίσκεται σε απόγνωση, ο αγροτικός κόσμος στενάζει, η νέα γενιά βιώνει την αλαζονεία, την ασυδοσία, την κομματοκρατία, την ωμή βία. 
	Όλα αυτά δεν είναι τυχαία, είναι αποτέλεσμα ενός συγκεκριμένου μοντέλου άσκησης της εξουσίας, μιας εξουσίας που με την πολιτική της οδήγησε το 1/3 της κοινωνίας στα όρια και κάτω από τα όρια της φτώχειας, που υπέθαλψε, ανέχτηκε και κάλυψε τη διαφθορά αφήνοντας ατιμώρητους όσους διασπάθισαν το δημόσιο χρήμα. 
	Κυρίες και κύριοι συνάδελφοι, εδώ και μήνες είχαμε προειδοποιήσει γι’ αυτήν την κοινωνική έκρηξη. Η Κυβέρνηση όμως, αντί να αναλάβει τις ευθύνες της μπροστά στα επερχόμενα, προσπάθησε να θέσει στον ελληνικό λαό διάφορα ψευτοδιλήμματα. Ένα απ’ αυτά ήταν το περίφημο «Καραμανλής ή χάος». 
      Σήμερα, κύριοι συνάδελφοι, αποδεικνύεται ότι Καραμανλής και χάος είναι το ίδιο. Η Νέα Δημοκρατία με την πρακτική της διέλυσε το κράτος, κομματικοποίησε τα σώματα ασφαλείας και άφησε να αναπτυχθούν στο εσωτερικό τους απαράδεκτες συμπεριφορές, με αποτέλεσμα να αμαυρώνεται συνολικά η εικόνα και η παρουσία τους. 
      Την ώρα που δεν έχουμε την Αστυνομία που θέλουμε, την Αστυνομία που έχουμε ανάγκη, συζητάμε για τη Δημοτική Αστυνομία. Θα συμφωνούσα με τον εισηγητή της Συμπολίτευσης, ο οποίος πρότεινε και είναι ανάγκη να γίνει μια ολοκληρωμένη συζήτηση για το ρόλο, την οργάνωση, τη δράση αλλά και για τα προβλήματα που αντιμετωπίζει σήμερα η Ελληνική Αστυνομία.
	Συζητάμε, λοιπόν, για τη Δημοτική Αστυνομία και θέλω να παρατηρήσω τα εξής: 
      Πρώτον, σε ό,τι αφορά τις αρμοδιότητές της, δεν προστίθεται –όπως πάρα πολύ σωστά παρατήρησε και ο εισηγητής μας- τίποτα περισσότερο απ’ όσα αναφέρονται στο σχετικό προεδρικό διάταγμα και στον Κώδικα Δήμων και Κοινοτήτων σχετικά με το περιεχόμενο της λειτουργίας της. 
	Δεύτερον, με τα άρθρα που αφορούν στις πειθαρχικές διαδικασίες και στην ιεραρχία δίνεται η εντύπωση δημιουργίας ενός σώματος το οποίο είναι χωριστό από την Τοπική Αυτοδιοίκηση, ενός σώματος που θα έλεγα ότι μοιάζει περισσότερο με την ΕΛ.ΑΣ. και λιγότερο με την αυτοδιοίκηση. Εγώ, κύριε Υπουργέ, δεν έχω καταλάβει ακριβώς ποια Δημοτική Αστυνομία θέλετε.
	Τρίτον, μ’ ένα και μόνο άρθρο τροποποιείτε σε είκοσι πέντε σημεία τον Κώδικα Δήμων και Κοινοτήτων. Ο Κώδικας Δήμων και Κοινοτήτων, αν δεν κάνω λάθος, ψηφίστηκε πριν από ένα χρόνο. Το μεγάλο ερώτημα είναι: Αυτή είναι η ποιότητα της νομοθετικής εργασίας με βάση την οποία εσείς λειτουργείτε;
	Τέταρτον, καταργείτε στην πράξη –τυπικά δεν το κάνετε- τη Γενική Γραμματεία Πολιτικής Προστασίας με το Συμβούλιο Ασφαλείας και Πολιτικής Προστασίας, το οποίο δημιουργείτε. Αυτό που θέλω να παρατηρήσω εδώ είναι ότι από συμβούλια ασφάλειας, δόξα τω Θεώ, έχουμε πολλά. Πραγματική ασφάλεια δεν υπάρχει, όπως αποδείχτηκε το τελευταίο χρονικό διάστημα.
	Για όλους αυτούς τους λόγους, αλλά και για όσους εμπεριστατωμένα ανέφεραν ο εισηγητής μας και η κ. Διαμαντοπούλου, η οποία μίλησε πριν, είναι φανερό ότι καταψηφίζουμε επί της αρχής το συγκεκριμένο νομοσχέδιο.
	Σας ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υφυπουργός Εσωτερικών κ. Αθανάσιος Νάκος.
	ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Ευχαριστώ, κύριε Πρόεδρε.
	Θα ήθελα κι εγώ, κυρίες και κύριοι συνάδελφοι, πριν από την εισήγησή μου στο συζητούμενο σχέδιο νόμου, να καταθέσω με τη σειρά μου νοερά ένα λουλούδι στον τάφο του άτυχου μικρού μαθητή και να μην επεκταθώ σήμερα, την ημέρα της κηδείας του, σε αιτιάσεις ή τοποθετήσεις των συναδέλφων για δύο λόγους: Πρώτον, γιατί η Κυβέρνηση διά στόματος του Πρωθυπουργού μας αλλά και του αρμόδιου Υπουργού κ. Προκόπη Παυλόπουλου κατέθεσε τις σοβαρές και υπεύθυνες θέσεις της και, δεύτερον, γιατί είμαι βέβαιος ότι ο ελληνικός λαός, παρ’ ότι κυριολεκτικά βομβαρδίζεται από στρεβλωμένες θέσεις και από κάθε είδους παραπληροφόρηση, στο τέλος είμαι βέβαιος ότι για τα θλιβερά γεγονότα που συμβαίνουν θα αποδώσει τις ευθύνες εκεί που πράγματι αρμόζουν και θα επιβραβεύσει αυτούς που με υπεύθυνο τρόπο, με σεβασμό στην ανθρώπινη ζωή και στις θεμελιώδεις αρχές της δημοκρατίας χειρίζονται μια πρωτοφανή κρίση.
	Έχουν ακουστεί κατά καιρούς σ’ αυτήν την Αίθουσα πολλές ανακρίβειες, αλλά νομίζω ότι αναφορικά με το σχέδιο νόμου που συζητάμε έχει ξεπεραστεί σήμερα ακόμα και το μεγαλύτερο ρεκόρ ανακριβειών που έχει ακουστεί σ’ αυτήν την Αίθουσα. 
	Κατηγορήθηκε το νομοσχέδιο ότι έχει τέσσερα κεφάλαια τα οποία είναι τελείως διαφορετικά μεταξύ τους. Είναι ένα νομοσχέδιο που έχει άρθρα και διατάξεις που αφορούν το Υπουργείο Εσωτερικών. Καμμία ξένη διάταξη δεν υπάρχει κατά την τακτική που είχαν οι προηγούμενες κυβερνήσεις. Πώς έπρεπε να έρχονται τα νομοσχέδια του Υπουργείου Εσωτερικών; Ανά γενική γραμματεία; Τροποποιήσεις του κώδικα. Σ’ έναν «φρέσκο» κώδικα, σ’ έναν καινούργιο κώδικα γίνονται τροποποιήσεις.
      Ο  Κώδικας είναι το Σύνταγμα αλλά και ο κανονισμός λειτουργίας  των δήμων και κοινοτήτων της χώρας, ο οποίος μετά από βάσανο και πολλή επεξεργασία πήρε στην οριστική του μορφή. Βεβαίως και απαιτούνται διάφορες ρυθμίσεις διαδικαστικού χαρακτήρα, προκειμένου να γίνει πιο λειτουργικός.   Θα έπρεπε να εμμείνουμε  σε μία μορφή ακαμψίας και να μη δεχόμαστε καμμία παρατήρηση από αυτές τις οποίες καταθέτουν κάθε μέρα οι χρήστες αυτού του Κώδικα, οι δήμοι και οι κοινότητες της χώρας;
      Ακούστηκε -και δημιουργήθηκε η εντύπωση φαντάζομαι- ότι κάποιες ρυθμίσεις σε σχέση με το εκλογικό σύστημα ή με τις εκλογές γίνονται. Δεν είναι, παρά διαδικαστικού χαρακτήρα θέματα, όπως ποιοι δικαιούνται να είναι εκλογικοί αντιπρόσωποι, πώς γίνεται η διαδικασία με τους εκλογικούς καταλόγους, πώς ψηφίζουν  οι στρατιωτικοί, οι άνδρες της φρουράς.  Αυτής της σημασίας ρυθμίσεις  έγιναν και όχι κοσμογονικές αλλαγές  στον  εκλογικό νόμο. 
      Ακόμη, η παραπληροφόρηση, προκειμένου να δημιουργήσει εντυπώσεις, εντοπίστηκε σε ένα άρθρο, όπου προκειμένου οι περιφέρειες της χώρας να αντεπεξέλθουν στις αυξημένες απαιτήσεις του Ε.Σ.Π.Α. ή αλλιώς Δ΄ Κ.Π.Σ.,  θα εφοδιαστούν με διακόσιους επιστήμονες ειδικούς της Πληροφορικής,  προκειμένου να αντεπεξέλθουν οι περιφέρειες στις ανάγκες που δημιουργεί το καθεστώς του Ε.Σ.Π.Α.. 
      Είναι καινούργιος νόμος ο ν. 2527/1997, με τον οποίο θα γίνουν οι προσλήψεις, ή είναι η τροποποίηση του ν.2190 του άρθρου 14; Να υπενθυμίσω στον κύριο συνάδελφο του ΠΑ.ΣΟ.Κ. ότι με αυτές τις διατάξεις προσελήφθησαν οι δύο χιλιάδες επιστήμονες για τους καποδιστριακούς δήμους επί ΠΑ.ΣΟ.Κ.  Γιατί δημιουργείτε, λοιπόν, ψεύτικες εντυπώσεις; Γιατί παραπληροφορείτε με αυτά που λέτε, δημιουργώντας την εντύπωση ότι καταλύεται ο ν. 2190, καταλύονται οι διατάξεις του Α.Σ.Ε.Π., όπως λέγονται κοινά, και υπάρχει μια καταστρατήγηση όλων αυτών και από το παράθυρο θα μπουν διακόσια άτομα στις περιφέρειες; Γιατί το κάνετε αυτό; Δεν  προσφέρετε υπηρεσία σε κανένα από αυτά τα παιδιά, τα οποία, εάν σας ακούσουν, θα νομίσουν ότι εδώ γίνονται σημεία και τέρατα και θα τα οδηγήσουν στην οργή. Κύριοι συνάδελφοι, συμβάλλετε στη δημιουργία οργής. 
      Με το σχέδιο νόμου που συζητάμε, κυρίες και κύριοι συνάδελφοι, επανασχεδιάζεται ο θεσμός  της Δημοτικής Αστυνομίας, για να αποκτήσει ουσιαστικές αρμοδιότητες, για να βελτιώσει την καθημερινότητα του πολίτη και ικανοποιείται σειρά καίριων και δίκαιων αιτημάτων και εκκρεμοτήτων, αναφορικά με τη λειτουργία της Δημόσιας Διοίκησης και της Τοπικής Αυτοδιοίκησης, την εφαρμογή της μεταναστευτικής πολιτικής και την προώθηση πολιτικών αποτελεσματικής κοινωνικής  ένταξης.  
      Να υπενθυμίσω ότι ο θεσμός της Δημοτικής Αστυνομίας είναι πάρα πάρα πολύ παλιός, από το 1833, με το νόμο της 27ης Δεκεμβρίου «Περί συστάσεως των δήμων», όταν και ανέλαβε, με τη διαίρεση της χώρας σε δήμους, καθήκοντα άσκησης τοπικής αστυνόμευσης. Η αναγέννηση του θεσμού της Δημοτικής Αστυνομίας, ως ειδικής αυτοτελούς υπηρεσίας των δήμων και κοινοτήτων, άρχισε το 1980 και  συγκεκριμένα με το ν.1065/1980,  με την οποία δινόταν η δυνατότητα στους δήμους να συγκροτήσουν ειδική υπηρεσία για τον έλεγχο τήρησης των διατάξεων, οι οποίες αναφέρονταν στην άσκηση συγκεκριμένων και ρητά προσδιορισμένων αρμοδιοτήτων. Στη συνέχεια, με σειρά άλλων ρυθμίσεων, διευρύνθηκαν οι αρμοδιότητες που ασκούσε η συγκεκριμένη αυτή υπηρεσία, ενώ συγχρόνως είχε αρχίσει η πρόσληψη προσωπικού για τη στελέχωσή της, κυρίως για τους μεγάλους δήμους της χώρας, χωρίς όμως καμμιά στρατηγική και χωρίς  κανένα πρόγραμμα. Όλα αυτά τα νομοθετήματα καταργήθηκαν από το προεδρικό διάταγμα 23/2002, το οποίο επεχείρησε, αφ’ ενός μεν να απαριθμήσει τις αρμοδιότητες της Δημοτικής Αστυνομίας και, αφ’ετέρου να καθορίσει τη συγκρότησή της, την εκπαίδευση  του προσωπικού της και την οργανωτική της δομή. Αλλά και αυτή η προσπάθεια δεν απέδωσε τα αναμενόμενα, αφού σήμερα, έξι ολόκληρα χρόνια μετά, η Δημοτική Αστυνομία εξακολουθεί να αναλώνεται κατά βάση  στον έλεγχο της παράνομης στάθμευσης, χωρίς να υπάρχει κανένα σχέδιο και καμμιά στρατηγική. Αυτό οφείλεται κυρίως στο ότι το προεδρικό διάταγμα, που προανέφερα, περιέχει κυρίως, σε ό,τι αφορά τις αρμοδιότητες, διατάξεις, οι οποίες περισσότερο δημιουργούν σύγχυση για το περιεχόμενο και τον τρόπο άσκησής τους, παρά συμβάλλουν στη βιώσιμη λειτουργία του θεσμού. Και σας θυμίζω το πόσο πρόχειρη ήταν η θεσμοθέτηση του θεσμού από τις κυβερνήσεις του ΠΑ.ΣΟ.Κ, ότι στο προεδρικό διάταγμα 23/2002 αναφέρεται ρητά ότι δεν προκαλείται δαπάνη σε βάρος του κρατικού προϋπολογισμού, χωρίς προηγούμενη συνεννόηση με την Τοπική Αυτοδιοίκηση. 
      Και εμείς, η Κυβέρνησή μας καθαρά και ξάστερα ανέλαβε τη δέσμευση, η οποία ήδη ικανοποιείται, ότι το 50% των δαπανών της Δημοτικής Αστυνομίας καλύπτεται από την κεντρική διοίκηση, διότι ελαφρύνεται η Ελληνική Αστυνομία από αντίστοιχες αρμοδιότητες. Και αυτή είναι η συμφωνία με την Κεντρική Ένωση Δήμων και Κοινοτήτων, η  οποία επετεύχθη στο συνέδριο πριν από δύο χρόνια. 
      Ήδη από την προηγούμενη θητεία μας στο Υπουργείο διαπιστώσαμε τα προβλήματα και τα κενά. Έγινε εξαντλητικός διάλογος με τους ενδιαφερόμενους και με τους εμπλεκόμενους, προκειμένου να  υπάρξει μια ομαλή μετάβαση στο νέο καθεστώς. Περιορίστηκαν οι υποχρεωτικές αρμοδιότητες της Δημοτικής Αστυνομίας και δόθηκε στους δήμους, που διέθεταν δημοτικούς αστυνομικούς, η δυνατότητα για προαιρετική άσκηση αρμοδιοτήτων, χωρίς ωστόσο να καταγραφούν τα επιθυμητά αποτελέσματα. Εκδόθηκε από την Κυβέρνησή μας το προεδρικό διάταγμα 135/2006, με το οποίο ρυθμίζεται ο τρόπος πρόσληψης και εκπαίδευσης του προσωπικού που στελεχώνει τη Δημοτική Αστυνομία. Ακολούθησε ο Κώδικας δήμων και κοινοτήτων, μεταξύ των οποίων συστηματοποιήθηκε και κατηγοριοποιήθηκε για πρώτη φορά το εύρος των αρμοδιοτήτων των Δήμων και Κοινοτήτων, με αποτέλεσμα ο ρόλος της αυτοδιοίκησης να αναβαθμιστεί, να γίνει ουσιαστικότερος και να σηματοδοτήσει την προσαρμογή στις ανάγκες της σύγχρονης πραγματικότητας. Με βάση τα ανωτέρω προετοιμάστηκε επαρκώς το έδαφος, ώστε να προωθηθεί ο αναγκαίος, συνολικός επανασχεδιασμός. Στο πλαίσιο αυτό, με το παρόν σχέδιο νόμου πραγματοποιείται μια σειρά από τομές, σε ό,τι αφορά την αποστολή και την οργάνωση της Δημοτικής Αστυνομίας. Αυτό το σχέδιο νόμου εκπονήθηκε σε συνεργασία και σύμπνοια –και το διαπιστώσατε  αυτό κατά την επεξεργασία του σχεδίου νόμου στη Διαρκή Επιτροπή- με το συλλογική όργανο του προσωπικού της Δημοτικής Αστυνομίας. Ο προσδιορισμός και η σαφήνιση των αρμοδιοτήτων της Δημοτικής Αστυνομίας, ύστερα από προσαρμογή βεβαίως στις νέες ανάγκες, προσδιορίζει τον τελικό στόχο. Θέλουμε μια Δημοτική Αστυνομία, η οποία, χωρίς να είναι μηχανισμός καταστολής, να είναι ικανή να εγγυηθεί την ευταξία του χώρου ευθύνης της, την προστασία του περιβάλλοντος, την καλύτερη εξυπηρέτηση των τουριστών και τη διασφάλιση των κοινόχρηστων υποδομών, αλλά και μια Δημοτική Αστυνομία η οποία θα βρίσκεται σε διαλειτουργική σύνδεση με τις υπόλοιπες υπηρεσίες της Τοπικής Αυτοδιοίκησης, αλλά και με την Ελληνική Αστυνομία, συμμαχώντας με αυτές στη μάχη της καθημερινότητας.
    Σε αυτό το σημείο θα ήθελα να δώσω μία απάντηση στους συναδέλφους του Λαϊκού Ορθόδοξου Συναγερμού και να τους πω τούτο: Με την ίδια λογική θα έπρεπε να οπλοφορούν, πιθανόν, όλοι οι ελεγκτικοί μηχανισμοί. Δηλαδή, οι κτηνίατροι οι οποίοι μπαίνουν στις κρεαταγορές και κάνουν έλεγχο στα κρέατα, αυτοί που πηγαίνουν και κάνουν έλεγχο, της Διευθύνσεως Εμπορίου, στις λαϊκές αγορές, οι Επιθεωρητές Περιβάλλοντος για τη μόλυνση του περιβάλλοντος και όλοι οι ελεγκτικοί μηχανισμοί, οι οποίοι υπάρχουν στη χώρα. Κι εκεί μπορεί κανείς να περιγράψει τις δυσκολίες της άσκησης του ελέγχου.
    Είναι προφανές ότι δεν είναι δυνατόν να αντιμετωπιστεί η Δημοτική Αστυνομία με τον τρόπο τον οποίο περιγράψατε. Κι εκεί υπάρχει η μεγάλη μας διαφορά.
    Ακόμη, να διευκρινίσω κάτι. Η Δημοτική Αστυνομία δεν είναι υποχρεωτικός θεσμός για τους δήμους. Οι δήμοι ζήτησαν Δημοτική Αστυνομία, προκειμένου να μπορέσουν να ικανοποιήσουν ανάγκες τους, να μπορέσουν να παρέξουν καλύτερες υπηρεσίες στους πολίτες, να βοηθήσουν –ιδίως οι τουριστικοί δήμοι- την εύρυθμη λειτουργία των σημαντικών τμημάτων αυτών των τουριστικών περιοχών κατά τη διάρκεια της τουριστικής αιχμής. Γι’ αυτό και πληρώνουν από τα έσοδά τους το 50% των δαπανών για τη Δημοτική Αστυνομία. Μάλιστα, τα αιτήματα που έχουμε είναι περισσότερα από αυτά τα οποία μπορεί να ικανοποιήσει η ύπαρξη των σχολών της Δημοτικής Αστυνομίας. Και είμαστε αναγκασμένοι να βάζουμε σειρά προτεραιότητας και να ικανοποιούμε μερικώς τα αιτήματα των δήμων της χώρας. Δεν ξέρουν αυτοί που βιώνουν καθημερινά τα προβλήματα, το τι θα προσφέρει η Δημοτική Αστυνομία;
      (Στο σημείο αυτό την Προεδρική Έδρα καταλαμβάνει ο Α’ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Θα αναφερθώ και στις κατηγορίες, τους κλάδους, τον αξιοκρατικό τρόπο με τον οποίο διαρθρώνεται η Δημοτική Αστυνομία στα άρθρα.
      Θα ήθελα, όμως, να αναφέρω στα δύο, τρία λεπτά που μου απομένουν μερικές σημαντικές διατάξεις του νομοσχεδίου, για τις οποίες ουδεμία μνεία έγινε. 
      Η παράταση των δημοτικών επιχειρήσεων. Και θέλω να το συνδέσω αυτό με τις κοινωνικές δομές, οι οποίες λειτουργούν μέσα από επιχειρήσεις. Και όταν αναφέρομαι σε κοινωνικές δομές εννοώ τα κέντρα δημιουργικής απασχόλησης των παιδιών, το Πρόγραμμα «Βοήθεια στο Σπίτι», τα κέντρα ημερήσιας φροντίδας ηλικιωμένων, τους βρεφονηπιακούς σταθμούς και τις δράσεις υπέρ των Α.ΜΕ.Α.. Είναι αναγκαίες προσαρμογές, προκειμένου να μπορέσουν να λειτουργήσουν.
      Ένα σημαντικό γεγονός είναι η σταδιακή εξομοίωση των αμοιβών που καταβάλλονται στους υπαλλήλους των περιφερειών σε ικανοποίηση πάγιου αιτήματός τους, ούτως ώστε να αρθεί η αδικία στο ίδιο γραφείο, με τα ίδια προσόντα, με το ίδιο αντικείμενο να υπάρχουν σημαντικές διαφορές στους μισθούς. Σταδιακά, ανά κατηγορία, δίδεται επίδομα, ώστε μέσα σε τρία- τέσσερα χρόνια να μπορέσει να έρθει η εξομοίωση των αμοιβών και να σταματήσει μία αδικία η οποία υφίσταται από τότε που ιδρύθηκαν οι περιφέρειες.
      Ένα άλλο σημαντικό μέτρο είναι η απαλλαγή των ομογενών από την υποχρέωση εμφάνισης ενώπιον της Επιτροπής Πολιτογράφησης για συνέντευξη, προκειμένου να αποκτήσουν την ελληνική ιθαγένεια, για να αποφευχθεί η άσκοπη ταλαιπωρία τους, αλλά και η επιτάχυνση της διαδικασίας απόκτησης της ελληνικής ιθαγένειας. 
      Τακτοποιείται, επίσης, η χρόνια εκκρεμότητα της νόμιμης παραμονής των μεταναστών δεύτερης γενιάς. 
      Ειδικότερα, λαμβάνεται ειδική μέριμνα για το καθεστώς διαμονής των τέκνων υπηκόων τρίτων χωρών, τα οποία γεννήθηκαν στην Ελλάδα και τα οποία ρητά πλέον…
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Υφυπουργού)
      Ούτε δύο λεπτά, κύριε Πρόεδρε.
      ΗΛΙΑΣ ΦΩΤΙΑΔΗΣ: Τον πατριώτη σας διακόπτετε, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Ο πατριώτης μου μπορεί να μιλήσει όσο χρόνο θέλει.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): …καλύπτονται από την άδεια διαμονής των γονιών μέχρι να καταθέσουν δικό τους αίτημα οικογενειακής συνένωσης.
      Επιπλέον, για να διασφαλιστεί η περαιτέρω ακώλυτη διαμονή τους στη χώρα και να επιτευχθεί στον πληρέστερο βαθμό η κοινωνική τους ένταξη και εφόσον οι γονείς των ανωτέρω τέκνων εξακολουθούν να διαμένουν νομίμως στην Ελλάδα μετά τη συμπλήρωση του 18ου έτους της ηλικίας τους και εφ’ όσον έχουν φοιτήσει σε σχολεία της πρωτοβάθμιας εκπαίδευσης και έχουν επίσης διανύσει επιτυχώς τα γυμνασιακά έτη της δευτεροβάθμιας εκπαίδευσης, αποκτούν την ιδιότητα του επί μακρόν διαμένοντος με απόφαση του Γενικού Γραμματέα της Περιφέρειας .
      Τέλος, διάφορες διατάξεις, διατάξεις οι οποίες είναι απαραίτητες προκειμένου να αντιμετωπιστεί η καθημερινότητα, καθημερινότητα η οποία μεταβάλλεται και απαιτεί προσαρμογή των ρυθμίσεων, ώστε η ζωή του Έλληνα πολίτη να γίνει πιο εύκολη. Και αυτό ήταν και είναι βασική μας επιδίωξη.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Είδατε, όμως, ότι ο συμπατριώτης μου και φίλος μου, ο Υπουργός, ούτε κατά ένα λεπτό δεν υπερέβη την αγόρευση, κύριε Φωτιάδη. Ούτε δευτερόλεπτο. Αυτό θα πει υπευθυνότητα και συνέπεια, την οποία πιστεύω ότι θα ακολουθήσει και ο κ. Αμοιρίδης, ο οποίος έχει το λόγο.
      ΙΩΑΝΝΗΣ ΑΜΟΙΡΙΔΗΣ: Ευχαριστώ, κύριε Πρόεδρε.
      Αγαπητή συναδέλφισσα και αγαπητοί συνάδελφοι, καταθέτω κι εγώ το σεβασμό μου στη μνήμη του αδικοχαμένου νεαρού. Η σφαίρα στην καρδιά του ήταν σφαίρα στην καρδιά της δημοκρατίας, της ελευθερίας και της ισονομίας. 
      Περιμέναμε, κύριε Υπουργέ, κάποιος να πάρει την πολιτική ευθύνη. Το περιμένει όλος ο λαός. Δεν θα είχαμε, πιθανόν, ούτε αυτά τα επεισόδια, που έγιναν, αν κάποιος έπαιρνε την πολιτική ευθύνη. Και αυτό το είδαμε και πέρυσι, που κάηκαν εβδομήντα δύο άτομα. Και αντί κάποιος να ζητήσει συγγνώμη, μοίραζαν αιτήσεις για τριχίλιαρα έξω από το νοσοκομείο που ήταν ταταυτοποίητοι οι καμένοι άνθρωποι, μεταξύ τους και μικρά παιδιά. Και πού γύρισε η συζήτηση; Στο οικονομικό. Όπως κι εδώ. Κανένας δεν σκέφτηκε να συνεχίσει και να ψάξει τα βαθύτερα αίτια της ανθρώπινης αυτής τραγωδίας. Η συζήτηση και πάλι γύρισε στο οικονομικό. 
      Κανένας δεν λέει ότι δεν πρέπει να αποζημιωθούν οι έμποροι και οι καταστηματάρχες. Δεν είναι εκεί, όμως, το πρόβλημα. Είναι πολύ πιο βαθύ. 
      Αύριο είναι η Παγκόσμια Μέρα Ανθρωπίνων Δικαιωμάτων. Και όλοι μας αύριο θα καταθέσουμε την άποψή μας και θα κάνουμε τις δηλώσεις μας.
      Ας σκεφτούμε, λοιπόν, αυτά τα δικαιώματα που έχουν κυρίως τα νέα παιδιά, για να δούμε και το δικαίωμα της Ελλάδας στο αύριο.
      Κύριε Υπουργέ, παρακολουθώ τα συνέδρια της Κεντρικής Ένωσης Δήμων και Κοινοτήτων επί δεκαοκτώ συναπτά έτη. Παραπάνω από τριάντα συνέδρια, είτε ετήσια είτε ειδικά συνέδρια. Αυτό το συνέδριο είχε πάνω από πεντέμισι χιλιάδες άτομα, αυτοδιοικητικούς και μη. Ήταν το μεγαλύτερο σε συμμετοχή συνέδριο. Γιατί; Διότι υπήρχε η ελπίδα ότι κάτι καινούργιο ξημερώνει για την Τοπική Αυτοδιοίκηση. Διότι ένα χρόνο πριν είχατε δημιουργήσει ελπίδες ότι αλλάζει ο διοικητικός χάρτης της Ελλάδας. Επιτέλους, η περιφέρεια θα πάρει και αυτή με τη σειρά της τα σκήπτρα στη χώρα μας. Εγώ δεν το πίστεψα ποτέ, γιατί δεν θα λέγατε ποτέ «ΚΑΠΟΔΙΣΤΡΙΑΣ 2». Θα δίνατε ένα δικό σας όνομα, για να αφήσετε μία ταυτότητα. Έτσι, λοιπόν, δεκατέσσερις μήνες μετά, δεκατρείς μήνες μετά, δυστυχώς επαληθεύθηκα. Ένα συνέδριο στο οποίο κυριάρχησε η μελαγχολία, η απογοήτευση, γιατί ένα ακόμη όνειρο, ένα μεγάλο όνειρο για την Τοπική Αυτοδιοίκηση και την ελληνική περιφέρεια χάθηκε. Και αυτό με δική σας ευθύνη. Δημιουργήσατε πλασματικές ελπίδες. Και με πρόσχημα τη διεθνή κρίση πήγατε πίσω, υποτίθεται το Μάρτιο και αναστείλατε ένα μεγάλο σχεδιασμό, ένα μεγάλο σχέδιο για τη χώρα μας. Και θα σας αποδείξω γιατί:
      Ο Υπουργός είπε στο συνέδριο ότι η αύξηση φέτος για την Τοπική Αυτοδιοίκηση θα είναι 22%. Ας δούμε, λοιπόν, τι έγινε το 2008. Από τα παρακρατηθέντα που θα αποδίδατε, από το 1.711.000.000 θα δίνατε 110.000.000 το 2008 και 229.000.000 το Γενάρη του 2009 και για επτά ακόμη χρόνια. Μέχρι σήμερα δεν δώσατε ούτε 1 ευρώ. Και δεν έχουν εγγραφεί στον προϋπολογισμό τα 229.000.000 της επόμενης χρονιάς. 
      Από τις μεταφερθείσες αρμοδιότητες, 180.000.000 εγγράφονται στον προϋπολογισμό τα τρία τελευταία έτη.
      Όμως, οι Κοινές Υπουργικές Αποφάσεις που υπογράφετε, είναι επιπλέον 408.000.000 ευρώ που ποτέ δεν αποδίδονται, αλλά είναι απαιτητά από την αυτοδιοίκηση για να λειτουργήσουν αυτές οι αρμοδιότητες. 
      Τον Αύγουστο είχατε υποσχεθεί ότι θα δώσετε 250.000.000 ευρώ. Αντί αυτού, τι κάνατε; Είπατε ότι το μεταφέρετε αργότερα και θα δίνετε δύο δόσεις των 62,5 εκατομμυρίων ευρώ το 2008 και δύο δόσεις το 2009. Μέχρι σήμερα έχετε δώσει μόνο τη μία δόση των 62,5 εκατομμυρίων ευρώ. 
      Από τις παρακρατήσεις του 1828/1989 σχετικά με το φόρο εισοδήματος, τα τέλη κυκλοφορίας, τη μεταβίβαση ακινήτων, υστερεί κατά 141.000.000 ευρώ φέτος το ταμείο των δήμων συν τα 44.000.000 ευρώ, που είναι από πέρσι, από το 2007, 151.000.000 ευρώ. 
      Ας δούμε, λοιπόν, τον προϋπολογισμό του 2009, γιατί με τυμπανοκρουσίες είπατε ότι αυξήθηκαν τα έσοδα από τα τέλη κυκλοφορίας στους δήμους από 50% σε 90%, άρα, έχουμε 420.000.000 ευρώ επιπλέον στην Τοπική Αυτοδιοίκηση. Όμως, στερείτε από την Τοπική Αυτοδιοίκηση τα 685.000.000 ευρώ που απαιτούνται για τις μεταφερθείσες αρμοδιότητες και 135.000.000 ευρώ από την κατάργηση των ειδικών λογαριασμών, δηλαδή αφαιρείτε 820.000.000 ευρώ. Δίνετε 420.000.000 ευρώ, άρα, στερείτε από την αυτοδιοίκηση 400.000.000 ευρώ και εσείς λέτε ότι αυξάνετε την επιχορήγηση κατά 22%.
      Να δούμε και το «ΘΗΣΕΑΣ», που νομίζω ότι εσείς το διαχειρίζεστε το τελευταίο χρονικό διάστημα. Δεν θα πω εάν το διαχειρίζεστε καλώς ή κακώς. Πιστεύω ότι την αυτοδιοίκηση την υπηρετείτε σωστά, όμως δεν φτάνει να την υπηρετείτε σωστά. Πρέπει να ανταποκρίνεστε και οικονομικά. Εάν δεν κάνω λάθος, είχατε προϋπολογίσει ότι θα απορροφηθούν περίπου 2.600.000.000 το 2008. Τι απορροφήθηκε μέχρι τώρα; Έχει απορροφηθεί 1.119.000.000 ευρώ. Πόσα κρατήσατε από τους δήμους; Ένα δισεκατομμύριο πεντακόσια πενήντα εκατομμύρια. Άρα, τι κάνατε; Κρατάτε 437.000.000 ευρώ από τους δήμους για να υλοποιήσετε το Πρόγραμμα «ΘΗΣΕΑΣ» και καλύπτετε το έλλειμμα του ελληνικού κράτους. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Πού τα κρατάμε, κύριε Αμοιρίδη; Γιατί δεν λέτε; 
      ΙΩΑΝΝΗΣ ΑΜΟΙΡΙΔΗΣ: Είναι σε ειδικό λογαριασμό για το Πρόγραμμα «ΘΗΣΕΑΣ». Ο «ΘΗΣΕΑΣ» του χρόνου τελειώνει, κύριε Υπουργέ, άρα, αυτά θα μείνουν στο κράτος. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Αν είχε απορροφητικότητα, πώς θα πληρωθεί; 
      ΙΩΑΝΝΗΣ ΑΜΟΙΡΙΔΗΣ: Μην τα παρακρατάτε. Δώστε τα στους δήμους, να κάνουν ειδικά έργα αυτήν την εποχή που τα χρειάζονται. Δεν πρόκειται να απορροφηθούν, κύριε Υπουργέ, το ξέρετε, μέχρι το 2009, που τελειώνει ο «ΘΗΣΕΑΣ». Έτσι, δίνετε παρατάσεις για τα προγράμματα, αλλά το σημαντικότερο είναι ότι καλύπτετε ελλείμματα του κρατικού προϋπολογισμού. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Αφού είναι στο λογαριασμό. Εσείς το είπατε. Πώς θα καλυφθούν; 
      ΙΩΑΝΝΗΣ ΑΜΟΙΡΙΔΗΣ: Δεν καλύπτετε τα ελλείμματα με τα 437.000.000 ευρώ; Τι καλύπτουν αυτά τα χρήματα; Τα έχετε και δεν τα ξέρει κανείς; Τα έχετε και δεν τα εμφανίζετε στον προϋπολογισμό; Τα έχετε εκτός από τον προϋπολογισμό του κράτους; Έχετε στερήσει από την αυτοδιοίκηση 437.000.000 ευρώ. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Είναι 502.000.000 ευρώ.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μπορείτε να κάνετε μία παρέμβαση μετά με ένα τρίλεπτο που δικαιούστε. 
      Συνεχίστε, κύριε Αμοιρίδη. 
      ΙΩΑΝΝΗΣ ΑΜΟΙΡΙΔΗΣ: Στο νομοσχέδιο που κατατέθηκε, εγώ έχω την ένστασή μου για τη Δημοτική Αστυνομία, όπως την περιγράφετε. Υπάρχει η Δημοτική Αστυνομία από το 1986. Υπάρχουν μέσα γυναίκες που υπηρετούν. Άκουσα προηγουμένως ότι αυτοί οι υπάλληλοι δεν κάνουν τίποτα. Υπάρχει μεγαλύτερο πρόβλημα σε μία πόλη από το κυκλοφοριακό; Ποιος θα λύσει το κυκλοφοριακό, με το οποίο έχει επιφορτιστεί η Δημοτική Αστυνομία; Μόνο τις βεβαιώσεις μόνιμης κατοικίας την περίοδο των εκλογών να δώσουν, κύριε Υπουργέ, δεν φτάνουν όλοι οι υπάλληλοι. Να φυλάξουν τα κτήρια; 
      Και τι κάνουμε τώρα; Τους λέμε «θα πάρετε ένα γκλομπ» -είναι το πρώτο βήμα- και όπως πρότειναν οι συνάδελφοι από το ΛΑ.Ο.Σ- «μετά θα πάρετε και ένα όπλο». Δηλαδή θα κάνουμε ακόμη ένα σώμα καταστολής, ενώ οι πολίτες τι θέλουν; Ένα σώμα το οποίο να είναι ενσωματωμένο στο δήμο και να λειτουργεί σαν ένα κομμάτι του δήμου. Έχουν τόσα χρόνια συνεργαστεί άψογα με τους πολίτες. Και τι κάνετε τώρα εσείς; Δημιουργείτε ένα ακόμη αστυνομικό σώμα, το οποίο δεν θα έχει καν εκπαίδευση, αυτή που εσείς λέτε με τις αρμοδιότητες που θα πάρει ότι θα μπορεί να ανταποκριθεί. 
      Φαντάζεστε μια κυρία η οποία σήμερα έχει φτάσει σαράντα και χρονών, είναι είκοσι πέντε χρόνια στο Σώμα, να ελέγξει με ένα γκλοπ ένα νυχτερινό μαγαζί με δέκα μπράβους απέξω; Πιστεύετε ότι θα τα καταφέρει; Παρασύρεστε από κάποιους οι οποίοι μπήκαν τώρα στην Αστυνομία και οι οποίοι θέλουν να γίνουν σερίφηδες; 
      Ακούστε, κύριε Υπουργέ. Είναι τραγικό λάθος να δημιουργήσουμε ένα καινούργιο σώμα στην Τοπική Αυτοδιοίκηση. Δεν ξέρω εάν το Συμβούλιο της ΚΕΔΚΕ το ψήφισε, αλλά η Επιτροπή Θεσμών της ΚΕΔΚΕ αρνήθηκε να το ψηφίσει. Θα πρέπει να το σκεφτείτε πολύ σοβαρά αυτό το σημείο. 
      Θα κλείσω με δύο παρατηρήσεις. Η μία είναι για τα βραβεία των Ο.Τ.Α.. Τι βραβείο είναι αυτό; Ηθικό, οικονομικό ή θα είναι λίγο πριν τις εκλογές και ηθικό και οικονομικό στους δήμους που εσείς θέλετε; 
      Όσο για τα υπηρεσιακά προγράμματα, πληρώθηκαν πάρα πολλά χρήματα. Κακώς, κύριε Υπουργέ. Τα χρήματα απαιτούνταν για να γίνουν. Κακώς έγιναν τόσα βαριά επιχειρησιακά προγράμματα. Πάμε ένα χρόνο πίσω. Η άλλη χρονιά είναι χρονιά εκλογών. Οι επόμενες δημοτικές αρχές δεν θα δώσουν καθόλου σημασία. Πετάχτηκαν πάρα πολλά χρήματα και δεν έγινε ο «ΚΑΠΟΔΙΣΤΡΙΑΣ», δεν έγινε αυτό που περιμέναμε όλοι. Άρα όλα πάνε προς τα πίσω, χάνονται χρήματα, χάνεται χρόνος και δεν κερδίζει η Αυτοδιοίκηση. Με νομοσχέδια-μπαλώματα, δεν πιστεύει κανείς ότι μπορεί να αλλάξει κάτι στην ελληνική περιφέρεια. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο για μία σύντομη παρέμβαση. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Θα χρειαστώ ένα λεπτό, γιατί τα θέματα που έθεσε ο συνάδελφος και τέως δήμαρχος, ο οποίος προφανώς είναι προσκολλημένος ακόμη –και δικαίως- στην παλαιότερη ιδιότητά του, συζητήθηκαν αναλυτικά στο Συνέδριο της Κ.Ε.Δ.Κ.Ε. πριν από μία εβδομάδα στη Θεσσαλονίκη. 
      Παίρνω το λόγο μόνο για να πω τούτο, ώστε να μην δημιουργούνται εντυπώσεις. Τα 437.000.000 ευρώ, που αναφέρατε, κύριε συνάδελφε, ως χρήματα του «ΘΗΣΕΑ» που υπάρχουν αυτήν τη στιγμή, που είναι αδιάθετα ακόμη, είναι 502.000.000 ευρώ, είναι περισσότερα. Είναι σε συγκεκριμένο λογαριασμό, του οποίου τον αριθμό δεν το θυμάμαι απέξω, αλλά θα σας τον φέρω αύριο το πρωί. 
      Υπάρχει διασταύρωση ότι αυτά τα χρήματα είναι εκεί, στο καλάθι του «ΘΗΣΕΑ» και επειδή δεν είναι δυνατόν να γνωρίζουμε το βαθμό απορρόφησης, τη στιγμή που όπως σας είπα στο Συνέδριο της Κ.Ε.Δ.Κ.Ε. οι δεσμεύσεις, οι κατανομές στους δήμους είναι μεγαλύτερες, είναι περισσότερες δηλαδή από τα χρήματα που διατίθενται, είναι αδύνατον να μην υπάρχουν διασφαλισμένα αυτά τα χρήματα στο καλάθι του «ΘΗΣΕΑ» γι’ αυτήν τη δουλειά, ούτως ώστε όταν θα εμφανίζονται οι λογαριασμοί των έργων, να πληρώνονται. 
      Συμφωνήσαμε σ' αυτό. Ούτε μαύρη τρύπα του δημόσιου χρέους ούτε τα χρησιμοποίησε η Κυβέρνηση. Είναι στο Ταμείο Παρακαταθηκών και Δανείων και αναμένουν τους λογαριασμούς που θα έρθουν από τους δήμους για να πληρωθούν. 
      Εάν αυτό το πλεονέκτημα το χάσει το πρόγραμμα «ΘΗΣΕΑΣ» ούτε την αξιοπιστία θα έχει, που είχε – το ξέρετε πάρα πολύ καλά εσείς, χειριστήκατε «ΘΗΣΕΑ» ως δήμαρχος- ούτε θα υπάρξει προσφορά από τους εργολάβους, οι οποίοι ξέρουν ότι εκτελώντας έργο του «ΘΗΣΕΑ», έχουν σίγουρη την άμεση πληρωμή τους. 
      ΙΩΑΝΝΗΣ ΑΜΟΙΡΙΔΗΣ: Εμείς δεν αμφιβάλλουμε ότι πληρώνετε, κύριε Υπουργέ. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε συνάδελφε!
      Ο κ. Βορίδης έχει το λόγο. 
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, κατά μία δυστυχή συγκυρία αυτό το συγκεκριμένο σχέδιο νόμου έρχεται για να θέσει μια σειρά από ζητήματα, τα οποία με άμεσο τρόπο συνδέονται με τα γεγονότα τα οποία είδαμε και τα οποία ακόμη, δυστυχώς, εξελίσσονται. Εκφράζει, επίσης, με ένα πολύ συγκεκριμένο άμεσο τρόπο τη στάση με την οποία η Κυβέρνηση, αλλά πολύ φοβάμαι σε πολύ μεγάλο βαθμό και το σύνολο του πολιτικού κόσμου, δεν θέλει να δει, δεν θέλει να αντιμετωπίσει, δεν θέλει να σκεφτεί και κυρίως δεν έχει το πολιτικό θάρρος για να αντιμετωπίσει την πραγματικότητα που ζει η κοινωνία μας σήμερα. 
      Όταν μιλάμε για Δημοτική Αστυνομία, για να ξεκαθαρίσουμε κάτι, κυρίες και κύριοι συνάδελφοι, θα πρέπει να αποφασίσουμε εάν μιλάμε για έναν οποιονδήποτε ελεγκτικό μηχανισμό, τον ελεγκτικό μηχανισμό που μπορεί να έχει μια οποιαδήποτε διοικητική υπηρεσία ή μιλάμε για μία Αστυνομία. Να το ξεκαθαρίσουμε. 
      Στο άρθρο 2 η Κυβέρνηση κάνει μία επιλογή. Δεν ξέρω εάν είναι καλή ή κακή -αυτό είναι ένα ζήτημα σε τελευταία ανάλυση μιας πολιτικής απόφασης- πάντως κάνει μία επιλογή. Λέει ότι συστήνει μια δημοτική αστυνομία, άρα μία Αστυνομία, και μάλιστα αυτό το Σώμα έχει ένστολο προσωπικό, έχει λάβει ειδική εκπαίδευση, έχει ιδιαίτερη ιεραρχία και διέπεται από κανόνες πειθαρχίας. 
    Προφανώς δεν είναι οι ελεγκτές οι οποίοι πάνε να δούν αν δουλεύει καλά ένα μηχάνημα. Προφανώς δεν είναι οι επιθεωρητές περιβάλλοντος, διότι αν ήταν όλα αυτά δεν θα χρειαζόταν ούτε στολή να φοράνε, ούτε ειδική εκπαίδευση να έχουν, ούτε να υπάγονται σε αυτήν τη δομή πειθαρχίας.
    Άρα, λοιπόν, για να συνεννοούμεθα σε αυτόν τον τόπο –γιατί είναι μεγάλη πια η δυσκολία που έχουμε για να συνεννοηθούμε- αυτό είναι μία Αστυνομία και ασκεί αστυνομικά καθήκοντα. Αν δεν θέλετε να κάνετε Αστυνομία, μην την κάνετε. Αφήστε να ελέγχουν οι υπηρεσίες. Αν, όμως, θέλετε να κάνετε Αστυνομία, θα κάνετε Αστυνομία. Άλλως γιατί να έχει εξάλλου και καθήκοντα ειδικού ανακριτικού υπαλλήλου; Άλλως γιατί κάθε αντίσταση, απείθεια, εξύβριση, άσκηση απειλής βίας, πρέπει να οπλίζεται ειδικώς με προνόμιο νομικό; Αφήστε τις κοινές διατάξεις που υπάρχουν για όλους τους πολίτες. Όποιον και αν εξυβρίσει κάποιος υπάρχουν οι διατάξεις; 
    Και γιατί ο ελεγχόμενος που δεν συμμορφώνεται, να υποπίπτει στο αδίκημα της απείθειας του 169. Γιατί τους δίνετε όλα αυτά τα προνόμια, εάν δεν θέλετε να έχουν αστυνομικά καθήκοντα; Θέλετε να έχουν αστυνομικά καθήκοντα. Εμείς λέμε ξεκάθαρα, καλά κάνει η Κυβέρνηση και φτιάχνει Δημοτική Αστυνομία. Αφού, όμως, φτιάχνει Δημοτική Αστυνομία, γιατί εν συνεχεία αρνείται να την οπλίσει με εκείνο τον τρόπο, ώστε να μπορεί σε τελευταία ανάλυση να κάνει τη δουλειά της; Απάντηση απλή, κύριοι συνάδελφοι. Γιατί όπως και στα σημερινά περιστατικά, αυτά τα τωρινά που ζούμε η Κυβέρνηση δεν ξέρει τι είναι αυτό που θέλει. Διότι θέλει μια αποτελεσματική Αστυνομία, η οποία, όμως, να είναι αμυντική! Δεν το κατάλαβα ποτέ αυτό, τι σημαίνει ακριβώς αμυντική Αστυνομία. Η αστυνομία ούτε αμύνεται, ούτε επιτίθεται και ούτε είναι και δουλειά της Κυβερνήσεως να αποφασίζει τις αστυνομικές τακτικές. Αλλιώς να πάει ο Υπουργός και ο Υφυπουργός να κάνουν τον διοικητή των Μ.Α.Τ. ή τον διοικητή των διμοιριών. Οι διμοιρίες θα αποφασίσουν ποια είναι η πρέπουσα αστυνομική τακτική κάθε φορά. Και οι αστυνομικοί είναι αυτοί που θα αποφασίσουν τις αστυνομικές τακτικές. Τι δουλειά έχει ο Υπουργός να τους υποδεικνύει τις τακτικές; Θα τηρήσουν βεβαίως το νόμο, θα τηρήσουν βεβαίως τον κώδικα ποινικής δικονομίας, θα τηρήσουν τα προβλεπόμενα από το Σύνταγμα, αλλά πάντως θα κάνουν τη δουλειά τους. Η δουλειά της κάθε αστυνομίας –να το ξεκαθαρίσουμε αυτό- είναι να επιβάλει το νόμο και την τάξη. Δεν έχει άλλη δουλειά. Ούτε έχει καμιά δουλειά με τα ανθρώπινα δικαιώματα. Βεβαίως οφείλει να τα σέβεται, αλλά δεν ιδρύουμε την αστυνομία για να περιφρουρεί ανθρώπινα δικαιώματα. Τα ανθρώπινα δικαιώματα τα περιφρουρούν οι νόμοι. Αν κάποιος τα παραβιάσει, τότε ενεργοποιούνται εκείνοι οι κανόνες, οι κυρωτικοί για όποιον παραβιάζει τα ανθρώπινα δικαιώματα. Τι φιλοσοφία είναι αυτή; Είναι η φιλοσοφία του δεν ξέρω τι θέλω. Είναι η φιλοσοφία που ουσιαστικά δίνει το πράσινο φως στις καταστροφές που ζήσαμε. Είναι εκείνη η πλειοψηφία που ενώ γίνεται μία συγκεκριμένη πράξη, καταδικαστέα, και να ρωτήσω κάτι; Υπό αδιευκρίνιστες ακόμα συνθήκες, τονίζω, αλλά που εν πάση περιπτώσει θέλετε να τις πάρουμε στο χειρότερο βαθμό για τον κατηγορούμενο αστυνομικό; Τι ετέλεσε; Ανθρωποκτονία εκ προθέσεως. Αυτός δεν είναι ο νομικός χαρακτηρισμός που του απεδόθη στην πράξη; Εδόθη άλλος; Ο άνθρωπος γιατί διώκεται; Για ανθρωποκτονία εκ προθέσεως δεν διώκεται; Δεν συνελήφθη, δεν κρατείται, δεν παραπέμπεται στον ανακριτή; Τι περισσότερο πρέπει να κάνει η πολιτεία για να διώξει αυτήν την πράξη; Τι πρέπει να τον κάνουμε; Να τον κρεμάσουμε στο Σύνταγμα; Δεν εξηντλήθη, λοιπόν, στο σημείο αυτό; Εξηντλήθη. 
    Έχεστε, όμως, εσείς ενώ το κομμάτι εκείνο, και ορθώς, λειτούργησε, το δικαιϊκό, το τιμωρητικό απέναντι σε αυτόν που αφαίρεσε τη ζωή ενός παιδιού, λειτούργησε και λειτουργεί και θα κρίνει η δικαιοσύνη αυτά που πρέπει να κρίνει, έρχεστε εσείς επειδή συνέβη αυτό, ουσιαστικά με την τοποθέτησή σας να δώσετε πράσινο φως σε όλους αυτούς που βεβήλωσαν και κατέστρεψαν την Αθήνα επί τόσες ημέρες και χρειάστηκε αυτή η καταστροφή για να παρθούν σήμερα μέτρα, που σήμερα μόνο φαίνεται να έχουν μια αποτελεσματικότητα. Τριακόσια είκοσι δύο τα καταστήματα. Και φθάνουμε και στο επόμενο, που συνέχεται με το νομοσχέδιο, κυρίες και κύριοι συνάδελφοι, τα οποία βεβαίως καταστήματα όχι μόνο αποτέλεσαν το αντικείμενο της τυφλής οργής και βίας, της νεανικής εξέγερσης κατά τον Πρόεδρο του ΣΥΡΙΖΑ, η νεανική εξέγερση ήταν αυτή, η αυθόρμητη, αφού, λοιπόν, κατέστρεψαν τα τριακόσια είκοσι δύο καταστήματα …
    ΘΕΟΔΩΡΟΣ ΔΡΙΤΣΑΣ: Σκοτώστε τους νέους …
    ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Δρίτσα. Έχει το δικαίωμα να εκφράσει την άποψή του ελεύθερα. 
    ΜΑΥΡΟΥΔΗΣ ΒΟΡΙΔΗΣ: Κύριε Δρίτσα, είναι δικαίωμά σας να κρίνετε ότι στις συμμορίες, οι οποίες καταστρέφουν την περιουσία των πολιτών, θα πρέπει να συμπαρασταθείτε. Είναι δικαίωμά σας. Αν είναι πολιτική σας άποψη ότι αυτό είναι μία θεμιτή νεανική εξέγερση, την οποία πρέπει να αντιμετωπίσουμε με κατανόηση, με λουλούδια, με ροδοπέταλα, με γαρύφαλλα και λοιπά άνθη, πείτε το, τοποθετηθείτε και εν συνεχεία –επιτρέψτε μου να  σας πω- μην παραπονείσθε όταν σας χρεώνουν αυτήν τη συγκεκριμένη πολιτική συμπεριφορά. Ενδεχομένως, τα έχετε εκτιμήσει, πολιτικά οφέλη ή και ιδεολογική στάση. Και αυτό θεμιτό. Πείτε το, καταλογίζεται, εκτιμάται, κρίνεται από τον ελληνικό λαό. Αυτά τα πράγματα πρέπει να είναι ξεκάθαρα.
    Γυρνώ, όμως, στο άλλο θέμα. Αυτό, λοιπόν, το άλλο που θέλετε να ρυθμίσετε, είναι ότι στην πραγματικότητα εισάγετε με αυτό το σχέδιο νόμου μια σειρά από ευνοϊκές διατάξεις, οι οποίες στην πραγματικότητα διευκολύνουν τη νομιμοποίηση των παρανόμων μεταναστών, αυτών που απετέλεσαν -και το ξαναλέμε εδώ- το 50% των συλληφθέντων όπως προκύπτει πλέον από τα αστυνομικά δελτία, τα οποία ακούστηκαν σήμερα στις εκπομπές. 
    Όταν, λοιπόν, κυρίες και κύριοι συνάδελφοι, ο Λαϊκός Ορθόδοξος Συναγερμός έχει επισημάνει το τεράστιο ζήτημα της κοινωνικής συνοχής, που δημιουργείται από τη συμπεριφορά αυτής της Κυβερνήσεως, όταν τα λέμε όλα αυτά τα χρόνια, δυστυχώς έρχεται η ώρα που εισπράττουμε τα επιτίμια και τα επίχειρα αυτής της απαράδεκτης κυβερνητικής πολιτικής.
    Ευχαριστώ, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα, ότι ο Υπουργός Δικαιοσύνης διεβίβασε στη Βουλή, σύμφωνα με το άρθρο 86 του Συντάγματος και του ν.3126/2003 ποινική ευθύνη των υπουργών, την από 4-4-2001 μήνυση του Δημάρχου Νεοχωρίου κατά του πρώην Υπουργού Περιβάλλοντος Χωροταξίας και Δημοσίων Έργων κ. Κωνσταντίνου Λαλιώτη, για τα έργα του Αχελώου. 
    Το λόγο έχει τώρα η συνάδελφος κ. Σκραφνάκη.
    ΜΑΡΙΑ ΣΚΡΑΦΝΑΚΗ: Κύριε Υπουργέ, καλούμαστε να συζητήσουμε για την αναδιοργάνωση της Δημοτικής Αστυνομίας, σε μια στιγμή που η Αστυνομία ως έννοια και ως υπόσταση είναι πλήρως αποδιοργανωμένη, σε μια στιγμή που η Αστυνομία έχει χάσει την τιμή της, έχει χάσει την αξιοπιστία της στη συνείδηση των πολιτών.
    Φέρετε, κύριοι της Κυβέρνησης, ακέραια την πολιτική ευθύνη για την κατάσταση που επικρατεί σήμερα. Τα χρόνια που κυβερνάτε διαπαιδαγωγείτε την Αστυνομία με τη λογική της σιδερογροθιάς και της αυθαιρεσίας. Στόχος σας η αποκόμιση κομματικών ωφελημάτων από ένα Σώμα που παραδοσιακά θεωρείται προνομιακός σας χώρος. «Το κράτος είστε εσείς» είχε πει κάποτε ο Κωνσταντίνος Μητσοτάκης στους αστυνομικούς. Είναι το αστυνομικό κράτος που επιχειρείτε εδώ και πέντε χρόνια να επανιδρύσετε με κριτήριο τον κομματισμό και την αναξιοκρατία, βάζοντας στο περιθώριο ικανούς, έντιμους και δημοκράτες αστυνομικούς. Καλλιεργήσατε το φόβο, χαρακτηρίσατε κάθε διαμαρτυρόμενο εργαζόμενο νέο, άνεργο και φοιτητή ως αντιεξουσιαστή. 
Στόχος σας η εξομοίωση κάθε δίκαιης και ειρηνικής διεκδίκησης δικαιωμάτων με τη βία, την αναταραχή, την καταστροφή. Στόχος σας είναι η συγκάλυψη άνομων και βάρβαρων συμπεριφορών των αστυνομικών αρχών. 
      Η δολοφονία του δεκαπεντάχρονου από έναν ειδικό φρουρό, δημιούργημα της δικής σας νοοτροπίας και αντίληψης περί διαφύλαξης της ανθρώπινης ζωής και περιουσίας, έριξε και το τελευταίο φύλλο συκής των άνομων, βάρβαρων συμπεριφορών της Αστυνομίας που δημιουργήσατε. Ο Αλέξης δεν ήταν το παιδί κάποιου λαθρομετανάστη που δέχεται χαστούκια συμμόρφωσης από αστυνομικούς που το βιντεοσκοπούσαν για να κάνουν πλάκα, ούτε ήταν ένα παιδί που έστω και εσφαλμένα θα μπορούσε να θεωρηθεί μέλος του αντιεξουσιαστικού χώρου. Ο Αλέξης ήταν ένα παιδί από γονείς νοικοκύρηδες που προσπαθούσαν να του εξασφαλίσουν μια φυσιολογική ζωή σε αξιοπρεπές περιβάλλον, μια καλή εκπαίδευση σε επώνυμο σχολείο. Ήταν ένα παιδί της μεσαίας τάξης, ένα παιδί που μεγάλωσε με την πεποίθηση ότι στην Ελλάδα μπορεί να κυκλοφορεί με σχετική ασφάλεια, να απολαμβάνει την αίσθηση της ελευθερίας και της ανεμελιάς, να συζητά και να διασκεδάζει με τους συνομήλικούς του, να χαίρεται τη ζωή χωρίς να φοβάται, χωρίς να περιορίζεται. 
      Η σφαίρα του νταή αστυνομικού έβαλε τέλος στην ψευδαίσθηση ότι οι πόλεις μας ανήκουν και αφύπνισε ακόμα και τους βολεμένους πολίτες. Στη σκέψη πως στη θέση του Αλέξη θα μπορούσε να είναι το δικό τους παιδί πλημμύρισαν τους δρόμους. Ήταν ένα αυθόρμητο ξέσπασμα πόνου, θλίψης, οδύνης, αγανάκτησης και οργής. Οργή για όσα συμβαίνουν τον τελευταίο καιρό στη χώρα, οργή για τη διαφθορά και την αδιαφάνεια στο δημόσιο, οργή για τα σκάνδαλα και την καταλήστευση του δημόσιου πλούτου και χρήματος, οργή για την άθλια κατάσταση στα πανεπιστήμια, οργή ότι τα πτυχία δεν έχουν αντίκρυσμα. Δεν ήταν ξέσπασμα βίας και καταστροφής. Η αυθόρμητη διαμαρτυρία για την απώλεια του Αλέξη καμμία σχέση δεν έχει με τα απαράδεκτα και καταδικαστέα έκτροπα που βιώνουμε τις τελευταίες μέρες. Είναι ένα ξέσπασμα που προκάλεσε η τραγική συνειδητοποίηση ότι το κράτος δικαίου κινδυνεύει με κατάρρευση. Εσείς το οδηγείτε σε κατάρρευση. Δική σας είναι η πολιτική ευθύνη. Αναλάβετέ την επιτέλους. Μην αναζητείτε άλλοθι και επιμερισμό των πολιτικών ευθυνών σε άλλους χώρους. Σταματήστε επιτέλους να προκαλείτε συνειδητά σύγχυση. Επιδίδεστε σε αυτήν την τακτική με αξιοθαύμαστη συνέπεια. Το κάνατε και πέρυσι, όταν καιγόταν η Ελλάδα, διακινώντας σενάρια περί ασύμμετρων απειλών. Το κάνετε τώρα, διακινώντας σενάρια περί κήρυξης της χώρας σε κατάσταση εκτάκτου ανάγκης. Τι θέλετε, κύριε Υπουργέ; Να καλλιεργήσετε κλίμα φόβου στους πολίτες για να φέρετε τα τανκς στους δρόμους; Σπέρνετε τη σύγχυση τώρα που μιλάτε αόριστα για κάποιους, που υποτίθεται, έχουν ιδιοτελή συμφέροντα από την έκρηξη βίας. Ποιους εννοείτε και ποια ιδιοτελή συμφέροντα εξυπηρετούνται από την καταστροφή και την ανομία; 
      Κύριε Υπουργέ, η πολιτική της σύγχυσης που ασκείτε αποκαλύπτεται και στο νομοσχέδιο που φέρνετε προς συζήτηση σήμερα. «Πλίνθοι και κέραμοι ατάκτως ερριμμένοι» χαρακτηρίζουν το παρόν νομοσχέδιο, χωρίς αρχή, μέση και τέλος. Πρόκειται για ένα χαοτικό νομοσχέδιο που έχει πέντε κεφάλαια διαφορετικού περιεχομένου το καθένα. Σύγχυση δια της «σαλαμοποίησης» όλων των ρυθμίσεων, που εκτός των άλλων, προσβάλλει και την ποιότητα του κοινοβουλευτικού έργου. 
      Επιτρέψτε μου τώρα, κύριε Υπουργέ, να σταθώ σε συγκεκριμένες διατάξεις του νομοσχεδίου. Κατ’ αρχάς, οφείλουμε να ξεκαθαρίσουμε τι είδους Δημοτική Αστυνομία θέλουμε. Θέλουμε να ενισχύσουμε την καταστολή ή θέλουμε μια Δημοτική Αστυνομία φιλική προς τον πολίτη; Νομίζω ότι η απάντηση είναι αυτονόητη. Δυστυχώς έχω την αίσθηση ότι επιχειρείτε να μετατρέψετε τη Δημοτική Αστυνομία σε κανονική Αστυνομία, να μοιάζει όλο και περισσότερο στην ΕΛ.ΑΣ.. 
      Κύριε Υπουργέ, οι δημοτικοί αστυνομικοί είναι δημοτικοί υπάλληλοι. Πρέπει να  υπάγονται στον ισχύοντα κώδικα υπαλλήλων των δήμων και κοινοτήτων και όχι να έχουν διαφορετική αντιμετώπιση από τους συναδέλφους τους με ειδικά πειθαρχικά συμβούλια και ειδικό πειθαρχικό δίκαιο. Επίσης πρέπει να έχουν τη δυνατότητα να μεταταγούν σε άλλες υπηρεσίες του δήμου που υπάγονται, αν αυτοί βέβαια το επιθυμούν, και να μπορούν όσοι είναι δευτεροβάθμιας εκπαίδευσης να γίνουν και αυτοί προϊστάμενοι, εφ’ όσον έχουν την εμπειρία και είναι ικανοί. 
      Όσον αφορά τα άρθρα του νομοσχεδίου που αφορούν τη ρύθμιση σημαντικών θεμάτων μεταναστευτικής πολιτικής, δεν μπορεί να γίνεται ουρά σε ένα νομοσχέδιο που ρυθμίζει τη λειτουργία της Δημοτικής Αστυνομίας. 
      Όσον αφορά στις αναπτυξιακές εταιρείες, έχουμε καταθέσει οι Βουλευτές Ηρακλείου ήδη δύο τροπολογίες, με τις οποίες ζητούμε να διευρύνουν το ρόλο τους και να μπορούν να υλοποιούν προγράμματα που θα συμβάλλουν στην οικονομική, κοινωνική και πολιτιστική ανάπτυξη των περιοχών παρέμβασής τους. Εξάλλου είναι και τα μόνα συλλογικά αναπτυξιακά εργαλεία που διαθέτει σήμερα η Τοπική Αυτοδιοίκηση στην ύπαιθρο, την οποία οφείλουμε να στηρίξουμε. Παρακαλώ να τις δείτε με τη δέουσα σοβαρότητα. 
      Όπως αντιλαμβάνεσθε, κύριε Υπουργέ, το ΠΑ.ΣΟ.Κ. δεν μπορεί να υπερψηφίσει αυτό το νομοσχέδιο, το οποίο είναι κατώτερο των περιστάσεων και δεν δικαιολογεί τον τίτλο του και τις ανάγκες που καλείται να εξυπηρετήσει. Ωστόσο, τις κρίσιμες τούτες ώρες δεν μπορούμε να ξεχνούμε ότι το βράδυ του Σαββάτου η Ελλάδα συγκλονίστηκε. Είχαμε βολή εναντίον της δημοκρατίας και βέβαια θα πρέπει οι πολίτες να ευχηθούμε η θυσία του παλικαριού να γίνει αφορμή ώστε οι πολίτες να διεκδικήσουν εντός των ορίων της νομιμότητας και της εύρυθμης λειτουργίας του δημοκρατικού πολιτεύματος, την ανασύσταση του κράτους δικαίου, τη δημιουργία μιας δίκαιης κοινωνίας, ένα καλύτερο μέλλον για τα παιδιά μας που μόνο μια κυβέρνηση του ΠΑ.ΣΟ.Κ. μπορεί να εγγυηθεί. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Σκραφνάκη. 
      Το λόγο έχει ο κ. Σγουρίδης. 
      ΠΑΝΑΓΙΩΤΗΣ ΣΓΟΥΡΙΔΗΣ: Σας ευχαριστώ, κύριε Πρόεδρε. 
      Το συζητούμενο νομοσχέδιο, κυρίες και κύριοι συνάδελφοι, είναι μια φρουτιέρα διατάξεων, όπως θα το χαρακτήριζαν οι Ρωμαίοι νομοθέτες. Εκτός από θέματα του τίτλου του νομοσχεδίου, που είναι το προσωπικό της Δημοτικής Αστυνομίας, ρυθμίζει και μια άλλη σειρά θεμάτων, όπως την υπηρεσιακή κατάσταση των δημοτικών υπαλλήλων, την υπηρεσιακή κατάσταση των υπαλλήλων του δημοσίου, τροποποιεί τον Κοινοτικό και Δημοτικό Κώδικα, τροποποιεί τον Δημοσιοϋπαλληλικό Κώδικα. Ρυθμίζει επίσης θέματα του ΑΣΕΠ, θέματα μεταναστευτικής πολιτικής, δίδει ένα επίδομα του Υπουργείου Εσωτερικών, αναφέρεται και λύει θέματα για ατυχήματα από οχήματα υπηρεσιακά, φτάνει μέχρι και στο θέμα της επέκτασης νομών και περιοχών να ενταχθούν ως παραμεθόριες. 
      Για το τελευταίο έχω να επισημάνω το εξής: όταν μέτρα ειδικά γενικεύονται, παύουν να είναι ευεργετικά. Όταν, λοιπόν, το θέμα των δικαιωμάτων μιας παραμεθόριας περιοχής δίδεται σε πολλές περισσότερες περιοχές, αυτόματα αυτό το ευεργετικό μέτρο παύει να λειτουργεί ευεργετικά, διότι γίνεται καθολικό. Παράδειγμα, ο αναπτυξιακός νόμος. Όταν τα κίνητρα του αναπτυξιακού νόμου πήγαν σε πλείονες των ακριτικών περιοχών, αυτόματα έπαψαν να είναι ευεργετικά για τις περιοχές για τις οποίες θεσπίστηκαν. 
      Είναι γεγονός ότι όλες αυτές οι διατάξεις –δεν θα σας μεμφθώ επ’ αυτού- ανήκουν στο υπερυπουργείο σας που είναι Εσωτερικών, Δημόσιας Διοίκησης, Αποκέντρωσης και Δημόσιας Τάξης. Όμως, σήμερα, κύριε  Υπουργέ, που κηδεύτηκε ο άτυχος Αλέξης Γρηγορόπουλος που τα όνειρά του γκρεμίστηκαν στα δεκαπέντε του χρόνια από μία αφροσύνη ενός οργάνου εντεταλμένου για την ευνομία και την προστασία του πολίτη λίγο ενδιαφέρει η συζήτηση αυτού του νομοσχεδίου επί της αρχής. Θεωρώ ότι πρέπει να είναι αρχή για να προβληματιστούμε γιατί φτάσαμε σε αυτήν την κατάσταση του κράτους. Πώς σήμερα καίγεται σχεδόν όλη η Ελλάδα; Να μας προβληματίσει: πώς οι εικόνες της Ελλάδας των Ολυμπιακών Αγώνων, που έκαναν το γύρο του κόσμου μετ’ επαίνων, έφθασαν σ’ αυτές τις εικόνες, που είναι εικόνες ντροπής για την Ελλάδα στο εξωτερικό; Είναι εικόνες που δεν μας κάνουν υπερήφανους και φέρνουν δυστυχία στους απόδημους Έλληνες.
      Σήμερα με πήραν τηλέφωνο από την Αμερική, από τη Βοστώνη και από την Αδελαΐδα. Όσο και να σας φαίνεται παράξενο με πήραν τηλέφωνο ακόμα και από την Ταϋλάνδη και αναρωτήθηκαν αν αυτές οι εικόνες είναι πραγματικές, μήπως είναι τρικ. Αυτό εμένα με θλίβει. Πρέπει να αναρωτηθούμε πώς φτάσαμε σε αυτό  το σημείο, πώς φτάσαμε να γίνουμε πρώτη είδηση και περίγελος διεθνώς, πώς η Ελληνική Αστυνομία η οποία συνέλαβε τη 17 Νοέμβρη, που έπαψε να είναι εχθρική με τον πολίτη αλλά έγινε φιλική με τον πολίτη έφτασε σήμερα σ’ αυτό το σημείο, να αιφνιδιάζεται από τη στρατηγική κάποιων κουκουλοφόρων του αναρχικού χώρου. Όμως, τα γεγονότα της Αθήνας αλλά και των άλλων πόλεων της Ελλάδας απέδειξαν και κάτι άλλο. Ότι η δημοκρατία στην Ελλάδα πάσχει σοβαρά για να μην πω ότι δεν λειτουργεί. Και δεν λειτουργεί ή πάσχει σοβαρά από το ότι υπάρχει έντονος κομματισμός σε αυτήν τη χώρα. Όποιος έρχεται βάζει τους δικούς του. Στην περίοδο 2000 εν όψει των Ολυμπιακών Αγώνων κάναμε άλλα ανοίγματα, ξεφύγαμε και είδαμε άλλα αποτελέσματα. Δεν θα πρέπει να κυβερνάνε οι κολλητοί αλλά αυτοί που είναι ικανοί. Να υπάρχει αξιοκρατία. Δυστυχώς, καταργήσατε την αξιοκρατία, κύριε  Υπουργέ. 
      Αυτό αποδεικνύεται με τον κόσμο που συμπαραστάθηκε στους αναρχικούς και στους κουκουλοφόρους που αν δεν συμμετείχε δεν θα υπήρχε αυτός ο όγκος. Σήμερα η πλειονότητα της νεολαίας είναι υπέρ αυτών των ανθρώπων που καταστρέφουν. Οι περιθωριακές οικονομικά τάξεις στηρίζουν αυτούς που σπάνε τζαμαρίες. Αυτό πρέπει να μας προβληματίσει. Εμένα με προβληματίζει και με θλίβει παράλληλα. Και ξέρετε, κύριε  Υπουργέ, γιατί συμβαίνει αυτό; Συνέβαινε και τότε που όταν υπήρχε μια δολοφονία από ένα έγκλημα από κάποιο της 17 Νοέμβρη, υπήρχε κόσμος που το δικαιολογούσε. Όταν έπαψε η 17 Νοέμβρη να έχει συμμάχους μέσα στην κοινωνία, αυτοκαταργήθηκε. Έτσι συμβαίνει και τώρα. Σήμερα όλοι αυτοί βρίσκουν συμμάχους μέσα στην κοινωνία και αυτό πρέπει να σας βάζει σε προβληματισμούς.
      ΠΡΟΕΔΡΕΥΩΝ (Γεώργιος Σούρλας): Να κάνουν ένα κόμμα μαζί τους να βγουν στην εξουσία όλοι μαζί αυτοί.
      ΠΑΝΑΓΙΩΤΗΣ ΣΓΟΥΡΙΔΗΣ: Δεν είπα αυτό, κύριε  Πρόεδρε.
      ΠΡΟΕΔΡΕΥΩΝ (Γεώργιος Σούρλας): Δεν λέω για σας. Ας κάνουν. Αν έχουν τέτοια αντίληψη και είναι κοντά σε αυτούς που εγκληματούν εις βάρος της δημοκρατίας, να συγκροτήσουν ένα κόμμα να έλθουν στο Κοινοβούλιο.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Αντιπρόεδρε, αυτοί που σήμερα συμπαραστέκονται στους κουκουλοφόρους είναι αυτοί που έγιναν περιθωριακοί από την πολιτική της Νέας Δημοκρατίας. Γι’ αυτό το κλίμα και το περιβάλλον πολλές φορές δημιουργεί αυτές τις καταστάσεις. Σε κοινωνίες ανάτασης τα προλαβαίνεις αυτά τα πράγματα. Αυτές οι καταστάσεις αυτής της πολιορκίας που ζει η Ελλάδα μόνο σε υποβαθμισμένες κοινωνίες μπορεί να συμβούν. Οι κοινωνίες που έχουν ανάταση προλαμβάνουν. Και το προλαμβάνειν είναι θάτερον του θεραπεύειν. Δυστυχώς η Κυβέρνηση της Νέας Δημοκρατίας μετέτρεψε τους πραίτωρές της σε σάκο του μποξ. Σήμερα ο κόσμος είναι εναντίον της Αστυνομίας. Σε σάκο του μποξ έχουν μεταβληθεί οι αστυνομικοί. Και παράλληλα λειτουργούν ως πρόβατα που αίρουν τις αμαρτίες αυτών που τους ονόμασαν πραίτορες.
      Και θα έλεγα ότι μόνο γι’ αυτό το λόγο, γι’ αυτά που συμβαίνουν σήμερα, αυτό το νομοσχέδιο που κάποιες διατάξεις του εγώ τις θεωρώ θετικές και πιθανώς κάποιες να τις ψηφίσουμε, το καταψηφίζουμε επί της αρχής. Αν θέλατε να κάνετε μία τομή στο θέμα της Δημοτικής Αστυνομίας, θα έπρεπε να πάτε σε ένα σύστημα που οι πολίτες θα μπορούν να εκλέγουν τον εκάστοτε διοικητή της Δημοτικής Αστυνομίας. Μέσα στο ψηφοδέλτιο, μαζί με το δήμαρχο να είναι και ο διοικητής για να ξέρει ο πολίτης ποιον ψηφίζει και όχι να είναι αυτός που θα τον βάλει ο δήμαρχος επιλέγοντάς τον ο ίδιος. Τα υπόλοιπα θα τα πούμε επί των άρθρων.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Σας διέκοψα και ζητώ συγγνώμη, κύριε Σγουρίδη. Ζω και εγώ ως Βουλευτής μια αγανάκτηση γιατί από την πόλη μου από το Βόλο πληροφορούμαι ότι συνεχίζονται βανδαλισμοί, καίγονται καταστήματα. Και οι πληροφορίες μου είναι βάσιμες ότι είναι μεταφερόμενοι από άλλες πόλεις της Ελλάδος. Δεν συμπαρίστανται σώφρονες άνθρωποι στοιχειωδώς νοικοκυραίοι και στοιχειωδώς δημοκράτες. Και δεν πρέπει να συμπαρίστανται. Πρέπει να συμπτυχθεί ένα μέτωπο απέναντι σε όλους αυτούς που χτυπούν κατάκαρδα τη δημοκρατία.
       ΓΕΩΡΓΙΟΣ ΝΤΟΛΙΟΣ: Τι λέτε, κύριε  Πρόεδρε;
      ΠΡΟΕΔΡΕΥΩΝ (Γεώργιος Σούρλας): Αλλά όμως όταν το ένα κόμμα καταγγέλλει το άλλο ως απατεώνες τότε εμείς τρέφουμε…
       ΓΕΩΡΓΙΟΣ ΝΤΟΛΙΟΣ: Αυτό φταίει αυτήν τη στιγμή;
      ΠΡΟΕΔΡΕΥΩΝ (Γεώργιος Σούρλας): Σας παρακαλώ τώρα.
       ΓΕΩΡΓΙΟΣ ΝΤΟΛΙΟΣ: Το διαλυμμένο κράτος.
      ΠΡΟΕΔΡΕΥΩΝ (Γεώργιος Σούρλας): Αν λέτε αυτά, δεν κάνετε τίποτε άλλο παρά να ενθαρρύνετε τους κουκουλοφόρους, αγαπητέ συνάδελφε. Σας παρακαλώ πολύ.
       ΓΕΩΡΓΙΟΣ ΝΤΟΛΙΟΣ: Έχει διαλυθεί η χώρα και τα λέει αυτά η Κυβέρνηση;
      Τι είναι αυτό που κάνετε;
      (Θόρυβος στην Αίθουσα)
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε  Πρόεδρε, θα σας παρακαλέσω πάρα πολύ να μου δώσετε το λόγο γιατί παρεξηγήσατε αυτά που είπα.
      ΠΡΟΕΔΡΕΥΩΝ (Γεώργιος Σούρλας): Δεν σας έκανα προσωπική παρατήρηση. Είπα ότι στην πόλη μου, στο Βόλο, καίγονται καταστήματα και δεν συμπαρίσταται κανένας από την πόλη του Βόλου. Μεταφέρθηκαν από άλλες πόλεις της Ελλάδος, κομβόϊ με αυτοκίνητα.
      ΑΣΤΕΡΙΟΣ ΡΟΝΤΟΥΛΗΣ: Και στη Λάρισα.
      ΠΡΟΕΔΡΕΥΩΝ (Γεώργιος Σούρλας): Δεν είπα τίποτε περισσότερο απ’ αυτό. Δεν κατηγόρησα κανένα κόμμα. Είπα και εγώ ως Βουλευτής και ως πολίτης ότι πονάω όπως και εσείς. Δεν συμπαρίστανται. Αν παρασύρθηκαν…
      ΠΑΝΑΓΙΩΤΗΣ ΣΓΟΥΡΙΔΗΣ: Παρακαλώ, κύριε  Πρόεδρε, το λόγο επί προσωπικού.
      ΠΡΟΕΔΡΕΥΩΝ (Γεώργιος Σούρλας): Κύριε  Σγουρίδη, δεν υπάρχει προσωπικό. Πού είναι το προσωπικό; Παρατήρηση γενικότερη έκανα. Επειδή δεν έχω το δικαίωμα να κατέβω στα έδρανα, λέω από εδώ.
       ΠΑΝΑΓΙΩΤΗΣ ΣΓΟΥΡΙΔΗΣ: Καλά κάνετε και τα λέτε.
      ΠΡΟΕΔΡΕΥΩΝ (Γεώργιος Σούρλας): Ξέρω τη δημοκρατική σας ευαισθησία, τον πόνο σας για τη δημοκρατία, ξέρω τα αισθήματά σας γι’ αυτά που ακούτε. 
      ΠΑΝΑΓΙΩΤΗΣ ΣΓΟΥΡΙΔΗΣ: Πρέπει να αναρωτηθείτε γιατί έφτασαν κάποιοι να συμπαρίστανται στους κουκουλοφόρους.
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε  Σγουρίδη.
       Ο κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Κύριε  Πρόεδρε, προσπαθείτε και αυτό παρά το σεβασμό προς το Προεδρείο πρέπει να το επισημάνω να διαμορφώσετε ένα καινούργιο περιβάλλον εδώ απόψε. Άκουσα προ ολίγου και τον κύριο Υφυπουργό να μιλά για πρωτοφανή κρίση χωρίς να προσδιορίζει ποια είναι αυτή η πρωτοφανής κρίση. Αλλά επειδή θέλω να ξεκινήσω όπως είχα σχεδιάσει στο μυαλό μου θέλω να πω από την πλευρά μου ότι πράγματι μας διακατέχει όλους θλίψη και οδύνη για τη δολοφονία ενός αθώου παιδιού, μια δολοφονία που έφερε αυτά τα ζήτημα στην επιφάνεια και δημιούργησε αυτές τις καταστάσεις. Και πρέπει να αναλογιστεί η Κυβέρνηση η οποία μιλάει για πρωτοφανή κρίση ποιες είναι οι αιτίες και ποιοι είναι οι αίτιοι αυτής της κατάστασης.
Διότι αν δεν αναλύσουμε  με το σωστό τρόπο τα ζητήματα που παρουσιάζονται, τότε ασφαλώς ο καθένας θα μπορεί να βγάζει τα δικά του συμπεράσματα και δεν θα ζαλίζουμε απλά τον ελληνικό λαό και στο τέλος θα ερχόμαστε εδώ, όπως ήρθε ο κ. Πλεύρης, να μας πει ότι εμείς είμαστε ο εχθρός του λαού, ενώ είμαστε οι εκπρόσωποί του…
	 ΑΣΤΕΡΙΟΣ ΡΟΝΤΟΥΛΗΣ: Δεν είπε τέτοιο πράγμα ο κ. Πλεύρης. 
	ΕΜΜΑΝΟΥΗΛ ΣΤΡΑΤΑΚΗΣ: Αυτά είπε ο κ. Πλεύρης. 
	ΑΣΤΕΡΙΟΣ ΡΟΝΤΟΥΛΗΣ: Δεν είπε τέτοιο πράγμα.
	ΕΜΜΑΝΟΥΗΛ ΣΤΡΑΤΑΚΗΣ: Μα, είπε ότι δείχνουν τη Βουλή. Διότι είπε ότι εμείς είμαστε ο εχθρός του λαού.
      ΠΡΟΕΔΡΕΥΩΝ (Γεώργιος Σούρλας): Κύριε Ροντούλη, μη διακόπτετε. 
      ΕΜΜΑΝΟΥΗΛ ΣΤΡΑΤΑΚΗΣ: Και διερωτώμαι, αυτές οι αντιλήψεις τι σκοπιμότητα έχουν; Μήπως έχουν και κάποιες άλλες σκοπιμότητες, τις οποίες θα πρέπει έγκαιρα να επισημάνουμε για να μην τις βρούμε μπροστά μας; Εγώ, κύριε Πρόεδρε, πραγματικά είμαι πολύ προβληματισμένος και με διακατέχει θλίψη αλλά και αγανάκτηση ταυτόχρονα για την προσπάθεια της Κυβέρνησης να διαμορφώσει άλλες λογικές και άλλες σκοπιμότητες πέρα απ’ αυτές που θα έπρεπε εδώ να συζητούμε, πέρα απ’ αυτή που πραγματικά συμβαίνουν στην πράξη. Και αυτό προσπάθησε να το κάνει ο κύριος Υφυπουργός λέγοντας ότι όταν λέμε –λέει- ότι καταλύονται διατάξεις του Α.Σ.Ε.Π. και κάποιοι προσλαμβάνονται με όχι σωστούς τρόπους, συμβάλλουμε στη δημιουργία οργής. Άκουσον, άκουσον! Αν είναι δυνατόν εκείνοι οι οποίοι έφεραν εδώ τις διατάξεις που έβαλαν τη συνέντευξη, που έκαναν όλες αυτές τις προϋποθέσεις ώστε να υπάρχει πραγματικά νοθεία στο σύστημα, να μας λένε ότι εμείς συμβάλλουμε στη δημιουργία οργής και εκείνοι οι οποίοι είναι οι αίτιοι αυτής της κατάστασης να θέλουν να βγάλουν την ουρά τους απέξω! Όμως, είναι η συνήθεια, φαίνεται, που διαμορφώνει αυτή τη κατάσταση. Και η συνήθεια λέει μέχρι σήμερα, πέντε χρόνια κυβέρνησης της Νέας Δημοκρατίας, ότι η Κυβέρνηση για τίποτα δεν φταίει. Για όλα φταίνε όλοι οι άλλοι. Και βέβαια πρώτα και κύρια έφταιγε το ΠΑ.ΣΟ.Κ. και φταίει και σε πάρα πολλούς άλλους τομείς! Αλλά είναι ζητήματα και είναι πολιτική αυτή που ασκείτε εδώ, κύριοι της Κυβέρνησης, μιας Κυβέρνησης ανύπαρκτης που θέλει να δημιουργήσει καταστάσεις στον τόπο γιατί νομίζει ότι με παρεμφερή φαινόμενα, όπως αυτά με τις πυρκαγιές, μπορεί να ξανακερδίσει εκλογές, που έχει έτοιμες να κάνει πολύ σύντομα; Αν νομίζετε ότι μ’ αυτόν τον τρόπο θα ξαναξεγελάσετε τον ελληνικό λαό είστε βαθιά νυχτωμένοι.
      Και πρέπει εδώ να πούμε όλες τις αλήθειες. Γιατί μιλάει και ο ΛΑ.Ο.Σ. για την ιθαγένεια και για το τέταρτο κεφάλαιο και για τους μετανάστες, για τη μεταναστευτική πολιτική, και μιλάει με μια αίσθηση ρατσισμού, που δεν ξέρω αν υπάρχει. Δικαίωμά τους είναι να έχουν ό,τι θέλουν. Όμως, δεν αναρωτιέται κανείς αν όλοι αυτοί οι μετανάστες που πιάνονται τώρα είναι παράνομοι ή νόμιμοι και ποιος επιτρέπει την παρανομία; Δεν διερωτάται η Κυβέρνηση γιατί όλα τα πλοία του Λιμενικού Σώματος είναι αχρηστευμένα και δεν συντηρούνται και μόνο ένα είναι σε θέση να περιπολεί στο Αιγαίο; Αυτά δεν τα αναλογίζεται η Κυβέρνηση; Δεν αναλογίζεται η Κυβέρνηση ότι τους συνοριακούς φύλακες δεν τους έχει αξιοποιήσει όπως έπρεπε, ώστε πραγματικά να περιφρουρηθούμε από τη λαθρομετανάστευση; Όλα αυτά δεν τα αναλογίζεται κανείς; Κι εμείς ερχόμαστε και λέμε ότι ναι, τα προβλήματα της λαθρομετανάστευσης που δημιουργήθηκαν το 1992 προσπαθήσαμε να τα θεραπεύσουμε. Δεν θεραπεύονται, όμως, ιδιαίτερα όταν δεν υπάρχει μια συνολική αντίληψη στο Κοινοβούλιο για το πώς πρέπει να αντιμετωπιστούν αυτής της μορφής τα ζητήματα. 
      Αυτά είναι τα μείζονα θέματα, κύριε Υπουργέ, που θα έπρεπε να συζητήσουμε εδώ, για να καταλάβει ο ελληνικός λαός ότι ασχολούμαστε όντως με τα προβλήματά του κι όχι ότι προσπαθούμε να περάσουμε πολιτικάντικες θέσεις για να εξυπηρετήσουμε κομματικά συμφέροντα. Γιατί σήμερα πράγματι υπάρχει κρίση στην κοινωνία, αλλά η κρίση δεν προέρχεται επειδή κάποιοι βρίσκουν αφορμή είτε να κλέβουν είτε να δημιουργούν καταστάσεις, που δεν τις θέλει βέβαια κανείς κι όλοι τις καταδικάζουμε. Σήμερα υπάρχει κρίση γιατί υπάρχει τεράστιο πρόβλημα και στην κοινωνία και στην οικονομία. Και εσείς περί άλλων τυρβάζετε. Αυτή είναι η κατάσταση που πρέπει εδώ να παρατηρήσουμε και πρέπει να το πούμε με παρρησία, αν πραγματικά είμαστε σωστοί εκπρόσωποι του ελληνικού λαού, ο οποίος έχει πολύ έντονες αυτές τις αγωνίες και τις ανησυχίες, που όμως εδώ προσπαθούμε να τις αποκρύψουμε. 
	Κύριε Υπουργέ, έρχεται εδώ ένα σχέδιο νόμου που βέβαια πρέπει να πούμε ότι δεν έχει αρχή. Μπορεί να διαλαμβάνει τα θέματα ενός υπερυπουργείου, όπως είναι το σημερινό Υπουργείο Εσωτερικών, αλλά δεν έχει κάποια αρχή. Κάθε κεφάλαιό του από τα τέσσερα ουσιαστικά κεφάλαια, γιατί το πέμπτο είναι μεταβατικές  διατάξεις, αναφέρεται σε διαφορετική γκάμα θεμάτων. Ποια είναι λοιπόν η αρχή του νομοσχεδίου; Η αρχή αφορά τη Δημοτική Αστυνομία; Η αρχή αφορά τις κεντρικές και τις αποκεντρωμένες Υπηρεσίες; Η αρχή αφορά τα υπηρεσιακά θέματα των υπαλλήλων Τοπικής Αυτοδιοίκησης, όταν μάλιστα –και αυτά πρέπει να τα λέμε, για να δείξουμε την προχειρότητα με την οποία νομοθετείτε εδώ- πολύ λίγο διάστημα πριν είχατε φέρει εδώ τον Κώδικα Δήμων και Κοινοτήτων, τον ψηφίσατε και βέβαια ερχόσαστε σήμερα σε πολύ σύντομο χρονικό διάστημα και κάνετε πάλι αλλαγές; Και σας λέμε: σε κάθε περίπτωση μελετήστε τα θέματα. Βάζετε εδώ διατάξεις -για να μιλήσω και για τους πρώην Βουλευτές- που εν πάση περιπτώσει, αυτά θα έπρεπε να δείτε πως τα βάζετε σε μια συνολική διαδικασία, για να μην υπάρχουν αυτές οι εξαιρέσεις που έχουν δημιουργηθεί όλα τα προηγούμενα χρόνια και να μην συκοφαντείται το πολιτικό σύστημα της χώρας. Και δεν έχετε την αντίληψη ότι πρέπει τουλάχιστον σ’ αυτήν την κατηγορία να μπουν τουλάχιστον όλοι όσοι έχουν κωλύματα εκλογιμότητας, αφού θέλετε να κάνετε διορθώσεις. Βάζετε ένα σωρό θέματα, τα οποία στην πράξη κάποιοι τα εκμεταλλεύονται με λαϊκίστικο τρόπο. Θα έπρεπε πραγματικά -και εγώ είμαι σύμφωνος- να καταργηθούν όλα τα πλεονεκτήματα που έχουν οι Βουλευτές. Ναι, να καταργηθούν, να καταργηθεί και η ασυλία και τα πάντα, αν πραγματικά θέλουμε να είμαστε σωστοί. Όμως, θα πρέπει να τα δούμε όλα κι όχι ό,τι έχει γίνει μέχρι σήμερα καλώς έχει γίνει. Αυτά είναι τα ζητήματα που θα έπρεπε να δει η Κυβέρνηση, αν είχε σκοπό να λειτουργήσει μέσα σε σωστό νομοθετικό πλαίσιο και με σωστές διαδικασίες. 
	Έρχομαι, όμως, και στα ζητήματα του σχεδίου νόμου, να πω δυο κουβέντες παρ’ όλο που έχουμε η δυνατότητα να μιλήσουμε και επί των άρθρων. Κάνετε παρατυπίες και προσπαθείτε να τις περάσετε. Γιατί όταν φέρατε εδώ το σχέδιο νόμου για το Δ΄ Κοινοτικό Πλαίσιο Στήριξης, το Ε.Σ.Π.Α. όπως λέμε, σας είπαμε: αξιοποιήστε τους θεσμούς που ήδη υπάρχουν από το Γ’ Κοινοτικό Πλαίσιο Στήριξης. Καταργείτε στην πράξη τους θεσμούς αυτούς, όπως τις αναπτυξιακές εταιρίες, για τις οποίες μίλησε η συνάδελφός μου πριν και για τις οποίες εμείς έχουμε μια εμπειρία ότι έχουν δημιουργήσει πραγματικά ένα πολύ σημαντικό και θετικό έργο και προσπαθείτε να βάλετε, με άλλες διαδικασίες, πάνω από διακόσιους «ημέτερους». Αυτό κάνετε στην πράξη, για να εξυπηρετήσετε το σχεδιασμό του ΕΣΠΑ, του Δ’ Κοινοτικού Πλαισίου Στήριξης. Εμείς, λοιπόν, σας λέμε ότι αν πραγματικά πιστεύετε ότι το κράτος έχει συνέχεια, αν  μπορείτε να αξιολογήσετε ποιοι είναι οι θεσμοί οι οποίοι έχουν αποδώσει, αξιοποιήστε τους. Αν υπάρχουν θεσμοί οι οποίοι δεν μπορούν να αποδώσουν, βεβαίως να τους καταργήσουμε. Δεν κάνετε, όμως, αυτό.  Προσπαθήσατε να καταργήσετε ό,τι υπάρχει από το παρελθόν, να δημιουργήσετε κάτι εντελώς καινούργιο, για να συμβάλετε μ’ αυτόν τον τρόπο στην εξυπηρέτηση κομματικών φίλων και «ημετέρων». Ε, αυτή την πολιτική την αντιλαμβάνονται οι πολίτες, την αντιλαμβάνεται η κοινωνία, και γι’ αυτό αντιδρά με αυτήν την οργή. Και δεν είναι η κρίση πρωτοφανής εξαιτίας του ότι κάποιοι αντιδρούν. Η κρίση είναι πρωτοφανής γιατί υπάρχει μια Κυβέρνηση που με πρωτοφανείς τρόπους προσπαθεί να περάσει πεπαλαιωμένες αντιλήψεις και με παλιά εργαλεία να λύσει σύγχρονα ζητήματα.
      Ευχαριστώ πολύ. 
(Χειροκροτήματα από την πτέρυγα του ΠΑ.ΣΟ.Κ. )
      ΠΡΟΕΔΡΕΥΩΝ (Γεώργιος Σούρλας):   Ευχαριστούμε τον κ. Στρατάκη.
      Ο κύριος Κατσιφάρας έχει το λόγο, με την αγόρευση του οποίου ολοκληρώνονται και οι πρωτολογίες κι όσοι έχετε διάθεση θα δευτερολογήσετε.  
	ΑΠΟΣΤΟΛΟΣ ΚΑΤΣΙΦΑΡΑΣ: Κύριοι συνάδελφοι, η χώρα μας βρίσκεται σε μια ιδιαίτερα κρίσιμη στιγμή. Δοκιμάζεται σήμερα το σύνολο του πολιτικού συστήματος, η αξιοπιστία και η ικανότητα του δημοκρατικού μας συστήματος να ξαναφέρει χαρά, ελπίδα και προοπτική στη χώρα. 
      Για την Κυβέρνηση η κοινωνία έχει βγάλει τις αποφάσεις της. Βλέπει και παρακολουθεί την ανικανότητά της, βλέπει και παρακολουθεί την πλήρη αδυναμία της να κυβερνήσει τη χώρα. Αυτό η κοινωνία το έχει κατανοήσει. Αυτό επίσης που ζητά από μας, από το σύνολο των πολιτικών δυνάμεων, είναι να ανταποκριθούμε σ’ αυτή την ιδιαίτερα κρίσιμη στιγμή στην νέα πρόκληση και να δώσουμε την προοπτική. 
      Η χώρα μας βρίσκεται σε αναστάτωση από τον άδικο χαμό ενός νέου παιδιού από σφαίρα οργάνου του κράτους. Και αυτό δεν το δικαιολογεί η κοινωνία. Ουδείς μπορεί εν μέσω Δημοκρατίας να στερεί το δικαίωμα στη ζωή, και πάνω απ’ όλα τα όργανα του κράτους, τα οποία πρέπει να είναι στην υπηρεσία των πολιτών. 
      Οργή και αγανάκτηση νιώθει ο ελληνικός λαός για το κράτος και τη λειτουργία του, για την αντίληψή του, για τις πρακτικές του, για το τι ιδεολογία παράγει. Οργή και αγανάκτηση νιώθει  ο ελληνικός λαός για τη βία απ’ όπου και αν προέρχεται, από το κράτος ή από μεμονωμένα, κρυπτόμενα άτομα. 
      Η Δημοκρατία θέλει φως, θέλει απόψεις που να στέκονται. Αυτές την ενισχύουν. Και θέλει και μπροστάρηδες. Δεν θέλει κρυπτόμενους. Αυτοί υπηρετούν το κράτος που θέλει να ολισθαίνει στον αυταρχισμό. Αυτές τις αντιλήψεις υπηρετούν, τις συντηρητικές αντιλήψεις.
    Η κοινωνία νοιώθει αγανάκτηση για τις αδικίες τις κοινωνικές, τις οικονομικές, για την απαξίωση της παιδείας, της υγείας, της πρόνοιας, για την άρση των δυνατοτήτων να μεταφέρει την εξουσία πιο κοντά στο λαό.
    Κύριε Υπουργέ, η πολιτική σας χαρακτηρίζεται από αδιαφάνεια παντού, από την κλοπή και τις λεηλασίες της δημόσιας περιουσίας και του δημόσιου πλούτου, από τη φτώχεια και από τη συσσωρευμένη αγανάκτηση γιατί προσβάλλετε με αυτές τις πολιτικές και με αυτές τις αποφάσεις την κοινή λογική, τη νοημοσύνη, το δικαίωμα για ισονομία και για ελπίδα. Δεν ελπίζει σήμερα η κοινωνία από εσάς. Από εμάς αναζητεί. Από το σύνολο των πολιτικών δυνάμεων. 
    Υπονομεύετε την κοινωνική συνοχή, κύριε Υπουργέ. Την έχετε καταρρακώσει. Ουσιαστικά σήμερα η χώρα δεν κυβερνάται. Λεηλατείται και απαξιώνεται. Απαξιώνεται το κύρος της χώρας όχι μόνο στο εξωτερικό, γιατί έχουμε ανάγκη τις διεθνείς δυνάμεις, αλλά απαξιώνεται στον ίδιο τον Έλληνα η χώρα του -και αυτό είναι το χειρότερο- μέσα απ’ αυτές τις συγκεκριμένες πρακτικές. Δεν έχετε, όμως, ένα δικαίωμα: Να στερήσετε την ελπίδα από τον ελληνικό λαό. 
    Η Δημοκρατία, κύριε Υπουργέ, ξέρετε, στηρίζεται όχι στα όργανα του κράτους. Στηρίζεται στη συμμετοχή και στην αφύπνιση. Και εσείς σήμερα ήρθατε με το διάγγελμα του Πρωθυπουργού να ζητάτε να σταματήσει η αφύπνιση του κόσμου, να μη συμμετέχουν αύριο οι εργαζόμενοι, οι θεσμοί, οι φορείς, σ’ αυτό το κάλεσμα για τη θωράκιση της δημοκρατίας. Ζητάτε να το αφήσετε μόνο στα όργανα του κράτους, δηλαδή στον αυταρχισμό της δημοκρατίας. Και αυτό είναι ένα ολίσθημα. 
    Εγώ θυμάμαι  πολύ μικρός την εποχή που τα ίδια έκανε η Νέα Δημοκρατία, το 1978, με το ν.815. Το ίδιο κάνατε. Ίδιες πρακτικές. Απαγορεύατε τις συγκεντρώσεις. Οι πολίτες και έκαναν συγκεντρώσεις και τις περιφρούρησαν και έδωσαν προοπτική και εδραίωσαν τη δημοκρατία. Δεν έχασε η δημοκρατία απ’ αυτά. Η δημοκρατία κινδυνεύει όταν μένει σε παρακρατικές δυνάμεις, όταν μένει σε αυτόκλητους υπερασπιστές και όταν στερεί τη συμμετοχή και την αγωνία του κόσμου. 
    Κύριε Υπουργέ, φέρνετε ένα νομοσχέδιο και ουσιαστικά αναπαράγετε τις ίδιες λογικές με τα άλλα νομοσχέδια. Λέτε: «Αναβαθμίζω το θεσμό της Δημοτικής Αστυνομίας». Αλήθεια, για ποια αναβάθμιση, κύριε Υπουργέ, μιλάτε; Για το πώς θα τους ξεχωρίσετε από το ενιαίο σώμα της Τοπικής Αυτοδιοίκησης; Και πού λέτε; Θα έχετε προνομιακό ρόλο στα γαλόνια και όχι στις αρμοδιότητες. Δώστε αρμοδιότητες παραπάνω, να έχουν προνομιακό ρόλο. Όχι να τους ξεχωρίζετε στο πώς θα καθορίζεται η ιεραρχία, δηλαδή η εξουσία. Φέρτε διατάξεις που να ελέγχουν αυτές τις εξουσίες, για να ενισχύσουμε τη δημοκρατία μας.
    Κύριε Υπουργέ, είστε καθηλωμένος σε μια πολύ βαθιά, ξεπερασμένη συντηρητική προσέγγιση. Φέρνετε ένα νέο συμβούλιο για την ασφάλεια πολιτικής προστασίας. Κύριε Υπουργέ, έχουμε κάνει το χρέος μας σε μια εποχή ιδιαίτερα κρίσιμη το πώς θα έχουμε αντίληψη και πολιτικές και μέτρα για την πολιτική  προστασία, όταν έχουμε ακραία καιρικά φαινόμενα, όταν έχουμε κλιματικές αλλαγές, όταν έχουμε πάρα πολύ σοβαρά ζητήματα; Να φτιάξετε ένα όργανο και να τις αντιμετωπίσετε. Να προσλάβετε πάλι είκοσι πέντε; Πάλι αδικίες; Τους ημέτερους. Δεν έχετε διδαχθεί τίποτα!
    Αυτό το νομοσχέδιο έπρεπε να το πάρετε πίσω. Μικροπολιτική, μικρορουσφετάκια, ξεπερασμένες αντιλήψεις, καταδικασμένες, αλλά πάνω απ’ όλα εδραιώνεται μία αντίληψη και αυτό είναι το επικίνδυνο για την κοινωνία. Αυτή την αντίληψη πολεμάει η κοινωνία. Γι’ αυτό ο μισός κόσμος είναι στους δρόμους. 
    Κύριε Υπουργέ, δείτε το θέμα της μεταναστευτικής πολιτικής. Δείτε το πολύ πιο σοβαρά όσο είστε Κυβέρνηση. Δεν μπορεί να φέρνετε μια διάταξη και να λέτε «επί μακρόν παραμένοντες». Τι σημαίνει αυτό, κύριε Υπουργέ; Έχουν δικαίωμα τα παιδιά που έχουν γεννηθεί στη χώρα μας, που είναι από άλλη χώρα μετανάστες, παίζουν στις γειτονιές μας, ζουν με τα δικά μας τα παιδιά, είναι Έλληνες πολίτες, ξέρουν Ελληνικά και δεν ξέρουν πολλές φορές ακόμα τη μητρική τους γλώσσα; Δεν ξέρουν τι σημαίνει αυτό γι’ αυτούς. Δεν ξέρουν τι αδικία φέρνετε «επί μακρόν παραμένοντες». 
    Το μεταναστευτικό, κύριε Υπουργέ, είναι πολύ σοβαρό θέμα. Είναι θέμα εθνικό για τη χώρα μας. Ξεπερνά την Κυβέρνησή σας. Είναι θέμα εθνικό και ως τέτοιο πρέπει να το δούμε. Σε μια ανοικτή κοινωνία, με ίσα δικαιώματα, με ίσες ευκαιρίες. Αν θέλουμε να έχουμε κοινωνία συνοχής. 
    Τις θέσεις μας δεν τις παίρνει ο μετανάστης εργασίας. Το σύστημά μας παράγει τη μικρότερη αμοιβή με το μετανάστη. Όλη η ανάπτυξη έχει γίνει με δούλους, ιστορικά, όχι μόνο σήμερα. Όμως, οι δημοκρατίες όταν είναι ώριμες, όταν σέβονται τον άνθρωπο, μπορούν πραγματικά να έχουν ένα μέλλον. Και μέλλον θα έχει η ελληνική χώρα, όταν θα έχει μέλλον ο ελληνικός λαός. Όταν θα έχει μέλλον η δημοκρατία μας, όταν θα υπάρχει ανεκτικότητα, σεβασμός και δημοκρατία δεν σημαίνει ποτέ να στερείς τα δικαιώματα του άλλου. Να ξέρεις, όμως, τι πρέπει να περιφρουρήσεις. 
    Κύριε Υπουργέ, είναι ένα νομοσχέδιο κατώτερο των αναγκών και προκλητικό για την εποχή που ζούμε. Σας λέω και κάτι ακόμα και τελειώνω. Αφυνπιστείτε! Είναι ιστορικές οι ευθύνες που έχετε. Δεν σας φταίει τίποτα η χώρα, η νεολαία μας και το μέλλον!
    Ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κατσιφάρα. 
     Το λόγο έχει ο Κοινοβουλευτικός Εκπρόσωπος του ΛΑ.Ο.Σ. κ. Ροντούλης για τέσσερα λεπτά.
     ΑΣΤΕΡΙΟΣ ΡΟΝΤΟΥΛΗΣ: Δεν θα έπαιρνα το λόγο, κύριε Πρόεδρε, αν δεν είχαμε προκληθεί κατ’ αυτόν τον τρόπο από τους αξιοτίμους εκπροσώπους του ΠΑ.ΣΟ.Κ. Εμείς θα αναμέναμε από τους εκπροσώπους της μείζονος Αντιπολιτεύσεως σε κρίσιμες στιγμές σαν κι αυτές που ζούμε να επιδείξουν μια στάση νηφαλιότητας και αυτοσυγκράτησης. 
     Τουναντίον, τι είδαμε; Είδαμε πύρινους λόγους που σκόπευαν –ένα σκοπό είχαν- στη στυγνή ψηφοθηρία. Αυτή είναι η πραγματικότητα. Και βεβαίως, δεν θα αντλήσουν πολιτικά και κομματικά οφέλη από μια τέτοιου είδους συμπεριφορά, αλλά θα πρέπει να καταλάβουν επιτέλους ότι άλλο οι κοινωνικοί αγώνες και άλλο οι βανδαλισμοί. Πόσες φορές πρέπει να κάνουμε τη διάκριση αυτή, για να γίνουμε κατανοητοί και αντιληπτοί; 
     Παρακολουθώντας τον αξιότιμο κύριο Σγουρίδη, ο οποίος είπε ότι υπάρχει ένα έλλειμμα δημοκρατίας, θέλω να ρωτήσω από πού εκπηγάζει αυτό το έλλειμμα δημοκρατίας, αγαπητοί συνάδελφοι, κατά τα λεγόμενα του κ. Σγουρίδη; Από τον κομματισμό. Βεβαίως, περίμενα ότι θα έκανε και μια αυτοκριτική. Διότι το κομματικό κράτος δημιουργήθηκε και ανδρώθηκε στη δική σας διακυβέρνηση, κύριοι του ΠΑ.ΣΟ.Κ.! Το ξεχάσατε αυτό το πράγμα; Δηλαδή είστε άμοιροι ευθυνών για τον άκρατο κομματισμό και τώρα οδύρεστε και κάνετε τις μωρές παρθένες, ότι δεν φέρετε καμμία ευθύνη για τον κομματισμό που πλήττει τη δημοκρατία μας; Θα πρέπει να καταλάβετε και τις δικές σας ευθύνες κα να κάνετε αυτοκριτική. 
     Παρακολούθησα τον κ. Στρατάκη και έμεινα έκπληκτος, διότι ακούσαμε την εξής θεωρία: δεν ξέρω αν είναι και η επίσημη θέση το ΠΑ.ΣΟ.Κ., αλλά κατεγράφη στα Πρακτικά και θα πρέπει να σας την πω τώρα, για να καταλάβετε και οι ίδιοι τι ειπώθηκε από συνάδελφό σας. Είπε ότι η Νέα Δημοκρατία ακολουθεί τη μέθοδο των πυρκαγιών του περασμένου καλοκαιριού, για να κερδίσει ψήφους. Δηλαδή όλο αυτό το κλίμα που βλέπουμε έξω στο πεζοδρόμιο, όλους αυτούς τους βανδαλισμούς τους πυροδοτεί η Νέα Δημοκρατία. 
     Κοιτάξτε να δείτε. Υπάρχει αντιπολιτευτικός οίστρος. Το κατανοώ. Ντε και καλά θέλετε να γίνετε κυβέρνηση όσο το δυνατόν πιο σύντομα. Και αυτό το κατανοώ. 
    Αλλά το να λέτε ένα οποιοδήποτε κοινοβουλευτικό κόμμα, δεν λέω για την Κυβέρνηση, ένα κόμμα του ελληνικού Κοινοβουλίου, ότι είναι πίσω από αυτά τα έκτροπα, από αυτούς τους βανδαλισμούς, για να ψηφοθηρήσει, ε, αυτό πάει πολύ! Φεύγει από τα όρια της αντιπολιτευτικής τακτικής και του αντιπολιτευτικού ίστρου. 
    Τελειώνοντας, κύριε Πρόεδρε, θα ήθελα να πω το εξής: κατηγορήθηκε επίσης ο Λαϊκός Ορθόδοξος Συναγερμός για ρατσιστική συμπεριφορά και στάση. 
    Δεν υπάρχει από την πλευρά μας, κύριοι του ΠΑ.ΣΟ.Κ., κανένας ρατσισμός, καμία μισαλλοδοξία, κανένα μίσος για την ετερότητα. ‘Όμως, θα πρέπει να καταλάβετε  ότι το μεταναστευτικό είναι ένα ζήτημα μείζονος σημασίας για το ελληνικό έθνος. Και αυτό που μας διαφοροποιεί από εσάς είναι τούτο: ότι εσείς θέλετε μια πολυπολιτισμική, μια πολυεθνική κοινωνία, ενώ εμείς λέμε ότι η ελληνική πολιτεία είναι έθνος, είναι κράτος Ελλήνων. Και θέλουμε να διατηρηθεί, έθνος κράτος Ελλήνων. Σεβόμαστε τις απόψεις σας. Δεν σας προσάπτουμε καμμία ταμπέλα, αλλά πρέπει να καταλάβετε και εσείς ότι η υψίστη μορφή ρατσισμού είναι ο ετεροπροσδιορισμός του άλλου. Δεν σας επιτρέπουμε να μας αποκαλείτε ρατσιστές και μισαλλόδοξους, διότι όπως εμείς δεν σας βάζουμε ταμπέλες, δεν επιτρέπουμε, κύριε Πρόεδρε, και σε κανένα να μας βάζει ταμπέλες. Είναι η υψίστη μορφή ρατσισμού.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ροντούλη.
      Ο κ. Κεδίκογλου έχει το λόγο.
      ΣΥΜΕΩΝ ΚΕΔΙΚΟΓΛΟΥ: Θέλω απλώς να εκφράσω τη λύπη μου για μια δεύτερη φορά. ‘Ημουν ο πρώτος που εξέφρασε τη λύπη του αλλά και την οργή του για τα όσα συμβαίνουν. Δεν κρυβόμαστε πίσω από το δάκτυλό μας, αλλά λυπάμαι για όσα διαμείφθηκαν στη συνέχεια. 
      (Θόρυβος από την πτέρυγα του ΠΑ.ΣΟ.Κ.)
      Θα ήθελα να με ακούσετε λίγο αν μπορείτε. Κύριε Κατσιφάρα, αφορά εσάς. Άλλο έκκληση, άλλο απαγόρευση. Ο Πρωθυπουργός απηύθυνε μια έκκληση, κρίνοντας την κρισιμότητα των στιγμών. Δεν απαγορεύσαμε τίποτα. Απευθύναμε έκκληση στο αίσθημα ευθύνης. Το εκλαμβάνετε όπως θέλετε. 
      Αυτή τη στιγμή δοκιμάζεται η υπευθυνότητα όλων μας. Και οι κοκορομαχίες απαξιώνονται από τους πολίτες. Δεν θέλω να μπω σε συζητήσεις παρελθοντικές, ποιος φταίει, τι φταίει. Το αποτέλεσμα δεν τιμά κανέναν μας. Και μιλάω για τα δύο κόμματα εξουσίας. 
      Πιστεύω ότι ήταν ατυχής η έκφραση για ανάπτυξη με δούλους. Δε νομίζω ότι θέλει κανένας ανάπτυξη με δούλους.
      Για το μεταναστευτικό ρυθμίζουμε τα επείγοντα. Χρειάζεται ευρύτερη συζήτηση. Περισσότερα θα πω αύριο γιατί είναι και η ώρα τέτοια, αλλά είναι και οι στιγμές τέτοιες που δεν το επιτρέπου. Επειδή, όμως, δέχθηκα μια προσωπική αναφορά από το σεβαστό συνάδελφο Άδωνι Γεωργιάδη θέλω να του επισημάνω την έκθεση της Επιστημονικής Επιτροπής σε ό,τι αφορά την ανασφάλεια των Δημοτικών Αστυνομικών. Ορίζεται σαφώς ότι οι συγκεκριμένες αρμοδιότητες της Δημοτικής Αστυνομίας που ενέχουν κινδύνους, όπως ο έλεγχος των τροχαίων παραβάσεων, ή διάφοροι άλλοι έλεγχοι, ασκούνται παραλλήλως και από την Ελληνική Αστυνομία, ή το Λιμενικό Σώμα, με ανάθεση στη μεν και τη δε του συντονισμού των σχετικών ενεργειών στις περιπτώσεις αυτές. Θεσπίζεται δε υποχρέωση της Ελληνικής Αστυνομίας για παροχή συνδρομής στο προσωπικό της Δημοτικής Αστυνομίας. 
      Θα επαναλάβω, τα περί αμυντικού εξοπλισμού να τα συζητήσουμε αύριο. Αλλά είμαι κάθετος σε αυτό. Πιστεύω ότι πιο πολλά όπλα σε μια κοινωνία την καθιστούν πιο ανασφαλή. 
      Ευχαριστώ πολύ. Νομίζω ότι αύριο θα έχουμε πολλά περισσότερα να πούμε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κεδίκογλου.
      Ο κύριος Ντόλιος, εισηγητής του ΠΑ.ΣΟ.Κ., έχει το λόγο.
      ΓΕΩΡΓΙΟΣ ΝΤΟΛΙΟΣ: Σ’ αυτά που αναφέρθηκε ο κ. Υπουργός θα ήθελα να σταθώ και όχι σ’ αυτά που είπε ο κ. Ροντούλης τελευταία.
      Ο κύριος Υπουργός, μίλησε για παραπληροφόρηση. Θα έλεγα ότι την παραπληροφόρηση την επεχείρησε ο ίδιος επιλέγοντας κάποια θέματα. Και θέλω να γίνω συγκεκριμένος. Οι προσλήψεις μέσω της Ε.Ε.Τ.Α.Α.. Εγώ λέω γιατί να μοιραστούν στις περιφέρειες και στις νομαρχίες αυτοί οι υπάλληλοι και να μην προσληφθούν απευθείας από τις νομαρχίες και τις περιφέρειες. Θα υπάρξουν προβλήματα  εντοπιότητας, θα υπάρξουν διάφορα προβλήματα. Θεωρώ ότι είναι λάθος προσέγγισης. Θεωρώ ότι έχει σκοπιμότητα και θα αποδειχθεί εάν ο κύριος Υπουργός το αλλάξει ή όχι. Εάν το αλλάξει, δεν αλλάζει τίποτα επί της ουσίας και βεβαίως θα το ψηφίσουμε. 
      Υπάρχουν άλλα ζητήματα. Δεν είπε αλήθεια ο κύριος Υπουργός, όταν μίλησε για την παράταση του χρόνου λειτουργίας των δημοτικών επιχειρήσεων κοινωνικού προσανατολισμού. Γιατί γίνεται αυτή η παράταση, κύριε Υπουργέ; Γιατί δεν το λέμε; Η παράταση γίνεται για να μπορέσουν να πληρωθούν οι εργαζόμενοι μιας σειράς προνοιακών δραστηριοτήτων των δήμων, όπως είναι η βοήθεια στο σπίτι κ.λπ. Εμείς λέμε ναι σ’ αυτήν την παράταση, αλλά θα πρέπει η Κυβέρνηση να παραδεχθεί, γιατί είναι αναγκασμένη να την κάνει.
      Υπάρχουν και άλλη ζητήματα με τα οποία παραπληροφόρησε το Σώμα ο κύριος Υπουργός. Πρόγραμμα «Θησέας». Κύριε Υπουργέ, σε ποιους προϋπολογισμούς των τελευταίων ετών ο κρατικός προϋπολογισμός έχει διαθέσει για το πρόγραμμα «Θησέας» το ποσοστό που του αναλογεί, από το 2005 μέχρι σήμερα; Θα θέλαμε μια απάντηση. Αυτό είπε ο συνάδελφός μου ο κ. Αμοιρίδης. Εσείς με την απάντησή σας νομίζω ότι επιχειρήσατε να συσκοτίσετε τα πράγματα. 
      Υπάρχουν πολλά ζητήματα στα οποία θα μπορούσα να αναφερθώ και αφορούν τα άρθρα. Θα πω μόνο ένα ζήτημα, τις παραμεθόριες περιοχές. Δεν αναλαμβάνετε τις υποχρεώσεις, προσθέτετε και άλλες παραμεθόριες περιοχές. Τι θα γίνει -σας είχαμε επισκεφθεί και στο γραφείο σας- με το επίδομα της πρώτης κατοικίας των υπαλλήλων των Ο.Τ.Α. πρώτου και δεύτερου βαθμού; 
      Όσο γι’ αυτά που είπε ο κ. Ροντούλης, μάλλον ήθελε να δει και να ακούσει στις τοποθετήσεις των συναδέλφων μου αυτά τα οποία είπε. 
      ΑΣΤΕΡΙΟΣ ΡΟΝΤΟΥΛΗΣ: Είναι γραμμένα στα Πρακτικά.
      ΓΕΩΡΓΙΟΣ ΝΤΟΛΙΟΣ: Θέλω να κάνω μια αναφορά μόνο. Στους μεταναστευτικούς πληθυσμούς, στους προσφυγικούς πληθυσμούς, παρατηρούνται μεγαλύτερα ποσοστά παραβατικής συμπεριφοράς, όπως η επιστήμη έχει αποκαλύψει. Και το εξηγεί αυτό. Και οι Ελληνες μετανάστες στη Γερμανία έχουν περισσότερα διαζύγια, έχουν μεγαλύτερη παραβατική συμπεριφορά. Είναι απολύτως εξηγήσιμο. 
      Δεν είναι ώρα για κοινωνιολογικές προσεγγίσεις, αλλά νομίζω ότι ήταν άστοχη η επισήμανση του κυρίου Βορίδη, ότι το 50% των συλληφθέντων αφορά μετανάστες. ‘Ηταν άστοχη και οδηγεί τη σκέψη των ακροατών, όσων τον άκουσαν σε όχι καλά μονοπάτια. Χρειάζεται από συναδέλφους του κύρους του κυρίου Βορίδη, τον οποίο τιμώ ιδιαίτερα, να είμαστε πολύ προσεκτικοί. Υπό αυτήν την έννοια έγινε η τοποθέτηση του συναδέλφου κυρίου Στρατάκη. Δεν απέδωσε ρατσισμό, δεν ήταν αυτή η πρόθεση. Και θα ήθελα να είμαστε πολύ προσεκτικοί για να μη δημιουργούνται τέτοιου είδους εντάσεις. 
      ΑΣΤΕΡΙΟΣ ΡΟΝΤΟΥΛΗΣ: Ωραία, εντάξει.
      ΓΕΩΡΓΙΟΣ ΝΤΟΛΙΟΣ: Δεν έχω να πω τίποτε άλλο, κύριε Πρόεδρε, και κύριοι Υπουργέ. Στην επί των άρθρων συζήτηση θα αναφερθούμε με μεγαλύτερες λεπτομέρειες.
      ΠΡΟΕΔΡΕΥΩΝ (Γεώργιος Σούρλας): ‘Αλλωστε θα έχουμε και πολύ χρόνο γιατί είναι δύο οι συνεδριάσεις, αύριο και μεθαύριο. Να έχετε διάθεση να είστε στην Αίθουσα, όπως έχετε πολλοί εξ υμών. 
      Το λόγο έχει ο κ. Δρίτσας, ειδικός αγορητής του ΣΥ.ΡΙΖ.Α..
      ΘΕΟΔΩΡΟΣ ΔΡΙΤΣΑΣ: Ευχαριστώ, κύριε Πρόεδρε.
      Θα ήθελα, κύριε Πρόεδρε, να ρωτήσω τον κύριο Υφυπουργό γιατί δεν μου απάντησε σε αυτό που έθεσα με ιδιαίτερη έμφαση και νομίζω ότι είναι πάρα πολύ σαφής η υποχρέωση της Κυβέρνησης να απαντήσει.
      Υπάρχει ο νόμος 2101 του 1992, που κυρώνει τη «Σύμβαση για τα δικαιώματα του παιδιού» και θεσμοθετεί την παροχή της ιθαγένειας για όσα παιδιά γεννιούνται στην Ελλάδα, την αναγνώριση της ιθαγένειας και πολλά άλλα. Αυτό μια και είναι και θεσμοθετημένο ότι κατισχύει κάθε άλλης διάταξης δικαίου από τη στιγμή που κυρώθηκε ως διεθνής σύμβαση –και είναι γνωστό αυτό- δεν μπορεί να απαντηθεί με κανένα επιχείρημα ότι η Ευρωπαϊκή Ένωση και η Ευρωπαϊκή Επιτροπή δεν επιτρέπουν «μαζικές» λύσεις ή οτιδήποτε άλλο. Ή θα καταργήσετε αυτόν το νόμο, άρα και θα ακυρώσετε τη διεθνή σύμβαση ή θα την εφαρμόσετε. 
     Και από εκεί και πέρα ξετυλίγονται πολλά κουβάρια, που φθάνουν μέχρι τις μέρες που ζούμε αυτήν την περίοδο, από προχθές. Και φθάνουν και μέχρι το γεγονός ότι όντως, κύριε Πρόεδρε, συμμετέχουν -και δεν είναι 50% και δεν είναι νούμερα- πάρα πολλοί μετανάστες δεύτερης γενιάς σ’ αυτή την καταστροφική διαδικασία.
     ΠΡΟΕΔΡΕΥΩΝ (Γεώργιος Σούρλας): Όχι μόνο σ’ αυτό, αλλά και στην κλοπή.
     ΘΕΟΔΩΡΟΣ ΔΡΙΤΣΑΣ: Αφήστε την κλοπή.
     ΠΡΟΕΔΡΕΥΩΝ (Γεώργιος Σούρλας): Όχι, πρέπει να τα λέμε αυτά.
     ΘΕΟΔΩΡΟΣ ΔΡΙΤΣΑΣ: Στην τυφλή βία…
     ΠΡΟΕΔΡΕΥΩΝ (Γεώργιος Σούρλας): Πρέπει να τα λέμε αυτά.
     ΘΕΟΔΩΡΟΣ ΔΡΙΤΣΑΣ: Κύριε Πρόεδρε, αφήστε με να εκφραστώ. 
     ΠΡΟΕΔΡΕΥΩΝ (Γεώργιος Σούρλας): Ολοκληρώστε.
     ΘΕΟΔΩΡΟΣ ΔΡΙΤΣΑΣ: Χάνω και το χρόνο έτσι.
     ΠΡΟΕΔΡΕΥΩΝ (Γεώργιος Σούρλας): Είναι φοβερό να έρχονται στην Ελλάδα, να φιλοξενούνται και να ληστεύουν.
     ΘΕΟΔΩΡΟΣ ΔΡΙΤΣΑΣ: Κύριε Πρόεδρε, δώστε μου τη δυνατότητα να εκφραστώ. Ακούστε με.
     ΠΡΟΕΔΡΕΥΩΝ (Γεώργιος Σούρλας): Τα έχω δει και προσωπικά, τα έχω ζήσει.
     ΘΕΟΔΩΡΟΣ ΔΡΙΤΣΑΣ: Είμαι περήφανος γιατί ανήκω σ’ αυτήν την αριστερά που υπηρετώ, γιατί λέει την αλήθεια, είναι προβλεπτική, είναι διορατική, δεν παίζει με σκοπιμότητες ούτε με «ψηφαλάκια» στρατιωτικών, αστυνομικών, νοικοκυραίων ή οτιδήποτε άλλο, προς καμμία κατεύθυνση. Και πασχίζει για την πρόοδο αυτής της κοινωνίας και για τη λύτρωσή της και για την αρμονία της και για την κατοχύρωση δικαιωμάτων. Ξέρει καλά αυτή η αριστερά ότι η τυφλή βία ενισχύει τον συντηρητισμό, ενισχύει τα φοβικά σύνδρομα, τα οποία εκμεταλλεύεται η Κυβέρνηση σήμερα και ο Πρωθυπουργός από χθες, προχθές και σήμερα πια και το ΛΑ.Ο.Σ., που πέντε μέρες λούφαζε, γιατί ήταν σοβαρό κόμμα, λέει. Αλλά πώς να απολογηθεί για μία δολοφονία από ένα αστυνομικό; Κι αυτές τις καταστροφές πράγματι τις καταδικάσαμε όλοι και συνεχίζουμε να τις καταδικάζουμε και εμείς τις υφιστάμεθα αυτές, γιατί ακριβώς αυτές ενισχύουν τον συντηρητισμό. Έρχεται αυτήν τη στιγμή μια συμμαχία Ν.Δ. και ΛΑ.Ο.Σ. -και απορώ πώς διευκολύνει αυτήν τη συμμαχία και το Κομμουνιστικό Κόμμα Ελλάδας- να κατηγορήσει τον ΣΥ.ΡΙΖ.Α. ότι χαϊδεύει τους κουκουλοφόρους ή διάφορα άλλα πράγματα.
     ΕΥΑ ΜΕΛΑ: Μη διαστρεβλώνετε αυτά που λέμε.
     ΘΕΟΔΩΡΟΣ ΔΡΙΤΣΑΣ: Διευκολύνει τη συμμαχία, είπα. Είμαι πολύ προσεκτικός και πάρα πολύ σεμνός και πολύ επιεικής, επίσης. 
     Απ’ αυτήν την άποψη θα καταλάβει πρώτα απ’ όλα το Ελληνικό Κοινοβούλιο, που έχει υποχρέωση, ότι το πρόβλημα είναι πολύ σοβαρό και η λύση του δεν θα είναι η καλύτερη εκπαίδευση της Αστυνομίας. Πολύ καλά εκπαιδευμένη είναι η Αστυνομία απ’ ό,τι δείχνει μέχρι τώρα. Όποιος στόχευσε χρόνια τώρα, πέτυχε το στόχο του. Επιτυχία 100% οι «ανεκπαίδευτοι» αστυνομικοί. Δυστυχώς 100% επιτυχία. Δεν σώθηκε ούτε ένας. Παρ’ όλα αυτά χρειάζονται μια εκπαίδευση και η Αστυνομία και η Κυβέρνηση και όλοι στη δημοκρατία όπως και μια επανεκπαίδευση.
     Κύριε Πρόεδρε, είναι κρίσιμες οι στιγμές, είναι σοβαρές οι στιγμές. Δεν μπορούμε να ενισχύουμε τους κατασταλτικούς μηχανισμούς για να αντιμετωπίσουμε κοινωνικά φαινόμενα, έστω κι αυτά τα τραγικά.
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Διέκοψα, κακώς, τον κ. Δρίτσα αλλά η σχέση μας με τη συνεχή παρουσία του εδώ μου δίνει αυτήν τη δυνατότητα. Για να μην παρεξηγηθώ ως προεδρεύων, πιστεύω ότι εκφράζω το σύνολο του Κοινοβουλίου όταν θα πω ότι δεν είμαστε ρατσιστές, ότι φιλοξενούμε και δεχόμαστε με απεριόριστη αγάπη και συμπάθεια τους άλλους που έρχονται, τους αλλοδαπούς. Αλλά πρέπει να πούμε και πιστεύω ότι εκφράζω όλους σας, ότι εκείνοι οφείλουν να μην αναμιγνύονται στα εσωτερικά μας. Δεν έχουν καμιά δουλειά να συμμετέχουν σε διάφορες συγκρούσεις και αντιπαραθέσεις και πολύ περισσότερο να συμμετέχουν σε βανδαλισμούς και λεηλασίες. Αυτό είναι το βασικό.
     (Χειροκροτήματα από την πτέρυγα του ΛΑ.Ο.Σ.)
     ΕΥΑ ΜΕΛΑ: Δεν φιλοξενούνται. Ζουν σαν τα…
     ΠΡΟΕΔΡΕΥΩΝ (Γεώργιος Σούρλας): Σας το λέω επειδή είμαι ένθερμος υποστηρικτής στο νομό μου περισσότερο από τον καθένα για τους αλλοδαπούς που έχουμε ή Αλβανούς ή Σέρβους ή Ρουμάνους. Και έχω το ηθικό δικαίωμα να πω να μη συμμετέχουν. Και πιστεύω σας εκφράζω όλους γιατί θεωρώ ότι τα ίδια πιστεύετε.
     ΓΕΩΡΓΙΟΣ ΝΤΟΛΙΟΣ: Δεν μας εκφράζετε όλους.
     ΘΕΟΔΩΡΟΣ ΔΡΙΤΣΑΣ: Είναι μηνύματα μισαλλοδοξίας.
     ΠΡΟΕΔΡΕΥΩΝ (Γεώργιος Σούρλας): Όχι, κύριε Δρίτσα, δεν είναι έτσι. Έρχονται στην Ελλάδα, τους παρέχουμε εργασία, μας βοηθούν οικονομικά. Δεν είμαστε ρατσιστές.
     ΑΣΤΕΡΙΟΣ ΡΟΝΤΟΥΛΗΣ: Έχουν ιατροφαρμακευτική περίθαλψη.
     ΠΡΟΕΔΡΕΥΩΝ (Γεώργιος Σούρλας): Δεν μπορεί τώρα να εμπλέκονται σε μια ιστορία.
     Ο κ. Γεωργιάδης έχει το λόγο.
     ΣΠΥΡΙΔΩΝ ΑΔΩΝΙΣ ΓΕΩΡΓΙΑΔΗΣ: Κύριε Πρόεδρε, ξεκινώ από το τελευταίο.
     Κύριε Δρίτσα και κύριε Ντόλιο, μάλλον δεν έχετε καταλάβει καλά τι έγινε. Όταν εγώ μιλούσα ως εισηγητής είπα ότι όπως ακούω στα ραδιόφωνα και τις τηλεοράσεις η μεγάλη πλειοψηφία αυτών που έκαναν το πλιάτσικο είναι αλλοδαποί. Όταν το είπα αυτό -όχι ότι είναι δική μου θέση, αλλά το άκουσα στα ραδιόφωνα και τις τηλεοράσεις- πεταχτήκατε από κάτω με επικεφαλείς διαφόρους συναδέλφους του ΠΑ.ΣΟ.Κ. απ’ ό,τι θυμάμαι τον κ. Σγουρίδη και κανά δυο άλλους και τον κ. Δρίτσα, και είπατε «όχι δεν είναι έτσι, τι είναι αυτά που λέτε». Και εγώ ανακάλεσα και είπα «βρε παιδιά, αν κάνω λάθος, λιγότεροι».
     ΓΕΩΡΓΙΟΣ ΝΤΟΛΙΟΣ: Κακώς το είπατε.
     ΣΠΥΡΙΔΩΝ ΑΔΩΝΙΣ ΓΕΩΡΓΙΑΔΗΣ: Το αν είναι καλώς ή κακώς, είναι δικός μου λογαριασμός.
     ΘΕΟΔΩΡΟΣ ΔΡΙΤΣΑΣ: Να συνεννοηθούμε…
     ΣΠΥΡΙΔΩΝ ΑΔΩΝΙΣ ΓΕΩΡΓΙΑΔΗΣ: Κύριε Δρίτσα, μη με διακόπτετε.
     ΠΡΟΕΔΡΕΥΩΝ (Γεώργιος Σούρλας): Άμα τα λέει λάθος είναι καλύτερα να ακούγεται χωρίς διακοπή.
     ΣΠΥΡΙΔΩΝ ΑΔΩΝΙΣ ΓΕΩΡΓΙΑΔΗΣ: Όταν βγήκα από δω και ανεβαίνοντας πάνω, ο τηλεοπτικός σταθμός «MEGA» και συγκεκριμένα η κ. Όλγα Τρέμη είπε -μπορείτε να πείτε ότι η κ. Όλγα Τρέμη είναι ρατσίστρια, ΧΡΥΣΑΥΓΗτισσα, ακραία, ό,τι θέλετε- ότι δυστυχώς επιβεβαιώνεται ότι το 50% των συλληφθέντων για το πλιάτσικο είναι αλλοδαποί. Και ο κ. Βορίδης, ο οποίος ήταν προσκεκλημένος σε παράθυρο στο «MEGA» και εκείνη την ώρα το άκουσε, ανέφερε ότι αυτό που είπα εγώ ως εισηγητής και είχα ισχυριστεί είναι αληθές. Τώρα μπορεί ο κ. Ντόλιος να λέει ότι κακώς το είπε ο κ. Βορίδης. 
     Κύριε Ντόλιο μου, εδώ το ακούσαμε εμείς οι δέκα, άντε και όσοι βλέπουν το κανάλι της Βουλής αυτή την ώρα, άλλοι χίλιοι. Όταν το είπε το «MEGA» που το βλέπει ένα εκατομμύριο κόσμος, ο κ. Βορίδης σας πείραξε; Για να μιλάμε, κύριε συνάδελφε, σοβαρά.
     Ή θα δείτε την πραγματικότητα και αν δεν αντιμετωπίσουμε την πραγματικότητα που είναι το μεταναστευτικό πρόβλημα, θα έρθει η ώρα που στην Ελλάδα θα έχουμε ρατσισμό πραγματικό και θα είστε οι αποκλειστικοί υπεύθυνοι γι’ αυτό ή θα προλάβουμε αυτό το πρόβλημα αντιμετωπίζοντάς το.
     (Χειροκροτήματα από το ΛΑ.Ο.Σ.)
     Όταν ακούει κάποιος που γνωρίζει εμένα ότι υπάρχει μυστική συμμαχία μεταξύ ΛΑ.Ο.Σ.-Κ.Κ.Ε., ε, να διατηρήσουμε κάποιο ίχνος σοβαρότητας.
     (Χειροκροτήματα από την πτέρυγα του ΛΑ.Ο.Σ.)
     Μ’ έχουν κατηγορήσει στη ζωή μου για πάρα πολλά πράγματα, αλλά κομμουνιστή δεν μ’ έχουν πει ποτέ. 
     ΘΕΟΔΩΡΟΣ ΔΡΙΤΣΑΣ: Είπα ΛΑ.Ο.Σ.- Νέα Δημοκρατία.
     ΣΠΥΡΙΔΩΝ ΑΔΩΝΙΣ ΓΕΩΡΓΙΑΔΗΣ: Πρέπει να σας πω ότι αν εμένα με πείτε κομμουνιστή το θεωρώ πολύ μεγάλη ύβρη και προσβολή. Δεν θέλω να το ακούω. Δεν είμαι κομμουνιστής. Ουδέποτε ήμουν και δεν μου αρέσει ο κομμουνισμός.
     ΘΕΟΔΩΡΟΣ ΔΡΙΤΣΑΣ: Δεν είναι προσβλητικό. Είναι τίτλοι τιμής. Αλλά εσείς βεβαίως δεν δικαιούσθε να τους φέρετε.
     ΣΠΥΡΙΔΩΝ ΑΔΩΝΙΣ ΓΕΩΡΓΙΑΔΗΣ: Έρχομαι, λοιπόν, στην ουσία. Εάν τώρα μπείτε –για να δείτε πόσο φταίτε και πόσο εκτεθειμένη είστε- στο in.gr, τώρα αυτή τη στιγμή που μόλις μπαίνεις μέσα γράφει «σε συνεργασία με την ανοιχτή πόλη του κ. Τσίπρα», θα δείτε ότι η πρώτη σελίδα έχει οδηγίες πώς να φοράς την κουκούλα για να μην εισπνέεις τα δακρυγόνα. Δεν είναι αυτή στήριξη φανερή, δημόσια του ΣΥ.ΡΙΖ.Α. στους κουκουλοφόρους; 
     Κι αύριο, κύριε Πρόεδρε, δεσμεύομαι να καταθέσω στη Βουλή αφίσα των αναρχικών στα Ιωάννινα –που ήταν η πρώτη πόλη που καταστράφηκε μετά την Αθήνα- όπου έχουν συγκέντρωση η κουκουλοφόροι-αναρχικοί και από κάτω είναι «αναρχικές ομάδες» και φαρδιά πλατιά δίπλα «η νεολαία του ΣΥ.ΡΙΖ.Α.».
      Δεν είχα σκοπό να σας τα φέρω, αλλά αφού μας προκαλέσατε, θα απολογηθείτε κύριοι. Είστε εκτός  κοινοβουλευτικού τόξου. 
      ΘΕΟΔΩΡΟΣ ΔΡΙΤΣΑΣ: Έτσι ε; Σε σας θα απολογηθούμε; 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ:  Όχι σε μας, σε αυτούς που κάηκαν έξω, κύριε Δρίτσα....
      ΘΕΟΔΩΡΟΣ ΔΡΙΤΣΑΣ: Τι λέει, κύριε Πρόεδρε; 
      ΠΡΟΕΔΡΕΥΩΝ (Γεώργιος Σούρλας): Σχήμα λόγου. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: …και θα εξηγήσετε πώς γίνεται στην ίδια αφίσα των κουκουλοφόρων να είναι οι κουκουλοφόροι και η νεολαία του Συνασπισμού. 
      ΘΕΟΔΩΡΟΣ ΔΡΙΤΣΑΣ: Είναι σοβαρό κόμμα που λούφαξε πέντε μέρες;
      ΠΡΟΕΔΡΕΥΩΝ (Γεώργιος Σούρλας): Τι να κάνω; Να υπαγορεύσω το τι θα λέτε ο καθένας; Δεν γίνεται. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Θα πάτε σε αυτούς που καταστράφηκαν, κύριε Δρίτσα. Θα το φέρω στα Πρακτικά. Και αφού το φέρω, να απαντήστε εσείς, γιατί το έγραψαν μαζί με τους κουκουλοφόρους. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Γεωργιάδη. Να πούμε τα υπόλοιπα αύριο; 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Όχι, κύριε Πρόεδρε, θα μιλήσω για λίγα δευτερόλεπτα, για να κλείσουμε αυτό το θέμα.
      Κύριε Υπουργέ, εκτεθήκατε ανεπανόρθωτα. Δεν απαντήσατε στο θέμα του οπλισμού στο ΛΑ.Ο.Σ.. Σας το είπα και δεν το καταλάβατε. Ο κ. Νικήτας Κακλαμάνης το έθεσε. Πείτε, λοιπόν, σε αυτή τη Βουλή ότι αποκηρύσσετε τον Δήμαρχο που εκλέξατε στην Αθήνα. Ο κ. Νικήτας Κακλαμάνης είπε ότι η Δημοτική Αστυνομία πρέπει να φέρει αμυντικό οπλισμό. Εάν το αποκηρύσσετε, πείτε το. Τα άλλα αύριο. 
      Ευχαριστώ πολύ 
      (Χειροκροτήματα από την πτέρυγα του Λαϊκού Ορθόδοξου Συναγερμού) 
      ΠΡΟΕΔΡΕΥΩΝ (Γεώργιος Σούρλας): Η κυρία Μελά έχει το λόγο και θα ολοκληρώσετε εσείς, κύριε Υπουργέ. 
      ΕΥΑ ΜΕΛΑ: Δεν είμαι ειδική αγορήτρια…
      ΠΡΟΕΔΡΕΥΩΝ (Γεώργιος Σούρλας): Έχετε δικαίωμα να δευτερολογήσετε. 
      ΕΥΑ ΜΕΛΑ: Παίρνω το λόγο, κύριε Πρόεδρε, γιατί εδώ λέγονται πράγματα που πραγματικά ξεσκεπάζουν πολιτικές και προθέσεις. Κατ’ αρχάς, αν και δεν μου αρέσει να απαντώ στον κ. Γεωργιάδη, γιατί ο καθένας ακούγοντάς τον βγάζει τα συμπεράσματά του για την ιδεολογία του ΛΑ.Ο.Σ., θέλω να πω ότι ο «κομμουνιστής» είναι τίτλος τιμής και καλά θα κάνει να κάνει οικονομία όταν λέει αυτήν τη λέξη ο κ. Γεωργιάδης. 
      Δεύτερον, μια και κάναμε μια γενικότερη συζήτηση με αφορμή το νομοσχέδιο για τη Δημοτική Αστυνομία, όλα αυτά τα μέτρα καταστολής που συνεχώς διευρύνονται –το είπαμε και στις ομιλίες μας και το ξανατονίζουμε- απώτερο στόχο έχουν την καταστολή των λαϊκών ελευθεριών. Γι’ αυτό και διευρύνθηκαν οι αρμοδιότητες και ο ρόλος των σεκιουριτάδων, γι’ αυτό και διευρύνεται ο ρόλος της Δημοτικής Αστυνομίας, γι’ αυτό και συζητήσαμε και αποφασίσατε για τους ειδικούς φρουρούς αυτά που αποφασίσατε και εμείς στις 16 Σεπτεμβρίου –και υπάρχει στα Πρακτικά η φράση- είπαμε «τι θα γίνει αν κλάψουν μητέρες από το χέρι ενός ειδικού φρουρού». Ψάξτε το και θα το βρείτε στα Πρακτικά της Βουλής. Και δυστυχώς η ζωή μας επαληθεύει. 
      Εγώ θα κλείσω με μια φράση, σε σχέση με τους μετανάστες και τους αλλοδαπούς. Δεν φιλοξενούνται στη χώρα μας, κύριε Πρόεδρε, ζουν σε άθλιες συνθήκες, αφιλόξενα οι περισσότεροι, παράνομοι, έρμαια των δουλεμπόρων, έρμαια της μαύρης εργασίας, ένα μέρος τους, πολύ μικρό, έχει νομιμοποιηθεί και επίσης είμαστε από τις χώρες που είμαστε πάρα πολύ δύσκολες στη χορήγηση ασύλου. Θεωρούμε ότι ακριβώς η νομιμοποίηση των μεταναστών και τα ίσα δικαιώματα στη δουλειά και στη ζωή -και αν θέλετε να πάρει το κράτος τη μέριμνα- ώστε να ζουν όπως οι Έλληνες εργαζόμενοι και να μετέχουν σε αυτήν τη χώρα στην οποία ζουν, είναι αναγκαιότητα. Γιατί, για μας, οι μετανάστες και η μεταναστευτική πολιτική γενικά της Ευρωπαϊκής Ένωσης κυριολεκτικά χτυπάει συνολικότερα, χτυπώντας τους μετανάστες, το εργατικό λαϊκό κίνημα. Δεν σώζεται ο Έλληνας εργαζόμενος με το να χτυπιέται ο μετανάστης. Αντίθετα. 
      Όσο για τα πλιάτσικα και όλα αυτά που ακούστηκαν, οφείλουμε να μη μεταφέρουμε και να μην εκμεταλλευόμαστε τις δύσκολες αυτές ώρες, που κάποιοι πιθανόν εξαθλιωμένοι πολίτες έτρεξαν να εκμεταλλευτούν τα σπασμένα μαγαζιά,  και να γενικεύουμε και να καλλιεργούμε αντιλήψεις που εν τέλει χτυπάνε τον ίδιο το λαό, τους ίδιους τους εργαζόμενους. Εμείς πάντως πιστεύουμε ότι η απάντηση σε όλα αυτά που συμβαίνουν είναι ένα οργανωμένο διεκδικητικό, ανυποχώρητο, ανυπάκουο και καλά περιφρουρημένο λαϊκό κίνημα. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο, για να ολοκληρώσουμε για απόψε τη συζήτηση του νομοσχεδίου.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Δεν θα απαντήσω μόνο σε αυτά τα ερωτήματα, τα οποία  τέθηκαν στις δευτερολογίες από τους αγορητές.
      Θέλω πρώτ’ απ’ όλα να πω τούτο: Σύμφωνα με τις διατάξεις του προεδρικού διατάγματος 135/2006 θεσπίζονται αξιοκρατικές διαδικασίες για  την πρόσληψη αυτών που θα υπηρετήσουν στη Δημοτική Αστυνομία. Εάν υπάρχει αντίρρηση σε αυτό, προκαλώ τον οποιονδήποτε να πει ότι δεν είναι έτσι. 
      Δεύτερον, με τον ν. 2527/1997 –να σας θυμίσω ποιος ήταν Κυβέρνηση το 1997- ο οποίος αντικατέστησε το άρθρο 14 του ν. 2190, του νόμου Πεπονή όπως λέει ο κόσμος, θα προσληφθούν διακόσια άτομα, προκειμένου να στελεχώσουν τις περιφέρειες με ειδικότητες πληροφοριακής, ώστε να προχωρήσει το Ε.Σ.Π.Α.. 
      Ο κ. Στρατάκης πριν πυροδότησε και δημιούργησε εντυπώσεις. Αυτές οι εντυπώσεις είναι που δημιουργούν την οργή. Διότι όταν ο νέος δεν βλέπει μπροστά του μέλλον και λέει ότι όποιος έχει «μπάρμπα στην Κορώνη» μπορεί να διοριστεί, αυτό και εμένα μου δημιουργεί οργή και αγανάκτηση. Εάν δεν το πείτε αυτό, κύριε συνάδελφε, και πείτε ότι υπάρχει διαδικασία η οποία δεν μπορεί να παρακαμφθεί και ότι δεν μπορεί κανείς από εμάς εδώ να βάλει τον γιό του ή τον ανιψιό του με αυτήν τη διαδικασία που ψηφίζουμε σήμερα, τότε θα ανακουφιστεί ο νέος, ο οποίος αγωνιά για το αύριο. Αυτή είναι η δική μου άποψη και την καταθέτω. Μεγάλη ζημιά κάνετε με αυτήν την τακτική σας. 
      Τρίτον, για το «Θησέα» που μου ζητήσατε εξηγήσεις, δεν είπε αυτό ο τέως Δήμαρχος Κατερίνης κ. Αμοιρίδης. Είπε ότι τα χρήματα που είναι για το «Θησέα», τα πήρε η Κεντρική Διοίκηση και τα έβαλε σε άλλη δουλειά και καλύπτει τμήμα του δημοσίου χρέους, ενώ είναι τμήματα της Αυτοδιοίκησης -σας επαναλαμβάνω ότι αυτό είναι ψευδές- και ότι αυτά τα 502.000.000 ευρώ είναι κλειδωμένα για την  Τοπική Αυτοδιοίκηση.  Η Κεντρική Διοίκηση έχει φανεί συνεπής προς τον νόμο και έχει βάλει τη συνεισφορά της, που δεν είναι χρήματα της Αυτοδιοίκησης, όλα τα χρόνια, εκτός από το 2005 όπου δεν έβαλε 58.000.000 ευρώ. Αυτά τα στοιχεία, κύριε Ντόλιο, τα κατέθεσα αναλυτικότατα και είναι στη διάθεση του καθενός. Είναι στο site της Κ.Ε.Δ.Κ.Ε., είναι στο site του Υπουργείου Εσωτερικών και μπορείτε να τα δείτε, ή εάν θέλετε σας προκαλώ να φύγουμε  από την Αίθουσα, να πάμε στο εντευκτήριο, να μπούμε στο site του Υπουργείου Εσωτερικών, να τα δείτε και μόνος σας. 
      Είπε ο κ. Δρίτσας, για τις διατάξεις αυτές. Παρ’ ότι δεν τις έχω μελετήσει, ξέρω ότι αφορούν γενικές εξαγγελίες και αυτό το οποίο δεν επιτρέπουν είναι η ανιθαγένεια, δηλαδή κάποιο παιδί να μην έχει καμμία ιθαγένεια. Τέτοια περίπτωση εδώ δεν υπάρχει. Και δεν μπορώ να καταλάβω γιατί συνδέεται το καθεστώς του επί μακρόν διαμένοντος, που έχει πάρα πολλά προνόμια και θα δοθούν σύμφωνα με δέσμευση της Κυβέρνησης και πολιτικά δικαιώματα, με την ιθαγένεια. Και ποιος σας είπε ότι όλοι θέλουν την ιθαγένεια, όταν έχουν τη δυνατότητα να εργάζονται, να έχουν ασφάλιση, να μεταφέρονται τα ασφαλιστικά τους δικαιώματα, σύμφωνα με τις διμερείς συμβάσεις; Γιατί η ιθαγένεια θα πρέπει να μπαίνει από εσάς με τέτοιον τρόπο; Ιθαγένεια σημαίνει και άλλα πράγματα. Σημαίνει ότι θέλω να είμαι και Έλληνας σε τελευταία ανάλυση. Και εγώ μπορεί να θέλω να δουλέψω στο άλλο κράτος που πήγα ως Έλληνας, να καζαντίσω, να κάνω κάποια περιουσία, να γυρίσω στην πατρίδα μου και να εξακολουθήσω να είμαι Έλληνας και να μη θέλω να γίνω κάτι άλλο σαν και αυτό που λέτε.
Γιατί το θεωρείτε υποχρεωτικό; Δεν το καταλαβαίνω.
	Θα σας πω και κάτι άλλο: απορώ πώς το ΠΑ.ΣΟ.Κ. τολμάει και μιλάει. Υπήρχε πριν από το 2004 μεταναστευτική πολιτική ή για πρώτη φορά υπήρξε ολοκληρωμένη μεταναστευτική πολιτική; Έκανε τον αγώνα που έκανε η ελληνική Κυβέρνηση και ο Υπουργός, ο κύριος Παυλόπουλος, στην Ευρωπαϊκή Ένωση και για πρώτη φορά ψηφίστηκε το Σύμφωνο για το άσυλο και τη μετανάστευση φέτος; Υιοθετήθηκαν οι δικές μας θέσεις από την Ευρωπαϊκή Ένωση; Υιοθετήθηκε ιδίως ο πέμπτος πυλώνας του Συμφώνου για την αντιμετώπιση των χωρών προέλευσης των μεταναστών με αναπτυξιακούς τρόπους προκειμένου να μειωθεί η παράνομη μετανάστευση, η λαθρομετανάστευση στη χώρα μας; Για πρώτη φορά αναγνωρίζεται η πολιτική αυτή. Για πρώτη φορά η χώρα μας αναλαμβάνει πρωτοβουλίες σε επίπεδο Ευρωπαϊκής Ένωσης. 
      Το ξέρετε ή δεν το ξέρετε ότι φέτος είναι η χρονιά που η χώρα μας φιλοξενεί την Ολυμπιάδα της μετανάστευσης, το τρίτο παγκόσμιο forum που είναι μία σημαντική πρωτοβουλία; Μιλάμε για ένα πρόβλημα το οποίο είναι τεράστιο, είναι δυσεπίλυτο και που κατάφερε η χώρα μας ως η χώρα των συνόρων της Ευρωπαϊκής Ένωσης -χάρη στις προσπάθειες του Πρωθυπουργού, του Υπουργού, όλων μας- να το κάνει και δικό της πρόβλημα και να ασχολούνται οι βόρειες χώρες που δεν είχαν ασχοληθεί άλλη φορά με το θέμα της μετανάστευσης, να το κάνουν αυτές οι χώρες πρόβλημα της Ευρωπαϊκής Ένωσης με την υπογραφή του Συμφώνου; 
      Το ΠΑ.ΣΟ.Κ. έχει το θράσος και μιλάει για μεταναστευτική πολιτική ή δεν υπάρχουν οι διατάξεις προσδιορισμού μέσω των περιφερειών των ατόμων που έρχονται ως μετανάστες; Δεν έρχονται μέσα απ’ αυτήν τη διαδικασία με την κατάθεση εγγυητικών επιστολών απ’ αυτούς που θα χρησιμοποιήσουν εργάτες γης για να μαζευτούν οι σοδειές; 
      Γιατί λέτε αυτές τις ανακρίβειες τόση ώρα; Για πρώτη φορά η χώρα μας απέκτησε μεταναστευτική πολιτική, για πρώτη φορά έκανε εξαγωγή αυτής της πολιτικής, για πρώτη φορά ενεργοποίησε την Ευρωπαϊκή Ένωση να αποκτήσει ως Ευρώπη ενιαία μεταναστευτική πολιτική. Αυτά είναι σημαντικά βήματα που δεν ακυρώνονται με παραπληροφόρηση και με μία τακτική η οποία ακολουθείται. 
      Αν θέλετε να συμμετάσχετε σ’ αυτό το παγκόσμιο γίγνεσθαι και στην προσπάθεια της Ευρωπαϊκής Ένωσης, συμμετέχετε στα αντίστοιχα forα, συμμετέχετε και στο παγκόσμιο forum μετανάστευσης. Καταθέστε τις δικές σας προτάσεις, αλλιώς οι ανακρίβειες, οι αβεβαιότητες και όλα αυτά τα οποία λέτε και με τα οποία εκμεταλλεύεστε την άγνοια που υπάρχει, δεν έχουν κανένα αποτέλεσμα και δεν συνεισφέρουν στο μέλλον αυτού του τόπου.
(Χειροκροτήματα από την πτέρυγα της Νέας Δημοκρατίας)
	ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Δεν μου απαντήσατε, κύριε Υπουργέ.
	ΠΡΟΕΔΡΕΥΩΝ (Γεώργιος Σούρλας): Κύριε Γεωργιάδη, θα σας απαντήσει αύριο.
	Κηρύσσεται περαιωμένη η συζήτηση επί της αρχής του νομοσχεδίου του Υπουργείου Εσωτερικών: «Αναδιοργάνωση της δημοτικής αστυνομίας και ρυθμίσεις λοιπών θεμάτων αρμοδιότητας Υπουργείου Εσωτερικών».
	Ερωτάται το Σώμα: Γίνεται δεκτό το νομοσχέδιο επί της αρχής;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΓΕΩΡΓΙΟΣ ΝΤΟΛΙΟΣ: Κατά πλειοψηφία.
	ΕΥΑ ΜΕΛΑ: Κατά πλειοψηφία.
	ΘΕΟΔΩΡΟΣ ΔΡΙΤΣΑΣ: Κατά πλειοψηφία.
	ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το σχέδιο νόμου του Υπουργείου Εσωτερικών: «Αναδιοργάνωση της δημοτικής αστυνομίας και ρυθμίσεις λοιπών θεμάτων αρμοδιότητας Υπουργείου Εσωτερικών» έγινε δεκτό επί της αρχής κατά πλειοψηφία.
	Έχουν διανεμηθεί τα Πρακτικά των συνεδριάσεων της Παρασκευής 21 Νοεμβρίου 2008 και της Τετάρτης 26 Νοεμβρίου 2008 (πρωινή συνεδρίαση) και ερωτάται το Σώμα αν τα επικυρώνει.
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά των συνεδριάσεων της Παρασκευής 21 Νοεμβρίου 2008 και της Τετάρτης 26 Νοεμβρίου 2008 (πρωινή συνεδρίαση) επικυρώθηκαν.
	Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 23.50΄ λύεται η συνεδρίαση για αύριο ημέρα Τετάρτη 10 Δεκεμβρίου 2008 και ώρα 10.00΄ με αντικείμενο εργασιών του Σώματος νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Εσωτερικών: «Αναδιοργάνωση της δημοτικής αστυνομίας και ρυθμίσεις λοιπών θεμάτων αρμοδιότητας Υπουργείου Εσωτερικών», σύμφωνα με την ημερήσια διάταξη που έχει διανεμηθεί.
                            Ο ΠΡΟΕΔΡΟΣ                                   ΟΙ ΓΡΑΜΜΑΤΕΙΣ
