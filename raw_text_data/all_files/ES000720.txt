ΣΥΝΕΔΡΙΑΣΗ ΙΒ'
Πέμπτη 20 Ιουλίου 2000
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
ΝΟΜΟΘΕΤΙΚΗ ΕΡΓΑΣΙΑ 
1. συνέχιση της συζήτησης επί των τροπολογιών του σχεδίου νόμου του Υπουργείου Ανάπτυξης: "Ρύθμιση θεμάτων Ανταγωνισμού, Ρυθμιστικής Αρχής Ενέργειας, Τουρισμού και άλλες διατάξεις", 
2. Αίτηση ονομαστικής ψηφοφορίας Βουλευτών της Νέας Δημοκρατίας επί της τροπολογίας, του σχεδίου νόμου του Υπουργείου Ανάπτυξης, με γενικό αριθμό 54 και ειδικό 2, 
3. Κατάθεση πρότασης νόμου: Οι Βουλευτές Παναγιώτης Κρητικός, Ευάγγελος Βλασσόπουλος, Ιωάννης Βαϊνάς, Σταύρος Βρέντζος και Παναγιώτης Αντωνακόπουλος κατέθεσαν πρόταση νόμου: "Κίνητρα για την αντιμετώπιση του δημογραφικού προβλήματος της χώρας", 
4. Κατάθεση σχεδίου νόμου: Οι Υπουργοί Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών, Δικαιοσύνης, Δημόσιας Τάξης και Υγείας και Πρόνοιας κατέθεσαν σχέδια νόμου, "Ρυθμίσεις θεμάτων του Υπουργείου Εσωτερικών, Δημόσιας Διοίκησης και Αποκέντρωσης", 

ΟΜΙΛΗΤΕΣ 
1. Επί του σχεδίου νόμου του Υπουργείου Ανάπτυξης.
ΒΑΡΔΙΚΟΣ Π., 
ΒΟΥΛΓΑΡΑΚΗΣ Γ., 
ΚΑΚΛΑΜΑΝΗΣ Ν., 
ΚΙΛΤΙΔΗΣ Κ., 
ΛΑΦΑΖΑΝΗΣ Π., 
ΟΙΚΟΝΟΜΟΥ Β., 
ΠΑΠΑΘΑΝΑΣΙΟΥ Ι., 
ΣΗΦΟΥΝΑΚΗΣ Ν., 
ΣΠΥΡΟΠΟΥΛΟΣ Ρ., 
ΣΤΡΙΦΤΑΡΗΣ Σ., 
ΤΣΟΥΡΝΟΣ Γ.

Π Ρ Α Κ Τ Ι Κ Α  Β Ο Υ Λ Η Σ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ ΘΕΡΟΥΣ 2000
ΣΥΝΕΔΡΙΑΣΗ ΙΘ'
Πέμπτη 20 Ιουλίου 2000
-------------------
Αθήνα, σήμερα στις 20 Ιουλίου 2000, ημέρα Πέμπτη και ώρα 10.20' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Συνέχιση της συζήτησης επί των άρθρων και του συνόλου του σχεδίου νόμου του Υπουργείου Ανάπτυξης: "Ρύθμιση θεμάτων Ανταγωνισμού, Ρυθμιστικής Αρχής  Ενέργειας, Τουρισμού και άλλες διατάξεις".
Θα συζητηθούν σήμερα οι λοιπές τροπολογίες.
Η τροπολογία με γενικό αριθμό 54 της 6-7-2000 "περί του πλωτού ιατρικού εξεταστικού κέντρου" έχει κρατηθεί.
Ποίος εκ των κυρίων συναδέλφων θέλει το λόγο επί της τροπολογίας αυτής; ΙΩΑΝΝΗΣ ΠΑΠΑΘΑΝΑΣΙΟΥ: Κύριε Πρόεδρε, το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Παπαθανασίου, έχετε το λόγο.
ΙΩΑΝΝΗΣ ΠΑΠΑΘΑΝΑΣΙΟΥ: Κύριε Πρόεδρε, με την τροπολογία αυτή ένα πλοίο το οποίο το Δεκέμβριο του 1993 είχε παραληφθεί προκειμένου να λειτουργήσει ως πλοίο  που θα παρείχε ιατρικές υπηρεσίες στα νησιά, επειδή δεν διετέθησαν τα κονδύλια ή επειδή  ήταν ασύμφορο να λειτουργήσει κατά το διάστημα αυτό για το σκοπό αυτό, έχει μείνει δεμένο και στο μεταξύ έχει απαξιωθει. Και επειδή το δημόσιο, όπως αναφέρεται στην εισηγητική έκθεση επιβαρύνεται κάθε χρόνο με χρήματα και για τη  φύλαξη και για τη  συντήρηση, προτείνεται να δίνεται η δυνατότης στον Υπουργό με μία απόφασή του να μεταβιβάζει την κυριότητα ή να παραχωρείται σε σωματεία ή συλλόγους μη κερδοσκοπικού χαρακτήρα, για να το χρησιμοποιήσουν εκείνοι στους σκοπούς, τους οποίους προβλέπει το καταστατικό τους. Πέραν του γεγονότος ότι αυτή η εξουσιοδότηση που ζητείται να δοθεί με αυτήν την τροπολογία είναι πολύ ασαφής και αόριστη και δεν υπάρχει ούτε καν η συγκεκριμένη πρόταση για να δοθεί, τίθενται και ορισμένα άλλα θέματα. Παρακάμπτοντας το ερώτημα γιατί μέχρι τώρα δεν διατέθηκαν τα απαραίτητα χρήματα για να λειτουργήσει πράγματι για το σκοπό για τον οποίο είχε παραγγελθεί -χρήματα τα οποία δεν είναι πολλά αν αναλογισθεί κανείς το κοινωνικό έργο το οποίο είχε να επιτελέσει- και φθάνοντας στη σημερινή πραγματικότητα, το επιχείρημα για να δοθεί αυτή η εξουσιοδότηση στον Υπουργό Αιγαίου είναι ότι σήμερα επιβαρύνεται με πάρα πολλά λεφτά το δημόσιο, δεν κερδίζει τίποτα, ίσα-ίσα πληρώνει και από πάνω.
Το εύλογο, λοιπόν, ερώτημα είναι αν έχουν εξαντληθεί οι διαδικασίες για να δοθεί το πλοίο με κάποιον άλλον τρόπο, να γλιτώσει το δημόσιο τα έξοδα τα οποία πληρώνει τώρα, χωρίς να τα επωφελείται και ποιες είναι οι διαδικασίες αυτές; Είναι αυτονόητο ότι η πρώτη διαδικασία θα ήταν η δημοπρασία. 'Εχουν γίνει, λοιπόν, για το συγκεκριμένο πλοίο πολλές δημοπρασίες. Και αν μεν είχαν αποβεί άκαρπες, θα μπορούσε να πει κανείς ότι έχει μία λογική, παρ όλο που δεν θα συμφωνήσουμε καθόλου με τη λογική του να παραχωρηθεί και τίθεται και ένα θέμα, αν το ελληνικό δημόσιο δεν μπορεί να αντέξει αυτά τα οικονομικά, πως είναι δυνατόν ένα σωματείο -και ξέρετε πολύ καλά σε ποια κατάσταση είναι συνήθως τα σωματεία- να αναλάβει όλα αυτά τα έξοδα που έχει το πλοίο.
Επαναλαμβάνω ότι αυτό θα είχε λόγο συζήτησης, αν στις δημοπρασίες δεν είχε εμφανιστεί κανένας πλειοδότης. Εδώ, όμως, αποδεικνύεται ότι στις διάφορες δημοπρασίες που έγιναν έχει εμφανιστεί πλειοδότης. 'Εχω εδώ ένα έγγραφο με ημερομηνία 5 Αυγούστου, όπου αναφέρεται σε κάποιον που είχε υποβάλει προσφορά και λέγει τα εξής: "Σας γνωρίζουμε ότι στη συνεδρίασή της δεν κατακύρωσε το υλικό διάταξης, που αφορούσε το πλοίο ΙΠΠΟΚΡΑΤΗΣ, κρίνοντας ότι το τίμημα που προσφέρεται στη δημοπρασία είναι πάρα πολύ χαμηλό".  Υπήρχε κάποιο τίμημα, σίγουρα όχι δωρεάν, το οποίο εκρίθη ότι είναι χαμηλό και γι' αυτό λέει ότι θα επαναληφθεί η δημοπρασία.
'Εχουμε, λοιπόν, επόμενη δημοπρασία και στις 21.11.99 έχουμε άλλο έγγραφο, πάλι προς τον ίδιο, που λέει ότι πάλι δεν κατακυρώθηκε, γιατί το τίμημα κρίνεται πολύ χαμηλό και ότι το πλοίο θα επαναδοθεί μέσα στο Νοέμβριο με τιμή άνευ. Δεν ξέρω βέβαια τι εννοεί "με τιμή άνευ", δηλαδή αν εννοεί με ελάχιστη τιμή ή όχι.
Στη συνέχεια έχουμε και ένα τρίτο έγγραφο στις 9.12.99 πάλι προς τον ίδιο, ότι πάλι το Δ.Σ. του ΟΔΥ στη συνεδρίασή του δεν κατακύρωσε το υλικό αυτό στο συγκεκριμένο και τον παρακαλεί να πάρει πίσω την προκαταβολή 20%, που είχε δώσει.
Τίθεται, λοιπόν, εύλογα το ερώτημα: Από τη στιγμή κατά την οποία ο λόγος για τον οποίο θέλει να περάσει η Κυβέρνηση αυτήν την τροπολογία είναι να απαλλαγεί το δημόσιο από τα συγκεκριμένα έξοδα, που δημιουργεί η παραμονή αυτού του πλοίου στα χέρια του. Και δεν είναι μάλιστα ούτε η  συνέχιση ούτε η εξασφάλιση να παίξει το ρόλο, για το οποίο παραγγέλθηκε.  Εφόσον έγιναν αλλεπάλληλες δημοπρασίες και βρέθηκε ένας, ο οποίος έδωσε λίγα λεφτά, κατά πληροφορίες μας έδωσε εξήντα χιλιάδες δολάρια, αλλά ανέλαβε όλα τα έξοδα και όλες τις απαιτήσεις τρίτων, γιατί προχωράει τώρα με αυτόν τον τρόπο; Στην ουσία το δημόσιο γλιτώνει, αν έδινε το πλοίο στον παραπάνω ενδιαφερόμενο, από όλα αυτά τα οποία θέλει να γλιτώσει και επιπλέον παίρνει και ένα οποιοδήποτε τίμημα, έστω και μικρό. Γιατί, λοιπόν, εφόσον υπάρχει πλειοδότης, ο οποίος μάλιστα λέει ότι θα χρησιμοποιήσει το πλοίο αυτό για τον σκοπό που παραγγέλθηκε, το δημόσιο αντί να το κατακυρώσει σε αυτόν, θέλει τώρα να το χαρίσει, να το παραχωρήσει άνευ ουδενός ανταλλάγματος σε κάποιο άλλο σωματείο, το οποίο μάλιστα δεν κατονομάζεται.
Πραγματικά δημιουργεί πολύ μεγάλες απορίες αυτή η ρύθμιση. 'Ισως θα έχει κάποια λογική, αν στις μέχρι τώρα δημοπρασίες δεν είχε εμφανιστεί κανένας. Είναι δυνατόν να αγνοήσει κανείς όλα αυτά και να αποφασίσει να το παραχωρήσει άνευ ουδενός ανταλλάγματος; Εγώ εκπλήσσομαι, δεν μπορώ να καταλάβω τίποτα και φυσικά δεν μπορώ να συμφωνήσω με την τροπολογία αυτή.  ΠΡΟΕΔΡΟΣ (Απόστολος Κακλαμάνης): Ο κ. Νικήτας Κακλαμάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, είχα ζητήσει κι εγώ το λόγο. 
ΠΡΟΕΔΡΟΣ (Απόστολος Κακλαμάνης): Δεν έχετε εγγραφεί. Παρακαλώ να εγγραφείτε και θα σας δώσω αμέσως μετά το λόγο. Πρέπει πρώτα να εγγράφεσθε, για να μη δημιουργούνται παρεξηγήσεις.
Ορίστε, κύριε Κακλαμάνη, έχετε το λόγο.
ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, η ιστορία του πλωτού νοσοκομείου "ΙΠΠΟΚΡΑΤΗΣ" δεν είναι καινούρια. 'Εχω εδώ μπροστά μου με ημερομηνία 16.1.98 την απάντηση της τότε επιτρόπου κ. Γουλφμάτις σε ερώτηση που είχα κάνει σχετικά με το πλοίο αυτό, το οποίο δεν γνωρίζω, κύριε Πρόεδρε, αν το έχετε επισκεφθεί και δεν ξέρω πόσοι από τους συναδέλφους το έχουν επισκεφθεί. Εγώ το επισκέφθηκα δύο φορές. Αυτήν τη στιγμή μόνο πλοίο, και πολύ περισσότερο μόνο πλωτό νοσοκομείο δεν θυμίζει.
Αξίζει τον κόπο -είμαι σίγουρος ότι ο κ. Σηφουνάκης το έχει επισκεφθεί- να πάτε να το δείτε, για να αντιληφθείτε σε τι κατάσταση βρίσκεται σήμερα.
Τότε, λοιπόν, είχα υποβάλει μία ερώτηση με συγκεκριμένα ερωτήματα και η απάντηση της κ. Γουλφμάτις ήταν η εξής. Κατ' αρχήν, λέει ότι θα ζητήσουν πίσω από την ελληνική Κυβέρνηση το ένα δισεκατομμύριο, που είχε δώσει η Ευρωπαϊκή 'Ενωση γι' αυτό το πλοίο, τη στιγμή που δεν εξεπλήρωσε το σκοπό του.
Και μάλιστα λέει ότι αυτό το 1 δισ. θα το πάρει πίσω η Ευρωπαϊκή 'Ενωση από το πρόγραμμα '89-'93 για τα νησιά του Αιγαίου για την προληπτική ιατρική που είχε εγκριθεί.
Δεύτερον, η κ. Γούλφμάτις λέει ότι η Ευρώπη συγχρηματοδοτεί δράσεις που έχουν να κάνουν με την προληπτική ιατρική. Και λέει ότι η Ελλάδα δεν  της είχε υποβάλει τέτοιο πρόγραμμα για να συγχρηματοδοτήσει τέτοια δράση. Και εδώ είναι και ένα ερώτημα,γιατί δεν  το είχε κάνει και επικαλείται ότι τριακόσια εκατομμύρια κόστος το χρόνο δεν τα έχει το κράτος για να το λειτουργήσει. Μπορούσε να το είχε πάρει απ'έξω. Και τελειώνει η κ. Γούλφμάτις επαναλαμβάνω με ημερομηνία 16-1-1998 λέγοντας σε μένα πλέον απευθυνόμενο, σας το διαβάζω επί λέξει: "Εναπόκειται στις αρχές του κράτους σας να διερευνήσουν και να καθορίσουν τις όποιες ευθύνες της εγκατάλειψης του έργου το οποίο εν πάση περιπτώσει δεν θα επωφεληθεί πλέον από κοινοτικές πιστώσεις. Η επιτροπή θα εξακολουθήσει να μη συγχρηματοδοτεί μέτρα και έργα, τα οποία εγκαταλείπονται φανερά κατά τη διάρκεια της εκτέλεσης". Αυτά λέει το 1998 η κ. Γούλφμάτις, κύριε Πρόεδρε.
Και εγώ ερωτώ τώρα. Πρώτον, γιατί δεν υποβάλαμε πρόγραμμα προληπτικής ιατρικής που μπορούσε να είχε συγχρηματοδοτηθεί.
Δεύτερον, τι έχει γίνει με το ένα δισεκατομμύριο. Μας το πήραν πίσω ή όχι; Τρίτον, όταν το κράτος δεν μπορεί να λειτουργήσει ένα καράβι -νοσοκομείο με τριακόσια εκατομμύρια το χρόνο, ποιο είναι αυτό το σωματείο, κύριε Πρόεδρε, που θα δώσει τριακόσια εκατομμύρια να το χρησιμοποιήσει και για ποιο λόγο; Θα το κάνουν για τη ψυχή της μάνας τους αυτοί που μετέχουν στο σωματείο; Τέταρτον, όταν λέει "παραχωρείται", τι εννοεί; Παραχωρείται το σκαρί και ο εξοπλισμός, που ούτε για παλιοσίδερα σήμερα δεν πουλιούνται; Θα ήθελα να σας παρακαλέσω, κύριοι συνάδελφοι, να πάτε να δείτε το πλοίο, να δείτε σε τι κατάσταση είναι αυτήν τη στιγμή και να μου πείτε εάν το αγοράζατε. 'Η μήπως, κύριε Πρόεδρε, παραχωρείται και η άδεια χρήσης; Διότι εδώ είναι το "κουμπί της Αλέξαινας", κύριε Πρόεδρε. Είναι γνωστό ότι υπάρχουν ιδιώτες που ζητούν τα δύο τελευταία χρόνια άδεια, είτε για κινητές μονάδες, είτε για πλωτές μονάδες.
Ποιο είναι, λοιπόν, αυτό το σωματείο; Ποίοι το  εχουν αυτό το σωματείο; Και εδώ πρέπει να ξεκαθαριστεί ότι άλλο παραχωρώ το καράβι αφού δεν πουλιέται, δεν γίνεται τίποτε και κάντε το μουσείο -γιατί ούτε για μουσείο δεν είναι- και άλλο την άδεια χρήσης. Γιατί, εάν πρόκειται για την άδεια χρήσης, τυπικά μπορεί να είναι στην αρμοδιότητα του κ.  Σηφουνάκη, ουσιαστικά όμως είναι στην αρμοδιότητα του κ. Αλέκου Παπαδόπουλου. Γιατί μιλάμε πλέον για ιδιωτική πρωτοβουλία στο χώρο της πρωτοβάθμιας φροντίδας μέσω κινητών μονάδων είτε επίγειων είτε πλωτών.  Λοιπόν, αυτά είναι ερωτήματα στα οποία εγώ θέλω απαντήσεις από τον κ.            Σηφουνάκη. Και θα ήθελα απαντήσεις και από τον κ. Παπαδόπουλο, όχι μόνο από τον κ. Σηφουνάκη. Εάν δεν τις έχουμε, όχι μόνο δεν ψηφίζουμε την τροπολογία, αλλά δηλώνουμε την κατηγορηματική μας αντίθεση γι'αυτή την τροπολογία.
ΠΡΟΕΔΡΟΣ (Απόστολος Κακλαμάνης): Ο κ. Λαφαζάνης.
ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε,...
ΠΡΟΕΔΡΟΣ (Απόστολος Κακλαμάνης): Kύριε Οικονόμου, γραφήκατε; Μα, τι λέω τόση ώρα.
Ο κ. Λαφαζάνης είναι Κοινοβουλευτικός Εκπρόσωπος. Πλην των Κοινοβουλευτικών Εκπροσώπων, οποιοσδήποτε άλλος συνάδελφος θέλει να μιλήσει, τον παρακαλώ πάρα πολύ να συμμορφωθεί με αυτήν τη σύσταση. Είναι εκ του Κανονισμού η υποχρέωση αυτή, να γραφόμαστε για να παίρνουμε σειρά να μιλήσουμε.
Ορίστε, κύριε Λαφαζάνη.
ΠΑΝΑΓΙΩΤΗΣ ΛΑΦΑΖΑΝΗΣ: Εάν μου επιτρέπετε, κύριε Πρόεδρε, θα ήθελα πριν μιλήσω από τον κύριο Υπουργό, να μας κάνει μία διευκρίνιση στην εισηγητική του έκθεση. Διότι διαβάζω εδώ ότι κατά διαστήματα εμφανίστηκαν σωματεία σύλλογοι μη κερδοσκοπικού χαρακτήρα, τα οποία ζήτησαν την παραχώρηση της χρήσης ή της κυριότητας του πλοίου για την αξιοποίησή του.
Επειδή αυτό είναι ένα σοβαρό στοιχείο το οποίο θα το λάβω υπόψη μου για την τοποθέτησή μου, εάν είναι δυνατόν πριν μιλήσουμε, ο κύριος Υπουργός να μας ενημερώσει γι'αυτά τα σωματεία ή συλλόγους μη κερδοσκοπικού χαρακτήρα τα οποία ζήτησαν από το Υπουργείο να τους παραχωρηθεί κατά κυριότητα ή κατά χρήσην το πλωτό εξεταστικό κέντρο "ΙΠΠΟΚΡΑΤΗΣ".
'Εχετε τη δυνατότητα εάν θέλετε να μας διευκολύνετε και για την τοποθέτηση; Είναι ένα σοβαρό στοιχείο, να ξέρουμε περί τίνος πρόκειται.  
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Νομίζω ότι είναι σαφές αυτό που λέει η εισηγητική έκθεση.
ΠΑΝΑΓΙΩΤΗΣ ΛΑΦΑΖΑΝΗΣ: Ναι, αλλά ονόματα δεν έχουμε.
ΠΡΟΕΔΡΟΣ (Απόστολος Κακλαμάνης): Κύριε Υπουργέ, μπορείτε αν θέλετε να μιλήσετε ή μπορείτε να ακούσετε τον κ. Λαφαζάνη, ο οποίος έχει δικαίωμα να επανέλθει αφού μιλήσει. Θα απαντήσετε τώρα στην ερώτηση; 
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Αυτό που λέει ο κ. Λαφαζάνης είναι ό,τι λέει μέσα η εισηγητική έκθεση, αυτό που μου έχουν δώσει και οι υπηρεσίες.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Υπουργέ, μια απλή διευκρίνηση ζητάω. 
ΠΡΟΕΔΡΟΣ (Aπόστολος Κακλαμάνης): 'Εχετε υπόψη σας κάτι συγκεκριμένο; 
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Υπουργέ, γράφετε εδώ στην εισηγητική σας έκθεση  ότι  έχουν εκδηλώσει αυτό το ενδιαφέρον ...
ΠΡΟΕΔΡΟΣ (Απόστολος Κακλαμάνης): Οι υπηρεσίες σας σάς εχουν ενημερώσει ποιοι είναι οι φορείς που ενδιαφέρονται; 
ΠΑΝΑΓΙΩΤΗΣ ΛΑΦΑΖΑΝΗΣ: Μπορούμε να ξέρουμε και εμείς ποιοι είναι αυτοί οι μη κερδοσκοπικοί...
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Υπάρχει  απ'ότι θυμάμαι μια μη κερδοσκοπικού χαρακτήρα εταιρεία, η οποία λέγεται "Το Χαμόγελο  του Παιδιού". Δεν θυμάμαι ποια είναι η άλλη που ενδιαφέρθηκε, αυτήν έχω συγκρατήσει.
ΠΑΝΑΓΙΩΤΗΣ ΛΑΦΑΖΑΝΗΣ: Εδώ μας φέρνετε μια τροπολογία και θέλετε να παραχωρήσετε το πλοίο, δηλαδή να το δώσετε δωρεάν, χωρίς να  μας λέτε ποιοι ενδιαφέρονται. Και το γράφετε στην εισηγητική έκθεση. Και μας αναφέρετε τώρα το "Χαμόγελο του Παιδιού", το οποίο θα μπορεί να διαθέτει τριακόσια εκατομμύρια (300.000.000) δραχμές περίπου  κάθε χρόνο, για να λειτουργήσει το πλωτό εξεταστικό κέντρο; Εμείς δηλαδή τι πρέπει να υποθέσουμε ή τι πρέπει να εικάσουμε; Πολύ φοβάμαι, κύριε Σηφουνάκη, κύριε Υπουργέ -δεν το προσωποποιώ το θέμα- ότι αυτή η τροπολογία που μας φέρνετε είναι φωτογραφική και σκανδαλώδης. 
ΠΡΟΕΔΡΟΣ (Απόστολος Κακλαμάνης) Κύριε Λαφαζάνη, συγνώμη που παρεμβαίνω αλλά η διάταξη  δεν αναφέρεται σε συγκεκριμένο φορέα. 
ΠΑΝΑΓΙΩΤΗΣ ΛΑΦΑΖΑΝΗΣ: Το ξέρω, κύριε Πρόεδρε. Το "Χαμόγελο του Παιδιού" θα πάρει το πλωτό εξεταστικό κέντρο; 
ΠΡΟΕΔΡΟΣ (Απόστολος Κακλαμάνης): Πάντως ο κύριος Υπουργός δεν μας είπε αυτό. Για να συνεννοούμεθα.
ΠΑΝΑΓΙΩΤΗΣ ΛΑΦΑΖΑΝΗΣ: Εγώ έκανα μία συγκεκριμένη ερώτηση για να καταλάβω περίπου ποιοι ενδιαφέρονται, να κρίνω και να μπορέσουμε  όλοι σε αυτήν Αίθουσα να τοποθετηθούμε και να σχολιάσουμε το θέμα.
Πολύ φοβάμαι, λοιπόν, ότι πρόκειται περι αυτού: Φωτογραφική διάταξη και σκανδαλώδης. Είναι λάθος εγκληματικό του δημοσίου που εγκατέλειψε αυτό το πλοίο, το πλωτό εξεταστικό κέντρο, ένα στολίδι πραγματικό το οποίο θα μπορούσε να είχε αξιοποιήσει. Αλλά το εγκατέλειψε.
Είναι τεράστια η πολιτική ευθύνη όταν έχουμε τρομακτικές ανάγκες ιδιαίτερα σε νησιώτικες και ακριτικές περιοχές για τέτοιου είδους προληπτική ιατρική. Είναι τεράστιο το λάθος που το εγκατέλειψε. Και αντί  να επανορθώσει αυτό το εγκληματικό λάθος, να φροντίσει να κάνει επισκευές στο πλοίο, να το φέρει σε μια τέτοια κατάσταση όπου να μπορεί να λειτουργήσει -και η δαπάνη είναι ασήμαντη των τριακοσίων εκατομμυρίων (300.000.000) δραχμών- για να παίξει έναν πολύ σοβαρό ρόλο στην προληπτική ιατρική και μάλιστα σε περιοχές όπου έχουμε τεράστιο πρόβλημα προληπτικής ιατρικής και ειδικά τους έξι μήνες, οι οποίοι κατά βάση είναι θερινοί στην Ελλάδα, αντί αυτού έρχεται και μας φέρνει μια διάταξη στην οποία φωτογραφίζει στην ουσία κατά την γνώμη μου την παραχώρηση δωρεάν του πλοίου. Και μάλιστα άνευ διαδικασιών.
Ακόμη και αν θέλετε να το παραχωρήσετε, που εγώ διαφωνώ πλήρως, αν θέλετε να το δωρίσετε, μπορείτε να το παραπέμπετε σε υπουργική απόφαση αυτό; Δεν θα δεσμευθείτε έστω και τώρα να κάνετε μια εκδήλωση δημόσιου ενδιαφέροντος, να εμφανισθούν αυτοί που θέλουν να τους παραχωρηθεί το πλοίο, να δώσουν τις προσφορές τους και να κριθούν; Εδώ με την ίδια απόφαση λέτε ότι ορίζονται οι όροι και οι προϋποθέσεις παραχώρησης  της χρήσης κυριότητας του πλοίου. Και το αφήνετε σε εσάς.
Πολύ φοβάμαι ότι θα κατηγορηθείτε αγρίως για τέτοιου είδους διατάξεις.
ΠΡΟΕΔΡΟΣ (Απόστολος Κακλαμάνης): Ο κ. Οικονόμου έχει το λόγο.
ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, κυρίες και κύριοι συνάδελφοι, αυτή η τροπολογία, που αφορά  στο πλωτό εξεταστικό  κέντρο ΙΠΠΟΚΡΑΤΗΣ, νομίζω ότι προσπαθεί να λύσει ένα πρόβλημα, το οποίο σαφέστατα δεν μπορεί να διαχειρισθεί το ελληνικό δημόσιο. Είναι μια υπόθεση, η οποία όπως μάθαμε  από τον κ. Κακλαμάνη  ξεκινάει εδώ και πάνω από μια δεκαετία.  Βέβαια τα σχόλια της επιτρόπου αφορούν σε μια συγκεκριμένη περίοδο, στην οποία  απ' ό,τι καταλαβαίνω έχουν γίνει και λάθη σε σχέση με τις κυβερνήσεις της Νέας Δημοκρατίας εκείνη τη περίοδο όσον αφορά στο πως τελικά αξιοποιήθηκε αυτή η δυνατότητα να υπάρχει ένα πλωτό εξεταστικό κέντρο.
Από κει και πέρα πιστεύω ότι αυτή η ρύθμιση προσπαθεί να δώσει μία λύση και δεν χρειάζεται να είμαστε καχύποπτοι. Εγώ δεν το έχω δει το πλοίο, για να πω την αλήθεια. Προφανώς, όμως, είναι όπως λέει ο κ.Κακλαμάνης, σε αθλία κατάσταση.
'Αρα, λοιπόν, το ζήτημα είναι ότι έστω και τώρα προσπαθεί η Κυβέρνηση, προς το σκοπό για τον οποίο ξεκίνησε αυτή η προσπάθεια, δηλαδή τα νησιά του Αιγαίου να έχουν ένα πλωτό μέσο που να βοηθάει την ιατρική περίθαλψη, να μπορέσει να ικανοποιήσει αυτό το σκοπό, έστω και τώρα, με καθυστέρηση. Δεν έγινε το 1989-1993, η Νέα Δημοκρατία φόρτωσε το ελληνικό κράτος με μία αποτυχημένη προσπάθεια περί ιατρικής στα νησιά και τώρα προσπαθεί η Κυβέρνηση να το κάνει.
Πιστεύω ότι όπως είναι η τροπολογία και για να λυθούν νεφελώματα και υποψίες -νομίζω ότι δεν υπάρχουν εδώ τέτοιες επιδιώξεις- εκεί που λέει "με απόφαση του Υπουργού Αιγαίου είναι δυνατόν να μεταβιβάζεται η κυριότητα", να μπει η φράση "με πράξη του Υπουργικού Συμβουλίου". Αυτό για τους καχύποπτους και τους πιστεύοντες ότι πάντα υπάρχει κάτι ύποπτο.  Από εκεί και πέρα νομίζω ότι πρέπει να αξιοποιηθεί, έστω και τώρα, αυτή η περιουσία του ελληνικού δημοσίου. Πρέπει να αξιοποιηθεί και αυτό δεν είναι κακό.
ΠΡΟΕΔΡΟΣ (Απόστολος Κακλαμάνης): Ο κ. Τσούρνος έχει το λόγο.
ΓΕΩΡΓΙΟΣ ΤΣΟΥΡΝΟΣ: Κύριε Πρόεδρε, παρακολουθώ κι εγώ την τροπολογία η οποία ήλθε τώρα και πράγματι μας δημιουργεί μία μεγάλη έκπληξη. Πώς είναι δυνατόν να μεταβιβάζεται μία περιουσία τριακοσίων εκατομμυρίων (300.000.000) δραχμών με αδιαφανείς, όπως φαίνεται, διαδικασίες ενώ είναι γνωστές οι ανάγκες στον τομέα της υγείας; Δηλαδή στο Εθνικό Σύστημα Υγείας καταντήσαμε να εκποιούμε μονάδες υγειονομικής περίθαλψης σε σωματεία και σε ιδιώτες; Νομίζω ότι είναι σημαντικό το θέμα.
Γίνεται πολύς θόρυβος για διαπλεκόμενα, γίνεται πολύς θόρυβος για αδιαφανείς διαδικασίες και νομίζω ότι είναι υποχρέωση του κυρίου Υπουργού, όχι γιατί μπορεί να υποκρύπτει τέτοια ενδεχόμενα, αλλά χάριν της διαφάνειας, να περιγραφούν λεπτομερέστερα στις διατάξεις του νόμου οι διαδικασίες με τις οποίες αυτό το πλωτό νοσοκομείο θα περιέλθει σε κάποιο σωματείο. Και αν ένα σωματείο, λοιπόν, είναι μη κερδοσκοπικού χαρακτήρα στα χαρτιά, αλλά στην πράξη ασκεί κερδοσκοπία, πώς θα κατοχυρωθεί το δημόσιο έναντι αυτής της μεταβιβάσεως; Νομίζω ότι είναι υποχρέωση του κυρίου Υπουργού, για να μην αφήσει καμία υποψία ότι ενδεχόμενα πίσω από αυτήν τη ρύθμιση να κρύβονται κάποια συμφέροντα τα οποία θέλουν να κερδοσκοπήσουν εις βάρος της υγείας του ελληνικού λαού και δεδομένου ότι αυτή η μονάδα είναι πράγματι πρωτότυπη και μπορεί να προσφέρει πολύ σπουδαίες υπηρεσίες στον τομέα της υγείας της νησιωτικής Ελλάδος, να προσδιορισθεί επακριβέστερα το περιεχόμενο αυτής της τροπολογίας, ώστε να μην αφήνει σε κανέναν καμία αμφιβολία ότι πρόκειται να μεθοδευθεί μία χαριστική διάταξη η οποία θα εξυπηρετήσει κάποια συμφέροντα.
Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Κύριε Πρόεδρε, κύριοι συνάδελφοι, εγώ βρίσκομαι στο Υπουργείο Αιγαίου, έχω την πολιτική του ευθύνη ως ηγεσία, τους τελευταίους τρεισήμισι μήνες και ένα από τα θέματα - εκκρεμότητες, τα οποία παρέλαβα από τον προκάτοχό μου- ήταν και αυτό για το οποίο συζητάμε σήμερα.
Εγώ αντιλαμβάνομαι την καλή πρόθεση του Υπουργού Αιγαίου της κυβέρνησης της Νέας Δημοκρατίας το 1992, μέσα στη λογική βεβαίως η οποία διέπει τη Νέα Δημοκρατία περί παροχής πρωτοβάθμιας, δευτεροβάθμιας ή προληπτικής περίθαλψης στα νησιά του Αιγαίου. Δεν ταυτίζεται, όμως, εκείνη η λογική με τη λογική τη δική μας. Και μάλιστα δεν μπορεί να ταυτιστεί όταν ο ομιλών έχει άμεση γνώση του χώρου, διότι ζώντας εκπροσωπώ μέρος του λαού του Αιγαίου τα τελευταία δώδεκα χρόνια στη Βουλή.
Υπήρξε, όμως, εκείνη η ονειροπόλος ιδέα του τότε Υπουργού να αγοράσει ένα σκάφος το Υπουργείο Αιγαίου, το οποίο δεν έχει κανένα διοικητικό μηχανισμό ούτε για να στελεχώσει ούτε για να επανδρώσει ούτε βεβαίως και για να παρακολουθήσει με ποιο τρόπο θα λειτουργεί ένα πλωτό νοσοκομείο.  Μπήκε, λοιπόν, σε εκείνη την περιπέτεια, αγόρασε το σκάφος, το οποίο το πλήρωσε το ελληνικό δημόσιο πεντακόσια ογδόντα τρία εκατομμύρια, το ενέταξε στο Β' ΠΕΠ Βορείου Αιγαίου και στη συνέχεια θα ξεκινούσε η προσπάθεια λειτουργίας του.
Προβλέφθηκε, μάλιστα να στελεχωθεί, με είκοσι πέντε άτομα προσωπικό το οποίο συνεπάγετο ένα κόστος ετήσιας λειτουργίας, πολύ μεγάλο χωρίς να έχει προβλεφθεί πώς αυτό θα στελεχωθεί από πλευράς γιατρών. Δεν έγινε ούτε συζήτηση ούτε συμφωνία με το Υπουργείο Υγείας για να δουν από ποιους γιατρούς και πως θα στελεχωνόταν ποιες διαδρομές θα έκανε; Πού θα πήγαινε; Για να υπάρχει ένα νοσοκομείο έστω και πλωτό πρέπει να έχει όλες τις ειδικότητες.  Δεν υπήρξε καμία τέτοια προσφορά από τον ιατρικό κόσμο ούτε από τα κεντρικά νοσοκομεία της Αθήνας, τα οποία βεβαίως δεν μπορούσαν να παραχωρούν ανά δεκαπενθήμερο γιατρούς που θα έμπαιναν σε ένα καράβι και θα πήγαιναν στα νησιά του Αιγαίου ούτε μπορούσαν να κινηθούν από τα νοσοκομεία των νησιών.  Για παράδειγμα, στη Λέσβο όπου υπάρχει ένα κεντρικό νοσοκομείο -το γνωρίζετε πολύ καλά, κύριε Κακλαμάνη, γιατί ήσασταν προχθές εκεί- δεν μπορούν ακόμα εκ περιτροπής να λειτουργήσουν καλά τα κέντρα υγείας, διότι δεν μπορεί να διαθέσει τους δύο παθολόγους που έχει ή τον ορθοπεδικό ή τον μαιευτήρα για να πηγαίνουν ούτε στα διπλανά κέντρα υγείας. Ξέρετε ότι δυστυχώς, αν και γίνονται κατ' επανάληψη προκηρύξεις για στελέχωση των κέντρων υγείας, δεν υπάρχει προσφορά από τον ιατρικό κόσμο, διότι κανένας δεν πάει βεβαίως να στελεχώσει τα κέντρα υγείας των απομακρυσμένων περιοχών. Η πλειοψηφία των γιατρών θέλουν να πηγαίνουν στα μεγάλα αστικά κέντρα.
Αυτή, λοιπόν, η ιστορία του πλωτού ιατρείου δεν μπορούσε να λειτουργήσει. Υπό αυτήν την έννοια έμεινε καθηλωμένο το σκάφος και η επένδυση η οποία είχε γίνει. 'Ηλθε στη συνέχεια η Ευρωπαϊκή 'Ενωση -και δεν είναι αληθές ότι μας ζήτησε το ένα δισεκατομμύριο.- Η Ευρωπαϊκή 'Ενωση δεν κατέβαλε στο δημόσιο την κοινοτική της συμμετοχή επειδή το πλοίο δεν αξιοποιήθηκε μέχρι τις 31.12.1996.
'Ερχεται, λοιπόν, το ελληνικό δημόσιο όταν είδε ότι δεν μπορεί, και μάλιστα ένας αναρμόδιος φορέας όπως το Υπουργείο Αιγαίου, να το λειτουργήσει και να απετανθεί και αλλού.  'Εγιναν προσπάθειες μέσω του Υπουργείου Εθνικής 'Αμυνας να βρεθεί ένας τρόπος με ειδικευμένους στρατευμένους γιατρούς που υπηρετούν τη θητεία τους στο στράτευμα, μήπως θα μπορούσε έστω να στελεχωθεί απ' αυτούς όμως και αυτό εδήλωσε αδυναμία, αγαπητοί κύριοι συνάδελφοι. Τι έπρεπε να κάνει το ελληνικό κράτος; Να το κρατάει όπως το κρατάει τώρα στον Πειραιά και να πληρώνει δώδεκα εκατομμύρια το μήνα για τη συντήρησή του, όπως τα πληρώνει τόσα χρόνια;  Ξεκίνησαν, λοιπόν, οι προκάτοχοί μου συνάδελφοι τη διαδικασία πώλησής του από 28.8.97 και μέχρι την τελευταία δημοπρασία στις 24.11.99 έγιναν δεκαπέντε δημοπρασίες. Τιμή εκκίνησης ήταν τα επτακόσια (700.000.000) εκατομμύρια.  Πεντακόσια ογδόντα (580.000.000) εκατομμύρια αγοράστηκε, επτακόσια (700.000.000) εκατομμύρια για να λάβουν και τα χαμένα, δηλαδή τους τόκους.
ΙΩΑΝΝΗΣ ΠΑΠΑΘΑΝΑΣΙΟΥ: Τέσσερα εκατομμύρια δίνουν οι άλλοι, κύριε Υπουργέ.
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): 'Αγονες οι 13 δημοπρασίες. Στις τελευταίες τρεις δημοπρασίες υπάρχει κάποιος κύριος, στον οποίο εσείς αναφερθήκατε ο οποίος έδωσε το ευτελές τίμημα των τεσσάρων εκατομμυρίων αν καλά θυμάμαι.  Εγώ δεν ξέρω την εμμονή αυτού του κυρίου, όταν όμως ο Ο.Δ.Δ.Ι ο οποίος έχει στοιχειοθετήσει και έχει την ευθύνη των δημοπρασιών λέει: "Το Διοικητικό Συμβούλιο του Οργανισμού μας" σας διαβάζω μέρος του εγγράφου από αντίστοιχες αποφάσεις του "δεν κατοχύρωσε το αποτέλεσμα της τελευταίας λαμβάνοντας υπόψη το άρθρο 12 των γενικών όρων πώλησης υλικών σύμφωνα με το οποίο η κατοχύρωση του αποτελέσματος των δημοπρασιών γίνεται από το Διοικητικό Συμβούλιο του ΟΔΔΙ που μπορεί σύμφωνα με την ελεύθερη κρίση του να μην κατοχυρώσει το αποτέλεσμα σαν ασύμφωνο για οποιοδήποτε άλλο λόγο".
ΙΩΑΝΝΗΣ ΠΑΠΑΘΑΝΑΣΙΟΥ: Δώστε το δωρεάν εσείς.
ΝΙΚΟΛΑΟΣ ΣΗΦΟΥΝΑΚΗΣ: Η ουσία της πρότασης που κάνουμε είναι περίπου αυτό που λέτε.
Κύριοι συνάδελφοι, το έφερα στη Βουλή στο όνομα της διαφάνειας. Δεν χρειαζόταν σε τελική ανάλυση να έχουμε καμία έγκριση από πουθενά. Το κάνουμε, όμως, για να αποδείξουμε πως το ελληνικό κράτος -και μάλιστα είστε από δυνάμεις που κόπτονται για την υγεία του ελληνικού λαού-προχώρησε σε μία ιστορία, η οποία του στοίχισε.
Να σας πω κάτι; Ποιο καράβι θα ξεκινάει από τη Λέσβο για να πάει στη Λήμνο -σήμερα το καράβι της γραμμής θέλει πέντε ώρες-  για να κάνει προληπτική ιατρική, έχοντας στη διάθεσή του όλες τις ιατρικές ειδικότητες; Η Λήμνος έχει δεκαέξι χιλιάδες κατοίκους. Θα τους βάζουμε στην ουρά -ήδη κομμουνιστικό καθεστώς- για να τους λέμε θα σας εξετάσουμε; 'Εχουμε άλλη φιλοσοφία. Το ΕΚΑΒ, το "ΙΠΠΟΚΡΑΤΗΣ" έχει άλλη φιλοσοφία και λογική. Να στήσουμε τα περιφερειακά νοσοκομεία όπως πρέπει, να παρέχουν και δευτεροβάθμια περίθαλψη, να λειτουργήσουν σωστά τα κέντρα υγείας και βεβαίως από εκεί και πέρα τα έκτακτα σοβαρά περιστατικά -και γι' αυτά αγωνιά ο ελληνικός λαός- στα απομεμακρυσμένα κυρίως νησιά, που δεν μπορούν να έχουν άμεση παροχή περίθαλψης και βοήθεια, να μπορούν σε μηδέν χρόνο να πηγαίνουν σε μονάδες μεγάλες είτε του κέντρου είτε της περιφέρειας.
Γι' αυτό και εμείς στο Αιγαίο φτιάχνουμε το μεγάλο νοσοκομείο στη Λέσβο -αυτήν τη στιγμή εκτελείται ένα μεγάλο έργο- στήνεται ανάλογο στη Ρόδο, τελείωσε το μικρό νοσοκομείο στη Λήμνο και τόσα άλλα. Θα προσφέρεται εκεί πρωτοπόρα πρωτοβάθμια περίθαλψη και τα δύσκολα και μεγάλα περιστατικά τα χειρουργικά, είτε το θέλουμε είτε όχι, θα πηγαίνουν σε μεγάλα νοσοκομεία. Σε πιο μικρό νησί μπορεί να λειτουργήσει μία μονάδα εντατικής θεραπείας, κύριοι συνάδελφοι; Πουθενά. Εγώ δέχομαι την καλή πρόθεση της κυβέρνησής σας, κύριοι συνάδελφοι της Νέας Δημοκρατίας, αλλά δυστυχώς έφερε κακό αποτέλεσμα.
ΠΡΟΕΔΡΟΣ (Απόστολος Κακλαμάνης): Κύριε Υπουργέ, ελάτε στην τροπολογία. 
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Κύριε Οικονόμου, δεν ξέρω αν χρειάζεται να βάλουμε ολόκληρο το Υπουργικό Συμβούλιο. Σας είπα το ιστορικό, που είναι τραγικό.
Εκείνο το οποίο θα μπορούσα να κάνω -και εκμυστηρεύομαι μία συζήτηση που είχα στη Χίο προ ημερών με το συνάδελφο κ. Βαρίνο, όταν μου είπε "γιατί δεν το δίνετε στο Πολεμικό Ναυτικό", "δεν έχω καμία αντίρρηση"δέχομαι να προσθέσουμε στην τροπολογία- θα τη διαμορφώσουμε και θα σας τη δώσουμε- "με απόφαση του Υπουργού Αιγαίου είναι δυνατή να μεταβιβαστεί η κυριότητα ή να παραχωρηθεί η χρήση του πλωτού ιατρικού εξεταστικού κέντρου κατά προτεραιότητα στο Πολεμικό Ναυτικό του Υπουργείου Εθνικής 'Αμυνας και ελλείψει εκδήλωσης ενδιαφέροντος από το Υπουργείο Εθνικής 'Αμυνας" και συνεχίζει η τροπολογία όπως έχει.
ΝΙΚΗΤΑΣ ΚΑΚΛΑΜΑΝΗΣ: Το Ναυτικό πριν από δύο χρόνια έκανε επιθεώρηση και είπε ότι δεν μπορεί να το χρησιμοποιήσει. Οφείλατε να το γνωρίζετε.  
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Προχθές μου το έθεσε ο συνάδελφός μας κ. Βαρίνος. Συνεννοηθείτε, κύριε Κακλαμάνη, μεταξύ σας. Εγώ κάνω δεκτή την πρόταση του συναδέλφου σας.
ΝΙΚΗΤΑΣ ΚΑΚΛΑΜΑΝΗΣ: Να σας απαντήσω.
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Μα. δεν μπορείτε, κύριε Κακλαμάνη, να βγαίνετε και από πάνω. Με συγχωρείτε που σας μιλάω έτσι αλλά...
(Θόρυβος στην Αίθουσα) 
ΠΡΟΕΔΡΟΣ (Απόστολος Κακλαμάνης): Κύριε συνάδελφε, σας παρακαλώ, δεν υπάρχει λόγος για ένταση. Θα πάρετε το λόγο να μιλήσετε.
ΝΙΚΗΤΑΣ ΚΑΚΛΑΜΑΝΗΣ: Μα, δεν μου απάντησε, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Αυτό θα το επισημάνετε όταν δευτερολογήσετε. Δεν είναι σωστό να δημιουργούμε ένταση χωρίς λόγο.
Ο κ. Βουλγαράκης έχει το λόγο.
ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, θα πρέπει να επισημάνω στον κύριο Υπουργό ότι δεν είναι κομψό ιδιωτικές συζητήσεις να μεταφέρονται στην Αίθουσα αυτή και να τις επικαλείται κανείς.
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Δεν ήταν ιδιωτική συζήτηση.
ΓΕΩΡΓΙΟΣ ΒΟΥΛΓΑΡΑΚΗΣ: Σας παρακαλώ, κύριε Υπουργέ.
Είναι πέραν πάσης κοινοβουλευτικής πρακτικής και οποιασδήποτε δεοντολογίας. Το τι συζητάει ο καθένας με τους υπολοίπους συναδέλφους είναι δικό του θέμα. Δεν μπορεί να το επικαλεστεί ιδιαίτερα μάλιστα από την ώρα που ο συνάδελφος στον οποίο αναφέρεται ο κύριος Υπουργός δεν είναι παρών. Κατόπιν τούτου, ουδεμία τέτοια συζήτηση θεωρείται ισχυρή.  Δεύτερον, δεν μου αρέσουν οι σκληρές εκφράσεις, κύριε Πρόεδρε. Στην περίπτωση αυτή θα είμαι πάρα πολύ συγκεκριμένος και σκληρός. Η διάταξη, την οποία συζητάμε, αποτελεί ΣΚΑΝ-ΔΑ-ΛΟ. Είναι σκάνδαλο το ότι τόσα χρόνια αυτό το πλωτό εξεταστικό κέντρο δεν αξιοποιήθηκε και υπάρχουν ευθύνες γι' αυτό και θα αναζητηθούν. Και είναι σκάνδαλο και ο τρόπος με τον οποίο ζητάται η εν λευκώ εξουσιοδότηση της Βουλής να διατεθεί στον οιονδήποτε κριθεί εκ μέρους του Υπουργού ότι μπορεί να το διαχειριστεί. Δηλαδή, εγώ φτιάχνω ένα σύλλογο μη κερδοσκοπικού χαρακτήρα περιπατητών Λυκαβηττού με σκοπό την εναπώληση του Αιγαίου Πελάγους. Θα μου το δώσει ο κύριος Υπουργός; Με ποιες διαδικασίες θα το δώσει; Πού τα είδε γραμμένα αυτά τα πράγματα; 'Οταν το 1992 το θέμα αυτό ήρθε, δεν ήρθε έτσι και ως έτυχε. Και δεν ήρθε ούτε από μία ονειρική έτσι φιλοδοξία του τότε Υπουργού. 'Ηρθε διότι υπήρξε μία πολύ εκτεταμένη δημοσιότητα εξαιτίας περιστατικών που είχαν συμβεί, που ζητούσαν να υπάρξουν τέτοιου είδους υποστηρικτικά μέσα υγείας στο Αιγαίο. 'Οταν η τότε Κυβέρνηση προέβη στην αγορά του πλωτού σκάφους, υπάρχει σειρά δηλώσεων διαπρεπών στελεχών του κυβερνώντος κόμματος, ανάμεσα στους οποίους και ο γενικός γραμματέας κ. Σκανδαλίδης, που χαιρέτισαν το περιστατικό.
Το 1994 η τότε Υπουργός κ. Παπαζώη το εγκαινίασε μετά βαϊων και κλάδων και τυμπανοκρουσιών και στη συνέχεια ετάφη. Λοιπόν, ερχόμεθα μετά από μία σειρά ετών όπου απαξιώθηκε πραγματικά το σκάφος και συζητάμε ότι σήμερα βαρύνει πλέον το δημόσιο και κάνει κλπ. Ο κ. Νικήτας Κακλαμάνης έθεσε κάτι πολύ σοβαρό. Δύο είναι τα ζητήματα. Το πάγιο στοιχείο και η άδεια. Και είπε ο κ. Κακλαμάνης, η ιστορία είναι για την άδεια. Και ερωτώ εγώ εκ μέρους της Νέας Δημοκρατίας επισήμως μέσα στην Αίθουσα αυτή. Τι θα γίνει με την άδεια; Διότι η άδεια, αν είναι να πωληθεί αξίζει πάρα πολλά λεφτά και προφανώς δεν μπορεί να πωληθεί ούτε με εν λευκώ διαδικασίες ούτε με εν λευκώ εξουσιοδοτήσεις.
Θέλετε να σας πω κάτι άλλο; Η Νέα Δημοκρατία δεν έχει αντίρρηση να απελευθερωθούν οι άδειες προς όλους, μέσα από διαδικασίες νόμιμες -αντιθέτως εμείς είμαστε υπέρ της ανοιχτής αγοράς- αλλά αυτό δεν μπορεί να γίνει μέσα από διαδικασίες αδιαφανείς. Πρέπει να είναι διαδικασίες σαφείς και συγκεκριμένες, επ' ωφελεία του ελληνικού δημοσίου και επ' ωφελεία των κατοίκων των ακριτικών και άλλων νησιωτικών περιοχών της χώρας.
'Αρα για να είμαστε συγκεκριμένοι και πριν τελειώσω, υπάρχει το έγγραφο, το οποίο θα κατατεθεί στα Πρακτικά, με το οποίο η Επίτροπος δηλώνει όλα αυτά τα οπία είπε ο κ. Κακλαμάνης. Και είναι πάρα πολύ βαρύ να απευθύνεται ένας Υπουργός σ' ένα συνάδελφο με τόσο μεγάλη κοινοβουλευτική πείρα και πείρα στο Κοινοβούλιο και να του αμφισβητεί έγγραφα, τα οποία έχουν την επίσημη σφραγίδα της Ευρωπαϊκής 'Ενωσης. Θα κατατεθούν στα Πρακτικά. Η χρηματοδότηση είχε γίνει στο Υπουργείο Εθνικής Οικονομίας, μέσα από τους αντίστοιχους κωδικούς. Υπάρχουν τα στοιχεία, λοιπόν, εδώ και κατόπιν τούτου ή οι υπηρεσίες σας δεν σας έχουν ενημερώσει καλά ή εσείς δεν είστε ενημερωμένος γενικώς. 'Ομως, σε κάθε περίπτωση δεν θα έλεγε ποτέ ένας Βουλευτής στη διαδικασία αυτή στοιχεία που δεν ισχύουν, επικαλούμενος μάλιστα έγγραφα της Ευρωπαϊκής 'Ενωσης. Θα κατατεθούν αυτά και θα έχετε την ευκαιρία να τα διαβάσετε.
Το θέμα, λοιπόν, είναι απλό. Εμείς πιστεύουμε ότι αυτή η τροπολογία πρέπει να αποσυρθεί. Πιστεύουμε ότι η Κυβέρνηση είναι πολιτικά εκτεθειμένη και θεωρούμε ότι αυτό δεν μπορεί να βοηθήσει σε τίποτα.  
ΠΡΟΕΔΡΟΣ (Απόστολος Κακλαμάνης): Ο κ. Στριφτάρης έχει το λόγο. 
ΣΠΥΡΙΔΩΝ ΣΤΡΙΦΤΑΡΗΣ: Νομίζουμε, κύριε Πρόεδρε, ότι πρέπει να παρθεί πίσω η τροπολογία. Δεν εννοείται πραγματικά κάτι το οποίο έχει έστω μία αξία, να χαριστεί. Σαν σίδερα να το πουλήσουμε έστω, έχει μία αξία. Και πρέπει η Βουλή να εξουσιοδοτήσει εκ των προτέρων να δοθεί σε κάποια εταιρεία μη κερδοσκοπικού χαρακτήρα; Είναι πολλές αυτές οι μη κερδοσκοπικού χαρακτήρα εταιρείες, κύριε Υπουργέ, που ασκούν τέτοιο έργο;  (Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) Και δεν λέω, μπορεί να ήταν σκάνδαλο η αγορά του, κύριε Υπουργέ -τα εξακόσια εκατομμύρια (600.000.000) μπορεί να ήταν σκάνδαλο και η αγοράαλλά μην πάμε τώρα στη σκανδαλολογία να δικαιολογήσουμε μία πράξη, η οποία δεν μπορεί να δικαιολογηθεί με τίποτα. Και τις απόψεις σας και τις αντιλήψεις σας για την υγεία τις γνωρίζει ο ελληνικός λαός, κύριε Υπουργέ. Θα γνωρίσει τώρα και τις καινούριες εξαγγελίες του κυρίου Υπουργού, στις 28 του μήνα, θα τις δει ο ελληνικός λαός, θα τις δούμε κι εμείς, ότι δεν διαθέτετε μία δραχμούλα για την υγεία του λαού από τον κρατικό κορβανά. 'Οσα μπορείτε να τα περισώζετε. Αλλά το να χαρίζετε σε κάποια κυρία των τιμών, δεν ξέρω ποια θα είναι, που θα κάνει ένα σύλλογο για να παρέξει δεν ξέρω ποιο έργο, είναι, κύριε Υπουργέ, ανεπίτρεπτο. Δεν θέλω να μιλάω για σκάνδαλα, αλλά προσέξτε μη συνδεθεί το όνομά σας με πράγματα, που και σεις δεν θα θέλατε. Δεν θα πω τίποτε άλλο, νομίζω ότι πρέπει να πάρετε πίσω την τροπολογία.
ΠΡΟΕΔΡΕΥΩΝ (Κωνσταντίνος Γείτονας): Ο κ. Λυκουρέζος έχει το λόγο.
ΑΛΕΞΑΝΔΡΟΣ - ΛΕΩΝ ΛΥΚΟΥΡΕΖΟΣ: 'Εχω καλυφθεί, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Κακλαμάνης έχει το λόγο για να δευτερολογήσει.
ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, ακούω τον κύριο Υπουργό να μου απαντά και να μου λέει ότι η λογική της Νέας Δημοκρατίας σχετικά με το θέμα δεν είναι ίδια με τη λογική του ΠΑΣΟΚ. Και εγώ διερωτώμαι: Δώδεκα χρόνια είπε ότι είναι Βουλευτής. Δεν ξέρει το ν. 1397/1983; Ο κ. Αυγερινός σε εκείνο το νόμο μίλησε πρώτος για το θέμα αυτό, δηλαδή για την πλωτή εξυπηρέτηση των ακριτικών νησιών. Δεν γνωρίζει ότι ήταν το μεγάλο όραμα του αείμνηστου Γιώργου Γεννηματά; Δεν γνωρίζετε, κύριε Σηφουνάκη, ότι και ο Προεδρεύων- προς τιμήν του πρέπει να πούμε-προσπάθησε να βρει και λύση λειτουργίας; Δεν γνωρίζετε το σχέδιο "Ιπποκράτης" που υπέβαλε προεκλογικά ο συνάδελφός σας κ. Φραγκλίνος Παπαδέλλης και ανακοίνωσε στην παραλία του νησιού σας ο κ. Σημίτης; Και μου λέτε τώρα ότι άλλη η λογική σας; Αν εσείς ανήκετε σε άλλο ΠΑΣΟΚ από αυτό που εμείς γνωρίζουμε και δεν έχετε πάρει χαμπάρι τι γίνετε μέσα στο κόμμα σας από το 1983 μέχρι σήμερα, αυτό είναι άλλη ιστορία.
Και εγώ, τέλος πάντων, να δεχθώ ότι κακώς το αγοράσαμε εμείς το 1990.        Εσείς, όμως, μετά το υπογράψατε. Αλλά, πάλι, λέω επτά χρόνια σας πήρε για να το καταλάβετε; Θέλετε να σας βρω εγώ λύση για γιατρούς; Ξέρετε -και ο κ. Γείτονας το ξέρει και αυτό ήταν έτοιμος ενδεχομένως να αποδεχθεί- ότι υπάρχουν ειδικευμένοι γιατροί που δεν έχουν κάνει αγροτικό ιατρείο. Για κάντε τους πρόταση αντί να κάνουν αγροτικό στο βουνό να μπουν μέσα στο καράβι για ένα χρόνο, να κάνουν και τις βόλτες τους, να δείτε αν πάνε ή δεν πάνε; Να σας πω εγώ πρόταση! Εν πάση περιπτώσει θέλω να μου απαντήσετε για την άδεια χρήσης, κύριε Σηφουνάκη, διότι η ιστορία εδώ είναι. Θα δώσετε και την άδεια χρήσης; Μπορεί δηλαδή ένας ιδιώτης να πάρει άδεια να χρησιμοποιεί κινητή πρωτοβάθμια φροντίδα είτε επίγεια είτε πλωτή; Αυτό εγώ θέλω να μου ξεκαθαρίσετε, που δεν το έχετε κάνει ακόμα, κύριε Σηφουνάκη.
ΠΡΟΕΔΡΕΥΩΝ (Κωνσταντίνος Γείτονας): Ο κ. Λαφαζάνης έχει το λόγο. 
ΠΑΝΑΓΙΩΤΗΣ ΛΑΦΑΖΑΝΗΣ: Φοβάμαι ότι οι εξηγήσεις που έδωσε ο κύριος Υπουργός επιδεινώνουν τα προβλήματα, τα οποία ετέθησαν ποικολοτρόπως σε αυτήν την Αίθουσα. Και τα επιδεινώνουν, όχι γιατί αναφερθήκατε στις φιλοσοφίες της Νέας Δημοκρατίας και στη φιλοσοφία του ΠΑΣΟΚ. Ας μην μπούμε σε αυτήν τη συζήτηση, γιατί οι φιλοσοφίες έχουν γίνει τόσο συγγενικές, ώστε κοντεύουν να γίνουν και "αδέλφια".
Δεν θέλω να μπω σε αυτό το θέμα, διότι εδώ έχουμε να εξετάσουμε ένα άλλο θέμα, το οποίο δεν μπορεί να προσεγγιστεί με γενικότερες φιλοσοφίες. Μία χαριστική και σκανδαλώδης πράξη -φωτογραφική σχεδόν, επιτρέψτε μου να πω- δεν νομίζω ότι μπορεί να υπαχθεί σε οποιαδήποτε ιδεολογία και φιλοσοφία και να δικαιολογηθεί.
Δεν καταλαβαίνω πώς είναι δυνατόν ένα πλωτό εξεταστικό κέντρο, το οποίο δεν μπορεί να λειτουργήσει το δημόσιο, διότι το θεωρεί δαπανηρό, μπορεί να το λειτουργήσει ένα καλοπροαίρετο, μη κερδοσκοπικό σωματείο ή σύλλογος. Αυτό δεν το αντιλαμβάνομαι. Εκτός αν πρόκειται για "μεγαλοβαρώνο" είτε του χώρου της ιατρικής είτε του χώρου των διαπλεκομένων. Αυτοί μάλιστα, μπορούν μ' ένα πλωτό εξεταστικό κέντρο να κάνουν prestige! Το "Χαμόγελο του Παιδιού" όμως, στο οποίο αναφερθήκατε -και θα το υπογραμμίσω, κύριε Υπουργέ, διότι έρχεστε εδώ και μας λέτε ότι έχει εκδηλωθεί ενδιαφέρον- δεν μπορεί να λειτουργήσει αυτό το πλοίο.
Και ασφαλώς σωστά επισημάνθηκε και το θέμα της αδείας, διότι έτσι, κύριε Υπουργέ, αν ένα μη κερδοσκοπικό σωματείο ή σύλλογος, που είτε προϋπήρχε ή θα ιδρυθεί μετά από την τροπολογία αυτή, αν ψηφιστεί, μπορεί να έχει άδεια να κάνει προληπτική ιατρική, τότε και εγώ αύριο μπορώ να κάνω ένα μη κερδοσκοπικό σύλλογο ή σωματείο ...
ΠΑΝΑΓΙΩΤΗΣ ΣΓΟΥΡΙΔΗΣ (Β' Αντιπρόεδρος της Βουλής): Να το κάνουμε μαζί.
ΠΑΝΑΓΙΩΤΗΣ ΛΑΦΑΖΑΝΗΣ: Ασφαλώς, ας το κάνουμε μαζί οι δυο μας και να ζητήσουμε μια σχετική άδεια κατά το σχέδιο "Ιπποκράτης" και να ξεκινήσουμε αυτήν τη διαδικασία, όχι μόνο μ' ένα πλωτό εξεταστικό κέντρο, αλλά με μια κινητή μονάδα οποιασδήποτε μορφής, ακόμη και με ένα αυτοκίνητο εξοπλισμένο.
Αντιλαμβάνεσθε πού οδηγούμαστε έτσι. Ανοίγεται ένας δρόμος, ώστε μεγάλες ιδιωτικές εταιρείες στο χώρο της ιατρικής να συστήνουν σωρηδόν μη κερδοσκοπικούς συλλόγους ή σωματεία και να αρχίσουν να μπαίνουν στο χώρο της προληπτικής πλέον -διότι περί αυτού πρόκειται- ιατρικής.
Μη μεγαλοποιείτε, κύριε Υπουργέ, τη λειτουργία ενός πλωτού εξεταστικού κέντρου και μας λέτε, καρδιολόγος, χειρούργος κλπ. Το πλωτό εξεταστικό κέντρο δεν μπορεί να είναι Ωνάσειο. Προληπτική ιατρική θα κάνει. Εδώ έχουμε μεγάλη ανεργία στο χώρο των γιατρών και το γνωρίζετε πολύ καλά. Γνωρίζετε πολύ καλά ότι υπάρχει προσφορά, την οποία μπορείτε να αξιοποιήσετε. Δεν είναι δυνατόν να μας λέτε ότι στη Λέσβο έχει νοσοκομείο. Ασφαλώς στη Λέσβο έχει νοσοκομείο, αλλά δεν είναι μόνο η Λέσβος. Σήμερα υπάρχουν νησιά που δεν έχουν ούτε καν αγροτικό γιατρό, που έχουν πρόβλημα, ιδιαίτερα το χειμώνα. Υπάρχουν νησιά, τα οποία αυτή τη στιγμή έχουν χιλιάδες κατοίκους, κύριε Υπουργέ, και έχουν ένα αγροτικό γιατρό, διότι είναι τουριστική περίοδος. Και καταλαβαίνετε ότι αυτό το πλωτό εξεταστικό κέντρο θα μπορούσε να προσφέρει υπηρεσίες, υπηρεσίες από το δημόσιο. Το εγκαταλείψατε, το αφήσατε να σκουριάσει και τώρα ετοιμάζεσθε με μια διάταξη, η οποία είτε παραχώρηση θέλετε να κάνετε είτε δωρεά, η διαδικασία είναι σκανδαλώδης.  Διότι δεν λέτε τουλάχιστον ότι θα κάνετε μια εκδήλωση δημόσιου ενδιαφέροντος, να έρθουν με διαφάνεια οι δωρεοδόχοι να δεσμευτούν επί ορισμένων πραγμάτων, να υπογραφούν κάποιες δεσμεύσεις, έτσι ώστε να είναι σαφές το τι θα το κάνουν αυτοί που θα το πάρουν και τι δεσμεύονται να το κάνουν. Ούτε καν αυτό. Κρατάτε στον εαυτό σας -λυπάμαι που μιλάω προσωπικά, αλλά εσείς είσθε τώρα Υπουργός-τη δυνατότητα να παραχωρείτε χωρίς καμία διαδικασία -τουλάχιστον εκ του νόμου δεν δεσμεύεσθε με διαδικασία- το πλοίο. Και θα πείτε αύριο, κάλλιστα θα μπορέσετε να το κάνετε, ότι το δίνω στον τάδε.
Αυτά τα πράγματα δεν μπορεί να έρχονται στη Βουλή για να ψηφιστούν. (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, τελειώνετε, κύριε συνάδελφε.
ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω, αμέσως, κύριε Πρόεδρε.
Νομίζω ότι δεν συνάδει καθόλου μ'αυτήν την Αίθουσα και το ρόλο της να νομοθετεί τέτοιου είδους διατάξεις. Η πρότασή μας είναι να αποσυρθεί χωρίς περαιτέρω συζήτηση, διότι αν προχωρήσουμε και στην περαιτέρω συζήτηση και επιμείνει ο κύριος Υπουργός στη διάταξη, πολύ φοβάμαι ότι όλοι θα πούμε και κάποια λόγια παραπάνω που δεν πρέπει να ειπωθούν, τουλάχιστον εδώ και αυτήν τη στιγμή. Γι'αυτό καλύτερα να την αποσύρετε, κύριε Υπουργέ, και να κοιτάξετε να αξιοποιήσετε το πλοίο.
ΠΡΟΕΔΡΕΥΩΝ (Κωνσταντίνος Γείτονας): Τελειώστε, κύριε συνάδελφε.
ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω, κύριε Πρόεδρε.
Δεν είναι δυνατόν, κύριε Υπουργέ, να λέτε -επιτρέψτε μου να πω- κατά προτεραιότητα στο Πολεμικό Ναυτικό θα το δώσουμε και να το βάλετε στη διάταξη. Είναι δυνατόν; Προτού τη φέρετε τη διάταξη ρωτήστε το Πολεμικό Ναυτικό. Μια απλή ερώτηση θα κάνετε: "'Εχετε ανάγκη και μπορείτε να αξιοποιήσετε αυτό το πλοίο;" Διότι δεν είναι σωστό να το συμπεριλάβετε εδώ σε διάταξη και να μας πείτε αύριο ότι το Πολεμικό Ναυτικό δεν το θέλει, άρα τι να κάνω προχωράω. Δεν είναι αυτός τρόπος να νομοθετούμε.  
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε συνάδελφε.
Ο κ. Οικονόμου έχει το λόγο.
ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, εδώ βλέπω μια προσπάθεια να αντιστραφεί η κατάσταση πλήρως και εκεί που είχαμε να δώσουμε, χρωστάγαμε κιόλας. Δηλαδή, το 1992 γίνεται ένα τεραστίων διαστάσεων λάθος, ο Υπουργός της Νέας Δημοκρατίας παίρνει μια πρωτοβουλία χωρίς να έχει κάνει μελέτη, χωρίς να έχει προϋπολογίσει τίποτα...
ΝΙΚΗΤΑΣ ΚΑΚΛΑΜΑΝΗΣ: Μην εκτίθεσθε, κύριε συνάδελφε.
ΒΑΣΙΛΕΙΟΣ ΟΙΚΟΝΟΜΟΥ: Δεν πειράζει, εκτίθεμαι.
ΠΡΟΕΔΡΕΥΩΝ (Κωνσταντίνος Γείτονας): Κύριε Κακλαμάνη, σήμερα δεν σας αναγνωρίζω. Είχατε τη δυνατότητα να εκφράσετε τις απόψεις σας.
ΒΑΣΙΛΕΙΟΣ ΟΙΚΟΝΟΜΟΥ: Πετάχτηκαν πεντακόσια ογδόντα εκατομμύρια (580.000.000) και είναι πέταγμα, όταν δεν έχω ξεκαθαρίσει αν θα έχουμε γιατρούς, για να κάνουμε τις δημόσιες σχέσεις της ανύπαρκτης πολιτικής μας για τα νησιά του Αιγαίου και ερχόμαστε σήμερα να ζητήσουμε και τα ρέστα; Πολύ καλά έκανε και δεν δόθηκε το πλοίο στον κύριο που έδωσε τέσσερα εκατομμύρια (4.000.000). 'Οχι, κύριε Παπαθανασίου, δεν θα το δώσουμε στον κύριο τάδε.
ΙΩΑΝΝΗΣ ΠΑΠΑΘΑΝΑΣΙΟΥ: Δώστε το τσάμπα τότε.
ΒΑΣΙΛΕΙΟΣ ΟΙΚΟΝΟΜΟΥ: Προσωπική μου άποψη; Δέκα χιλιάδες φορές τσάμπα, αλλά όχι στον κύριο αυτό. Αλλά τέλος πάντων ο Υπουργός κάνει μια άλλη διαδικασία γιατί δεν ομιλεί για καμιά άδεια εδώ.
Ομιλεί για το πλοίο, δεν ομιλεί για άδεια. Αφού μιλάμε για το πλοίο -και ο κ. Κακλαμάνης το έχει δει και λέει ότι είναι σε αθλία κατάσταση- ήρθε κάποιος κύριος και πήγε να πάρει ένα πλοίο μέχρι τέσσερα εκατομμύρια (4.000.000).  Δεν ξέρω τι να το κάνει, ίσως για να το κάνει σίδερα, να βγάλει και το κέρδος του.
Δεν θα γίνουν τέτοια πράγματα. 'Οποιοι θέλουν, θα μπορούν να χρησιμοποιήσουν το πλοίο. "Το Χαμόγελο του Παιδιού" και" το Χαμόγελο της Μάνας", δεν ξέρω ποιο θα είναι αυτό. Αλλά αυτό που έχει σημασία, κύριε Λαφαζάνη, είναι να αξιοποιηθεί έστω σε δύο-τρία νησιά, να μπορέσουν να κάνουν ένα πρόγραμμα.
ΠΑΝΑΓΙΩΤΗΣ ΛΑΦΑΖΑΝΗΣ: Το "Χαμόγελο της Μάνας" πού θα βρει τα λεφτά; ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε. ΒΑΣΙΛΕΙΟΣ ΟΙΚΟΝΟΜΟΥ: Τελειώνω, κύριε Πρόεδρε.
ΠΑΝΑΓΙΩΤΗΣ ΛΑΦΑΖΑΝΗΣ:..... (Δεν ακούστηκε) (Θόρυβος στην Αίθουσα) ΠΡΟΕΔΡΕΥΩΝ (Κωνσταντίνος Γείτονας): Κύριε Λαφαζάνη, σας παρακαλώ. Μπορείτε να ζητήσετε αν θέλετε διακοπή από το Προεδρείο να πάρετε το λόγο αν το επιτρέπει ο κύριος συνάδελφος. Αν θέλετε πραγματικά να κάνουμε διάλογο. 'Οχι όμως με αυτόν τον τρόπο. Εγώ δεν έχω αντίρρηση.
Επιτρέπετε διακοπή, κύριε συνάδελφε; ΒΑΣΙΛΕΙΟΣ ΟΙΚΟΝΟΜΟΥ: 'Οχι, δεν επιτρέπω.
Αντί να ζητάμε το λόγο από τον κύριο  που έδωσε πεντακόσια ογδόντα εκατομμύρια (580.000.000), -και το σκάνδαλο είναι εκείνο- ερχόμαστε τώρα και συζητάμε τι θα κάνουμε ένα πλοίο, το οποίο κοστίζει εβδομήντα (70.000.000) εκατομμύρια στο κράτος; Γιατί; Δεν το καταλαβαίνω. Δεν είναι αυτό αποτυχία, όσον αφορά τη διαχείριση της κρατικής περιουσίας; Και αντί να μπορέσουμε να αξιοποιήσουμε όλη αυτήν την υπόθεση, έστω τώρα, την τελευταία στιγμή, ερχόμαστε και ζητάμε και τα ρέστα; Το σκάνδαλο ειλικρινά, κύριε Πρόεδρε, κατά τη δική μου άποψη, πιστεύω ότι ήταν η ανευθυνότητα και η ανικανότητα αυτών των οποίων πέταξαν τα λεφτά του ελληνικού λαού, χωρίς να έχουν υπολογίσει τίποτα για την υπόθεση αυτή.
Πάντως, επειδή, κύριε Υπουργέ, το ζήτημα της πράξης του Υπουργικού Συμβουλίου δεν έχει να κάνει με τα τέσσερα εκατομμύρια (4.000.000), στα οποία έφτασε τελικά, αλλά έχει να κάνει με την αρχική τιμή, εγώ λυπάμαι ειλικρινά γι' αυτά τα λεφτά, το μισό δις και πλέον, που δόθηκε τότε. Εγώ γι'αυτό λυπάμαι. Κι επειδή, τέλος πάντων, εδώ δημιουργούνται εντυπώσεις και συζητιέται αυτό το μισό δις που πετάχτηκε τότε. Ειλικρινά, με την πράξη του υπουργικού συμβουλίου, διασφαλίζεται η έννοια και της διαφάνειας και της συλλογικότητας. Ευχαριστώ πολύ.
ΚΩΝΣΤΑΝΤΙΝΟΣ ΚΙΛΤΙΔΗΣ: Πόσοι είναι ακόμα να μιλήσουν, κύριε Πρόεδρε; 
ΠΡΟΕΔΡΕΥΩΝ (Κωνσταντίνος Γείτονας): 'Εχει ζητήσει το λόγο ο κ.
Σπυρόπουλος, εσείς, κύριε Κιλτίδη, και ο κ. Βαρδίκος και τελειώνουμε.
Το λόγο έχει ο κ. Σπυρόπουλος.
ΡΟΒΕΡΤΟΣ ΣΠΥΡΟΠΟΥΛΟΣ: Φοβάμαι ότι, αν και θέρος, η πολιτική μας ζωή μάλλον θα χαρακτηριστεί τους επόμενους μήνες από μία προσπάθεια της μείζονος και ελάσσονος Αντιπολίτευσης να μιλούν για χαριστικές πράξεις και για σκάνδαλα.
Το έχω ξαναπεί με την ιδιότητα του Κοινοβουλευτικού Εκπροσώπου, ότι αυτή η πολιτική επιλογή υποδηλώνει με τον πλέον σαφή τρόπο την αδυναμία της μείζονος και ελάσσονος Αντιπολίτευσης να ασκήσουν το θεσμικό τους ρόλο. Είναι μια πολύ εύκολη επιλογή να λες ότι μια σειρά πράξεις που είναι πολιτικές, είναι χαριστικές και σκανδαλώδεις. Είναι μια υπεκφυγή, που καλύπτει πλήρως πολιτικές αδυναμίες.
Πιστεύω ότι μάλλον υποβαθμίζουμε τον πολιτικό διάλογο, όταν καταναλώνουμε κοινοβουλευτικό χρόνο και διαστρεβλώνουμε και την πολιτική πρόθεση της Κυβέρνησης στα απαλά, να περάσει ένα θέμα που ουσιαστικά οι πολιτικές ευθύνες είναι μεγάλες και ανατρέχουν σε συγκεκριμένο χρόνο και ενδεχομένως με την ίδια λογική, αν την υιοθετούσαμε σαν ΠΑΣΟΚ, θα μπορούσαμε να μιλάμε και τώρα στην εισηγητική έκθεση για σκάνδαλο ή να μιλάει ο Κοινοβουλευτικός Εκπρόσωπος ή ο εισηγητής μας. Δεν το πράξαμε και σωστά δεν το πράξαμε.
Πιστεύω ότι δεν τιμά την πολιτική βούληση όλων των πλευρών να πάμε την πολιτική ζωή μπροστά και δεν τιμά να επιχειρούμε να ανακαλύψουμε σκάνδαλα κάτω από βότσαλα, διότι βότσαλο του Αιγαίου είναι αυτή η υπόθεση.
Εν πάση περιπτώσει, επειδή φαίνεται ότι επιλογή της μείζονος και ελάσσονος Αντιπολίτευσης στο εν λόγω θέμα είναι αυτή που διαβλέπουμε και φαίνεται θεωρώ, κύριε Υπουργέ, ότι είναι δεδομένη η πολιτική σας βούληση μέσα στην υπουργική απόφαση να εμπεριέχονται -όπως περιγράφεται στην τελευταία παράγραφο- οι όροι, οι προϋποθέσεις κλπ. Πιστεύω ότι ή θα πρέπει να γίνει αποδεκτό από τη μεριά της μείζονος και ελάσσονος Αντιπολίτευσης ότι θα τους τεθεί υπόψη η υπουργική απόφαση -και νομίζω ότι μπορεί να υπάρχει και μία συμφωνία κυρίων και να μην μπλοκάρουμε αυτήν τη διαδικασία- ή αν θα μπορείτε κάνοντας μία δήλωση να προσδιορίσετε τους όρους και τις προϋποθέσεις που θα εμπεριέχονται στην υπουργική απόφαση σαν πολιτική δέσμευση του Υπουργού, που σε καμία περίπτωση βέβαια δεν θα μπορεί να αναιρέσει ή να φαλκιδεύσει τη διαδικασία έκδοσης υπουργικής απόφασης. Νομίζω ότι αυτό λύνει το θέμα και το λύνει με τον πιο σωστό και ολοκληρωμένο πολιτικό τρόπο.
Τώρα στο κρίσιμο ερώτημα, αν πράγματι πωλούμε αυτό το πλοίο για τέσσερα εκατομμύρια (4.000.000) ή το χαρίζουμε, σαφώς το χαρίζουμε. Σαφώς το χαρίζουμε, δεν το πωλούμε.
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε συνάδελφε.
Το λόγο έχει ο κ. Βαρδίκος.
ΠΥΘΑΓΟΡΑΣ ΒΑΡΔΙΚΟΣ: Κύριε Πρόεδρε, όταν είχα ακούσει για πρώτη φορά, σαν Νομάρχης της Σάμου, το 1995, να γίνεται λόγος σχετικά με το πλοίο αυτό στην Επιτροπή Παρακολούθησης του ΠΕΠ βορείου Αιγαίου δεν θα μπορούσα να φαντασθώ ότι θα φθάναμε σήμερα να μιλάμε για σκάνδαλα διαπλεκόμενα και για όλα αυτά τα οποία λέγονται και ακούγονται σε αυτήν την Αίθουσα.  Θυμάμαι τον εκπρόσωπο της Ευρωπαϊκής 'Ενωσης, ο οποίος είχε πει χαρακτηριστικά ότι πολλές -συγνώμη για τη φράση, αλλά πρόκειται για ένα αγνό προϊόν της γης- "πατάτες" έχουμε πληρώσει εδώ, αλλά τέτοια "πατάτα" δεν πρόκειται να την πληρώσει η Ευρωπαϊκή 'Ενωση. Και πλήρωσε το ελληνικό κράτος.
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Δεν την πλήρωσε (η Ε.Ε.). 
ΠΥΘΑΓΟΡΑΣ ΒΑΡΔΙΚΟΣ: Μα αυτό λέω, δεν την πλήρωσε γι' αυτό και ο εκπρόσωπός της είχε πει ότι πολλές πληρώσαμε, τέτοια δεν πληρώνουμε.
Και επειδή φαίνεται ότι δεν υπάρχει σχετική γνώση για το χώρο του Αιγαίου από πολλούς συναδέλφους -και είναι φυσικό αυτό- πολλοί δε από αυτούς μπορεί να έχουν σχέση με βουνά, θα πρέπει να τους πω ότι αντίστοιχα, είναι το ίδιο πράγμα το να θέλουμε να κατασκευάσουμε ένα λιμάνι πάνω στο βουνό, με το να θέλουμε να φτιάξουμε ένα πλωτό νοσοκομείο.
Απορώ γιατί γίνεται αυτός ο θόρυβος. 'Εχω την εντύπωση ότι πρέπει να αποσυρθεί η διάταξη, γιατί έτσι και αλλιώς δεν πρόκειται να γίνει τίποτα. Δεν θα θελήσει κανένας να αξιοποιήσει αυτό το πλοίο και επομένως συζητάμε για το τίποτα. Το Αιγαίο χρειάζεται άλλα πράγματα και στην προκειμένη περίπτωση χρειάζεται ελικόπτερα, χρειάζεται ελικοδρόμια και χρειάζεται ενίσχυση των τοπικών νοσοκομείων και όχι βέβαια πλωτά πλοία για τα οποία αν υπάρχουν ευθύνες για σκάνδαλα αυτές, είναι σε αυτούς που το "οραματίστηκαν". Καμιά φορά οι ευθύνες δεν προέρχονται από δόλο, προέρχονται από βλακεία.
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε συνάδελφε.
Κυρίες και κύριοι συνάδελφοι, έχω την τιμή να ανακοινώσω στο Τμήμα ότι οι Βουλευτές κ.κ. Παναγιώτης Κρητικός, Ευάγγελος Βλασσόπουλος, Ιωάννης Βαϊνάς, Σταύρος Βρέντζος και Παναγιώτης Αντωνακόπουλος κατέθεσαν πρόταση νόμου: "Κίνητρα για την αντιμετώπιση του δημογραφικού προβλήματος της χώρας".
Παραπέμπεται στην αρμόδια Διαρκή Επιτροπή.
Ο κ. Κιλτίδης έχει το λόγο.
ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε Πρόεδρε, δεν ξέρω τι γνώση έχουν οι συνάδελφοι που μίλησαν πριν από μένα για την πρωτοβάθμια φροντίδα ούτε έρχομαι σαν υπερειδικός για να μιλήσω, αλλά θα ήθελα να τους πω ότι όλες οι πρωτοβάθμιες υπηρεσίες ενός κράτους και ιδιαιτέρως στην υγεία προστρέχουν αυτές προς τον πολίτη.
Οι προλαλήσαντες συνάδελφοι θα πρέπει να γνωρίζουν ότι, όχι μόνο στις νήσους, αλλά και στη στερεά οι πρωτοβάθμιες υπηρεσίες έχουν σχεδιασθεί με τα κέντρα υγείας, αλλά και με κινητές μονάδες και μάλιστα με το δυνητικό έως υποχρεωτικό να πηγαίνουν οι μονάδες των κέντρων υγείας προς τα επιμέρους περιφερειακά ιατρεία για άσκηση προληπτικής και γιατί όχι και θεραπευτικής ιατρικής.
Αυτό για να κατανοήσουμε ότι ένα νοσοκομείο σε μια νήσο μεγάλη ή μικρή, χρειάζεται απαραιτήτως μία μονάδα για να προστρέχει στην περιφέρεια που περιβάλλει το εκάστοτε νοσοκομείο ή μεγάλο κέντρο υγείας.  Διότι, εάν πάμε στη λογική, την οποία άκουσα, ότι αδίκως ξοδεύθηκαν πεντακόσια ογδόντα εκατομμύρια (580.000.000), τότε θα έλεγα στους αγαπητούς συναδέλφους, ότι αδίκως έχουν ξοδευθεί πάνω από πέντε με έξι δισεκατομμύρια για τα κέντρα υγείας, που στήθηκαν στη Στερεά Ελλάδα, τα οποία ανέρχονται τουλάχιστον στον αριθμό εξήντα και που γνωρίζετε πολύ καλά ότι στην κυριολεξία αραχνιάζουν.
Είστε εδώ παρόντες και παλιοί Υπουργοί Υγείας και ξέρετε ότι από τα εκατόν εξήντα πέντε κέντρα υγείας -είμαι γιατρός της πρωτοβάθμιας φροντίδας υγείας και το γνωρίζω- τα εξήντα υπολειτουργούν. Τότε, κύριοι συνάδελφοι, εδώ και δέκα με δεκαπέντε χρόνια έχει πετάξει το ελληνικό δημόσιο πέντε με έξι δισεκατομμύρια και δεν αξιοποιούνται; Τότε θα πρέπει να αναζητήσουμε τέτοιου είδους σκανδαλολογία και σε αυτήν την πολιτική.  Επειδή δεν είμαι από αυτούς που θα μιλήσω ποτέ για σκάνδαλα ούτε θα προσωποποιήσω τις πολιτικές, θέλω να σας πω  ότι, εάν έγινε βιαστικά αυτή η αγορά, θα μπορούσε βήμα- βήμα να υλοποιηθεί αυτό το πρόγραμμα και ξέρετε τα κενά, που έχουμε στην προληπτική ιατρική.
Νομίζετε εσείς ότι επειδή δεν έχουμε στη Στερεά Ελλάδα και στη Μακεδονία μαστογράφους, δεν θα χρειαζόταν να μπει ένας μαστογράφος σε ένα τέτοιο πλωτό μέσο και να πάει προς τους ανθρώπους των ακριτικών νησιών, όπως βεβαίως χρειάζεται και μία τέτοια κινητή μονάδα και για τη λοιπή Στερεά Ελλάδα; Νομίζω ότι η συζήτηση θα έπρεπε να κατευθύνεται στο πώς θα αξιοποιηθεί για την πρωτοβάθμια περίθαλψη υγείας αυτό το πλωτό μέσο και όχι πως να εκποιηθεί. Νομίζω ότι έτσι εκφυλίζονται οι διαδικασίες του κράτους και του Κοινοβουλίου.
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε συνάδελφε.
Ο κύριος Υπουργός έχει το λόγο.
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Κύριε Πρόεδρε, θέλω να απαντήσω σε αυτό που είπε ο κ. Κακλαμάνης, αποδίδοντας μομφή σε εμάς -αναφέρομαι στον κ. Νικήτα Κακλαμάνη και όχι βεβαίως στον Πρόεδρο της Βουλής- λέγοντας ότι: "Εμείς το αγοράσαμε, εσείς όμως το πληρώσατε".  Βεβαίως, κύριε Κακλαμάνη. Εμείς πιστεύουμε ότι το κράτος έχει συνέχεια από τη στιγμή κατά την οποία μας δεσμεύσατε με την υπογραφή σας και με τα συμφωνητικά ήμασταν υποχρεωμένοι να το πληρώσουμε. Εάν δεν το πληρώναμε και το παραλαμβάναμε, θα το πληρώναμε τριπλάσιο.
ΝΙΚΗΤΑΣ ΚΑΚΛΑΜΑΝΗΣ: Το είχατε εγκρίνει εδώ μέσα στη Βουλή. Πάρτε τα Πρακτικά του 1992 να δείτε...
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Θα σας πω και κάτι που δεν σας το είπα, κύριε Κακλαμάνη. Ξέρετε ...
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, παρακαλώ.
Κύριε Κακλαμάνη, είναι η έβδομη διακοπή που κάνετε σήμερα. Σας παρακαλώ! 
ΓΕΩΡΓΙΟΣ ΒΟΥΛΓΑΡΑΚΗΣ: Τις μετράτε; 
ΠΡΟΕΔΡΕΥΩΝ (Κωνσταντίνος Γείτονας): Βεβαίως τις μετρώ. Πρέπει να βοηθήσετε όλοι να προχωρήσει η διαδικασία, έτσι όπως προβλέπει ο Κανονισμός. Σας παρακαλώ.
Συνεχίστε, κύριε Υπουργέ.
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Θα ρωτήσω κάτι τον κ.
Κακλαμάνη. Ξέρετε ποιά είναι η ηλικία αυτού του σκάφους; 
ΝΙΚΗΤΑΣ ΚΑΚΛΑΜΑΝΗΣ: Εγώ, απολύτως.
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Είναι τριάντα τεσσάρων ετών. Ξέρετε τι ζητάνε σήμερα τα ευρωπαϊκά δεδομένα και το Υπουργείο Εμπορικής Ναυτιλίας; Να μην κυκλοφορεί κανένα καράβι άνω των τριάντα ετών.  Αντιλαμβάνεστε τι κάνατε, κύριε Κακλαμάνη; Αντιλαμβάνεστε τι φορτώσατε στον ελληνικό λαό για δήθεν νοσοκομείο, το οποίο στην επόμενη στροφή, στα οκτώ μποφόρ θα βούλιαζε; Αυτό κάνατε κύριε Κακλαμάνη.
ΝΙΚΗΤΑΣ ΚΑΚΛΑΜΑΝΗΣ: 'Οταν υπεγράφη ήταν είκοσι ετών.
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): 'Οχι ήταν είκοσι πέντε ετών. Και όταν λέτε να βάζαμε αγροτικούς γιατρούς ή να παίρναμε από εδώ και από εκεί, πρέπει να ξέρετε ότι μόνο για τους θερινούς μήνες βρίσκαμε κάποιους γιατρούς. Το πρόβλημα όμως στα νησιά είναι η έλλειψη αγροτικών γιατρών. Ο χειμώνας, κύριε Κακλαμάνη, και όχι τα καλοκαίρια είναι τα δύσκολα.  Το καλοκαίρι, όλοι θέλουν να πάνε διακοπές. Καράβι θερινών διακοπών θέλατε να το κάνετε. Αυτό είχατε στο μυαλό σας.
Και σε τελική ανάλυση το πού θα δοθεί ή σε ποιον θα δοθεί, πρέπει να ξέρετε ότι η άδεια στο να κάνει κάποιος νοσοκομείο πλωτό ή μη, δεν ανήκει στο Υπουργείο Αιγαίου -και εδώ είναι το τραγικό λάθος το οποίο κάνατε - ανήκει στο Υπουργείο Υγείας.
Υπ'αυτήν την έννοια πείτε μου εσείς: Τι παραπάνω θέλατε να κάνουμε, κύριε Κακλαμάνη, γι' αυτό το καράβι, από αυτό που κάνουν επί τρία χρόνια τώρα τρεις διαφορετικοί Υπουργοί και τέταρτος εγώ, στο Υπουργείο Αιγαίου, με τις δεκαπέντε δημοπρασίες; 
ΝΙΚΗΤΑΣ ΚΑΚΛΑΜΑΝΗΣ: Ρωτήστε τον κύριο...
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Θέλετε να πληρώνουμε δεκαπέντε (15.000.000) εκατομμύρια το μήνα για να το κρατάμε εκεί; Αυτό θέλετε; Και σε λίγο το πολύ πολύ να βουλιάξει και να μας ζητάτε και τα ρέστα; Δημιουργείτε ένα θέμα και σκανδαλολογείτε, ενώ έπρεπε να το πράξουμε εμείς, γιατί υπάρχουν πολιτικές ευθύνες για μία κυβέρνηση και έναν Υπουργό του 1993, που αγοράζει ένα καράβι είκοσι πέντε χρόνων για να το κάνει μάλιστα και νοσοκομείο.
Φαίνεται ότι σε ορισμένους από εσάς εδώ μέσα  η αιδώς δεν υπάρχει. 
ΝΙΚΗΤΑΣ ΚΑΚΛΑΜΑΝΗΣ: Σας παρακαλώ, κύριε Σηφουνάκη, μην μας λέτε αν υπάρχει ή δεν υπάρχει αιδώς.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, να μην γράφεται καμία διακοπή, από τον κ. Κακλαμάνη.
ΝΙΚΗΤΑΣ ΚΑΚΛΑΜΑΝΗΣ:...
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Εσείς θα ανακάλεσετε τα σκάνδαλα και αυτά που λέτε.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Υπουργέ, θα συνεχίσετε την ομιλία σας ή τελειώσατε; 
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): 'Οχι, τελείωσα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ωραία.
Κηρύσσεται περαιωμένη η συζήτηση επί της τροπολογίας με γενικό αριθμό 54 και ειδικό 2.
Κύριοι συνάδελφοι, έχει υποβληθεί αίτηση  ονομαστικής ψηφοφορίας από Βουλευτές της Νέας Δημοκρατίας για την ψήφιση αυτής της τροπολογίας, της οποίας το κείμενο έχει ως εξής: "Πρόταση  ονομαστικής ψηφοφορίας επί της τροπολογίας με γενικό αριθμό 54 και ειδικό 2 Οι προτείνοντες Βουλευτές: Παπαθανασίου Γ.
Τσούρνος Γ.
Κακλαμάνης Ν.
Λυκουρέζος Α.
Κιλτίδης Κων/νος.
Τσιπλάκης Κων.
Κωνσταντόπουλος Γ.
Μπαρμπαγιάννης Β.
Δεικτάκης Γ.
Αγγελής Α." Θα αναγνώσω  και τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή  της.
Ο κ. Παπαθανασίου.   Απών.
Ο κ. Τσούρνος.       Παρών.
Ο κ. Κακλαμάνης.     Παρών.
Ο κ. Λυκουρέζος.      Παρών. Ο κ. Κιλτίδης.        Παρών. Ο κ. Τσιπλάκης.       Παρών. Ο κ. Κωνσταντόπουλος. Παρών. Ο κ. Μπαρμπαγιάννης.   Παρών. O κ. Δεικτάκης.       Παρών. Ο κ. Αγγελής.         Παρών.  Κύριοι συνάδελφοι, υπάρχει ο απαιτούμενος από τον Κανονισμό αριθμός υοπγραφόντων την αίτηση ονομαστικής ψηφοφορίας Βουλευτών.
Συνεπώς διακόπτουμε της συνεδρίαση για δέκα λεπτά, σύμφωνα με τον Κανονισμό.
(ΔΙΑΚΟΠΗ) (ΜΕΤΑ ΤΗ ΔΙΑΚΟΠΗ) 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, επαναλαμβάνεται η διακοπείσα συνεδρίαση.
'Εχω την τιμή να ανακοινώσω στο Τμήμα ότι οι Υπουργοί Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών, Δικαιοσύνης, Δημόσιας Τάξης και Υγείας και Πρόνοιας κατέθεσαν σχέδια νόμου: "Ρυθμίσεις θεμάτων του Υπουργείου Εσωτερικών, Δημόσιας Διοίκησης και Αποκέντρωσης και άλλες διατάξεις." Παραπέμπεται στην αρμόδια Διαρκή Επιτροπή.
Κυρίες και κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72, παράγραφος 3) θα λύσει τη συνεδρίαση για την προσεχή Τρίτη 25 Ιουλίου 2000 και ώρα 18.30' με αντικείμενο εργασιών του Τμήματος νομοθετική εργασία, σύμφωνα με την ημερήσια διάταξη που θα διανεμηθεί.
Λύεται η συνεδρίαση.
'Ωρα λήξης 11.57'.
Ο ΠΡΟΕΔΡΟΣ                                       ΟΙ ΓΡΑΜΜΑΤΕΙΣ 

