      
ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ Ι΄
Πέμπτη 11 Οκτωβρίου 2007 

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή κ. Κ. Κουκοδήμου. σελ.
3. Ανακοινώνεται ότι τη συνεδρίαση παρακολουθούν μαθητές, από το 12ο Δημοτικό Σχολείο Παλαιού Φαλήρου και το 5ο Δημοτικό Σχολείο Αχαρνών. σελ.
4. Ανακοινώνεται ότι ο Πρωθυπουργός κ. Κ. Καραμανλής απέστειλε επιστολή, ορίζοντας ημέρα συζητήσεως των επικαίρων ερωτήσεών του την Παρασκευή. σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών. σελ.
2. Απαντήσεις Υπουργών σε ερωτήσεις Βουλευτών. σελ.
3. Ανακοίνωση του δελτίου επικαίρων ερωτήσεων της Παρασκευής 12 Οκτωβρίου 2007. σελ.
4. Συζήτηση επικαίρων ερωτήσεων:
α) Προς τον Υπουργό Εθνικής Άμυνας, σχετικά με το νέο μισθολόγιο των αξιωματικών κ.λπ. σελ.
β) Προς τον Υπουργό Εσωτερικών, 
i) σχετικά με την επιστροφή των παρακρατούμενων πόρων στην Τοπική Αυτοδιοίκηση κ.λπ. σελ.
ii) σχετικά με την καταμέτρηση των ψηφοδελτίων από τα Πρωτοδικεία, τη σταυροδοσία των Βουλευτών κ.λπ. σελ.
γ) Προς τον Υπουργό Ανάπτυξης και Τροφίμων, σχετικά με την αύξηση της τιμής των ζωοτροφών. σελ.
δ) Προς τον Υπουργό Υγείας και Κοινωνικής Αλληλεγγύης, σχετικά με τα χρέη των νοσοκομείων. σελ.
ε) Προς τον Υπουργό Απασχόλησης και Κοινωνικής Προστασίας, σχετικά με την επιχορήγηση του κλάδου σύνταξης του Ι.Κ.Α. κ.λπ. σελ.
στ) Προς τον Υπουργό Περιβάλλοντος, Χωροταξίας και Δημοσίων Έργων,
i) σχετικά με τη λήψη μέτρων διάσωσης της λίμνης Κορώνειας κ.λπ. σελ.
ii) σχετικά με τη ρύπανση του Ασωπού ποταμού, κ.λπ. σελ.

ΟΜΙΛΗΤΕΣ
Επί των επικαίρων ερωτήσεων:
ΑΒΡΑΜΟΠΟΥΛΟΣ Δ. σελ.
ΓΕΩΡΓΙΑΔΗΣ Σ. σελ.
ΖΙΩΓΑΣ Ι. σελ.
ΚΑΛΑΝΤΖΑΚΟΥ Σ. σελ.
ΚΑΛΟΓΙΑΝΝΗΣ Σ. σελ.
ΚΟΝΤΟΣ Α. σελ.
ΛΑΦΑΖΑΝΗΣ Π. σελ.
ΛΕΒΕΝΤΗΣ Α. σελ.
ΜΑΡΙΝΟΣ Γ. σελ.
ΝΑΚΟΣ Α. σελ.
ΝΑΣΙΩΚΑΣ Ε. σελ.
ΠΛΕΥΡΗΣ Α. σελ.
ΡΟΒΛΙΑΣ Κ. σελ.
ΣΟΥΡΛΑΣ Γ. σελ.
ΤΑΣΟΥΛΑΣ Κ. σελ.


      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ Ι΄
      Πέμπτη 11 Οκτωβρίου 2007
      Αθήνα, σήμερα στις 11 Οκτωβρίου 2007, ημέρα Πέμπτη και ώρα 10.32΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από το Γραμματέα της Βουλής κ. Γεώργιο Αναγνωστόπουλο, Βουλευτή Καρδίτσας, τα ακόλουθα:
      ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Επιμελητήριο Ηρακλείου ζητεί τη λήψη μέτρων για την αντιμετώπιση της εγκληματικότητας στο Νομό Ηρακλείου Κρήτης.
      2) Ο Βουλευτής Αιτωλoακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Δήμος Αλυζίας Αιτωλoακαρνανίας ζητεί την ενίσχυση του αστυνομικού δυναμικού της περιοχής.
      3) Ο Βουλευτής Αιτωλoακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Σύλλογος των Εμπεσιωτών  στην Αθήνα «Ο ΑΓΙΟΣ ΘΩΜΑΣ» ζητεί οικονομική ενίσχυση.
      4) Ο Βουλευτής Αχαΐας κ. ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Δήμαρχος Μόβρης Αχαΐας ζητεί την υποστήριξη της λειτουργίας του παιδικού σταθμού του Δήμου του.
      5) Ο Βουλευτής Αχαΐας κ. ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Δήμαρχος Μόβρης Αχαΐας ζητεί οικονομική ενίσχυση για την επισκευή και συντήρηση σχολικών κτιρίων του Δήμου του.
      6) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία Σύλλογοι Ελαιοτριβέων του Νομού Ηλείας ζητούν τη λήψη μέτρων για την ανάκαμψη των ελαιουργείων από την οικονομική καταστροφή που υπέστησαν, εξαιτίας των πυρκαγιών.
      7) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά με την οποία κάτοικοι του Δήμου Παραλίας Αχαΐας ζητούν τον επαναπροσδιορισμό των ορίων, οικισμών της περιοχής τους.
      8) Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία Γραφεία Τελετών της Τρίπολης επισημαίνουν τις λειτουργικές και κτιριακές ελλείψεις της Ιατροδικαστικής Υπηρεσίας Ναυπλίου.
      9) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ και Α΄ Πειραιώς κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία ο Δήμος Κονιστρών Εύβοιας ζητεί την έναρξη έργων που έχουν εγκριθεί, αλλά δεν έχουν ξεκινήσει ή ολοκληρωθεί από έλλειψη πιστώσεων.
      10) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Δήμος Ελευσίνας Αττικής ζητεί την ανάκληση της απόφασης η οποία εκχωρεί χώρο στις εγκαταστάσεις των Ναυπηγείων Σκαραμαγκά για τη λειτουργία ιδιωτικού λιμένα.
      11) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Εθνική Συνομοσπονδία Ατόμων με αναπηρία ζητεί την κατάρτιση εθνικού προγράμματος για την κοινωνική ένταξη ατόμων με αναπηρία.
      12) Οι Βουλευτές Α΄ Πειραιώς κ. ΕΛΠΙΔΑ ΠΑΝΤΕΛΑΚΗ και Β΄ Αθηνών κ. ΙΩΑΝΝΗΣ ΠΡΩΤΟΥΛΗΣ κατέθεσαν αναφορά με την οποία Γονείς και μαθητές των Μουσικών Σχολείων της Αττικής ζητούν την άμεση λήψη μέτρων για την εύρυθμη λειτουργία των Μουσικών Σχολείων.
      13) H Βουλευτής Α΄ Πειραιώς κ. ΕΛΠΙΔΑ ΠΑΝΤΕΛΑΚΗ  και  η Ε’ Αντιπρόεδρος της Βουλής και Βουλευτής Β’ Πειραιώς κ. ΒΕΡΑ ΝΙΚΟΛΑΪΔΟΥ κατέθεσαν αναφορά με την οποία η Πανελλήνια Ένωση Μηχανικών Ε.Ν. και η Ένωση Κατωτέρων Πληρωμάτων Μηχανής ΕΝ «Ο ΣΤΕΦΕΝΣΩΝ» καταγγέλλουν τη συνεχιζόμενη, μέχρι σήμερα, «οδύσσεια» των 260 ναυτεργατών του Ε/Γ-Τ/Ρ πλοίου «DREAM», που ζουν μέσα σε άθλιες συνθήκες, παραμένουν απλήρωτοι και περιμένουν να ξεκινήσει η διαδικασία επαναπατρισμού τους.
      14) Οι Βουλευτές Λέσβου κ. ΣΤΑΥΡΟΣ ΣΚΟΠΕΛΙΤΗΣ και Τρικάλων ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία οι Σύλλογοι Υπαλλήλων Περιφέρειας Νοτίου Αιγαίου καταγγέλλουν φαινόμενα κακοδιοίκησης, αδιαφάνειας, καλλιέργειας κλίματος τρομοκρατίας και συγκάλυψης ευθυνών.
      15) Η Ε’ Αντιπρόεδρος της Βουλής και Βουλευτής Βουλευτής Β΄ Πειραιώς κ. ΒΕΡΑ ΝΙΚΟΛΑΪΔΟΥ και η Βουλευτής Α’ Πειραιώς κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία το Συνδικάτο Εργατοϋπαλλήλων Μετάλλου Πειραιά – Αττικής και Νήσων ζητεί να λαμβάνονται, από όλες τις Επιχειρήσεις, τα απαραίτητα μέτρα για την υγιεινή και ασφάλεια των εργαζομένων.
      16) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ και Ν. Αττικής κ. ΔΗΜΟΣ ΚΟΥΜΠΟΥΡΗΣ κατέθεσαν αναφορά με την οποία Κάτοικοι του οικισμού Δύο Δέντρων, του Βαθροβουνίου, των Μακεδονικών, των Κολιματσάνικων και των Τριών Μαγαζιών του Δήμου Χαλκίδας Εύβοιας εκφράζουν την αντίθεσή τους στη σχεδιαζόμενη διέλευση της γραμμής υπερυψηλής τάσης της ΔΕΗ  μέσα από την περιοχή τους.
      17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Κασλής Βαγγέλης ζητεί την επαγγελματική αποκατάσταση εκπαιδευτικών ειδικευμένων για τα άτομα με ειδικές ανάγκες.
      18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία τα Ελληνικά Αμυντικά Συστήματα Υμηττού ζητούν τη σύνταξη νέου κανονισμού προμηθειών και νέου μισθολογίου για τα ΕΑΣ.
      19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία τα Σωματεία Εργαζομένων Ελληνικών Αμυντικών Συστημάτων ζητούν την αναβάθμιση της Αμυντικής Βιομηχανίας.
      20) Ο Βουλευτής Νομού Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ  κατέθεσε δημοσίευμα εφημερίδας το οποίο αναφέρεται στις ελλείψεις υποδομών και στελέχωσης με ειδικευμένο προσωπικό για την Ειδική Εκπαίδευση στο Νομό Αχαΐας.
      21) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Αγροτικός Παραγωγικός  Συνεταιρισμός Νέας Αγχιάλου Μαγνησίας  ζητεί την αποζημίωση των αμπελουργών της περιοχής του, που οι καλλιέργειές τους επλήγησαν από αντίξοες καιρικές συνθήκες.
      22) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Ένωση Αγροτικών Συνεταιρισμών Πηλίου – Β. Σποράδων ζητεί να συμπεριληφθούν οι Αγροτικές και Κτηνοτροφικές Επιχειρήσεις του Πηλίου και της Σκιάθου, στα ευεργετικά μέτρα των πυρόπληκτων περιοχών.
      23) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Ένωση Αγροτικών Συνεταιρισμών Πηλίου – Β. Σποράδων ζητεί την κατ’ εξαίρεση ένταξη της ελιάς στο πρόγραμμα αφορίας.
      24) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε δημοσίευμα εφημερίδας στο οποίο ζητείται η λήψη μέτρων για την εύρυθμη λειτουργία των Σχολείων της Χώρας.
      25) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία ο Δήμος Ανατολικού Ζαγορίου Ιωαννίνων ζητεί τη βελτίωση της βατότητας της 41ης επαρχιακής οδού.
      26) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία οι Κτηνοτροφικοί Συνεταιρισμοί Ηπείρου ζητούν την αύξηση της τιμής του γάλακτος και την επιδότηση των ζωοτροφών.
      27) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία η Πανελλήνια Ομοσπονδία του Ε.Κ.Α.Β. ζητεί οι χρόνιες διακομιδές ασθενών να διενεργούνται από τους οδηγούς των νοσοκομειακών αυτοκινήτων του Νομού Ιωαννίνων.
      28) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Μηλεών Μαγνησίας ζητεί την έγκριση τροποποιήσεων στο σχέδιο πόλεως του οικισμού Κάτω Γατζέας.) 
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα το Δελτίο επικαίρων ερωτήσεων της Παρασκευής 12 Οκτωβρίου 2007.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 39/9.10.2007 επίκαιρη ερώτηση του Βουλευτή της Νέας Δημοκρατίας κ. Σίμου Κεδίκογλου προς τον Υπουργό Υγείας και Κοινωνικής Αλληλεγγύης, σχετικά με την κατασκευή του νέου Νοσοκομείου Χαλκίδας κ.λπ..
      2. Η με αριθμό 41/9.10.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αθανασίου Μωραϊτη προς τον Υπουργό Εθνικής Παιδείας και Θρησκευμάτων, σχετικά με την αυτονόμηση της Πανεπιστημιακής Σχολής Αγρινίου κ.λπ.. 
      3. Η με αριθμό 46/9.10.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Χαράλαμπου Χαραλάμπους προς τον Υπουργό Εσωτερικών, σχετικά με την ολοκληρωμένη διαχείριση των απορριμμάτων στο Νομό Κέρκυρας, την αποκατάσταση της περιοχής Τεμπλονίου κ.λπ.. 
      4. Η με αριθμό 50/9.10.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη, προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων προστασίας των ερυθρών ελαφιών της Πάρνηθας κ.λπ.. 
      5. Η με αριθμό 42/9.10.2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος-Άδωνι Γεωργιάδη, προς τον Υπουργό Εθνικής Άμυνας, σχετικά με δημοσιεύματα του Τύπου αναφερόμενα στη ματαίωση της διακλαδικής στρατιωτικής άσκησης «ΠΑΡΜΕΝΙΩΝ» κ.λπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
      1.  Η με αριθμό 40/9.10.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Σκουλά, προς τους Υπουργούς Αγροτικής Ανάπτυξης και Τροφίμων και Απασχόλησης και Κοινωνικής Προστασίας, σχετικά με την επαγγελματική και συνταξιοδοτική αποκατάσταση των σταφιδεργατών του Νομού Ηρακλείου κ.λπ. 
      2. Η με αριθμό 45/9.10.2007 επίκαιρη ερώτηση της Βουλευτού του Κομμουνιστικού Κόμματος Ελλάδας κυρίας Ελπίδας Παντελάκη, προς τον Υπουργό Υγείας και Κοινωνικής Αλληλεγγύης, σχετικά με τη στελέχωση των χειρουργείων και της Μονάδας Αυξημένης Φροντίδας στο Νοσοκομείο ΜΕΤΑΞΑ.
      3. Η με αριθμό 48/9.10.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αναστασίου Κουράκη, προς τον Υπουργό Εθνικής Παιδείας και Θρησκευμάτων, σχετικά με την παρουσίαση των γενετικά τροποποιημένων προϊόντων μέσα από το βιβλίο Βιολογίας της Γ’ Γυμνασίου κ.λπ. 
      Επίσης, έχω την τιμή να ανακοινώσω στο Σώμα ότι ο Πρωθυπουργός Κώστας Καραμανλής απέστειλε επιστολή προς τον Πρόεδρο της Βουλής, η οποία έχει ως εξής: 
      «Κύριε Πρόεδρε, σας γνωρίζω ότι κατ’ εφαρμογή των άρθρων 129, 130, και 132 του Κανονισμού της Βουλής ως ημέρα συζήτησης των επικαίρων ερωτήσεων που μου απευθύνονται, ορίζω την Παρασκευή. Η διαδικασία για τις επίκαιρες ερωτήσεις του άρθρου 129 του Κανονισμού της Βουλής αρχίζει από την Δευτέρα 15 Οκτωβρίου. 
      Με εκτίμηση, Κώστας Καραμανλής».
      ΠΡΟΕΔΡΟΣ (Δημήτριος Σιούφας): Κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη θα συζητηθεί η πέμπτη με αριθμό 27/8.10.2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος-Άδωνι Γεωργιάδη, προς τον Υπουργό Εθνικής Άμυνας, σχετικά με το νέο μισθολόγιο των αξιωματικών κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Εν όψει της συζητήσεως του Προϋπολογισμού του Κράτους, ένα από τα κεφάλαια που θα συζητηθούν είναι και το Νέο Μισθολόγιο των Αξιωματικών. Σύμφωνα με τις προεκλογικές υποσχέσεις της Ν.Δ., αλλά και σύμφωνα με τις Προγραμματικές Δηλώσεις της Κυβερνήσεως πρόκειται να αυξηθεί ο μισθός του Ανθυπολοχαγού στα 860, από 795 ευρώ. Εκτός όμως από την αύξηση αυτή των 65 ευρώ, που σαφώς υπολείπεται από την αρχική σας δέσμευση για αύξηση 140 ευρώ (από 720 τότε σε 860), υπήρχε στο προεκλογικό πρόγραμμα της Ν.Δ. του 2004 και η πρόβλεψη για την αλλαγή της σχέσεως (ψαλίδας) μεταξύ του μισθού του Ανθυπολοχαγού και του Αντιστράτηγου στο 1/3, με κλιμάκωση προς τα πάνω όλων των βαθμών.
      Συνεπώς, ερωτάται ο αρμόδιος Υπουργός
      Ισχύει αυτή η υπόσχεση; Και αν ναι, στο νέο Μισθολόγιο των Αξιωματικών θα συμπεριλαμβάνεται και αυτή;»
      Το λόγο έχει ο Υφυπουργός Εθνικής Άμυνας κ. Τασούλας. 
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κύριε Πρόεδρε, για εμάς είναι πάντα εξαιρετική και ενδιαφέρουσα η ευκαιρία να μιλάμε και να απαντάμε σε θέματα που άπτονται του ενδιαφέροντος της Κυβερνήσεως για τις Ένοπλες Δυνάμεις, για τους αξιωματικούς, για τους υπαξιωματικούς και για τους επαγγελματίες οπλίτες μας. 
      Η Κυβέρνηση της Νέας Δημοκρατίας περιβάλλει με αμέριστη εμπιστοσύνη και με αδιάπτωτο ενδιαφέρον τους Έλληνες και τις Ελληνίδες αξιωματικούς και το κάνει αυτό διότι πιστεύει στην αποστολή τους και στη σημασία της αποδόσεως τους. Σημασία έχουν για την πατρίδα μας και για το κοινωνικό σύνολο. 
      Δεν θα σας πω απ’ αρχής εμείς τι κάναμε και τι κάνουμε για τη βελτίωση των μισθολογικών κλιμακίων και της μισθολογικής καταστάσεως των αξιωματικών, αλλά θα σας διαβάσω απόσπασμα από την «ΕΘΝΙΚΗ ΗΧΩ», την επίσημη μηνιαία εφημερίδα της Ενώσεως Αποστράτων Αξιωματικών Στρατού, του Σεπτεμβρίου: «Για πρώτη φορά, μετά από δεκαετίες, αυξήθηκαν τόσο οι αποδοχές και οι συντάξεις μας, όπως πιστοποιείται από τον παραπάνω πίνακα, από Κυβέρνηση και μάλιστα κατά κοινή ομολογία και πιστοποίηση της Ευρωπαϊκής Ένωσης που αντιμετώπιζε δημοσιονομικό πρόβλημα».
      Κύριε Πρόεδρε, η Κυβέρνηση με νομοσχέδιο το οποίο έρχεται συντομότατα στη Βουλή, καθιερώνει μισθό 860 ευρώ του Ανθυπολοχαγού. Αυτός ο μισθός είναι μισθός βάσεως για όλους τους αξιωματικούς, όχι μόνο των Ενόπλων Δυνάμεων, αλλά και των Σωμάτων Ασφαλείας και του Λιμενικού Σώματος. Αυτή η αύξηση δεν είναι μόνη της. Θα έχουμε και την αύξηση της εισοδηματικής πολιτικής, που σημαίνει ότι θα είναι 11,5% η καθαρή αύξηση στο μισθό των αξιωματικών μας. Αυτό είναι μία επιβάρυνση της τάξεως των 350.000.000 ευρώ ετησίως επί του προϋπολογισμού, ενός προϋπολογισμού που είναι γνωστό ότι πληρώνει ακόμη τα επίχειρα του δημοσιονομικού εκτροχιασμού που κληρονόμησε η Κυβέρνηση. 
      Το ενδιαφέρον της Κυβερνήσεως για τις αποδοχές των αξιωματικών επεκτάθηκε και σε άλλους τομείς, εις τρόπον ώστε, σήμερα, κύριε Πρόεδρε, να μην έχουμε ούτε συνταξιούχους δύο ταχυτήτων, αλλά ούτε και μερισματούχους δύο ταχυτήτων στις Ένοπλες Δυνάμεις, διότι και αυτό το τελευταίο που απέμενε, λύεται με το νομοσχέδιο το οποίο κατατίθεται σύντομα από το Υπουργείο Εθνικής Άμυνας. 
      Συνεπώς, η στοργή και το ενδιαφέρον της Κυβερνήσεως είναι αδιάπτωτο. Οι εξαγγελίες μας θα υλοποιηθούν στο ακέραιο και συνεχίζουμε την προσπάθεια για βελτίωση των αποδοχών των αξιωματικών των Ενόπλων Δυνάμεων μέσα στις δυνατότητες τις οποίες έχει η οικονομία και πάντα με βάση το αμέριστο ενδιαφέρον που έχει η Κυβέρνηση για το Σώμα των Ελλήνων Αξιωματικών. 
      ΠΡΟΕΔΡΟΣ (Δημήτριος Σιούφας): Το λόγο έχει ο κ. Άδωνις Γεωργιάδης. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Υπουργέ, συγχωρέστε με, είμαι πολύ νέος στο Κοινοβούλιο, αλλά έχω συνηθίσει στην πραγματική ζωή, όπου, όταν γίνεται ένα απλό ερώτημα ακούγεται μία συγκεκριμένη απάντηση στο συγκεκριμένο ερώτημα.
      Σας άκουσα επί τρία λεπτά. Είπατε τι έχει κάνει η Κυβέρνηση για τους αξιωματικούς. Δεν αμφισβητώ αυτά που λέτε ότι κάνατε. Ενδεχομένως να τα έχετε κάνει, ενδεχομένως και όχι. Όμως, πολύ φοβάμαι ότι ή εγώ δεν ομιλώ καλά ελληνικά –αν και έχω πτυχίο της Φιλοσοφικής Σχολής Αθηνών- ή εσείς.
      Το ερώτημά μου ήταν συγκεκριμένο και θέλω μία συγκεκριμένη απάντηση, διότι απ’ αυτή την ερώτηση την οποία υποβάλλω μετά από ερώτημα εκατοντάδων αξιωματικών, περιμένουν πάρα πολλοί Έλληνες Αξιωματικοί να μάθουν τις πραγματικές προθέσεις της Κυβερνήσεως.
      Και έρχομαι στο συγκεκριμένο. Εδώ, κύριε Πρόεδρε, έχω το προεκλογικό πρόγραμμα της Νέας Δημοκρατίας του Φεβρουαρίου του 2004, «Τομέας Εθνικής Αμύνης». Θα το καταθέσω και στα Πρακτικά σε φωτοτυπία. 
      Στη σελίδα τέσσερα γράφατε, κύριε Υπουργέ: «Μερικά από τα μέτρα αυτά (για το στρατιωτικό προσωπικό) είναι: Δίκαια ρύθμιση μισθών και συντάξεων με αφετηρία το βασικό μισθό Ανθυπολοχαγού και αντιστοίχους βαθμούς των κλάδων καθοριζομένου στα 860 ευρώ και αλλαγή της σχέσης βασικού Αντιστρατήγου-Ανθυπολοχαγού σε τρία προς ένα». 
      Εγώ δεν σας ρώτησα για τα βάρη του προϋπολογισμού, για το πόση θα είναι η αύξηση στον κάθε αξιωματικό είτε των Ενόπλων Δυνάμεων είτε των Σωμάτων Ασφαλείας. Σας έκανα μια ευθεία ερώτηση. Στο νομοσχέδιο που θα φέρετε στη Βουλή, αυτή σας η προεκλογική υπόσχεση που είναι εδώ γραμμένη -και όπως λέγανε οι Λατίνοι «Scripta manent», τα γραπτά μένουν- θα υλοποιηθεί; Ναι ή όχι; Δηλαδή το συγκεκριμένο, το ένα προς τρία. 
      Και επιμένω, κύριε Πρόεδρε, για τον εξής λόγο: Μόλις το Σάββατο στην Εφημερίδα «Ο ΚΟΣΜΟΣ ΤΟΥ ΕΠΕΝΔΥΤΗ» ο κ. Μάνος Ηλιάδης έγραψε στο άρθρο του για την Εθνική Άμυνα, ότι η μη αναφορά της Κυβερνήσεως στο ένα προς τρία, πλήττει τα μέγιστα, το κύρος και την αξιοπιστία του πολιτικού κόσμου στις Ένοπλες Δυνάμεις, διότι μια συγκεκριμένη υπόσχεση δεν υλοποιείτο και το κυριότερο, δεν αναφέρεται από την Κυβέρνηση. 
      Θέλω, σας παρακαλώ θερμότατα, μια ειλικρινή απάντηση στο συγκεκριμένο ερώτημα. Θα υλοποιήσετε το ένα προς τρία ή όχι; 
      Σας ευχαριστώ πολύ.
      (Στο σημείο αυτό ο Βουλευτής κ. Άδωνις Γεωργιάδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΟΣ (Δημήτριος Σιούφας): Το λόγο έχει ο Υφυπουργός Εθνικής Άμυνας κ. Τασούλας.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κύριε Πρόεδρε, είπα σαφώς ότι η εξαγγελία των 860 ευρώ θεσμοθετείται και θεσμοθετείται φέτος, τώρα. Η εξαγγελία της εξομαλύνσεως του συντελεστού ώστε η αναλογία ανθυπολοχαγού με αντιστράτηγο να είναι ένα προς τρία ή αντιστράτηγου προς ανθυπολοχαγού τρία προς ένα, δεν υλοποιείται με αυτή την τροπολογία αλλά είναι μέσα στις δεσμεύσεις της Κυβερνήσεως, οι οποίες ισχύουν και οι οποίες θα υλοποιηθούν στο εγγύς μέλλον.
      Θα ήθελα να τονίσω ότι όλες αυτές οι ανακοινώσεις μας και όλες αυτές οι δεσμεύσεις μας δεν γίνονται ερήμην του δημοσιονομικού κόστους και δεν γίνονται ερήμην της δημοσιονομικής κατάστασης της χώρας, αλλά δεν γίνονται και ερήμην της υπευθυνότητας που πρέπει να έχει μια Κυβέρνηση όταν αντιμετωπίζει οικονομικά θέματα.
      Τονίζω ότι από 1-1-2008 οι αξιωματικοί θα έχουν πραγματική αύξηση του μισθού τους 11,5% και τονίζω επίσης ότι με το πολυνομοσχέδιο το οποίο θα φέρουμε επιλύεται και μια σειρά άλλη θεμάτων που έχουν σχέση με τα επιδόματα, τις ενισχύσεις και τα οφέλη που έχουν οι αξιωματικοί από την πολιτεία. 
      Η αναλογία ένα προς τρία είναι κάτι το οποίο μας απασχολεί και θα επιλυθεί, κύριε Γεωργιάδη, στο εγγύς μέλλον, όπως επιλύονται όλες οι δεσμεύσεις και όλες οι εξαγγελίες της Κυβερνήσεως της Νέας Δημοκρατίας. Και να ξέρετε ότι οι επιλύσεις αυτών των θεμάτων έφτασαν στο σημείο να λεχθεί, από πολλούς αντικειμενικούς παρατηρητές των θεμάτων των Ενόπλων Δυνάμεων, ότι για πρώτη φορά παρατηρείται μια τέτοια βελτίωση αποδοχών και συνθηκών εργασίας και ποιότητας ζωής των στελεχών των Ενόπλων Δυνάμεων. 
      (Στο σημείο αυτό την Προεδρική Έδρα καταλαμβάνει ο  Γ΄ Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ)
      ΠΡΟΕΔΡΕΥΩΝ (Αναστάσιος Νεράντζης): Θα συζητηθεί η με αριθμό 30/8-10-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Εσωτερικών, σχετικά με την επιστροφή των παρακρατούμενων πόρων στην Τοπική Αυτοδιοίκηση κ.λπ..
      Η επίκαιρη ερώτηση του κ. Ρόβλια έχει ως εξής: 
      «Κύριε Υπουργέ, η Νέα Δημοκρατία, τόσο ως αντιπολίτευση, όσο και ως Κυβέρνηση, αλλά και ο σημερινός Πρωθυπουργός προσωπικά, κατ’ επανάληψη υποσχέθηκαν ότι θα αποδώσουν στην Τοπική Αυτοδιοίκηση του Α΄ βαθμού τους παρακρατηθέντες πόρους της, τους οποίους μάλιστα ονόμαζαν υπεξαιρεθέντες. Το σύνολο αυτών των πόρων το υπολόγισε η Κυβέρνηση τελικά στο ύψος του 1,4 δισεκατομμύρια ευρώ, από παρελθόντα έτη μέχρι και το έτος 2003. Δυστυχώς, παρά τις υποσχέσεις, δεν έχει επιστραφεί στην Τοπική Αυτοδιοίκηση ούτε ένα ευρώ. Τουναντίον, οι αντίστοιχες παρακρατήσεις για τα έτη που κυβέρνησε η Νέα Δημοκρατία αναλογικά αυξήθηκαν δηλαδή, με την ορολογία της Νέας Δημοκρατίας, η Νέα Δημοκρατία προβαίνει σε υπεξαίρεση σε βάρος των πόρων της Τοπικής Αυτοδιοίκησης. Η διάσταση λόγων και έργων είναι καταφανής. Η Νέα Δημοκρατία δεν σέβεται ούτε εμπιστεύεται την Τοπική Αυτοδιοίκηση.
      Ερωτάται ο Υπουργός:
      1. Γιατί η Κυβέρνηση δεν έχει επιστρέψει ούτε ένα ευρώ από τα παρακρατηθέντα στην Τοπική Αυτοδιοίκηση, αλλά αντίθετα τα παρακρατούμενα αυξάνουν επί των ημερών της;
      2. Πότε και με ποιο τρόπο θα επιστραφούν οι ως άνω παρακρατούμενοι πόροι στην Τοπική Αυτοδιοίκηση;»
      Στη συγκεκριμένη ερώτηση θα απαντήσει ο Υφυπουργός Εσωτερικών κ. Νάκος.
        ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Είναι εκπληκτικό το ότι ο κ. Ρόβλιας ρωτά την Κυβέρνηση γιατί δεν έχει επιστρέψει αυτά που παρακράτησε η κυβέρνηση του κόμματός του. Οι μεγάλες παρακρατήσεις, αγαπητές κυρίες και κύριοι συνάδελφοι, άρχισαν το 1998: 226.000.000 τότε, 581.000.000 το 1999, 479.000.000 το 2000, 527.000.000 το 2001, 145.000.000 το 2002 και βεβαίως, το 2003, λόγω των εκλογών, περισσότερα χρήματα στην Τοπική Αυτοδιοίκηση από τα θεσμοθετημένα κατά 122.000.000. Τα χρόνια, λοιπόν, 1998, 1999, 2000, 2001, 2002 παρακρατήθηκαν, αφού συνυπολογίστηκαν για το 2003 και το 2004 τα επιπλέον ποσά που δόθηκαν -και το 2004 δόθηκαν από τη Νέα Δημοκρατία- 1.411.333.000 ευρώ. Αυτό είναι στη διάθεσή σας, κύριε συνάδελφε, για να δείτε πώς έγιναν οι παρακρατήσεις όλα αυτά τα χρόνια και πώς καταλήξαμε με την Κ.Ε.Δ.Κ.Ε. στον αριθμό των παρακρατήσεων.
      Θεωρώ ότι είναι παράλογο, όταν μία κυβέρνηση αγωνίζεται για τη μείωση του δημόσιου χρέους, όταν μία κυβέρνηση παρέλαβε την οικονομική κατάσταση από αυτούς που τη δημιούργησαν παρ’ ότι παρακρατούσαν αυτούς τους πόρους, να ζητά αυτήν τη στιγμή, το ΠΑ.ΣΟ.Κ., απόδοση αυτών που παρακρατήθηκαν επί σειρά ετών και μάλιστα γρήγορη απόδοση. Για να μην ανησυχεί όμως ο κύριος συνάδελφος, η δέσμευση ισχύει. Είναι προφανές ότι θα είναι σταδιακή η απόδοση αυτών των πόρων στην Τοπική Αυτοδιοίκηση και σύντομα θα δει τον τρόπο με τον οποίο το Υπουργείο Οικονομικών θα αποδώσει τους παρακρατηθέντες πόρους. 
      Σε κάθε περίπτωση είναι απόλυτο ψεύδος το να ισχυρίζεται κανείς ότι η τακτική των παρακρατήσεων συνεχίζεται και αυτά τα χρόνια που η Κυβέρνηση της Νέας Δημοκρατίας είναι στην εξουσία. Και το λέω αυτό, διότι το 2004, την πρώτη χρονιά της Κυβέρνησης της Νέας Δημοκρατίας, απεδόθησαν όλα τα χρήματα που προβλέπονται από το ν. 1828 και επιπλέον –και έχει συμφωνήσει εδώ η Κ.Ε.Δ.Κ.Ε.- 134.855.000 ευρώ.
      Το ίδιο συνέβη και όλα αυτά τα χρόνια, το 2005, το 2006 και το 2007. Σας λέω, λοιπόν, ότι από τους κεντρικούς αυτοτελείς πόρους δίδονται 2.165.000.000 ευρώ, η Σ.Α.Τ.Α. είναι 832.000.000 ευρώ για φέτος και για τη Σ.Α.Ε. 055 από το πρόγραμμα δημοσίων επενδύσεων, ενώ στον κωδικό αριθμό 8.200 είναι αναγεγραμμένα 70.000.000 ευρώ. Μέχρι στιγμής έχουν εκταμιευθεί 125.100.000 ευρώ, πόσο το οποίο θα αυξηθεί μέχρι το τέλος του έτους και υπολογίζεται ότι θα φτάσει τα 150.000.000 ευρώ, δηλαδή αύξηση από τον προϋπολογισμό περισσότερο από 120%. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Μισό λεπτό,  κύριε Πρόεδρε. 
      Να πω και κάτι για το «ΘΗΣΕΑ», επειδή κάποιοι το χαρακτήρισαν «δημοσιονομική βόμβα». Παρακαλώ τον κύριο συνάδελφο να σημειώσει τούτο, ότι στο Ταμείο Παρακαταθηκών και Δανείων με τον κωδικό 33-05-0146 υπάρχει υπόλοιπο σήμερα προς πληρωμή και τα έργα του «ΘΗΣΕΑ» πληρώνονται σχεδόν αυθημερόν. Είναι το μόνο πρόγραμμα που πληρώνει άμεσα τα χρήματα. Υπάρχει υπόλοιπο, λοιπόν, σήμερα, στις 11 Οκτωβρίου, 387.631.637 ευρώ. 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, τελειώνετε. Πέρασε ο χρόνος, κύριε Υπουργέ. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Διερωτάται, λοιπόν, κανείς, κύριε συνάδελφε: Τι αφορά αυτή η ερώτηση; Ποιον μέμφεται; Την προηγούμενη κυβέρνηση ή την τωρινή; 
      (Στο σημείο αυτό ο Υφυπουργός Εσωτερικών κ. Αθανάσιος Νάκος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο κ. Ρόβλιας. 
      ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ,  κύριε Πρόεδρε. 
      Κύριε Υπουργέ, δυστυχώς, η Κυβέρνησή σας δεν σέβεται ούτε την Τοπική Αυτοδιοίκηση ούτε τις υποσχέσεις τις οποίες έχει δώσει. Και για να βοηθήσω την μνήμη σας, η οποία φαίνεται ότι έχει εξασθενήσει, σας θυμίζω το πρόγραμμα της Νέας Δημοκρατίας του 2004. Λέγατε ότι η Κυβέρνηση του ΠΑ.ΣΟ.Κ. παραβιάζει το άρθρο 102 του Συντάγματος και δεν αποδίδει στην Τοπική Αυτοδιοίκηση τους θεσμοθετημένους πόρους, τους οποίους τότε υπολογίζατε σε 3.000.000.000 ευρώ,  και μιλούσατε για έγκαιρη και πιστή απόδοση στην Τοπική Αυτοδιοίκηση όλων των θεσμοθετημένων πόρων. Στις προγραμματικές δηλώσεις της κυβέρνησης το 2004, ο κ. Παυλόπουλος, στις 22 Μαρτίου του 2004, λέει εδώ στη Βουλή: «Δεν απεμπολούμε σε καμμία περίπτωση την υποχρέωση που έχουμε αναλάβει. Προχωρούμε στην απόδοση εκείνων που υπεξαιρέθηκαν χρόνια ολόκληρα από τους Ο.Τ.Α.». Ο κ. Καραμανλής στις προγραμματικές δηλώσεις του 2004, εδώ στη Βουλή, μιλούσε για απόδοση στην Τοπική Αυτοδιοίκηση όλων των θεσμοθετημένων πόρων. Και εσείς ο ίδιος, κύριε Υπουργέ, σε έγγραφο ερώτημά μας απαντήσατε στις 25 Ιουλίου 2006 ότι θα εξοφλήσετε το υπόλοιπο των παρακρατηθέντων πόρων σταδιακά μέσω ομολόγων. Από τότε έχει περάσει ενάμισης χρόνος, κύριε Υπουργέ, άρα νομίζω ότι η μνήμη σας δεν σας βοηθάει σε αυτά τα οποία εσείς είπατε. 
      Όσον αφορά στο πόσα δώσατε στην Τοπική Αυτοδιοίκηση το 2004, σας διαψεύδει ο κ. Δούκας με έγγραφο το οποίο καταθέτω στα Πρακτικά. Ο κ. Δούκας λέει ότι το 2004 δώσατε 87.000.000 ευρώ λιγότερα απ’ όσα έπρεπε να δώσετε και βεβαίως η Κ.Ε.Δ.Κ.Ε. σας λέει τον Ιούλιο του 2006 ότι τα παρακρατηθέντα επί των ημερών σας είναι 582.000.000 ευρώ. Το θέμα είναι ένα: Υποσχεθήκατε το 2004 -και από τότε είστε Κυβέρνηση και τώρα είστε για δεύτερη θητεία- ότι θα επιστρέψετε τα παρακρατηθέντα που τα λέγατε «υπεξαιρεθέντα». Δεν έχετε επιστρέψει ούτε ένα ευρώ, έχετε ήδη ολοκληρώσει μία θητεία και είστε στη δεύτερη. Και πάλι σήμερα δεν δίνετε καμμία συγκεκριμένη υπόσχεση. Θα γυρίσετε τα λεφτά στην Τοπική Αυτοδιοίκηση, όπως υποσχεθήκατε; Και αν ναι, πότε και με ποιον τρόπο; 
      Κοιτάξτε, το πιο ανησυχητικό απ’ όλα είναι ότι στις προγραμματικές δηλώσεις της Κυβέρνησης του 2007 η επιστροφή των παρακρατηθέντων εξαφανίζεται και από την ομιλία του κυρίου Πρωθυπουργού και από την ομιλία του κ. Παυλόπουλου, γι’ αυτό ανησυχούμε ακόμα περισσότερο για το τι σκοπεύετε να κάνετε ή μάλλον για το τι σκοπεύετε να μην κάνετε. 
      Κύριε Υπουργέ, επειδή μιλήσατε για τον «ΘΗΣΕΑ», γνωρίζουμε ότι υπάρχει «μαύρη τρύπα» στον «ΘΗΣΕΑ», αλλά είναι αντικείμενο επόμενης ερώτησης. Θα το δούμε τις επόμενες μέρες, δεν είναι του παρόντος. Μην δημιουργούμε εντυπώσεις ψευδείς. Κοιτάξτε τώρα να απαντήσετε ευθέως εάν και πότε θα αποδώσετε έστω και ένα ευρώ από τα 1,4 δισεκατομμύρια ευρώ παρακρατηθέντα της Τοπικής Αυτοδιοίκησης, συν αυτά που παρακρατήσατε επί των ημερών σας, τα οποία υπερβαίνουν τα 500.000.000 ευρώ. 
      Ευχαριστώ.
      (Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε συνάδελφε. 
      Το λόγο έχει ο κύριος Υπουργός. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Την προηγούμενη εβδομάδα, κύριε Πρόεδρε, βρεθήκαμε στο γραφείο μου με τον κ. Νικήτα Κακλαμάνη τον Πρόεδρο της Κ.Ε.Δ.Κ.Ε. και με τον κ. Βασιλείου, Διευθυντή της Κ.Ε.Δ.Κ.Ε.. Θα παρακαλέσω τον κύριο συνάδελφο να πάρει τα στοιχεία από την Κ.Ε.Δ.Κ.Ε.. Διευκρινίστηκε ότι όχι μόνο δεν υπάρχει μαύρη τρύπα στον «ΘΗΣΕΑ» αλλά υπάρχει το υπόλοιπο το οποίο σας κατέθεσα.
      ΚΩΝΣΤΑΝΤΙΝΟΣ ΡΟΒΛΙΑΣ: Αυτό είναι άλλο θέμα.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Αρκεί ένα τηλεφώνημα στο Ταμείο Παρακαταθηκών και Δανείων -θα σας δώσω και τον κωδικό-  για να τελειώσει αυτό το ψεύδος περί «μαύρης τρύπας» στον «ΘΗΣΕΑ». Αυτό αποδεικνύεται με ένα τηλεφώνημα και με τον αριθμό λογαριασμού που σας έδωσα. 
      Δεύτερον, το να μιλάτε για 582.000.000 παρακρατηθέντα δεν σημαίνει τίποτα. Μπορείτε να μας πείτε από πού παρακρατήθηκαν; Έχετε κατάσταση των παρακρατηθέντων επί των ημερών της Νέας Δημοκρατίας; Ποια είναι τα παρακρατηθέντα; 
      ΚΩΝΣΤΑΝΤΙΝΟΣ ΡΟΒΛΙΑΣ: Μόλις το κατέθεσα στα Πρακτικά.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Εγώ ξέρω το αντίθετο. Έχουν δοθεί και έχει συμφωνήσει η Κ.Ε.Δ.Κ.Ε., περισσότερα χρήματα χωρίς να υπολογίζεται αυτά τα τρία χρόνια η κρατική συμβολή στο ταμείο του «ΘΗΣΕΑ» η οποία ξεπερνά τα 260.000.000 ευρώ. Είναι χρήματα τα οποία δεν ήταν θεσμοθετημένα για την Τοπική Αυτοδιοίκηση αλλά εισρέουν στα ταμεία της. 
      Όσον αφορά τη δέσμευση για την απόδοση των παρακρατηθέντων ισχύει. Αλλά  να μιλούσε για αυτό το θέμα το Κομμουνιστικό Κόμμα ή ο ΛΑ.Ο.Σ. θα ήταν λογικό. Αλλά να το λέτε εσείς που τα παρακρατήσατε γιατί δεν τα επιστρέφουμε γρήγορα είναι παράλογο.
      ΚΩΝΣΤΑΝΤΙΝΟΣ ΡΟΒΛΙΑΣ: Τα υποσχεθήκατε.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Η δέσμευση ισχύει και θα επιστραφούν. Όμως, εσείς δεν μπορείτε να φέρνετε αυτό το θέμα.
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση αφού, προηγουμένως, ξεναγήθηκαν στους χώρους του Μεγάρου της Βουλής και στις εκθέσεις: «Οι Έλληνες στη Διασπορά, 15ος – 21ος αιώνας» και «Πρωθυπουργοί και Πρόεδροι της Βουλής των Ελλήνων της Μεταπολίτευσης», τριάντα τέσσερις μαθητές και μαθήτριες και δυο συνοδοί διδάσκαλοι από το 12ο Δημοτικό Σχολείο Παλαιού Φαλήρου.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Παρακαλώ τώρα με την άδεια του Σώματος προκειμένου να αποδεσμευτεί ο Υφυπουργός κ. Νάκος να συζητήσουμε την υπ’ αριθμόν τέσσερα ερώτηση του δευτέρου Κύκλου.
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Αναστάσιος Νεράντζης): Το Σώμα συνεφώνησε.
      Θα συζητηθεί, λοιπόν, η με αριθμό 36/8-10-2007 επίκαιρη ερώτηση δεύτερου κύκλου του Βουλευτή του Λαϊκού Ορθόδοξου Συναγερμού κ. Αθανασίου Πλεύρη προς τον Υπουργό Εσωτερικών σχετικά με την καταμέτρηση των ψηφοδελτίων από τα Πρωτοδικεία, τη σταυροδοσία των Βουλευτών κ.λπ..
      Η επίκαιρη ερώτηση του κ. Πλεύρη έχει ως εξής:
      «Την τελευταία εβδομάδα παρατηρούνται στα Μ.Μ.Ε. (Εκπομπή «Ζούγκλα», Μ. Τριανταφυλλόπουλου) φαινόμενα μη συμβατότητας των στοιχείων που αναρτώνται στην ιστοσελίδα του Υπουργείου Εσωτερικών αναφορικώς με τη σταυροδοσία Βουλευτών με τα πραγματικώς καταμετρημένα ψηφοδέλτια. Επειδή το φαινόμενα αυτό προσβάλλει το κύρος της εκλογικής διαδικασίας και παραλλήλως η επίσημη καταμέτρηση των ψήφων από τα Πρωτοδικεία είναι χρονοβόρα.
      Ερωτάται ο αρμόδιος Υπουργός:
      Α. Σε ποιο βαθμό το ανωτέρω φαινόμενο επηρεάζει τα αποτελέσματα των Βουλευτικών Εκλογών; 
      Β. Πώς σκοπεύετε να αντιμετωπίσετε τη χρονοβόρα διαδικασία της καταμέτρησης των ψήφων από τα Πρωτοδικεία ώστε να μην παρατηρηθούν εκ νέου τέτοια φαινόμενα;».
      Ο Υφυπουργός Εσωτερικών κ. Νάκος έχει το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Κυρίες και κύριοι συνάδελφοι, είναι γεγονός και όλοι το γνωρίζουμε ότι τα αποτελέσματα των εκλογών και η σταυροδοσία των Βουλευτών γίνεται με βάση των πινάκων των αποτελεσμάτων από τα Πρωτοδικεία. Μέχρι να έρθουν οι πίνακες από τα Πρωτοδικεία δεν υπάρχει επίσημη καταμέτρηση των σταυρών των υποψηφίων Βουλευτών. 
      Οι εκλογές έγιναν στις 16 Σεπτεμβρίου. Γνωρίζετε τη διαδικασία που υπάρχει με τα Πρωτοδικεία, με τις σταυροδοσίες και με την καταμέτρηση. Υπήρχαν τμήματα στα οποία ούτε τα αποτελέσματα για τα κόμματα μέχρι τις πρωινές ώρες δεν είχαν εκδοθεί. Μετά αρχίζει η καταμέτρηση των σταυρών και ιδίως σε περιοχές όπου η σταυροδοσία είναι πολλαπλή δηλαδή με τρεις, τέσσερις και πέντε σταυρούς προτίμησης. 
      Στις 22 Σεπτεμβρίου η Ανώτατη Εφορευτική Επιτροπή επικύρωσε, δηλαδή σε έξι μέρες, τα αποτελέσματα των Πρωτοδικείων. Κατά συνέπεια δεν υπάρχει κάποια σημαντική καθυστέρηση. Μακάρι να μπορούσε να γίνει σε τέσσερις μέρες αντί για έξι, αλλά δεν νομίζω ότι εκεί είναι το ζητούμενο.
      Δημιουργήθηκε, πράγματι, ένα θέμα, αλλά αυτό το θέμα δεν επηρέασε, όπως εμφανίστηκε. Ουαί και αλλοίμονο αν υπήρχε αυτό το εκλογικό αποτέλεσμα. Όπως έρχονταν τα φαξ στο Υπουργείο Εσωτερικών από τους αντιπροσώπους, μερικά έγραφαν και σταυροδοσία. Η εταιρεία η οποία από χρόνια κάνει –και κάνει καλά- τη δουλειά της για τα αποτελέσματα των εκλογών, για λόγους ενημέρωσης των δημοσιογράφων, όπως έρχονταν τα φαξ -είτε έγκυρα είτε με λάθη- τα περνούσε στον ηλεκτρονικό υπολογιστή για την ενημέρωση της σταυροδοσίας. 
      Αυτά ήταν προσωρινά αποτελέσματα από τους αντιπροσώπους. Τα τελικά, τα επίσημα αποτελέσματα του Υπουργείου Εσωτερικών είναι αυτά που επικυρώνει η Ανωτάτη Εφορευτική Επιτροπή, με τα πρακτικά που στέλνουν τα Πρωτοδικεία για τη σταυροδοσία των Βουλευτών.
      Νομίζω ότι ο θόρυβος ήταν άνευ σημασίας. Δεν νομίζω ότι είχε κάποια βάση ούτε να αλλοιώσει τα αποτελέσματα ούτε να δημιουργηθούν στρεβλές εντυπώσεις ούτε τίποτα. Ενδεικτικά αποτελέσματα σταυροδοσίας η εταιρεία με ευθύνη της έβαλε στο διαδίκτυο. 
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο ερωτών Βουλευτής κ. Πλεύρης.
      ΑΘΑΝΑΣΙΟΣ ΠΛΕΥΡΗΣ: Σας ευχαριστώ, κύριε Πρόεδρε.
      Σας ευχαριστώ πολύ, κύριε Υπουργέ, για την απάντηση. Είναι όμως, πράγματι, λυπηρό η ιστοσελίδα και το διαδίκτυο που αναφέρατε να είναι η σελίδα του Υπουργείου Εσωτερικών. 
      Κατά την άποψή μου δεν μπορεί το Υπουργείο Εσωτερικών να εξαρτάται και όσον αφορά την αξιοπιστία του ιδίου αλλά και όσον αφορά την αξιοπιστία των συναδέλφων Βουλευτών, που ακούστηκε το όνομά τους στις τηλεοράσεις να έχουν λάβει περισσότερους σταυρούς, με ό,τι αυτό συνεπάγεται στην κοινή γνώμη, από μια ιδιωτική εταιρεία που, ενδεχομένως, δεν έχει κάνει στο συγκεκριμένο θέμα καλά τη δουλειά της. 
      Διότι όταν παρατηρούνται διαφορές επτακοσίων και οκτακοσίων σταυρών, όταν παρατηρούνται εκλογικά τμήματα που Υπουργός εν ενεργεία δεν έλαβε κανένα σταυρό, ενώ στην πραγματικότητα είχε άνω των εβδομήντα σταυρών, σίγουρα αυτό δεν είναι κάτι που τιμά το Υπουργείο Εσωτερικών και σίγουρα δεν είναι κάτι που δεν γεννά εύλογες αμφιβολίες στο κοινό για την ακεραιότητα της εκλογικής διαδικασίας. 
      Αν θέλετε -υπό την ιδιότητά μου ως δικηγόρου- αυτό για μένα είναι ιδιαιτέρως λυπηρό, διότι πλήττεται και το κύρος των δικαστικών αντιπροσώπων, γιατί συχνά ακούγεται ότι αυτοί ευθύνονται για όλη αυτή τη διαδικασία. 
      Δεν μπορώ να αντιληφθώ για ποιο λόγο, όταν από τις 22 Σεπτεμβρίου είχαμε συγκεκριμένο αποτέλεσμα από την Εφορευτική Επιτροπή, από τα Πρωτοδικεία, στην ιστοσελίδα του Υπουργείου Εσωτερικών συνέχιζε να υπάρχει ενημέρωση της εταιρείας και δεν υπήρξε το αποτέλεσμα της Εφορευτικής Επιτροπής, ακριβώς όπως αυτό δόθηκε. 
      Σίγουρα υπάρχει ευθύνη του Υπουργείου σας, διότι δεν είναι δυνατόν κατόπιν καταγγελιών μιας τηλεοπτικής εκπομπής, να μπαίνει ενημερωτικό σημείωμα στο διαδίκτυο ότι τα αποτελέσματα τελούν υπό την έγκριση του Πρωτοδικείου και ακόμα και χθες αν έμπαινε κάποιος στη σελίδα σας –δεν ξέρω σήμερα- να βλέπει τα αποτελέσματα που δίνει η εταιρεία και όχι τα αποτελέσματα που, όπως μας λέτε τώρα εσείς, έχουν εγκριθεί από την Ανώτατη Εφορευτική Επιτροπή.
      Σε κάθε περίπτωση πιστεύω ότι πλέον το 2007 θα έπρεπε να αναζητηθεί ένας τρόπος ώστε να μην οδηγούμαστε σε ορκωμοσία Βουλευτών χωρίς να ξέρουμε τα επίσημα αποτελέσματα, διότι όταν εμείς ορκιστήκαμε Βουλευτές, στην ιστοσελίδα του Υπουργείου Εσωτερικών δεν υπήρχε το 100% των αποτελεσμάτων.
      Σας ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Και εμείς σας ευχαριστούμε.
      Κύριε Υπουργέ, έχετε το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Επειδή κάποιοι από μας έχουν εκλεγεί περισσότερες της μιας φοράς, ουαί και αλλοίμονο αν περιμέναμε τα αποτελέσματα από την ιστοσελίδα για να δούμε αν εκλεγόμαστε Βουλευτές. Υπάρχουν άνθρωποί μας στα Πρωτοδικεία και κοιτάνε τα αποτελέσματα.
      Μπορεί να έχετε κάποιο δίκιο και αυτό θα διορθωθεί. Οφείλεται στην δημοσιογραφική ενημέρωση, με πρωτοβουλία που πήρε η ιδιωτική επιχείρηση.  Όμως δεν αλλάζει τίποτα, δεν αλλοιώνει τίποτα, ούτε το αποτέλεσμα επηρεάζει, εάν έγινε κάποιο λάθος, που, όπως φαίνεται, σε κάποιο εκλογικό τμήμα έγινε κάποιο λάθος. Στην αναγραφή του φαξ; Από την κοπέλα της εταιρίας που έγραψε τα δεδομένα στο διαδίκτυο; Έγινε κάποιο λάθος. Αυτό όμως δεν είχε καμμία επίπτωση σε τίποτα -ούτε στη σειρά, ούτε στις πραγματικές ψήφους, ούτε πουθενά- ούτε δημιούργησε εντύπωση στο εκλογικό σώμα το οποίο αφού είδε αυτή την ιστοσελίδα συμπεριφέρθηκε διαφορετικά. Νομίζω ότι γίνεται πολλή συζήτηση για κάτι που περιέχει λάθος, το οποίο δεν δημιουργεί όμως καμμία επίπτωση και το οποίο, βεβαίως, θα διορθωθεί την επόμενη φορά. Νομίζω όμως ότι δόθηκε πολύ μεγάλη διάσταση. Πρόκειται περί κάποιων ενδεικτικών σταυροδοσιών σε λίγο αριθμό εκλογικών τμημάτων. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υπουργέ.
      Επανερχόμεθα στις επίκαιρες ερωτήσεις πρώτου κύκλου.
      Προχωρούμε στη συζήτηση της πρώτης με αριθμό 29/8-10-2007 επίκαιρης ερώτησης πρώτου κύκλου του Βουλευτή της Νέας Δημοκρατίας και Α΄ Αντιπροέδρου της Βουλής κ. Γεωργίου Σούρλα προς τους Υπουργούς Οικονομίας και Οικονομικών και Αγροτικής Ανάπτυξης και Τροφίμων, σχετικά με την αύξηση της τιμής των ζωοτροφών. 
      Η επίκαιρη ερώτηση του κυρίου συναδέλφου έχει ως εξής:
      «Στα προβλήματα που αντιμετωπίζουν οι κτηνοτρόφοι, ως γνωστόν ένα επάγγελμα από τη φύση του σκληρό, ήρθε να προστεθεί και η αύξηση της τιμής των ζωοτροφών. Για πρώτη φορά παρατηρείται κατακόρυφη αύξηση της τιμής των ζωοτροφών, που τους τελευταίους μήνες σε ορισμένες περιπτώσεις έχει ξεπεράσει το 100%. Αυτό έχει σαν συνέπεια την αύξηση του κόστους παραγωγής κτηνοτροφικών προϊόντων που διατίθενται και που σε καμμία περίπτωση δεν μπορεί να καλυφθεί με τις τρέχουσες τιμές. Είναι βέβαιο ότι αν συνεχιστεί αυτή η κατάσταση η κτηνοτροφία θα καταρρεύσει και μάλιστα άμεσα και με ό,τι αυτό συνεπάγεται στην εθνική οικονομία και στην απασχόληση χιλιάδων κτηνοτρόφων. 
      Το μόνο που απομένει για την έξοδο από την κρίση είναι να επιδοτηθούν άμεσα οι ζωοτροφές χωρίς καμμία καθυστέρηση και να ληφθούν και άλλα μέτρα στήριξης των κτηνοτρόφων (ρυθμίσεις χρεών, πιστωτικών διευκολύνσεων κ.λπ.).
      Ερωτώνται οι κ.κ. Υπουργοί και παρακαλούνται να ενημερώσουν τη  Βουλή ποια συγκεκριμένα μέτρα θα πάρει η Κυβέρνηση για να μην καταρρεύσει η κτηνοτροφία».
      Στην επίκαιρη ερώτηση θα απαντήσει ο Υπουργός Αγροτικής Ανάπτυξης και Τροφίμων κ. Κοντός.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, κυρίες και κύριοι συνάδελφοι, η κτηνοτροφία για μας ήταν και είναι ένας από τους σημαντικότερους κλάδους της ελληνικής αγροτικής οικονομίας. Για πολλά χρόνια, δυστυχώς, ήταν ο «μεγάλος ασθενής» της ελληνικής αγροτικής οικονομίας και στο πλαίσιο της προηγούμενης κυβερνητικής μας θητείας πήραμε πάνω από τριάντα πολύ σοβαρά μέτρα που στήριξαν την κτηνοτροφία, με αποτέλεσμα να αρχίσει να επανακάμπτει, να αναπτύσσεται και να ακολουθεί μία ανοδική πορεία. 
      Αυτό φαίνεται από το γεγονός ότι εγκρίθηκαν επί των ημερών της προηγούμενης κυβερνητικής μας θητείας πάνω από τέσσερις χιλιάδες επενδυτικά σχέδια στην κτηνοτροφία, ενώ από το 2000 έως το 2003 είχαν εγκριθεί μόνον τριακόσια είκοσι. 
      Δυστυχώς ενώ η κτηνοτροφία μας άρχισε να επανακάμπτει και να αναπτύσσεται, η κατακόρυφη άνοδος των τιμών των ζωοτροφών και των δημητριακών σε διεθνές επίπεδο είχε ως αποτέλεσμα να ανεβάσει το κόστος παραγωγής και να οδηγήσει σε ανακοπή της ανοδικής πορεία του κλάδου και σε σωρεία προβλημάτων. Προκειμένου να στηριχθεί η κτηνοτροφία έχουμε προχωρήσει και προχωρούμε στη λήψη σειράς μέτρων. Η εξισωτική αποζημίωση του 2006, που ανέρχεται σε 140.000.000 ευρώ, αντί να καταβληθεί τον Οκτώβριο του 2007 ξεκίνησε να καταβάλλεται από τον Ιούνιο του 2007, δηλαδή τέσσερις μήνες νωρίτερα. Η εξισωτική αποζημίωση του 2007, που ανέρχεται στο ίδιο περίπου ποσό, θα καταβληθεί αντί του Οκτωβρίου του 2008 εντός του 2007. Δηλαδή, οι κτηνοτρόφοι μας θα εισπράξουν δύο φορές εντός του 2007 την εξισωτική αποζημίωση. 
      Το θέμα των προβλημάτων και της ανόδου των τιμών των ζωοτροφών το έχουμε θέσει ήδη στο Συμβούλιο των Υπουργών Γεωργίας της Ευρωπαϊκής Ένωσης και ζητήσαμε να ληφθούν μέτρα, έτσι ώστε να επιδοτηθούν οι ζωοτροφές. Έχει πάρει μέτρα η Ευρωπαϊκή Ένωση για την αύξηση της παραγωγής των δημητριακών και αναμένεται να συζητηθεί το θέμα των ζωοτροφών.
      Εντατικοποιούνται οι ελεγκτικές διαδικασίες, έτσι ώστε να αποτραπούν οι ελληνοποιήσεις των εισαγόμενων προϊόντων ζωικής προέλευσης. Ξεκινούμε ένα πρόγραμμα προβολής και διάθεσης της φέτας μας τόσο στην ελληνική αγορά όσο και στις αγορές του εξωτερικού. 
      Καταθέτουμε πολύ σύντομα προς ψήφιση στη Βουλή νομοσχέδιο με μέτρα, ουσιαστικά μέτρα, τα οποία θα στηρίζουν την ελληνική κτηνοτροφία και μετατρέπεται ο Ελληνικός Οργανισμός Γάλακτος σε Οργανισμό Γάλακτος και Κρέατος, έτσι ώστε να αποτελεί την ομπρέλα που θα καλύπτει το σύνολο της ζωικής μας παραγωγής. 
      Θέλω να σας πω ότι τα μέτρα που πήραμε, άρχισαν και αποδίδουν. Στο αγελαδινό γάλα οι τιμές, από 32 έως 33 λεπτά το κιλό, έχουν φθάσει στον παραγωγό τα 50 λεπτά το κιλό και αντίστοιχη αύξηση αναμένεται και στις τιμές του αιγοπρόβειου γάλακτος, αλλά και στις αντίστοιχες τιμές στη χοιροτροφία και στην ορνιθοτροφία. 
      Κύριοι συνάδελφοι, θέλω να σας πω ότι όντως υπάρχει πρόβλημα, όντως η κατακόρυφη αύξηση των τιμών των δημητριακών σε διεθνές επίπεδο, που ξεπερνά σε πολλές περιπτώσεις το 100%, ανέβασε το κόστος παραγωγής των κτηνοτροφικών μας προϊόντων. Όμως, όπως ανέφερα, λαμβάνονται συντονισμένα μέτρα, έτσι ώστε να στηριχθούν ουσιαστικά οι Έλληνες κτηνοτρόφοι. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ.
      Παρακαλώ τώρα τον ερωτώντα Βουλευτή και Α΄ Αντιπρόεδρο της Βουλής, τον κ. Σούρλα, να λάβει το λόγο. 
      ΓΕΩΡΓΙΟΣ ΣΟΥΡΛΑΣ (Α΄ Αντιπρόεδρος της Βουλής): Ευχαριστώ, κύριε Πρόεδρε. 
      Είναι διαπιστωμένο και γενικώς παραδεκτό –άλλωστε ο επισημότερος εκφραστής αυτής της κατάστασης είναι ο Υπουργός- ότι η κτηνοτροφία διέρχεται μια βαθιά κρίση που οφείλεται στις συγκυρίες, δηλαδή δυσμενείς καιρικές συνθήκες επέδρασαν στην παραγωγή των ζωοτροφών, με αποτέλεσμα να έχουμε ακόμα και διπλασιασμό της τιμής. 
      Μιλάμε για έναν κλάδο πάρα πολύ σημαντικό -αφού πρόκειται για τριακόσιες πενήντα χιλιάδες εκμεταλλεύσεις και για δεκαεπτά εκατομμύρια ζώα στην Ελλάδα, ο δε κτηνοτροφικός κλάδος στο σύνολο της αγροτικής παραγωγής καλύπτει το 25% του Ακαθάριστου Εγχώριου Προϊόντος- για να ξέρουμε και τις διαστάσεις αυτής της κοινωνικής ομάδας όσον αφορά τη συμμετοχή της και στην εργασία, αλλά και στην εθνική οικονομία. 
      Κύριε Υπουργέ, γνωρίζω πολύ καλά το χώρο αυτό, γιατί από αυτόν το χώρο προέρχομαι, γόνος καθαρά κτηνοτροφικής οικογένειας. Είμαι γνώστης από την πραγματική εξέλιξη και όχι από γραπτά των Βρυξελλών ή των Αθηνών. 
      Εγώ σας συγχαίρω που και ως Υφυπουργός –και ο Υπουργός σας τότε- δείξατε πολύ μεγάλο ενδιαφέρον. Έμπρακτα αποδείξατε ότι αποτελεί προτεραιότητα η κτηνοτροφία και χαίρομαι που τώρα, αφού αναγνωρίζετε το πρόβλημα, ανακοινώνετε σήμερα κατά τον πλέον επίσημο τρόπο τη λήψη ορισμένων μέτρων –είτε αυτά λέγονται εξισωτικές αποζημιώσεις είτε αύξηση της τιμής των προϊόντων- και βεβαίως κάνετε αυτήν την παρέμβασή σας στην Ευρωπαϊκή Ένωση, η οποία πρέπει να περιμένουμε να είναι αποτελεσματική. 
      Εγώ εκφράζω την ικανοποίησή μου, κύριε Πρόεδρε, γι’ αυτήν την εξέλιξη και πιστεύω ότι θα εξαντλήσετε όλες τις δυνατότητες που έχετε, για να κρατηθεί αυτός ο κλάδος ζωντανός. Πρόκειται για ένα από τα πλέον σκληρά επαγγέλματα στην Ελλάδα. Είναι γενναίοι οι άνθρωποι αυτοί, οι οποίοι ασχολούνται μ' αυτό το επάγγελμα, το λίγο αποδοτικό γι’ αυτούς, αλλά πολύ μεγάλης συνεισφοράς προς την εθνική οικονομία. 
      Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ο κύριος Υπουργός έχει το λόγο. 
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, συμφωνώ απόλυτα ότι πρόκειται για ένα πολύ σκληρό και πολύ δύσκολο επάγγελμα. Οι Έλληνες κτηνοτρόφοι δουλεύουν 365 μέρες το χρόνο. Δεν έχουν ούτε Σαββατοκύριακα, δεν έχουν ούτε γιορτές και πραγματικά οφείλουμε όλοι να τους στηρίξουμε. 
      Ξέρετε πολύ καλά ότι επί των ημερών της προηγούμενης θητείας μας, πήραμε πολύ σοβαρά μέτρα για να στηριχθεί η κτηνοτροφία. Ξέρετε πολύ καλά ότι ξεκίνησαν ισοζύγια σε όλες τις βιομηχανίες που μεταποιούν γαλακτοκομικά προϊόντα, έτσι ώστε να γίνει σαφές τι εισάγεται ως πρώτη ύλη, πώς μεταποιείται και πώς διατίθεται στην αγορά, ότι πιέστηκαν οι βιομηχανίες έτσι ώστε να προβάλουν –και προβάλλουν πλέον- το ελληνικό γάλα, ότι πήραμε μέτρα για να αποτραπούν –και έχουν αποτραπεί- οι ελληνοποιήσεις των αμνοεριφίων. Έρχονταν ενάμισι εκατομμύριο αμνοερίφια από διάφορες χώρες, τρίτες χώρες κυρίως και βαφτίζονταν ελληνικά και αυτό απετράπη με τους συστηματικούς ελέγχους που έγιναν. 
      Η ελληνική κτηνοτροφία διέρχεται μια κρίση, όχι όμως μόνο η ελληνική κτηνοτροφία, αλλά η κτηνοτροφία σε διεθνές επίπεδο. 
      
      Αυξήθηκαν κατακόρυφα οι τιμές των δημητριακών, διότι είχαμε μείωση της παραγωγής λόγω καιρικών συνθηκών και γιατί ένα πολύ μεγάλο μέρος των δημητριακών έχει πλέον σαν προορισμό την παραγωγή βιοκαυσίμων σε διεθνές επίπεδο.
      Παίρνουμε, λοιπόν, όπως ανέφερα, συντονισμένα μέτρα για να στηρίξουμε την κτηνοτροφία. Και θα τη στηρίξουμε την κτηνοτροφία. Τόσο οι διευκολύνσεις που γίνονται σε χρηματοδοτικό επίπεδο με την εξισωτική αποζημίωση όσο και τα άλλα μέτρα, τα οποία σύντομα θα πάρουμε με το νομοσχέδιο που θα καταθέσουμε, θα δώσουν πραγματικά μια ανάσα, μια βοήθεια, θα δώσουν οξυγόνο στην ελληνική κτηνοτροφία.
      Θέλω να ξέρετε ότι έχω πολύ συχνές επαφές με εκπροσώπους των Ελλήνων κτηνοτρόφων, οι οποίοι επανειλημμένως έχουν εκφράσει την ικανοποίησή τους, γιατί η ελληνική Κυβέρνηση στέκεται δίπλα τους. Από εκεί και πέρα, για να είμαι ειλικρινής, θέλω να πω ότι οι ενισχύσεις τελούν υπό την έγκριση της Ευρωπαϊκής Ένωσης, ότι γίνεται μια προσπάθεια στην Ευρωπαϊκή Ένωση, έτσι ώστε να ληφθούν επιπρόσθετα μέτρα για τη στήριξη των Ελλήνων κτηνοτρόφων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Όμως, αυτό είναι κάτι το οποίο δεν μπορούμε να προκαθορίσουμε. Θα δώσουμε τη μάχη και βέβαια, όσα μέτρα μπορούμε να λάβουμε, που να είναι συμβατά με την Ευρωπαϊκή Ένωση και με τους νόμους της χώρας μας, να είστε βέβαιοι ότι εμείς θα τα πάρουμε.
      Θέλω να στείλω ένα μήνυμα από το Βήμα του ελληνικού Κοινοβουλίου στους Έλληνες κτηνοτρόφους, ότι, όπως στα τρισήμισι προηγούμενα χρόνια σταθήκαμε δίπλα τους, έτσι και τώρα θα είμαστε δίπλα τους, αρωγοί και συμπαραστάτες στην προσπάθειά τους, πιστεύοντας ότι η ελληνική κτηνοτροφία μπορεί να αποτελέσει και θα αποτελέσει την αιχμή του δόρατος για την ανάπτυξη της ελληνικής αγροτικής οικονομίας.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ.
      Προχωρούμε τώρα στη συζήτηση της πρώτης επίκαιρης ερώτησης δεύτερου κύκλου, της υπ’ αριθμόν 28/8-10-2007, του Βουλευτή του Πανελληνίου Σοσιαλιστικού Κινήματος κ. Έκτορα Νασιώκα προς τον Υπουργό Υγείας και Κοινωνικής Αλληλεγγύης, σχετικά με τα χρέη των Νοσοκομείων, κ.λπ..
      Η επίκαιρη ερώτηση έχει ως εξής:
      «Η Νέα Δημοκρατία ως κόμμα αντιπολίτευσης ασκούσε δριμεία κριτική στην κυβέρνηση του ΠΑ.ΣΟ.Κ. για τα χρέη των νοσοκομείων, κατηγορώντας την για αδυναμία εξόφλησης των προμηθευτών των νοσοκομείων, για κακοδιαχείριση και υπερχρέωση.
      Αφού έγινε Κυβέρνηση η Νέα Δημοκρατία στα τέλη του 2004 με το ν. 3301/04 ρύθμισε τα χρέη των νοσοκομείων που, σύμφωνα με επίσημη ανακοίνωσή της, ανέρχονταν στα 2,5 δισεκατομμύρια ευρώ. Για τη ρύθμιση αυτών των χρεών η Κυβέρνηση, δια του αρμόδιου Υπουργού της, δήλωνε υπερήφανη και δεσμευόταν για την αποτροπή δημιουργίας νέων χρεών.
      Όμως, η σημερινή πραγματικότητα διαψεύδει την Κυβέρνηση, γιατί έχουμε συσσώρευση νέων χρεών και αποδεικνύεται περίτρανα ότι την ίδια στιγμή που η Κυβέρνηση επαίρεται για το έργο της στην υγεία, η αδιαφάνεια, η κακοδιαχείριση πολλών συμβάσεων των δημόσιων νοσοκομείων, η ανεξέλεγκτη σπατάλη και η καταλήστευση του δημοσίου χρήματος αποτελεί καθημερινό φαινόμενο στα νοσοκομεία της χώρας.
      Για όλους αυτούς τους λόγους ερωτάται ο κύριος Υπουργός:
      Μετά την τελευταία νομοθετική ρύθμιση στις 31-3-2005, ποιο είναι σήμερα το ύψος των χρεών των νοσοκομείων, που οφείλονται και πώς θα τα αντιμετωπίσετε;»
      Στη συγκεκριμένη επίκαιρη ερώτηση απαντά ο Υπουργός κ. Δημήτρης Αβραμόπουλος.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε.
      Κύριε Νασιώκα, στην ερώτηση που υποβάλατε, μεταξύ των άλλων, αναφέρεστε και στην εποχή που ασκούσε δριμύτατη κριτική η Νέα Δημοκρατία ως αντιπολίτευση στην κυβέρνησή σας, γιατί δεν εξοφλούσατε τις οφειλές σας. Το παράδοξο τώρα είναι ότι εσείς μας κατηγορείτε γιατί το κάνουμε. Είναι και αυτό μια διαφορά.
      Ωστόσο, θα ήθελα με την ευκαιρία που μου δίνετε, να σας πω ότι παραλάβαμε ένα σύστημα υγείας με χρέη που υπερέβαιναν τα 3.000.000.000 ευρώ, με πολλά κενά στην κάλυψη των οργανικών θέσεων και, βέβαια με εξαιρετικές δυσκολίες στο συντονισμό και τη λειτουργία των υπηρεσιών.
      Εμείς, από την πρώτη κιόλας στιγμή, ξεκινήσαμε μια πολιτική νοικοκυρέματος. Προτεραιότητα δόθηκε και στο σημείο που θίγετε με την ερώτησή σας. Προβήκαμε, λοιπόν, σ’ έναν καταρχήν πρώτο διακανονισμό των τεράστιων αυτών χρεών που μας κληροδοτήσατε. Γι’ αυτόν το λόγο, υιοθετήσαμε τη ρύθμιση του άρθρου 17 του ν. 3301/2004 που, όπως γνωρίζετε, έδωσε ανάσα στα νοσοκομεία.
      Τώρα, επί των μεγεθών και των στοιχείων, το σημερινό λογιστικό χρέος των νοσοκομείων προς προμηθευτές ανέρχεται στα 2,8 δισεκατομμύρια ευρώ.
      Θα πρέπει, όμως, να λάβει κάποιος υπόψη ότι και τα νοσοκομεία έχουν απαιτήσεις έναντι των ασφαλιστικών ταμείων, που ανέρχονται –σημειώστε το αυτό- στα 1,4 δισεκατομμύρια ευρώ, ενώ το ταμειακό διαθέσιμο των νοσοκομείων, τούτη  την ώρα που μιλάμε, είναι 300.000.000 ευρώ. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Με βάση, λοιπόν, όλα αυτά και δεδομένου ότι κάποιοι προμηθευτές δεν είχαν υπαχθεί στη ρύθμιση που ανέφερα πρωτύτερα και το ότι οι απαιτήσεις τους ανέρχονται περίπου στα 200.000.000 ευρώ, το πραγματικό –αυτή είναι και η διαφορά ανάμεσα στο λογιστικό και στο πραγματικό- συνολικό έλλειμμα των νοσοκομείων ανέρχεται σήμερα στα 1,3 δισεκατομμύρια ευρώ.
      Η κατάσταση αυτή, όπως γνωρίζετε, θα αντιμετωπιστεί άμεσα, κατά το πρότυπο της ίδιας ρύθμισης που έγινε το 2004. Βέβαια, δεν είναι αυτός ο άξονας της δικής μας πολιτικής. Πρέπει να σας το πω αυτό. Αποτελεί εκ των πραγμάτων μια αναγκαία διαχειριστική πρακτική.
      Αλλά εμείς, κύριε Νασιώκα, δεν ήρθαμε εδώ για να διαχειριστούμε τα πράγματα. ‘Ήρθαμε για να τα αλλάξουμε και αυτή είναι η ποιοτική διαφορά της ίδιας της πολιτικής μας, συγκριτικά με το τι γινόταν παλαιότερα.
      Στόχος μας και σχεδιασμός μας –και εδώ ακριβώς είναι που διαφέρουμε από  τις προηγούμενες κυβερνήσεις- είναι η εξάλειψη των αιτίων που δημιουργούν τον ελλειμματικό απολογισμό στη διοίκηση των νοσοκομείων. Προχωρούμε, λοιπόν, αυτό το γενικότερο νοικοκύρεμα. Σε λίγο καιρό ρυθμίζονται αυτές οι οφειλές, αλλά το σημαντικότερο είναι ότι εξαλείφονται οι λόγοι που τις προκαλούν. 
      Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ.
      Παρακαλώ τώρα τον ερωτώντα Βουλευτή, τον κ. Νασιώκα, να λάβει το λόγο.
      ΕΚΤΟΡΑΣ ΝΑΣΙΩΚΑΣ: Κύριε Υπουργέ, το θέμα των χρεών των νοσοκομείων είναι τόσο μεγάλο και αυτή η πολιτική που προσπαθήσατε να εφαρμόσετε, που είναι μικροπολιτική και πολιτική αντιπαραθέσεων και συγκρίσεων –εγώ θα σας απαντήσω και σ’ αυτό το επίπεδο- δεν σας τιμά, διότι κινδυνεύει το Ε.Σ.Υ. να πνιγεί από τα χρέη των νοσοκομείων και τα ταμεία να τιναχθούν στον αέρα.
      Είπατε ότι τα χρέη των νοσοκομείων είναι 2,8 δισεκατομμύρια ευρώ. Εννοείτε βέβαια από το Μάρτιο του 2005 και μετά, εννοείτε δηλαδή αυτούς τους τριάντα μήνες. Και επειδή δεν έχετε στοιχεία σημερινά -αυτά είναι τριών μηνών πριν- θα σας πω ότι τώρα είναι πάνω από 3.000.000.000 ευρώ.
      Κύριε Υπουργέ, τώρα είναι 100.000.000 ευρώ τα λογιστικά χρέη των νοσοκομείων –για λογιστικά μιλούσαμε και πριν- το μήνα και πάνω από 100.000.000 ευρώ το μήνα. 
      Και επειδή αρέσκεστε να κάνετε συγκρίσεις να σας δώσω εγώ τα στοιχεία. ‘ ΄Εχω εδώ τη ρύθμιση του κ. Κακλαμάνη. Δυόμισι δισεκατομμύρια ευρώ. Έτρεχε μέχρι το Μάρτιο του 2004 με 35.000.000 ευρώ το μήνα. Από το Μάρτιο του 2004 μέχρι το Μάρτιο του 2005 που έγινε η ρύθμιση με 70.000.000 ευρώ το μήνα και μετά 100.000.000 ευρώ το μήνα, όπως λέτε εσείς σήμερα. 
      Λέτε ότι κάνετε θεσμικές αλλαγές, λέτε ότι έχετε ποιοτική διαφορά. Εγώ θα σας πω ότι τίποτα δεν κάνατε, κύριε Υπουργέ, αφού η μηχανοργάνωση και το διπλογραφικό έμεινε στάσιμο για τριάμισι χρόνια. Τίποτα δεν κάνατε, αφού δεν φέρατε κάτι για να λύσετε το πρόβλημα. Ξέρετε πώς γίνεται τώρα; Παράτυπες παρατάσεις συμβάσεων, εξωσυμβατικές πολλών εκατοντάδων εκατομμυρίων, μεγάλη κακοδιαχείριση στα νοσοκομεία, αύξηση της φαρμακευτικής δαπάνης επειδή καταργήσατε τη λίστα φαρμάκων.
      Θα σας δώσω, λοιπόν, και άλλα δύο δικά σας στοιχεία.
      Δήλωση του κ. Μαγγίνα. «Η φαρμακευτική δαπάνη, που χρωστάνε τα ταμεία προς τα νοσοκομεία, προς το Ε.Σ.Υ., το 2006 είναι αυξημένη κατά 60% σε σχέση με το 2004». Άρα, το θέμα είναι πιο μεγάλο για να κάνουμε σύγκριση.
      Κύριε Υπουργέ, έχετε δύο μεγάλες προκλήσεις. Η πρώτη είναι να χρηματοδοτήσετε το σύστημα, η δεύτερη είναι να το εξυγιάνετε. Εσείς τι κάνετε; Ούτε το χρηματοδοτείτε ούτε το εξυγιαίνετε. ΄Ισα-ίσα δημιουργείτε προβλήματα. Και με το πρόβλημα που δημιουργείτε, γίνεται αναδιανομή εισοδήματος υπέρ άλλων. Διότι δεν βελτιώθηκε το Εθνικό Σύστημα Υγείας, δεν βελτιώθηκαν οι ασφαλισμένοι, πληρώνουμε πάρα πολλά χρέη. Και κυρίως –εδώ είναι και το μεγάλο θέμα- δεν αυξήθηκε μόνο το χρέος, κύριε Υπουργέ. Αυξήθηκε το πρωτογενές έλλειμμα, το πραγματικό που είπατε. Τώρα είναι στο 50% των χρεών, ενώ ήταν 33% γιατί τα άλλα ήταν χρέη των ταμείων.
      ΠΡΟΕΔΡΕΥΩΝ (Αναστάσιος Νεράντζης): Παρακαλώ τελειώνετε, κύριε Νασιώκα.
      ΕΚΤΟΡΑΣ ΝΑΣΙΩΚΑΣ: Τελείωσα, κύριε Πρόεδρε.
      ΄Ετσι απορυθμίζεται το ασφαλιστικό σύστημα, αυξάνεται το πρωτογενές έλλειμμα. Αυτό το έλλειμμα, σας ερωτώ, πού είναι εγγεγραμμένο; Είναι εγγεγραμμένο στον προϋπολογισμό; Είναι εγγεγραμμένο στο Πρόγραμμα Σταθερότητας; Το 90,3 που είπατε σήμερα, πού είναι εγγεγραμμένο; 
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Νασιώκα.
      Ο κύριος Υπουργός έχει το λόγο.
      
       
      
       
       
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Πρώτα απ’ όλα, θα ήθελα να μου επιτρέψει ο κ. Νασιώκας να πω να μη χρησιμοποιούμε τέτοιες εκφράσεις «δεν σας τιμά». Εγώ πιστεύω ότι τιμά και εσάς το γεγονός ότι ενδιαφέρεστε και εμάς ότι προσπαθούμε.
      ΕΚΤΟΡΑΣ ΝΑΣΙΩΚΑΣ:  Επειδή είναι σοβαρό το θέμα, κύριε Πρόεδρε, να μιλήσουμε σε άλλη γλώσσα. 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κύριε Νασιώκα, μη διακόπτετε.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Νομίζω ότι όλοι σ’ αυτήν την Αίθουσα τιμούμε το ρόλο μας. Θα σας απαντήσω, όμως, εφ’ όλων των σημείων που θίξατε.
      Πρώτα απ’ όλα, σε ό,τι αφορά τις σωστές παρατηρήσεις ότι εκείνο που χρειάζεται το Εθνικό Σύστημα Υγείας είναι χρηματοδότηση και εξυγίανση, θα ξεκινήσω λίγο από το δεύτερο. 
      Κύριε Νασιώκα, δεν είναι ντροπή για το Εθνικό Σύστημα Υγείας ότι για όλες αυτές τις δεκαετίες τα νοσοκομεία δεν κατήρτιζαν, δεν εξέδιδαν ισολογισμούς και δεν είχαν υιοθετήσει το διπλογραφικό σύστημα; Κι όμως, εμείς το κάνουμε. Τούτη την ώρα που μιλάμε, το 50% των νοσοκομείων της χώρας καταρτίζουν ισολογισμούς και τους εκδίδουν. 
      ΕΚΤΟΡΑΣ ΝΑΣΙΩΚΑΣ:  Σχεδόν όσο το παραλάβατε αυτό το ποσοστό. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Εάν μου επιτρέπετε, παραλάβαμε νοσοκομεία που δεν κατήρτιζαν ισολογισμούς και δεν είχαν υιοθετήσει διπλογραφικό σύστημα.
      Εγώ θα σας πω κάτι και από τη θητεία μου ως Δημάρχου Αθηναίων, επειδή ήμουν ο πρώτος που εισήγαγε το ίδιο σύστημα στην Τοπική Αυτοδιοίκηση. Είχαμε την πρώτη χρονιά μία οικονομία κλίμακας της τάξεως του 25%. Ας φύγουμε, όμως, απ’ αυτό. Το ίδιο γίνεται τώρα. 
      Από την άλλη μεριά, γνωρίζετε –γιατί συμμετείχατε στη συζήτηση- ότι περάσαμε ένα νομοσχέδιο ιστορικής σημασίας για τη χρηστή διαχείριση και τη διαφάνεια, αλλά που οδηγεί και στην εξοικονόμηση –δηλαδή το δεύτερο σκέλος της παρατήρησής σας- και αυτό είναι το νομοσχέδιο για τις προμήθειες. Σε λίγους μήνες από τώρα θα λειτουργεί αυτό το σύστημα. Και μόνο το γεγονός ότι θα εξοικονομούμε περίπου 500.000.000 ευρώ σε ετήσια βάση, αυτό απαντά και στο δεύτερο σημείο σας για το πού θα βρεθούν τα χρήματα, γιατί εγώ πάντα πίστευα –και το είπα από την πρώτη κιόλας ημέρα που βρέθηκα … 
      ΕΚΤΟΡΑΣ ΝΑΣΙΩΚΑΣ:  Γιατί, κύριε Υπουργέ, αυτά τα χρήματα …
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κύριε Νασιώκα, μη διακόπτετε. Δεν κάνουμε συζήτηση έτσι εδώ. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Για την υγεία διατίθενται πολλά λεφτά, φθάνει να νοικοκυρέψουμε τα πράγματα, να σταματήσει το κλέψιμο. Εγώ το λέω έτσι ωμά για να γίνει κατανοητό γι’ αυτούς που μας παρακολουθούν.
      ΕΚΤΟΡΑΣ ΝΑΣΙΩΚΑΣ:  Γίνεται κλέψιμο σήμερα; 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Και το κάνουμε με θεσμικές παρεμβάσεις τέτοιες που δεν αφήνουν περιθώρια.
      Και κάτι παραπάνω. Αναφερθήκατε στις εξωθεσμικές συμβάσεις. Κύριε Νασιώκα, οι παρατάσεις των συμβάσεων είναι αποτέλεσμα του δικού σας νόμου, του ν. 2955/2001. Εσείς το θεσπίσατε ως εξαίρεση και αυτό πρέπει να το υπογραμμίσουμε. Και εφαρμόσθηκε τελικώς ως κανόνας. 
      Άρα, θα σας πω κάτι πάρα πολύ απλό. Και νοικοκύρεμα συντελείται και όλα αυτά που σας είπα πρωτύτερα γίνονται. Δεν είναι στη φάση του «θα», δεν είναι «το όνειρό μας». Είναι οι στόχοι που έχουμε θέσει. Εμείς δεν ήρθαμε εδώ να διαχειριστούμε αυτήν την υπόθεση, αλλά να την αλλάξουμε προς το καλύτερο. 
      Το Εθνικό Σύστημα Υγείας επανιδρύεται και θέλουμε σ’ αυτήν την προσπάθεια να σας έχουμε συμμάχους. Έχετε αποκτήσει μεγάλη εμπειρία όλα αυτά τα χρόνια και είναι κρίμα να την εξανεμίζετε σ’ ένα σκληρό, στείρο αντιπολιτευτικό λόγο. Απήντησα με πληρότητα και επάρκεια σε όλα τα σημεία σας. Εκείνο που καταλαβαίνει ο κόσμος αλλά και εσείς –γιατί είστε από τους πιο σωστούς μέσα στο Κοινοβούλιο στα θέματα υγείας- είναι ότι το έχουμε βάλει σε σωστό δρόμο. Βοηθήστε μας να πετύχουμε τους τελικούς στόχους.
      Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ.
      Κυρίες και κύριοι συνάδελφοι, θα συζητηθεί η με αριθμό 34/8-10-2007 τρίτη επίκαιρη ερώτηση δεύτερου κύκλου του Βουλευτή του Συνασπισμού Ριζοσπαστικής Αριστεράς κ. Παναγιώτη Λαφαζάνη προς τους Υπουργούς Απασχόλησης και Κοινωνικής Προστασίας και Οικονομίας και Οικονομικών, σχετικά με την επιχορήγηση του κλάδου σύνταξης του Ι.Κ.Α. κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Ως γνωστό, με το ν. 3029/2002, το κράτος ανέλαβε την υποχρέωση να επιχορηγεί ετησίως τον κλάδο σύνταξης του Ι.Κ.Α. με το 1% του Α.Ε.Π..
      Σύμφωνα με το προσχέδιο του προϋπολογισμού του 2008, που κατέθεσε η Κυβέρνηση, το Α.Ε.Π. προβλέπεται να ανέλθει το 2008 στα 223,917 δισεκατομμύρια ευρώ. Επομένως, με βάση το νόμο, θα έπρεπε στο προσχέδιο του προϋπολογισμού του 2008 να υπήρχε πρόβλεψη για επιχορήγηση του Ι.Κ.Α. ίση με 2,24 δισεκατομμύρια ευρώ. Το ποσό, όμως, που προβλέπεται σχετικά μόλις φθάνει το 1,9 δισεκατομμύριο ευρώ. Αυτό σημαίνει ότι η Κυβέρνηση παρανομεί και σχεδιάζει να κλέψει από το Ι.Κ.Α. 324.000.000 ευρώ.
      Δυστυχώς αυτή η απαράδεκτη και παράνομη πρακτική δεν αφορά μόνο το 2008. Εφαρμόσθηκε συστηματικά από το 2003 τόσο από την κυβέρνηση του ΠΑ.ΣΟ.Κ. όσο και από την Κυβέρνηση της Νέας Δημοκρατίας, με αποτέλεσμα το Ι.Κ.Α. να έχει απολέσει, μόνο στη διάρκεια αυτών των χρόνων, νόμιμους θεσμοθετημένους πόρους που υπερβαίνουν τα 3,5 δισεκατομμύρια ευρώ.
      Αν μάλιστα εγκριθεί εντός του Οκτωβρίου η επιδιωκόμενη από την Κυβέρνηση αναθεώρηση κατά 25% του Α.Ε.Π., με έτος βάσης το 2000, η Κυβέρνηση θα έπρεπε να εγγράψει στον προϋπολογισμό επιχορήγηση στο Ι.Κ.Α. ύψους 2,79 δισεκατομμύρια ευρώ, ενώ αναδρομικά οι απώλειες νομίμων θεσμοθετημένων πόρων από το Ι.Κ.Α. υπερβαίνουν τα 4,5 δισεκατομμύρια ευρώ.
      Κατόπιν τούτων, ερωτώνται οι κύριοι Υπουργοί τα εξής:
      Σκοπεύουν να τηρήσουν τη νομιμότητα και να ανεβάσουν την προβλεπόμενη χρηματοδότηση του 2008 προς το Ι.Κ.Α. στα 2,24 δισεκατομμύρια ευρώ και να την αυξήσουν αναλόγως σε περίπτωση αναθεώρησης του Α.Ε.Π.;
      Σκοπεύουν να αποδώσουν αναδρομικά προς το Ι.Κ.Α. όλες τις απώλειες από την παράνομη υποχρηματοδότησή του, αυξημένες μάλιστα, αναλόγως σε περίπτωση αναθεώρησης του Α.Ε.Π.;»
      Στην επίκαιρη ερώτηση θα απαντήσει η Υφυπουργός Απασχόλησης και Κοινωνικής Προστασίας κ. Καλαντζάκου. 
      	ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριε Πρόεδρε, κύριε συνάδελφε, ξεκινώντας θα ήθελα να σας υπενθυμίσω πως η Κυβέρνηση ξεκίνησε ήδη τις διαβουλεύσεις για την αντιμετώπιση των προβλημάτων του ασφαλιστικού μας συστήματος. Είμαι σίγουρη πως πέραν των κομματικών επιλογών μας, όλοι συμφωνούμε πως το ασφαλιστικό σύστημα της χώρας μας νοσεί βαθύτατα και αυτός είναι ο λόγος που πρέπει όλοι να συνεννοηθούμε για να δώσουμε όσο το δυνατόν ουσιαστικότερες και πιο μακροχρόνιες λύσεις. 
      	Το κομμάτι της χρηματοδότησης είναι ένα από τα πιο ουσιαστικά θέματα και γι’ αυτό συνεχίζουμε να κινούμαστε στον άξονα της τριμερούς, διμερούς και ελεύθερης χρηματοδότησης αντίστοιχα. 
      	Δεν πρέπει, όμως, να εθελοτυφλούμε ή να υπεραπλουστεύουμε τις δυσκολίες και την πραγματικότητα. Η πραγματικότητα είναι πως όσοι πόροι και αν διατεθούν από τον κρατικό προϋπολογισμό για τη στήριξη του ασφαλιστικού συστήματος, με τη σημερινή δομή και διάρθρωσή του ούτε το σύστημα θα διασώσουν, αλλά ούτε δυστυχώς θα βελτιώσουν τις συνταξιοδοτικές και άλλες παροχές προς τους πολίτες. 
      	Ερχόμενη στο ερώτημά σας για το 1%, θα ήθελα να σας πω πως πράγματι από το 2003 έως σήμερα το ποσοστό χρηματοδότησης του Ι.Κ.Α.-Ε.Τ.Α.Μ. έχει κυμανθεί από 0,85% έως 0,90% του Α.Ε.Π., κατά μέσο όρο 0,88%. Είναι πολύ κοντά στο 1%, αλλά κατά τι λιγότερο. 
      	Θα ήθελα, όμως, να σας υπενθυμίσω, δίδοντάς σας μερικά παραδείγματα, πως το ελληνικό δημόσιο έχει προχωρήσει και σε εξόφληση προς φορείς κοινωνικής ασφάλισης με άλλους τρόπους. Χαρακτηριστικά, θα υπενθυμίσω τρεις περιπτώσεις. 
      Προς το Ι.Κ.Α.-Ε.Τ.Α.Μ. οφειλές συνολικού ύψους 8,5 δισεκατομμυρίων  ευρώ περιόδου 1975-2000 από άσκηση κοινωνικής πολιτικής. Οι οφειλές αυτές εξοφλήθηκαν με ομόλογα του ελληνικού δημοσίου σταθερού επιτοκίου διάρκειας τριών έως είκοσι πέντε ετών, τα οποία διατέθηκαν στο Ι.Κ.Α.-Ε.Τ.Α.Μ. σε τρεις δόσεις κατά τα έτη 2002, 2003, 2004. 
      	Προς τον Οργανισμό Ασφάλισης Ελευθέρων Επαγγελματιών οφειλές συνολικού ύψους 235.000.000 ευρώ περιόδου 1993-2001. Και πάλι, αυτές οι οφειλές εξοφλήθηκαν με ομόλογα του ελληνικού δημοσίου σταθερού επιτοκίου δεκαετούς διάρκειας, τα οποία διατέθηκαν στον Οργανισμό Ασφάλισης Ελευθέρων Επαγγελματιών εφάπαξ στις 22 Νοεμβρίου 2004. 
      	Προς το Ταμείο Νομικών, επίσης, οφειλές συνολικού ύψους 383,7 εκατομμύρια ευρώ της περιόδου 1998-2004 για απόδοση ποσοστού που αναλογεί στο φόρο μεταβίβασης ακινήτων. Εξοφλήθηκαν με ομόλογα του ελληνικού δημοσίου σταθερού επιτοκίου δωδεκαετούς διάρκειας και διατέθηκαν εφάπαξ.
      	Με άλλα λόγια, το πρόβλημα δεν είναι το 0,10%-0,12% που δεν έχει ενταχθεί στον προϋπολογισμό, αλλά η συνολική αντιμετώπιση του ασφαλιστικού προβλήματος. Γι’ αυτό και βλέπετε πως ο αρμόδιος Υπουργός κ. Μαγγίνας έχει τονίσει επανειλημμένα την ανάγκη αναμόρφωσης του ασφαλιστικού μας συστήματος. 
      	ΠΡΟΕΔΡΕΥΩΝ (Αναστάσιος Νεράντζης): Ευχαριστούμε πολύ. 
      	Το λόγο έχει ο ερωτών κ. Λαφαζάνης.
      	ΠΑΝΑΓΙΩΤΗΣ ΛΑΦΑΖΑΝΗΣ: Επιτρέψτε μου, κύριε Πρόεδρε, αλλά η απάντηση της κυρίας Υφυπουργού ήταν «άλλα λόγια ν’ αγαπιόμαστε». Και θα προσέθετα ότι ήταν απολύτως απογοητευτική όχι για μένα προσωπικά –άλλωστε, τι είμαι εγώ- αλλά για τα εκατομμύρια των ασφαλισμένων του Ι.Κ.Α..
      	Είναι δυνατόν, κυρία Υφυπουργέ, να έρχεστε απ’ αυτό το Βήμα και να μας λέτε ότι το κράτος παρανομεί; Είναι δυνατόν να μας λέτε ότι θεσμοθετημένους νόμιμους πόρους, ρητά γραμμένους σε νόμο δεν τους αποδίδετε και έρχεστε να μας πείτε ότι είναι «κατά τι λιγότερο», λέει, αυτά τα οποία επί πενταετίας δίνετε στον κλάδο σύνταξης του Ι.Κ.Α. απ’ ό,τι θεσμοθετημένα προβλέπει ο νόμος; 
      Ποια είναι «κατά τι λιγότερο», κυρία Υφυπουργέ; Έχετε υπολογίσει την απώλεια πόρων στην πενταετία; Είναι πάνω από 3,5 δισεκατομμύρια ευρώ. Αν τα θεωρείτε αυτά «κατά τι λιγότερο», λυπάμαι πάρα πολύ, αλλά έχετε χάσει το μέτρο και τη δυνατότητα να εκτιμάτε τα ποσά. Μπορεί για σας τα 3,5 δισεκατομμύρια και πλέον ευρώ να είναι πάρα πολύ λίγα, «κατά τι λιγότερα», αλλά για τον κόσμο της εργασίας, γι’ αυτούς που το 70% παίρνουν μια σύνταξη κάτω από 600 ευρώ και το 50% έχει σύνταξη 400 ευρώ, είναι πάρα πολύ σημαντικά. 
      Δεν είναι δυνατόν, λοιπόν, να παρανομείτε και να μου κάνετε μία γενική έκθεση ιδεών για διαβουλεύσεις κ.λπ. για το ασφαλιστικό! 
      Δεν είναι δυνατόν το κράτος να λέει «εγώ δεν τηρώ τους νόμους, αθετώ τις δεσμεύσεις μου» και ύστερα να λέτε ότι θα καταπολεμήσετε την εισφοροδιαφυγή! 
      Τι μήνυμα δίδετε κατ’ αυτόν τον τρόπο προς τους ιδιώτες; Ποιο είναι το μήνυμα; Όταν το κράτος δεν αποδίδει τις νομοθετημένες εισφορές του, το μήνυμα προς την κοινωνία, προς τον εργοδοτικό κόσμο, προς το κεφάλαιο είναι «εισφοροδιαφύγετε και αν χρωστάτε στο Ι.Κ.Α., μην τα αποδίδετε!». Διότι εσείς δίδετε πρώτοι το κακό παράδειγμα. Λεηλατείτε κατ’ αυτόν τον τρόπο τα ασφαλιστικά ταμεία. Παίζετε με τις συντάξεις. Και έρχεστε ύστερα να μας πείτε ότι θέλετε να κάνετε μεταρρύθμιση του ασφαλιστικού συστήματος και να μας πείτε «όσους πόρους και να δώσουμε, η μαύρη τρύπα του ασφαλιστικού συστήματος δεν μπορεί να τους απορροφήσει!». Τι είναι αυτά που λέτε μέσα στη Βουλή; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εγώ θα περίμενα, κυρία Υφυπουργέ,  να αναλάβετε τις ευθύνες σας και να πείτε ευθέως «Ναι, παρανομήσαμε και ερχόμαστε μ’ αυτόν τον προϋπολογισμό να κάνουμε διόρθωση και πάμε και για αύξηση του Α.Ε.Π. ύψους 10%, μετά το φιάσκο αυτής της πρότασης που κάνατε για αύξηση του Α.Ε.Π. 25% και κάτι». 
      Έπρεπε, λοιπόν, όχι μόνο τα 1,9 δισεκατομμύρια ευρώ να εγγραφούν στον προϋπολογισμό, αλλά να συνυπολογίσετε και την αύξηση του Α.Ε.Π. και να αποδώσετε αναδρομικά, όπως θα αποδώσετε αναδρομικά και τις εισφορές στην Ευρωπαϊκή Ένωση, τα οφειλόμενα στο Ι.Κ.Α.. Να δεσμευθείτε και από αυτό το Βήμα ότι αυτός θα είναι…
      ΠΡΟΕΔΡΕΥΩΝ (Αναστάσιος Νεράντζης): Κύριε Λαφαζάνη, παρακαλώ! Ο χρόνος πέρασε. 
      ΠΑΝΑΓΙΩΤΗΣ ΛΑΦΑΖΑΝΗΣ: Δυστυχώς με τέτοιες απαντήσεις, στέλνετε το μήνυμα ότι θέλετε να σφαγιάσετε εκατομμύρια εργαζόμενους και να τους υποκλέψετε τις συντάξεις. Δίνετε το μήνυμα, πού θέλετε να πάει η μεταρρύθμισή σας στο ασφαλιστικό: σε σφαγιασμό ασφαλιστικών και συνταξιοδοτικών δικαιωμάτων. 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, τελειώνετε, κύριε Λαφαζάνη! 
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε, για την ανοχή σας. 
      ΠΡΟΕΔΡΕΥΩΝ (Αναστάσιος Νεράντζης): Και εγώ ευχαριστώ. 
      Ορίστε, κυρία Υφυπουργέ. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριε Λαφαζάνη, μπορεί να έχετε διαφορετική άποψη, αλλά και η ειρωνεία, δεν νομίζω ότι βοηθάει την υπόθεση του ασφαλιστικού. Κανείς δεν  υποτιμά τα προβλήματα που υπάρχουν στο ασφαλιστικό σύστημα και εμείς είμαστε αυτοί, που με γενναιότητα καλούμε όλους σε μια διαβούλευση και έναν ανοικτό διάλογο, για να λυθεί. 
      Θέλετε να ανεβάσετε τους τόνους, γιατί πιστεύετε ότι ο λαϊκισμός πουλάει; Είναι δικαίωμά σας, αλλά εγώ θεωρώ…
      ΠΑΝΑΓΙΩΤΗΣ ΛΑΦΑΖΑΝΗΣ: Ποιο λαϊκισμό; Εσείς λαϊκίζετε! 
      ΠΡΟΕΔΡΕΥΩΝ (Αναστάσιος Νεράντζης): Κύριε Λαφαζάνη, αν έχετε την καλοσύνη! Υπερέβητε και το χρόνο και δεν σας διέκοψε κανείς! Σας παρακαλώ! 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Με κάθε σεβασμό, επειδή διέκρινα μια έντονη πολεμική και μάλιστα προσωπική πολεμική στην απάντησή σας, θα ήθελα να σας κάνω και εγώ μια διόρθωση. Όπως εσείς είχατε δικαίωμα να μιλήσετε, έτσι απαντώ και εγώ. 
      Κατ’ αρχάς, σ’ ό,τι αφορά το Ι.Κ.Α., γνωρίζετε ότι επί της ουσίας καλούμαστε να δώσουμε λύσεις στο επόμενο διάστημα, που αφορούν στην ευρωστία του ασφαλιστικού οργανισμού μετά το 2025. 
      Στο μεταξύ το Ι.Κ.Α. έχει κινηθεί προς δύο σημαντικές κατευθύνσεις: 
      Πρώτον, τον περιορισμό της εισφοροδιαφυγής και τον εξορθολογισμό των δαπανών. Οι προσπάθειες αυτές, φέρνουν ήδη σημαντικό αποτέλεσμα και το Ι.Κ.Α. προβλέπει πως το 2007 ο ισολογισμός θα είναι ισοσκελισμένος. Αυτό δείχνει πως υπάρχουν περιθώρια βελτίωσης και δεν συντρέχει λόγος να δημιουργούμε πανικό στην κοινή γνώμη και ανασφάλεια, γενικότερα, στους εργαζόμενους Έλληνες, κάτι το οποίο προσπαθείτε συνεχώς να κάνετε. 
      Επιπλέον, φέτος η πραγματική οικονομική κατάσταση του Ι.Κ.Α. παρουσιάζεται με πλήρη διαφάνεια. 
      Να σημειωθεί, επίσης, πως η πορεία των εσόδων του ιδρύματος, έφθασε το πρώτο εξάμηνο του 2007 το 9,2%, ξεπερνώντας το 8% του στόχου που είχε τεθεί. 
      Επίσης η πρόσφατη ρύθμιση των χρεών που υπάρχουν προς το Ι.Κ.Α. –και απαντώ σ’ αυτό που λέτε- προσέλκυσε σχεδόν το 50% των οφειλετών, για να ρυθμίσουν τις οφειλές τους. 
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, η ερώτηση…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Λαφαζάνη! 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Η περιουσία του ιδρύματος έχει αυξηθεί την τελευταία τριετία σε 5,28 δισεκατομμύρια τον Ιούλιο του 2007 από 4,3 δισεκατομμύρια που ήταν το 2003. Μηδενίστηκε ο τραπεζικός δανεισμός του ιδρύματος με εξόφληση το 2006 όλων των χρεών προς τις τράπεζες. 
      Να προσθέσω δε ότι το κράτος δίνει στο Ι.Κ.Α. και την επιχορήγηση του Ε.Κ.Α.Σ. και την τελευταία δόση του Λ.Α.Φ.Κ.Α.. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υπουργού)
      Όμως, όπως και να έχουν τα πράγματα, όλοι μας αντιλαμβανόμαστε πως υπάρχουν τεράστια περιθώρια βελτίωσης και εξορθολογισμού του συστήματος. Ο διάλογος χρειάζεται να προχωρήσει. Αυτό απαιτεί η κοινωνία. Αυτό ζητούν όχι μόνο οι εργαζόμενοι που είναι κοντά στη σύνταξη,  αλλά και οι κατά πολύ νεότεροι που ανησυχούν περισσότερο από τους άλλους, γιατί γνωρίζουν ότι το πρόβλημα δεν επιδέχεται επιφανειακής προσέγγισης και λύσεων. Πιστεύω, όμως, πως το να βλέπουμε μονάχα το δέντρο…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ τελειώνετε, κυρία Υφυπουργέ. Ο χρόνος πέρασε. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ένα λεπτό, κύριε Πρόεδρε. 
      Με το να βλέπουμε μονάχα το δέντρο και να χάνουμε το δάσος δεν ωφελεί κανέναν. Δεν είμαστε υπεύθυνοι πολιτικοί, αν δεν ενδιαφερθούμε για το μέλλον των νέων, που και αυτοί στην περίοδο της ωριμότητας θα χρειαστούν αυτό το ΔΙΧΤΥ προστασίας. Μέσα από το διάλογο θα βρούμε τις λύσεις, για να φτιάξουμε, επιτέλους, ένα ασφαλιστικό σύστημα, που μπορεί να ανταποκριθεί στο μεγαλύτερο επίπεδο στις ανάγκες και στις προσδοκίες μας. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κυρία Υπουργέ. 
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, όταν γίνονται οι ερωτήσεις, να απαντάνε στις ερωτήσεις. 
      ΠΡΟΕΔΡΕΥΩΝ (Αναστάσιος Νεράντζης): Κύριε συνάδελφε, δεν έχετε δικαίωμα δευτερολογίας. 
      Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στους χώρους του Μεγάρου της Βουλής στην έκθεση με θέμα: α. «Οι Έλληνες στη Διασπορά 15ος-21ος αι.» και β. «Πρωθυπουργοί και Πρόεδροι της Βουλής των Ελλήνων της Μεταπολίτευσης», είκοσι εννέα μαθητές και μαθήτριες και τρεις συνοδοί διδάσκαλοι από το 5ο Δημοτικό Σχολείο Αχαρνών. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Εισερχόμαστε στη συζήτηση της τρίτης επίκαιρης ερώτησης πρώτου κύκλου με αριθμό 32/8.10.2007 του Βουλευτή του Κομμουνιστικού Κόμματος Ελλάδας κ. Ιωάννη Ζιώγα προς τους Υπουργούς Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, σχετικά με τη λήψη  μέτρων διάσωσης της λίμνης Κορώνειας κ.λπ.. 
      Η επίκαιρη ερώτηση του κυρίου συναδέλφου έχει ως εξής: 
      «Η λίμνη της Κορώνειας αποτελεί έναν από τους σημαντικότερους υγροβιότοπους της Ελλάδας, διεθνούς σημασίας και προστατεύεται από τις διεθνείς Συνθήκες Ramsar και Natura 2000. 
      Παρά τις διαβεβαιώσεις όλων των μέχρι σήμερα αρμόδιων υπουργών των κυβερνήσεων, στις ερωτήσεις του κόμματός μας, αλλά και στις αντιδράσεις των φορέων και κατοίκων της περιοχής, ότι προωθούνται σχέδια διάσωσης της λίμνης, καμμία μέριμνα δεν πάρθηκε, για να αποτραπεί το οικολογικό έγκλημα που συντελείται μέχρι σήμερα. 
      Δισεκατομμύρια δραχμές και εκατομμύρια ευρώ «ξοδεύτηκαν» αλλά ο κίνδυνος αφανισμού της λίμνης της Κορώνειας, είναι πλέον εμφανής. Αιτία γι’ αυτό είναι το γεγονός ότι τα απόβλητα των εργοστασίων της περιοχής, τα αστικά απόβλητα, λόγω μη λειτουργίας του βιολογικού καθαρισμού, εξακολουθούν να ρυπαίνουν  τη λίμνη της Κορώνειας. Παράλληλα δεν έχει γίνει η αλλαγή του τρόπου ποτίσματος των καλλιεργειών με επιδότηση των αγροτών από την Κυβέρνηση. 
      Η οικολογική καταστροφή της λίμνης Κορώνειας έχει επιπτώσεις στο οικοσύστημα, στην κοινωνικοοικονομική ζωή τόσο των κατοίκων των γύρω περιοχών, όσο και της ευρύτερης περιοχής του Νομού Θεσσαλονίκης. 
      Οι ευθύνες των κυβερνήσεων της Νέας Δημοκρατίας αλλά και των προηγούμενων κυβερνήσεων του ΠΑ.ΣΟ.Κ., καθώς και των εκλεγμένων της νομαρχιακής αρχής, του επαρχείου και των δήμων είναι τεράστιες για το συγκεκριμένο οικολογικό έγκλημα αλλά και γενικότερα για την έλλειψη πολιτικής διαχείρισης και προστασίας των υδάτινων πόρων της χώρας. 
      Ερωτώνται οι κύριοι Υπουργοί:
      Γιατί δεν προχώρησαν τα ακριβοπληρωμένα σχέδια διάσωσης της λίμνης και σε ποιους δόθηκαν τα δισεκατομμύρια χρήματα που ξοδεύτηκαν; 
      Γιατί δεν ελέγχονται τα εργοστάσια της περιοχής, για τη λειτουργία βιολογικού καθαρισμού και γιατί μέχρι σήμερα δεν έχει ολοκληρωθεί ο βιολογικός καθαρισμός των αστικών λυμάτων του Λαγκαδά;». 
      Στη συγκεκριμένη ερώτηση θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Σταύρος Καλογιάννης. 
      Ορίστε, κύριε Υφυπουργέ, έχετε το λόγο. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Σχετικά με το μεγάλο, πραγματικά, ζήτημα της λίμνης Κορώνειας, θα ήθελα να επισημάνω τα εξής. 
      Κατ’ αρχάς δεν είναι σωστό ότι δεν υφίσταται έλεγχος. Έλεγχοι γίνονται και μάλιστα είναι εντατικοί, τόσο από τις αρμόδιες περιφερειακές υπηρεσίες, όσο και από το Υ.ΠΕ.ΧΩ.Δ.Ε.. Το αναθεωρημένο σχέδιο αποκατάστασης της λίμνης Κορώνειας, εκπονήθηκε το 2004 από τη Νομαρχιακή Αυτοδιοίκηση Θεσσαλονίκης και η χρηματοδότησή του εγκρίθηκε το 2005, το Δεκέμβριο συγκεκριμένα από το Ταμείο Συνοχής, αφού προηγουμένως είχε απορριφθεί και από το Υ.ΠΕ.ΧΩ.Δ.Ε. και από την Ευρωπαϊκή Επιτροπή το προηγούμενο σχέδιο. 
      Στο αναθεωρημένο σχέδιο, περιλαμβάνονται έργα υδρονομικής παρέμβασης και υδρολογικής διαχείρισης του υγροτοπικού συστήματος των λιμνών Κορώνειας και Βόλβης. Βάσει προγραμματικής σύμβασης που έχει υπογραφεί τον Οκτώβριο του 2006 για την αποκατάσταση της Κορώνειας μεταξύ των εμπλεκομένων φορέων που είναι το Υπουργείο Οικονομικών, το Υπουργείο Ανάπτυξης, το Υ.ΠΕ.ΧΩ.Δ.Ε., η Νομαρχιακή Αυτοδιοίκηση Θεσσαλονίκης, η Περιφέρεια Κεντρικής Μακεδονίας και άλλων, υπεύθυνοι υλοποίησης των έργων είναι η Νομαρχιακή Αυτοδιοίκηση και η Περιφέρεια Κεντρικής Μακεδονίας. 
      Στο αναθεωρημένο σχέδιο, θα πρέπει να πούμε επίσης ότι εμπλέκεται και το Υπουργείο Αγροτικής Ανάπτυξης για την υλοποίηση ενός γεωργοπεριβαλλοντικού μέτρου το οποίο ενισχύει τους παραγωγούς για την ανάληψη φιλικών προς το υγροτοπικό σύστημα των λιμνών, καλλιεργητικών τεχνικών. Αναφέρομαι σε αμειψισπορά και αγρανάπαυση. 
      Σ’ ό,τι αφορά τα οικονομικά στοιχεία, σύμφωνα με τα δεδομένα της Νομαρχιακής Αυτοδιοίκησης Θεσσαλονίκης, από την προηγούμενη διοίκηση της νομαρχίας –αναφέρομαι στην εποχή που Νομάρχης ήταν ο κ. Παπαδόπουλος- εκπονήθηκαν μελέτες για το απορριφθέν σχέδιο, προϋπολογισμού 2.262.000 ευρώ. Η μόνη μελέτη από το προηγούμενο σχέδιο που περιλαμβάνεται στο αναθεωρημένο, είναι η μελέτη που αφορά τα έργα λιμνοδεξαμενών ωρίμανσης. 
      Αναλυτικά τα έργα του αναθεωρημένου σχεδίου περιλαμβάνουν: Το σύμβουλο διαχείρισης του έργου. Προσελήφθη τον περασμένο Αύγουστο. Έργα δημιουργίας και διαμόρφωσης υγροτόπου και βαθέων ενδιαιτημάτων. Αναμένεται η έγκριση διακήρυξης του έργου από τη Νομαρχιακή Επιτροπή Θεσσαλονίκης. Έργα βελτίωσης υδραυλικών χαρακτηριστικών και αμφίδρομης λειτουργίας ενωτικής τάφρου. Το έργο δημοπρατείται στις 11 Δεκεμβρίου. Έργα λιμνοδεξαμενών ωρίμανσης. Ο διαγωνισμός έγινε τον περασμένο Αύγουστο. Κρίθηκε όμως άγονος, διότι υπήρξε μόνο μία προσφορά. Το έργο επαναπροκηρύχθηκε για τις 4 Δεκεμβρίου 2007.
      Όλα τα προαναφερόμενα έργα, όπως είπα, έχουν φορέα υλοποίησης τη Νομαρχία Θεσσαλονίκης. Τα υπόλοιπα έργα του αναθεωρημένου σχεδίου, που αφορούν παρακολούθηση διαχειριστικών παρεμβάσεων, διαχείριση καλαμιώνων, ενέργειες ενημέρωσης και ευαισθητοποίησης του κοινού, βρίσκονται στο στάδιο προετοιμασίας των τευχών δημοπράτησης και έγκρισης από τις αρμόδιες υπηρεσίες της Νομαρχίας Θεσσαλονίκης, ώστε να δημοπρατηθούν αμέσως.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ και για την τήρηση του χρόνου.
      Ο ερωτών Βουλευτής κ. Ζιώγας έχει το λόγο.
      ΙΩΑΝΝΗΣ ΖΙΩΓΑΣ: Σας ευχαριστώ, κύριε Πρόεδρε.
      Κύριε Υπουργέ, πριν από τέσσερα χρόνια απορρίφθηκε ως μη εφαρμόσιμο το προηγούμενο master plan, πριν τρία χρόνια εγκρίθηκε το τωρινό. Όμως δεν έχει συμβεί τίποτα. Είμαστε ακόμη στη φάση των σχεδίων. 
      Από την άλλη η λίμνη Κορώνεια, αποτελεί μια οικολογική παγίδα θανάτου για δεκάδες χιλιάδες πουλιά, που τα τελευταία χρόνια δέκα με δεκαπέντε χιλιάδες έχουν πεθάνει. Δεν έχουμε πια μια λίμνη. Έχουμε μια ανοιχτή χαβούζα, που συμπεριφέρεται όσον αφορά τη χημική της σύσταση και συμπεριφορά ως υγρά αλκαλικής μπαταρίας. Και αυτό, γιατί επί είκοσι και πάνω χρόνια, με την κάλυψη διοικήσεων και της κεντρικής πολιτικής εξουσίας, δεκάδες βαφεία και βιομηχανίες με ασύδοτο τρόπο, με στόχο απλά το υπερκέρδος, με τη λειτουργία δύο χιλιάδων διακοσίων γεωτρήσεων, εκ των οποίων οι μισές είναι παράνομες ακόμη, είχαμε σαν αποτέλεσμα είκοσι χιλιάδες κυβικά μέτρα την ημέρα μια εξαντλητική υπεράντληση και να επιστρέφουν αυτά με τη μορφή τοξικών λυμάτων στη λίμνη. Άρα, έχουμε συγκεκριμένες πολιτικές ευθύνες.
      Δεκαοκτώ μελέτες και προγράμματα συντάχθηκαν, 80.000.000 ευρώ εγκρίθηκαν. Όμως, δεν έγινε τίποτα. Είμαστε ακόμη στα σχέδια. 
      Επίσης επιστημονικές μελέτες του Πανεπιστημίου της Θεσσαλονίκης, κρούουν τον κώδωνα και λένε ότι απειλείται και η λίμνη Βόλβη, με δεδομένο ότι είναι δύο οικοσυστήματα, δύο υποσυστήματα του ίδιου συστήματος.
      Τι πρόκειται να κάνουμε περί τούτου; Ποια μέτρα προστασίας θα ληφθούν από τη μεριά σας;
      Έτσι, νερό, κατά τη γνώμη μας, συνολικά -γιατί υπάρχει ένα πρόβλημα με τη διαχείριση των νερών στη χώρα μας- υπάρχει. Πολιτική βούληση, όμως, για την αξιοποίησή του ως κοινωνικό αγαθό δεν υπάρχει. 
      Πρέπει να γίνουν άμεσα έργα για τον εμπλουτισμό των υδροφορέων της περιοχής και την αποθήκευση του νερού και όχι μια εισπρακτική πολιτική με το νερό ως εμπόρευμα όπως επιβάλλει η κοινοτική οδηγία 2000/60. Τι χρονοδιάγραμμα συγκεκριμένο υπάρχει, αν υπάρχει, κύριε Υπουργέ; Πότε αυτό θα υλοποιηθεί;
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ και για την τήρηση του χρόνου.
      Παρακαλώ τον κύριο Υπουργό για δευτερολογία.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Επιτρέψτε μου κύριε συνάδελφε να αναφερθώ στα θέματα που έχουν τεθεί στο κείμενο της ερώτησης και να απαντήσω σ’ αυτά.
      Πράγματι, το θέμα της διαχείρισης των υδάτινων πόρων είναι εξαιρετικά ενδιαφέρον, όχι μόνο για τη χώρα μας, αλλά και σε παγκόσμιο επίπεδο. Η Ευρωπαϊκή Ένωση γνωρίζετε ότι από το 2000 έχει εισάγει την κοινοτική οδηγία 2000/60, η οποία εφαρμόζεται από το Υ.ΠΕ.ΧΩ.Δ.Ε. μέσω της Κεντρικής Υπηρεσίας Υδάτων και των περιφερειακών διευθύνσεων υδάτων, μία διεύθυνση ανά περιφέρεια. Εκτιμώ ότι στα χρονοδιαγράμματα που έχουν τεθεί από την Ευρωπαϊκή Ένωση -αναφέρομαι στο τέλος του 2009- θα υπάρχει σίγουρα ορθολογική και φιλική προς το περιβάλλον διαχείριση των υδάτινων πόρων.
      Επιτρέψτε μου να κάνω μια αναφορά σ’ αυτά που είπατε. Το αναθεωρημένο σχέδιο, όπως είπα και στην πρωτολογία μου, εγκρίθηκε το Δεκέμβριο του 2005. Κινήθηκαν, δηλαδή, αμέσως όλες οι διαδικασίες ώστε να δημοπρατηθούν τα υποέργα, τα οποία ανέφερα προηγουμένως. Υπήρχε ένα θέμα βασικό, ότι η έγκριση χρηματοδότησης από το Ταμείο Συνοχής προϋπέθετε την πρόσληψη συμβούλου διαχείρισης του έργου. Όντως αυτό το έργο διακηρύχθηκε από τη Νομαρχία Θεσσαλονίκης, πλην όμως υπήρξαν ενστάσεις μεταξύ των μελετητών γι’ αυτό υπήρξε και μια καθυστέρηση την οποία αναγνωρίζω και την ανέφερα προηγουμένως.
      Από εκεί και πέρα έχει ανοίξει ο δρόμος για να δημοπρατηθούν όλα τα έργα τα οποία εκτιμώ πραγματικά ότι μόλις υλοποιηθούν μπορούν να δώσουν οριστική λύση στο πρόβλημα της Κορώνειας. 
      Και μια πολύ σύντομη αναφορά σε ό,τι αφορά το βιολογικό καθαρισμό του Λαγκαδά, που αναφέρεται στο κείμενο της ερώτησης. Είναι γεγονός ότι το εργοστάσιο βιολογικού καθαρισμού, ως εγκατάσταση, είχε κατασκευαστεί εδώ και έξι χρόνια. Όμως, δεν είχε γίνει το δίκτυο του οικισμού του Λαγκαδά. Δυστυχώς, θα πρέπει να το πω, κατά την άποψή μας, δεν υπήρχε η πολιτική βούληση, δεν υπήρχε το ενδιαφέρον των προηγούμενων κυβερνήσεων για να δώσουν τα χρήματα να γίνει αυτό το δίκτυο. Το 2005 εγκρίθηκε από το Πρόγραμμα Δημοσίων Επενδύσεων, επιχορήγηση ύψους 11.000.000 ευρώ περίπου, για την κατασκευή του δικτύου αποχέτευσης. Φορέας είναι η Δ.Ε.Υ.Α. Λαγκαδά. Υπήρξαν ορισμένα προβλήματα στην κατασκευή του έργου και εντός μηνός, όπως με διαβεβαίωσε εχθές, η Δ.Ε.Υ.Α. Λαγκαδά, επαναδημοπρατείται το έργο έτσι ώστε να μπορέσει να λειτουργήσει ο βιολογικός καθαρισμός, ο οποίος μπορεί να συμβάλει ουσιαστικά στην απορρύπανση της ευρύτερης περιοχής της Κορώνειας. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Υπουργέ.
      Η τέταρτη με αριθμό 35/8-10-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, σχετικά με τη ρύπανση του Ασωπού ποταμού, κ.λπ. και η δεύτερη του δεύτερου κύκλου με αριθμό 33/8-10-2007 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Γεωργίου Μαρίνου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη ρύπανση του Ασωπού ποταμού, κ.λπ., θα συζητηθούν ταυτοχρόνως χωρίς να επηρεάζονται τα δικαιώματα των ομιλητών ως προς τον χρόνο ομιλίας τους, σύμφωνα με την παράγραφο 4 του άρθρου 131 του Κανονισμού της Βουλής. 
      Η επίκαιρη ερώτηση του κ. Λεβέντη έχει ως εξής: 
      «Από την εποχή της δικτατορίας ο Ασωπός ποταμός και το ρέμα Αγ. Γεωργίου στον Ασπρόπυργο έχουν χαρακτηρισθεί ως αποδέκτες βιομηχανικών αποβλήτων, μετά από προηγούμενο βιολογικό καθαρισμό. Αυτός ο όρος ουδέποτε τηρήθηκε, ενώ έκτοτε έχουν αυξηθεί κατακόρυφα σε αριθμό και ποσότητα οι επικίνδυνοι ρύποι, που ρυπαίνουν τον υποκείμενο υδροφόρο ορίζοντα σε μεγάλη έκταση, ενώ μεγάλο μέρος καταλήγει και ρυπαίνει τη θάλασσα με όλες τις συνακόλουθες συνέπειες για το περιβάλλον, τους κολυμβητές και τη θαλάσσια ζωή.
      Από τα πλέον επικίνδυνα προϊόντα είναι τα καρκινογόνα: εξασθενές και πεντασθενές χρώμιο, που προέρχονται από τις βιομηχανίες των Οινοφύτων, όπως και του Θριάσιου: μεταλλουργίες, βυρσοδεψεία, χρωματουργίες κ.λπ.. Ήδη τα υπόγεια ύδατα από τα οποία υδρεύονται οι κάτοικοι Οινοφύτων, Ωρωπού, Αυλίδας έχουν ρυπανθεί επικίνδυνα, με ό,τι αυτό συνεπάγεται για τη δημόσια υγεία και το περιβάλλον, ενώ πλέον έχει απαγορευθεί η χρήση τους για πόση και οικιακή χρήση.
      Η διακομματική επιτροπή περιβάλλοντος, κατά την προηγούμενη κοινοβουλευτική περίοδο, είχε προτείνει σειρά μέτρων, για την απορρύπανση του Ασωπού και της περιοχής του, που όμως έχουν παντελώς αγνοηθεί.
      Κατόπιν των ανωτέρω,
      Ερωτώνται οι κύριοι Υπουργοί,
      Ποια μέτρα θα λάβουν για να προστατεύσουν τη δημόσια υγεία, τον υδροφόρο ορίζοντα και το περιβάλλον της περιοχής του Ασωπού, από τη ρύπανση των βιομηχανιών των Οινοφύτων; Πώς θα ελέγξουν την τυχόν ρύπανση των κατοίκων;
      Ποια είναι η τύχη του πορίσματος της διακομματικής επιτροπής περιβάλλοντος της προηγούμενης Βουλής για τον Ασωπό; Πώς σκέπτεται η Κυβέρνηση να υλοποιήσει τις συγκεκριμένες προτάσεις του πορίσματος;»
      Η επίκαιρη ερώτηση του κ. Μαρίνου έχει ως εξής:
      «Οι εξαγγελίες του Υπουργού ΠΕ.ΧΩ.Δ.Ε. για την περιοχή του Ασωπού ποταμού δεν ανταποκρίνονται στη σοβαρότητα αυτού του προβλήματος και δεν μπορούν να δώσουν ουσιαστική λύση. Επιδιώκουν να εκτονώσουν τη λαϊκή κατακραυγή.
      Η παραπομπή των υπευθύνων βιομηχανιών στην δικαιοσύνη και η σύσταση στις αρμόδιες υπηρεσίες να εντείνουν τους ελέγχους έχουν αποδειχθεί στην πράξη αναποτελεσματικές.
      Ο Υπουργός δεν εξήγγειλε την κατάργηση του χουντικού προεδρικού διατάγματος για να σταματήσει ο Ασωπός να αποτελεί ανοικτό αγωγό εργοστασιακών λυμμάτων. Δεν έκανε καμμία αναφορά για την ανάταξη του υπόγειου και υπέργειου υδροφορέα της ευρύτερης περιοχής. Δεν πρότεινε καμμία άμεση λύση για την ύδρευση των οικισμών που υδρεύονται από τον επικίνδυνο υδροφορέα. Δεν ανακοίνωσε κανένα μέτρο για τους αγρότες της περιοχής που αρδεύουν τα χωράφια τους από τον επικίνδυνο υδροφορέα. Δεν είπε αν οι υπεύθυνες βιομηχανίες θα πληρώσουν το κόστος ύδρευσης των οικισμών, της ανάταξης του υπόγειου και επίγειου υδροφορέα, την αποζημίωση των αγροτών κ.ά. Δεν εξήγγειλε πρόγραμμα τοξικολογικής και γενικότερα επιδημιολογικής έρευνας στους κατοίκους της περιοχής και ειδικότερα στα παιδιά για να διαπιστωθούν τυχόν επιδράσεις στην υγεία τους. Σημειώνουμε ότι εξασθενές χρώμιο και άλλες επικίνδυνες ουσίες εντοπίστηκαν στις περιοχές Οινοφύτων, Δηλεσίου, Χαλκουτσίου, Ωρωπού, Τανάγρας, Αυλίδας, Θήβας κ.ά.
      Επειδή οποιαδήποτε καθυστέρηση ολοκληρωμένης αντιμετώπισης του προβλήματος αποτελεί συνειδητό έγκλημα σε βάρος της υγείας και της ίδιας της ζωής των κατοίκων της περιοχής.
      Ερωτάται ο κ. Υπουργός για τα παραπάνω που αποτελούν προτάσεις των μαζικών φορέων και των κατοίκων αυτών των περιοχών».
      Και στις δύο αυτές επίκαιρες ερωτήσεις από κοινού θα απαντήσει ο Υφυπουργός Περιβάλλοντος, Χωροταξίας και Δημοσίων Έργων, κ. Σταύρος Καλογιάννης.
      Ορίστε, κύριε Υπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ  (Υφυπουργός Περιβάλλοντος, Χωροταξίας και Δημοσίων Έργων):  Ευχαριστώ, κύριε Πρόεδρε.
      Κατ’ αρχάς θα μου επιτρέψετε, αγαπητοί κύριοι συνάδελφοι, να σας πω ότι ορισμένες φράσεις, όπως διατυπώνονται στα κείμενα των ερωτήσεων, δεν μας βρίσκουν καθόλου σύμφωνους. Αναφέρομαι για παράδειγμα σε «συνειδητό έγκλημα σε βάρος της υγείας και της ίδιας της ζωής των κατοίκων». Θα δώσω συγκεκριμένα στοιχεία, για να αποδείξω ακριβώς και το ενδιαφέρον της πολιτείας και του Υ.ΠΕ.ΧΩ.Δ.Ε. ειδικότερα, αλλά και να αναφερθώ και στα μέτρα τα συγκεκριμένα, τα οποία έχουν ληφθεί για την αντιμετώπιση του προβλήματος.
      Η προστασία και η διαχείριση κάθε λεκάνης απορροής ποταμού, σύμφωνα με την κείμενη νομοθεσία, ασκείται από την οικεία περιφέρεια, στα όρια της οποίας βρίσκεται το συγκεκριμένο ποτάμι. Στην περίπτωση του Ασωπού έχουμε αρμοδιότητα σε δύο περιφέρειες και στη Στερεά Ελλάδα και στην Αττική, αλλά, όπως γνωρίζετε, με απόφαση του Υπουργού ΠΕ.ΧΩ.Δ.Ε. κρίθηκε το θέμα του καθαρισμού του ποταμού ως εθνικό και έτσι το Υ.ΠΕ.ΧΩ.Δ.Ε. ανέλαβε τις συγκεκριμένες δράσεις, τις οποίες υλοποιεί από τον περασμένο μήνα.
      Επιτρέψτε μου να αναφερθώ και στα προηγούμενα χρόνια, όχι μόνο για τον Αύγουστο που προέκυψε το θέμα, και να πω ότι από το Μάρτιο του 2004 μέχρι και τον Ιούλιο του 2007 οι επιθεωρητές περιβάλλοντος του ΥΠΕΧΩΔΕ έκαναν είκοσι τρεις ελέγχους στην περιοχή του Ασωπού και εισηγήθηκαν την επιβολή προστίμων της τάξεως των 400.000 ευρώ. Τα συνολικά πρόστιμα για την ευρύτερη περιοχή των Οινοφύτων ανέρχονται σε 530.000 ευρώ. Από τις 10 Αυγούστου και μετά, οπότε ανιχνεύθηκε εξασθενές χρώμιο στα υπόγεια νερά της περιοχής, οι επιθεωρητές περιβάλλοντος κάνουν συνεχείς ελέγχους. Αναφέρομαι συγκεκριμένα σε επτά δειγματοληψίες που είχαν γίνει μέχρι την προηγούμενη εβδομάδα και είκοσι τέσσερις ελέγχους σε βιομηχανικές εγκαταστάσεις.
      Για την αντιμετώπιση του θέματος έχουν ληφθεί από το Υ.ΠΕ.ΧΩ.Δ.Ε. τα παρακάτω μέτρα:
      Πρώτον, εντατικοποιούνται οι έλεγχοι από τους επιθεωρητές περιβάλλοντος και επιβάλλονται αυστηρότατες κυρώσεις στους παραβάτες.
      Δεύτερον, επανεξετάζονται προς το αυστηρότερο τα επιτρεπόμενα όρια των επικίνδυνων ουσιών στα υγρά απόβλητα. 
      Τρίτον, ανατίθεται μελέτη για την κατασκευή δικτύου αποχέτευσης των βιομηχανικών επεξεργασμένων αποβλήτων με παράλληλο σύστημα αυτόματης παρακολούθησης της επικινδυνότητας των αποβλήτων αυτών.
      Τέταρτον, οριοθετείται η κοίτη του Ασωπού. 
      Πέμπτον, κινήθηκε ήδη η διαδικασία ύδρευσης των δήμων Οινοφύτων, Σχηματαρίου, Τανάγρας και Αυλίδος από τον αγωγό του Μόρνου, της Ε.ΥΔ.ΑΠ..
      Έκτον, παρακολουθούνται ποιοτικά και ποσοτικά τα υπόγεια και επιφανειακά ύδατα της περιοχής. 
      Έβδομον, καθορίζονται ζώνες προστασίας στον Ασωπό ποταμό. 
      Όγδοον, επανεξετάζονται προς το αυστηρότερο οι περιβαλλοντικοί όροι των δραστηριοτήτων που ευθύνονται για τη ρύπανση στο ποτάμι. 
      Ένατον, για την αντιμετώπιση της ατμοσφαιρικής ρύπανσης στην ευρύτερη περιοχή προχωράμε στην εγκατάσταση σταθμών παρακολούθησης της ρύπανσης, τόσο στα Οινόφυτα, όσο και στην ανατολική Αττική. Σε όλες τις περιπτώσεις όπου διαπιστώνονται παραβάσεις της κείμενης νομοθεσίας και ιδίως της περιβαλλοντικής οι σχετικοί φάκελοι διαβιβάζονται απευθείας στον εισαγγελέα για ποινικές κυρώσεις και καταλογίζονται, όπως ανέφερα και πριν, υψηλότατα πρόστιμα. Σε περιπτώσεις υποτροπής, ή μη συμμόρφωσης προς τους περιβαλλοντικούς όρους, υπάρχει διακοπή των εργασιών των βιομηχανικών μονάδων της περιοχής. Παράλληλα, από τις 27 Σεπτεμβρίου συνεργεία του Υ.ΠΕ.ΧΩ.Δ.Ε. έχουν ξεκινήσει εντατικές εργασίες καθαρισμού του ποταμού με παράλληλη ταυτοποίηση των αγωγών που εκβάλλουν σ’ αυτόν και σφράγιση όσων εξ αυτών διαπιστωθεί ότι είναι παράνομοι.
      Είναι προφανές, κυρίες και κύριοι συνάδελφοι, ότι έχουμε λάβει όλα τα μέτρα, έτσι ώστε να δώσουμε οριστική λύση στο πρόβλημα της ρύπανσης του Ασωπού, τα οποία  -επιτρέψτε μου να πω-  δεν είναι προς την κατεύθυνση απλώς να εκτονωθεί κάποια ένταση που υπάρχει στην περιοχή, όπως αναφέρει ο κύριος συνάδελφος στο κείμενό του.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κατ’ αρχήν άλλαξε εντελώς η σειρά των ερωτήσεων και δεν ξέρω αν η ημερήσια διάταξη έχει νόημα, τέλος πάντων, να κοινοποιείται. 
      Δεύτερον, όταν διαβάζονται και οι δυο ερωτήσεις και απαντώνται συγχρόνως, μπερδεύεται κάποιος για το τι λέει η κάθε ερώτηση και στην απάντησή του ο κύριος Υπουργός…
      ΠΡΟΕΔΡΕΥΩΝ (Αναστάσιος Νεράντζης): Το λέει ο Κανονισμός, κύριε Λεβέντη, δεν είναι εφεύρεση του Προεδρείου αυτό, αλλά υπάρχει ειδικό άρθρο. Τι να κάνουμε!
      ΑΘΑΝΑΣΙΟΣ ΛΕΒΕΝΤΗΣ: Όταν, όμως, μιλάει για φράσεις απαράδεκτες…
      ΠΡΟΕΔΡΕΥΩΝ (Αναστάσιος Νεράντζης): Καλώς. διατυπώστε τη δική σας άποψη. 
      ΑΘΑΝΑΣΙΟΣ ΛΕΒΕΝΤΗΣ: …θα πρέπει αυτά να ξεκαθαρίζονται. 
      Κύριε Υπουργέ, εδώ γίνεται ένα έγκλημα στην περιοχή του Ασωπού και όλη την ευρύτερη περιοχή. Έχει ρυπανθεί επικίνδυνα ο υδροφόρος ορίζοντας από εξασθενές και πεντασθενές χρώμιο, όπως και από άλλα βαριά μέταλλα και άλλα επίσης επικίνδυνα τοξικά προϊόντα. 
      Εάν θέλετε, υπάρχει εδώ ένα βιβλιαράκι το οποίο έχει κυκλοφορήσει από μια Επιτροπή στα Οινόφυτα και έχει χρηματοδοτηθεί από το Σύλλογο των Γονέων και Κηδεμόνων του Δημοτικού Σχολείου των Οινοφύτων. Το καταθέτω στα Πρακτικά. 
      (Στο σημείο αυτό ο Βουλευτής κ. Λεβέντης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έχει, λοιπόν, ένα δείκτη: Την τετραετία 1989-1992 είχαμε πέντε θανάτους από καρκίνο στην περιοχή και αυτοί αυξάνονται σε δέκα, δεκαπέντε θανάτους και φθάνουν την τελευταία τετραετία, το 2002-2005, στους τριάντα πέντε θανάτους. Αυτό λοιπόν όχι μόνο είναι ένα καμπανάκι αλλά μια σειρήνα συναγερμού! Πρέπει να ξεσηκωθούμε. Είναι απαράδεκτο γιατί το εξασθενές και το πεντασθενές χρώμιο είναι αποδεδειγμένα καρκινογόνα. Δεν υπάρχουν όρια ανεκτά στα καρκινογόνα προϊόντα. Εδώ υπάρχει και ο υδροφόρος ορίζοντας από τον οποίον υδρεύονταν και οι περιοχές. Γιατί υπάρχει επίσης εξασθενές και πεντασθενές χρώμιο και στο Κορωπί και στο Θριάσιο και σε άλλες περιοχές. Αυτά λοιπόν τα προϊόντα θα πρέπει απαγορευτικά να μην περιλαμβάνονται σε αυτά τα οποία καταπίνει κάθε άνθρωπος και αν θέλετε σε αυτά τα οποία εισπνέει, όπως είναι οι εργάτες των βιομηχανιών. 
      Εδώ τι κάναμε εμείς; Λέτε ότι επιβάλλαμε πρόστιμα. Και πόσο είναι αυτά παρακαλώ; Είναι 400.000 ευρώ για πόσα χρόνια, κύριε Υπουργέ; Για πόσες βιομηχανίες; Αυτό θα αντιστοιχεί από 1 ευρώ στην κάθε βιομηχανία και αυτές θα βγάζουν τρισεκατομμύρια κάθε μέρα. Δεν μπορούμε, λοιπόν, να τα αντιμετωπίσουμε με αυτόν τον τρόπο. Εδώ έχουμε ευθύνη και επιτακτική ανάγκη είναι να πάρουμε μέτρα απαγορευτικά για αυτές τις επικίνδυνες βιομηχανίες, να κλείσουν αν δεν μπορούν να προσαρμοστούν. Να πάψει να είναι αποδέκτης βιομηχανικών αποβλήτων και ο Ασωπός ποταμός, όπως και το ρέμα του Αγίου Γεωργίου και άλλες περιοχές, οι οποίες υποτίθεται ότι υφίστανται προηγουμένως βιολογικό καθαρισμό ο οποίος δεν γίνεται ποτέ. 
      Επίσης, κύριε Υπουργέ, θα πρέπει κάποτε το περιβάλλον να μας απασχολήσει πιο σοβαρά, γιατί έτσι όπως το αντιμετωπίζουμε, με αυτήν την ασυδοσία που υπάρχει, τις συνέπειες τις υφίστανται όλοι οι κάτοικοι, όχι μόνο αυτοί αλλά και όλης της πρωτεύουσας και όλης της Ελλάδας. Και τις συνέπειες όσοι είναι γιατροί τουλάχιστον τις γνωρίζουν πολύ καλά. Είναι κάτι που πρέπει κάποτε  να σταματήσει και αυτό είναι τώρα και όχι στο αόριστο μέλλον. 
      ΠΡΟΕΔΡΕΥΩΝ (Αναστάσιος Νεράντζης): Κύριε Λεβέντη, έχει περάσει προ πολλού ο χρόνος σας. 
      Ο έτερος των Βουλευτών με αυτοτελή ερώτηση, ο κ. Γεώργιος Μαρίνος, Βουλευτής του Κομμουνιστικού Κόμματος Ελλάδος, έχει το λόγο. 
      ΓΕΩΡΓΙΟΣ ΜΑΡΙΝΟΣ: Κύριε Πρόεδρε, νομίζουμε ότι οι κάτοικοι των περιοχών της Βοιωτίας, της Αττικής και της Εύβοιας πρέπει να ανησυχήσουν  περισσότερο μετά την απάντηση του κυρίου Υφυπουργού, ο οποίος επιχείρησε να ωραιοποιήσει την κατάσταση. 
      Εμείς πιστεύουμε ότι η πολιτική που δηλητηριάζει τη γη, το νερό και θέτει σε κίνδυνο τη ζωή των κατοίκων κάνει έγκλημα. Αυτό πρέπει να χρεωθεί στις κυβερνήσεις που έχουν κυβερνήσει τον τόπο μέχρι σήμερα. Δεν υπάρχει καμμία δικαιολογία. Οι κυβερνήσεις της Νέας Δημοκρατίας και του ΠΑ.ΣΟ.Κ. έχουν πολύ μεγάλες ευθύνες, γιατί με την πολιτική τους μετέτρεψαν τον Ασωπό ποταμό σε αγωγό αποβλήτων των βιομηχανιών που έχουν δηλητηριάσει σήμερα μια πολύ μεγάλη περιοχή. 
      Η μόλυνση του υδάτινου ορίζοντα από το καρκινογόνο εξασθενές χρώμιο και άλλες επικίνδυνες ουσίες αποδεικνύει με κατηγορηματικό τρόπο ότι η ανάπτυξη που έχει κριτήριο το κέρδος των μεγάλων βιομηχανιών είναι επικίνδυνη για τη ζωή και την υγεία των εργαζομένων των λαϊκών εργατικών οικογενειών. 
      Αυτήν την ώρα που μιλάμε –και γι’ αυτό κατακρίνουμε τα κυβερνητικά μέτρα- τα απόβλητα συνεχίζουν να μολύνουν, οι καλλιέργειες δηλητηριάζονται, οι κάτοικοι είναι μπροστά σε μεγάλους κινδύνους. 
      Το Κομμουνιστικό Κόμμα Ελλάδας είναι στο πλευρό των εργαζομένων της περιοχής, στο πλευρό των εργατικών λαϊκών οικογενειών και διεκδικεί μαζί τους συγκεκριμένα μέτρα, άμεση σύνδεση της περιοχής με το δίκτυο της Ε.ΥΔ.ΑΠ. απαιτώντας καθαρό και δωρεάν νερό, άμεση κατάργηση του χουντικού προεδρικού διατάγματος του 1969 που προβλέπει τη χρησιμοποίηση του Ασωπού ως χαβούζας, συγκεκριμένα μέτρα για να σταματήσει η ρύπανση από τις βιομηχανίες, να δημιουργηθεί η κατάλληλη υποδομή και να αποκατασταθούν οι ζημιές που έχουν προκληθεί στον υδάτινο ορίζοντα, στη γη, στο περιβάλλον και τέλος ουσιαστικά μέτρα για την πρόληψη και την αντιμετώπιση προβλημάτων υγείας των κατοίκων των περιοχών που έχουν μολυνθεί από τις επικίνδυνες ουσίες.
      Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ και σημειώνω το εμπρόθεσμο της ομιλίας του κυρίου συναδέλφου.
      Το λόγο έχει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης για να δευτερολογήσει.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Κατ’ αρχήν, κύριε Λεβέντη, θα πρέπει να πούμε ότι σύμφωνα με τη νομοθεσία τα πρόστιμα επιβάλλονται στις επιχειρήσεις, όχι ανάλογα με το αν έχουν κέρδη ή ζημιές, αλλά ανάλογα με το είδος και το μέγεθος της παράβασης και σ’ αυτό είμαστε αμείλικτοι ως Υ.ΠΕ.ΧΩ.Δ.Ε..
      Σε ό,τι αφορά τα λεγόμενα του κ. Μαρίνου, δεν ωραιοποίησα απολύτως τίποτα. Ανέφερα την πραγματική κατάσταση, αναφέρθηκα όμως και στα μέτρα ουσίας τα οποία έχει αναλάβει το Υ.ΠΕ.ΧΩ.Δ.Ε.. Δεν συμφωνώ καθόλου με την άποψή σας ότι η Νέα Δημοκρατία και το ΠΑ.ΣΟ.Κ. ακολούθησαν και ακολουθούν στον τομέα του περιβάλλοντος την ίδια πολιτική. Η προσωπική μου άποψη είναι ότι είναι εντελώς διαφορετική η πολιτική της Νέας Δημοκρατίας σε ό,τι αφορά την προστασία και την ανάδειξη του περιβάλλοντος και αυτό το κάνουμε πράξη, το δείχνουμε καθημερινά τα τελευταία τριάμισι χρόνια.
      Η ρύπανση του Ασωπού ποταμού είναι πράγματι ένα σοβαρό πρόβλημα, πολύ σύνθετο και θα πρέπει να αντιμετωπιστεί απ’ όλες τις πλευρές. Θα αναφέρω συγκεκριμένα τι εννοώ. 
      Τα τελευταία τριάμισι χρόνια κάνουμε εντατικούς ελέγχους όχι μόνο στον Ασωπό ποταμό αλλά και σε άλλες περιοχές, σε άλλα υδατικά συστήματα και οικοσυστήματα –αν θέλετε- τα οποία παρουσιάζουν προβλήματα ρύπανσης, είτε είναι ο Πηνειός, είτε είναι ο Καλαμάς, είτε είναι ο Άραχθος κ.ο.κ.. 
      Το τελευταίο δίμηνο, οπότε και εμφανίστηκε το θέμα του εξασθενούς χρωμίου το οποίο όντως είναι ανησυχητικό, κύριοι συνάδελφοι, λάβαμε πολύ αυστηρά και πολύ συγκεκριμένα μέτρα. Αυτά τα οποία ανέφεραν οι κύριοι συνάδελφοι τα υλοποιούμε, τα κάναμε πράξη. Αναφέρθηκα στην ύδρευση από τον αγωγό του Μόρνου των τεσσάρων δήμων της περιοχής που αντιμετωπίζουν πρόβλημα. Κάναμε πολλές συσκέψεις στο Υ.ΠΕ.ΧΩ.Δ.Ε. το τελευταίο χρονικό διάστημα και οι αποφάσεις έχουν ληφθεί. Η Ε.ΥΔ.ΑΠ. έχει θέσει συγκεκριμένο χρονοδιάγραμμα και μέσα στις επόμενες δύο ή τρεις εβδομάδες -σε τόσο σύντομο χρονικό διάστημα- θα έχει προχωρήσει αυτές τις αποφάσεις. 
      Επίσης, στα μέτρα πρόληψης σας είπα ότι εντατικοποιούμε τους ελέγχους και επανεξετάζουμε προς το αυστηρότερο τα επιτρεπόμενα όρια για τα βαρέα μέταλλα έτσι ώστε να προλάβουμε τυχόν επιβάρυνση της περιοχής. Τις αμέσως επόμενες μέρες αναθέτουμε μελέτη για το αποχετευτικό δίκτυο της περιοχής και ταυτόχρονα προβλέπουμε να κάνουμε και έλεγχο στα επεξεργασμένα απόβλητα τα οποία θα καταλήγουν στο ποτάμι έτσι ώστε να διασφαλίσουμε ακριβώς ότι δεν θα ξεφεύγουν επικίνδυνα στοιχεία στον Ασωπό ποταμό.
      Επιτρέψτε μου να πω, κυρίες και κύριοι συνάδελφοι, ότι στην κατεύθυνση απορρύπανσης του ποταμού θα πρέπει να αναλάβουν τις ευθύνες τους όλοι οι εμπλεκόμενοι, κυρίως η Τοπική Αυτοδιοίκηση και οι Νομαρχιακές Αυτοδιοικήσεις, έτσι ώστε να μπορέσουμε να φθάσουμε στο επιθυμητό αποτέλεσμα. Στην κατεύθυνση αυτή άλλωστε ο Υπουργός ΠΕ.ΧΩ.Δ.Ε. κ. Σουφλιάς ζήτησε από τις αρμόδιες για τον Ασωπό ποταμό νομαρχίες να επανεξετάσουν όλες τις άδειες διάθεσης υγρών αποβλήτων που έχουν χορηγηθεί σ’ αυτές έτσι ώστε να δούμε εάν τυχόν χρειάζεται να λάβουμε πρόσθετα μέτρα και σ’ αυτόν τον τομέα.
      Εκτιμώ ότι όπως το Υ.ΠΕ.ΧΩ.Δ.Ε., έτσι και η Τοπική Αυτοδιοίκηση θα πρέπει να επιδείξει την απαιτούμενη ευαισθησία και αποτελεσματικότητα, για να φτάσουμε στο επιθυμητό αποτέλεσμα.
      Ευχαριστώ πάρα πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ.
      Κυρίες και κύριοι συνάδελφοι, στο σημείο αυτό ολοκληρώθηκε η συζήτηση των επικαίρων ερωτήσεων.
      Ο Βουλευτής κ. Κουκοδήμος ζητεί ολιγοήμερη άδεια στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Αναστάσιος Νεράντζης): Η Βουλή ενέκρινε τη ζητηθείσα άδεια.
      Κύριοι συνάδελφοι, έχουν διανεμηθεί τα Πρακτικά της συνεδρίασης της Παρασκευής 28 Σεπτεμβρίου 2007 και παρακαλώ το Σώμα για την επικύρωσή τους. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Αναστάσιος Νεράντζης): Συνεπώς τα Πρακτικά της συνεδρίασης της Παρασκευής 28 Σεπτεμβρίου 2007 επικυρώθηκαν.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 12.10΄, λύεται η συνεδρίαση για αύριο ημέρα Παρασκευή 12 Οκτωβρίου 2007 και ώρα 10.30΄, με αντικείμενο εργασιών του Σώματος: κοινοβουλευτικό έλεγχο, συζήτηση επικαίρων ερωτήσεων.
      
      Ο ΠΡΟΕΔΡΟΣ                                                  ΟΙ ΓΡΑΜΜΑΤΕΙΣ
Συνεδρίαση 11.10.07                                                           σελ.2

