      ΣΥΝΕΔΡΙΑΣΗ Ρ΄
      Δευτέρα, 24 Ιανουαρίου 2005
      ΠΙΝΑΚΑΣ  ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Ανακοινώνεται ότι τη συνεδρίαση παρακολουθούν μαθητές, από το Σύλλογο Μέριμνας Ποντίων Δράμας και το Σχολείο Δεύτερης Ευκαιρίας Αγίων Αναργύρων σελ.
      2. Ανακοινώνεται ότι ο Υπουργός Δικαιοσύνης διεβίβασε αιτήσεις πολιτών κατά του Προέδρου της Δημοκρατίας και πρώην Υπουργούς . σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών σελ.
      2. Απαντήσεις Υπουργών σε ερωτήσεις Βουλευτών σελ.
      3. Ανακοίνωση του δελτίου επικαίρων ερωτήσεων της Τρίτης 25ης Ιανουαρίου 2005 σελ.
      4. Συζήτηση επικαίρων ερωτήσεων:
      α) Προς την Υπουργό Εθνικής Παιδείας και Θρησκευμάτων, σχετικά με τις καταλήψεις σχολείων για τη σχολική στέγη στο Ηράκλειο σελ.
      β) Προς τον Υπουργό Υγείας και Κοινωνικής Αλληλεγγύης, σχετικά με την αποκατάσταση των ζημιών που υπέστη από πυρκαγιά η Θεραπευτική Κοινότητα «Έξοδος» στη Λάρισα σελ.
      γ) Προς τον Υπουργό Πολιτισμού, σχετικά με την έκθεση αυτοκινήτων της  BMW στο ναό του Ποσειδώνα στο Σούνιο κλπ σελ.
      δ) Προς τον Υπουργό Τουριστικής Ανάπτυξης, σχετικά με την επίλυση προβλημάτων της Σχολής Τουριστικών Επαγγελμάτων Αναβύσου σελ.
      5. Συζήτηση επίκαιρης ερώτησης Βουλευτών του ΠΑΣΟΚ προς τον Υπουργό Εμπορικής Ναυτιλίας σχετικά με την πολιτική της Κυβέρνησης στον τομέα των θαλασσίων μεταφορών  σελ.
      ΟΜΙΛΗΤΕΣ
      Α. Επί των επικαίρων ερωτήσεων σελ.
      ΓΙΑΝΝΟΠΟΥΛΟΣ Α.
      ΚΑΛΟΣ Γ.
      ΚΕΓΚΕΡΟΓΛΟΥ Β.
      ΛΕΒΕΝΤΗΣ Α.
      ΛΙΑΣΚΟΣ Α.
      ΠΑΤΣΙΛΙΝΑΚΟΣ Ι.
       ΤΣΙΟΓΚΑΣ Δ.
      Β. Επί της  Επίκαιρης Επερώτησης σελ.
      ΑΝΩΜΕΡΙΤΗΣ Γ,
      ΔΙΑΜΑΝΤΙΔΗΣ   Ι.
      ΚΑΙΣΕΡΛΗΣ Κ.
      ΚΕΦΑΛΟΓΙΑΝΝΗΣ Ε.
      ΠΑΠΟΥΤΣΗΣ Χ.
      ΠΑΤΣΙΛΙΝΑΚΟΣ Ι.
      ΠΑΥΛΙΔΗΣ Α.
      ΠΟΛΥΔΩΡΑΣ Β.
      ΡΗΓΑΣ Π.
      ΤΣΟΥΡΗ Ε.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ Α΄
      ΣΥΝΕΔΡΙΑΣΗ Ρ΄
      Δευτέρα, 24 Ιανουαρίου 2005
      Αθήνα, σήμερα στις 24 Ιανουαρίου 2005, ημέρα Δευτέρα και ώρα 18.20’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 21 Ιανουαρίου 2005 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της SΘ΄ συνεδράσεώς του, της Παρασκευής 21-1-2005 σε ό,τι αφορά την ψήφιση της απόφασης της Ολομέλειας της Βουλής, σχετικά με τη ρύθμιση θεμάτων των Υπαλλήλων της Βουλής.)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Βασίλειο Κεγκέρογλου, Βουλευτή Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε δημοσίευμα εφημερίδας στο οποίο ζητείται η τοποθέτηση ιατρού χειρούργου στο ΙΚΑ Καλύμνου.
2) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά με την οποία ο Σύλλογος ΑΜΕΑ Κω – Νισύρου ζητεί να χορηγηθεί μειωμένο τιμολόγιο από τη ΔΕΗ  στα μέλη του.
3) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά με την οποία η Ένωση Τεχνικών ΔΕΗ Δωδεκανήσου καταγγέλλει τη διαδικασία μεταθέσεων των μελών της.
4) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά με την οποία η Α.Ε. «ΣΕΔΟ Α.Ε.» ζητεί να ανασταλεί η άδεια λειτουργίας της εταιρείας ΕΛΤΕΠΕ.
5) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά με την οποία ο Σύλλογος ΑΜΕΑ Κω – Νισύρου ζητεί να χορηγείται κατ΄ εξαίρεση και εκτός πλειστηριασμών στα μέλη του η άδεια ενοικίασης και εκμετάλλευσης των παραλιών.
6) Ο Βουλευτής Κορινθίας κ. ΑΓΓΕΛΟΣ ΜΑΝΩΛΑΚΗΣ κατέθεσε αναφορά με την οποία οι εργαζόμενοι στο λιμάνι του Κιάτου καθώς και κοινωνικοί και επαγγελματικοί φορείς της περιοχής ζητούν την ανάκληση της απόφασης για εξαίρεση του Λιμανιού του Κιάτου από την εισαγωγή φορτίων πατάτας.
7) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Συντονιστική Επιτροπή Φορέων και Πολιτών για το περιβάλλον και την ποιότητα ζωής στο Γαλάτσι Αττικής ζητεί την αξιοποίηση του Ολυμπιακού Γυμναστηρίου Γαλατσίου καθώς και την ανάδειξη του δασοκτήματος Ομορφοκκλησιάς.
8) Οι Βουλευτές κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και κ. ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία το Σωματείο Εργαζομένων με την επωνυμία «Καπνεργατοϋπαλληλική Ένωση» και το «Συνδικάτο Καπνεργατών» Ξάνθης ζητούν να ανακληθεί η απόφαση μετεγκατάστασης της εταιρείας επεξεργασίας και εμπορίας καπνού «Α. ΜΙΧΑΗΛΙΔΗΣ ΑΕ – ΑΓΡΟΤΙΚΕΣ ΒΙΟΜΗΧΑΝΙΕΣ» στο Κιλκίς.
9) Οι Βουλευτές κ. ΦΩΤΗΣ ΚΟΥΒΕΛΗΣ και κ. ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία ο Δήμος Τεγέας Αρκαδίας ζητεί να καταστεί δυνατή η εκταμίευση της επιχορήγησης των 200.000 ευρώ ώστε να αποπληρωθεί το οικόπεδο που θα δημιουργηθεί η Πλατεία Ειρήνης – Γρηγόρη Λαμπράκη και ο ανδριάντας του.
10) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Ένωση Εργαζομένων στην ΑΕΜ Βωξίται ΠΑΡΝΑΣΣΟΥ ζητεί την εντατικοποίηση των ελέγχων ασφαλείας στα μεταλλεία.
11) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δήμος Σαρανταπόρου Λάρισας ζητεί την αποζημίωση των ζημιών σε παραγωγούς της περιοχής του που προκλήθηκαν από δυσμενείς καιρικές συνθήκες.
12) Οι Βουλευτές κ. ΙΩΑΝΝΗΣ ΠΑΤΣΙΛΙΝΑΚΟΣ και κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία τα Σωματεία της Ναυπηγοεπισκευαστικής Ζώνης ζητούν να δημιουργηθεί μηχανισμός επανελέγχου gas free στα πλαίσια της τήρησης των μέτρων υγιεινής και ασφάλειας.
13) Οι Βουλευτές κ. ΑΝΤΩΝΗΣ ΣΚΥΛΛΑΚΟΣ και κ. ΛΙΑΝΑ ΚΑΝΕΛΛΗ κατέθεσαν αναφορά με την οποία η Παναττική Συντονιστική Επιτροπή κατά των κεραιών κινητής τηλεφωνίας καταγγέλλει τα προβλήματα που προκαλεί η τοποθέτηση κεραιών κινητής τηλεφωνίας σε κατοικημένες περιοχές.
14) Οι Βουλευτές κ. ΑΝΤΩΝΗΣ ΣΚΥΛΛΑΚΟΣ και κ. ΛΙΑΝΑ ΚΑΝΕΛΛΗ κατέθεσαν αναφορά με την οποία το παράρτημα Βύρωνα της ΠΕΑΕΑ αναφέρεται σε θέματα των ελληνοτουρκικών σχέσεων, του Κυπριακού, την αποστολή Ελλήνων στρατιωτών στο εξωτερικό κλπ.
15) Οι Βουλευτές κυρία ΛΙΑΝΑ ΚΑΝΕΛΛΗ και κύριος ΑΝΤΩΝΗΣ ΣΚΥΛΛΑΚΟΣ  κατέθεσαν αναφορά με την οποία Κάτοικοι Πετρούπολης Αττικής ζητούν την απομάκρυνση κεραιών  κινητής τηλεφωνίας που έχουν εγκατασταθεί σε κτίρια της περιοχής τους.
16) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Ένωση Υπαλλήλων Φυλακής Αλικαρνασσού Ηρακλείου ζητεί την καταβολή στα μέλη της ημερήσιου συσσιτίου.
17) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας το οποίο αναφέρεται στην επικίνδυνη κλίση που έχει πάρει η Πύλη του Παντοκράτορα στη Χανιώπορτα.
18) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στις καταστροφές  από ακραία καιρικά φαινόμενα που έπληξαν τα χωριά της Εμπάρου 
19) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στην κατασκευή του νέου κτιρίου ΙΚΑ Χερσονήσου.
20) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμαρχος Σίφνου ζητεί την εποχιακή ενίσχυση του Αστυνομικού Σταθμού Σίφνου και την αναβάθμισή του σε Αστυνομικό Τμήμα κατά τους θερινούς μήνες.
21) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας στο οποίο ζητείται η διάσωση του βυζαντινού ναού της Αγ. Τριάδας στο Αγρίνιο.
22) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας σχετικά με την εξαφάνιση χρυσού στεφάνου που βρέθηκε σε τάφο του Αρχαίου Θυρρείου.
23) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας στο οποίο καταγγέλλεται η διακοπή σίτισης των μαθητών του Μουσικού Γυμνασίου Αγρινίου λόγω ακαταλληλότητας των φαγητών.
24) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας σχετικά με την αναστολή ανάθεσης εργασιών στο Μαλιακό Κόλπο και την Ιονία Οδό.
25) Ο Γ΄ Αντιπρόεδρος της Βουλής και Βουλευτής Πειραιά κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία η Ένωση Γονέων Μαθητών Κορυδαλλού ζητεί την αναβάθμιση της εκπαίδευσης στα σχολεία του Κορυδαλλού.
26) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία Γονείς Μαθητών Γυμνασίου – Λυκείου Αγρινίου ζητούν να ισχύει η μαθητική κάρτα για τις μετακινήσεις των μαθητών με το αστικό ΚΤΕΛ Αγρινίου και κατά της απογευματινές ώρες.
27) Ο Βουλευτής Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία το Σώμα Επιθεωρητών Ελεγκτών Δημόσιας Διοίκησης υποβάλλει τις απόψεις του από την εξέταση της υπόθεσης του κ. Πυλαρινού.
28) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ελληνική Ομοσπονδία ΜΟΥΙΤΑΙ ζητεί την αναγνώρισή της.
29) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Οικολογική Παρέμβαση Ηρακλείου γνωστοποιεί τις ζημιογόνες επιπτώσεις από την ενδεχόμενη κατασκευή του φράγματος Αποσελέμη και ζητεί τη διακοπή των διαδικασιών δημοπράτησης του έργου.
30) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στο χρόνο καταβολής των απαλλοτριώσεων για το έργο βελτίωσης του δρόμου από τον Αγκαθιά προς Σητεία.
31) Ο Βουλευτής Πρέβεζας κ. ΒΑΣΙΛΕΙΟΣ ΠΑΠΑΧΡΗΣΤΟΥ κατέθεσε αναφορά με την οποία ο Πολιτιστικός Σύλλογος «ΠΡΕΒΕΖΑ» ζητεί την ολοκλήρωση της σήραγγας στην εθνική οδό Πρέβεζας - Ηγουμενίτσας, τμήμα Παντοκράτορα – Μονολίθι και την κατασκευή των παράπλευρων δρόμων.
32) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά με την οποία ο Σύλλογος ΑΜΕΑ Κω – Νισύρου ζητεί την αύξηση των επιδομάτων των ΑΜΕΑ, την επέκταση αυτών σε όλες τις κατηγορίες με αναπηρία πέρα  του 67% κλπ.
33) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα εφημερίδας που αφορά στο πρόβλημα του ασθενοφόρου του Κέντρου Υγείας Χάρακα.
34) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία το Εθνικό Κέντρο Άμεσης Βοήθειας υποβάλλει προτάσεις του για την κατανομή των εργαζομένων στο ΕΚΑΒ.
35) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία Επιτροπή Γονέων για τις μετεγγραφές στο Πανεπιστήμιο Ιωαννίνων ζητεί να παραμείνουν ως είχαν οι μετεγγραφές φοιτητών για το Πανεπιστήμιο Ιωαννίνων.
36) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία ο Σύνδεσμος Αποφοίτων  Ζωσιμαίας Σχολής Ιωαννίνων «ΟΙ ΖΩΣΙΜΑΔΕΣ» ζητεί  την οικονομική του ενίσχυση από το Μπάγκειο Κληροδότημα.
37) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία η Αντιπροσωπεία του Περιφερειακού Τμήματος Ηπείρου του ΤΕΕ υποβάλλει τις απόψεις της σχετικά με το σχέδιο νόμου μελετών έργων του Δημοσίου.
38) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία το Σωματείο Συμβασιούχων στα ΚΕΠ Νοτιοδυτικής Ελλάδας ζητεί για την πλήρωση θέσεων των ΚΕΠ, να προηγούνται οι υποψήφιοι με το μεγαλύτερο χρόνο εμπειρίας σε ΚΕΠ.
39) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται η καταβολή δεδουλευμένων αποδοχών στους αναπληρωτές καθηγητές.
40) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται η επίλυση εργασιακών και λειτουργικών προβλημάτων του Πανεπιστημιακού Νοσοκομείου Ηρακλείου.
41) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε δημοσίευμα εφημερίδας σχετικά με τα εργασιακά προβλήματα του Σωματείου Εργαζομένων στο Πανεπιστημιακό Νοσοκομείο Ηρακλείου.
42) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Δήμος Μεθώνης Μεσσηνίας ζητεί τη συνέχιση και αναβάθμιση της λειτουργίας του Αστυνομικού Σταθμού στη Μεθώνη Μεσσηνίας.
43) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Δήμος Ανδανίας Μεσσηνίας ζητεί την άμεση στελέχωση και λειτουργία μικροβιολογικού εργαστηρίου στο Κέντρο Υγείας Μελιγαλά.
44) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία η Ένωση Ιατρών Νοσοκομείου – Κ.Υ. Νομού Καρδίτσας ζητεί την άμεση στελέχωση της καρδιολογικής κλινικής του Γενικού Νοσοκομείου Καρδίτσας.
45) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο Δήμος Αχελώου Καρδίτσας ζητεί την κατασκευή έργων οδοποιίας στην ευρύτερη περιοχή του.
46) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία το Συμβούλιο Απόδημου Ελληνισμού ζητεί να παραταθεί η προθεσμία της υποβολής της αίτησης αναγνώρισης χρόνου απασχόλησης στην αλλοδαπή.
47) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Σύλλογος Βιβλιοχαρτοπωλών και Εκδοτών Πειραιά ζητεί να μη υπάρξει αλλαγή στο ωράριο λειτουργίας των καταστημάτων.
48) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Χαράλαμπος Γουργιώτης, εκπαιδευτικός, ηλεκτρολόγος, υποβάλλει προτάσεις για σύστημα αυτόματης διακοπής του ηλεκτρικού ρεύματος σε περίπτωση σεισμού.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2944/8-9-2004 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 80/22-9-2004 έγγραφο από τον Υφυπουργό Πολιτισμού η ακόλουθη απάντηση:
      «Σας γνωρίζουμε ότι το Προεδρικό Διάταγμα του άρθρου 79 παρ. 10 Ν. 3057/2002 δεν σχετίζεται με τον ορισμό και την σύνθεση της Επιτροπής Διοίκησης του Χιονοδρομικού Κέντρου, Βασιλίτσας η οποία, σύμφωνα με την κείμενη νομοθεσία, ορίζεται με απόφαση του Υφυπουργού Αθλητισμού λαμβανομένων φυσικά υπ' όψιν των ιδιαιτεροτήτων κάθε συγκεκριμένης περίπτωσης.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      2. Στην με αριθμό 2857/3-9-2004 ερώτηση του Βουλευτή κ. Κωνσταντίνου Αγοραστού δόθηκε με το υπ’ αριθμ. Β-1008/23-9-2004 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 2857/3-9-2004 που κατάθεσε στη Βουλή ο Βουλευτής κ. Κώστας Αγοραστός, σχετικά με τη λειτουργία του σιδηροδρομικού δικτύου στο Ν. Λάρισας, σύμφωνα και με το αριθμό 77276/17-9-2004 έγγραφο του Οργανισμού Σιδηροδρόμων Ελλάδος Α.Ε., σας πληροφορούμε τα πιο κάτω:
      Ο ΟΣΕ βρίσκεται σε επαφή με τον Δήμο Λάρισας για την επίλυση προβλημάτων που προκύπτουν από την λειτουργία του σιδηρόδρομου στην περιοχή της πόλης. Για τον σκοπό αυτό αντιπροσωπεία του ΟΣΕ συναντήθηκε τον lούνιο με τον Δήμαρχο της πόλης και τις τεχνικές υπηρεσίες του όπου και καταγράφηκαν τα προβλήματα της πόλης σε σχέση με τον ΟΣΕ.
     Από τον Οργανισμό προκηρύχτηκε η μελέτη «Μελέτη για τον υπολογισμό του κόστους και τον προγραμματισμό για την υπογειοποίηση της σιδ/κής γραμμής στην πόλη της Λάρισας» Α.Δ. 1074. Ήδη έχουν υποβληθεί οι εκδηλώσεις ενδιαφέροντος, έχει προχωρήσει η διαδικασία αξιολόγησης τους και επίκειται η ανάθεση της μελέτης.
     Όσον αφορά τις ανισόπεδες διαβάσεις είναι ενταγμένη στο Γ΄ Κοινοτικό Πλαίσιο Στήριξης η κατασκευή της κάτω διάβασης της οδού Εχεκρατίδα όπου έχουν ολοκληρωθεί οι μελέτες και εκκρεμεί η συντέλεση των απαραιτήτων απαλλοτριώσεων.
     Επίσης:
     Προωθείται η διαδικασία σε συνεννόηση με τον Δήμο για την χρήση απ' αυτόν ζώνης ιδιοκτησίας ΟΣΕ κατά μήκος της οδού Λαταμμύα
     Βελτιώνεται η ορατότητα στην ισόπεδη διάβαση Νέας Πολιτείας με την κατεδάφιση, εντός των ημερών, του φυλακίου και αντικατάσταση του με προκατασκευασμένο σε μη οχλούσα την ορατότητα θέση.
     Συντάσσονται τα τεύχη δημοπράτησης για το έργο καθαρισμού των σιδηροδρομικών εγκαταστάσεων στο ανατολικό τμήμα του σιδηροδρομικού Σταθμού Λάρισας.
     Τέλος, αναφορικά με τα βαγόνια και τις κινητήριες μονάδες που βρίσκονται στις εγκαταστάσεις του Μηχανοστασίου Λάρισας και του σταθμού διαλογής στο Μεζούρλο, Κάποια από αυτά αναμένουν έργο ή επισκευή, και για άλλα που δεν προβλέπεται η χρήση τους, έχει ήδη ξεκινήσει η διαδικασία εκποίησης τους. Συγκεκριμένα, έχει συνταχθεί πόρισμα από την πρωτοβάθμια επιτροπή κρίσης του ΟΣΕ για το πλήθος των προς εκποίηση οχημάτων, αναμένεται εντός των ημερών το πόρισμα της δευτεροβάθμιας επιτροπής κρίσης και στη συνέχεια θα αποσταλούν στο ΥΠ.ΜΕ. οι κατάλογοι προς έγκριση. Μετά την έγκριση θα διεξαχθεί από την αρμόδια υπηρεσία του ΟΣΕ πλειοδοτικός διαγωνισμός για απομάκρυνση των υπόψη οχημάτων.
 Ο Υπουργός
 ΜΙΧΑΛΗΣ Κ. ΛΙΑΠΗΣ»
     3. Στην με αριθμό 2812/2-9-2004 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. Β-1029/23-9-2004 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 2812/2-9-2004, που κατέθεσε στη Βουλή η Βουλευτής κα Χρύσα Αράπογλου, σύμφωνα και με το α.π.ΠΔΣ&ΔΣ/503/17-9-2004 έγγραφο της «ΟΛΥΜΠΙΑΚΗΣ ΑΕΡΟΠΟΡΙΑΣ ΥΠΗΡΕΣΙΕΣ» Α.Ε., σας πληροφορούμε τα παρακάτω:
      1. Με την διάταξη του άρθρου 2 του Π.Δ. 164/2004 (Φ.Ε.Κ Α 134/2004) ορίζεται ότι οι διατάξεις του διατάγματος αυτού εφαρμόζονται, α) στο προσωπικό του δημόσιου τομέα, όπως αυτός ο τομέας οριοθετείται από την διάταξη του άρθρου 3 του ίδιου Π.Δ. και β) στο προσωπικό των δημοτικών και κοινοτικών επιχειρήσεων, το οποίο προσωπικό και του δημοσίου τομέα και των δημοτικών επιχειρήσεων εργάζεται, με σύμβαση ή σχέση εξαρτημένης εργασίας ορισμένου χρόνου, ή με σύμβαση έργου, ή με άλλη σύμβαση ή σχέση που υποκρύπτει σχέση εξαρτημένης εργασίας.
      Με τη διάταξη του άρθρου 3 του παραπάνω Π.Δ. ορίζεται ότι, δημόσιος τομέας για την εφαρμογή του διατάγματος αυτού, είναι ο οριοθετούμενος από τις διατάξεις του άρθρου 51 παράγραφος 1 του ν .1892/1990 (Φ.Ε.Κ Α101/1990) ή και από άλλες διατάξεις, όπως εκάστοτε ισχύουν, αποκλειομένων, σε κάθε περίπτωση, των ανωνύμων εταιρειών, που έχουν εισαχθεί στο Χρηματιστήριο Αθηνών, οι οποίες υπάγονται, σε ό,τι αφορά το προσωπικό που απασχολείται σε αυτές με σύμβαση εργασίας ή άλλη σχέση ορισμένου χρόνου, στις διατάξεις του Π.Δ. 81/2003, το οποίο το πρώτον προσάρμοσε την υπ’ αριθμ. 1999/70/ΕΚ οδηγία του Συμβουλίου της Ευρωπαϊκής Ένωσης στην εσωτερική έννομη τάξη.
      2. Επισημαίνεται ότι η Ολυμπιακή Αεροπορία σύμφωνα με τη διάταξη της παρ. 1 α του άρθρου «Πρώτον» του ν. 2602/98 «για την ολοκλήρωση της εξυγίανσης και την ανάπτυξη της Ολυμπιακής Αεροπορίας Α.Ε.» όπως και οι θυγατρικές της εταιρείες λειτουργεί με τους κατά τα πιο πάνω κανόνες της ιδιωτικής οικονομίας και του ελεύθερου ανταγωνισμού. Και σύμφωνα με την διάταξη της παρ. 4 του άρθρου 4 του ν. 2271/1994 οι διατάξεις που ισχύουν στο δημόσιο τομέα δεν ισχύουν στην Ολυμπιακή Αεροπορία. Συνεπώς, η Εταιρεία συγκεντρώνει τις προεκτεθείσες προϋποθέσεις ώστε να μην έχουν εφαρμογή οι διατάξεις του προεκτεθέντος Π.Δ. 164/2004 σε αυτήν.
      3. Σε συνέχεια του Π.Δ. 164/2004, όπως προέκυψε και από το υπ’ αριθμ. 162/2004 Πρακτικό-γνωμοδότηση της Ολομέλειας του Συμβουλίου της Επικρατείας (βλ. Ε. Εργ. Δικ. 63 (2004), 879) σε ό,τι αφορά την Ολυμπιακή Αεροπορία ως δημόσια επιχείρηση, αυτή επρόκειτο να καλυφθεί από άλλο Προεδρικό διάταγμα που θα αφορά αυτήν και όλες τις άλλες ΔΕΚΟ που λειτουργούν με τους κανόνες της ιδιωτικής οικονομίας και του ελεύθερου ανταγωνισμού, και που έχουν εξαιρεθεί των διατάξεων που ισχύουν στον ευρύτερο δημόσιο τομέα, δηλαδή έχουν εξέλθει από τον τελευταίο τομέα με ειδικές διατάξεις.
      4. Πράγματι, για τον σκοπό αυτό, μεταξύ άλλων, δημοσιεύτηκε το Π.Δ. 180/2004. Από την διάταξη του άρθρου 3 παράγραφος 1 αυτού του Προεδρικού Διατάγματος αβίαστα προκύπτει ότι καθιερώνεται αμάχητο τεκμήριο ότι, των απασχολουμένων στις αεροπορικές επιχειρήσεις και στις επιχειρήσεις παροχής υπηρεσιών εδάφους και πτήσης, οι συμβάσεις ορισμένου χρόνου εξαρτημένης ή άλλης σχέσης εργασίας ή έργου ή άλλης μορφής επιτρέπεται να ανανεώνονται διαδοχικά και αλλεπάλληλα, χωρίς από μια τέτοια ανανέωση να μετατρέπεται η σύμβαση τους σε αορίστου χρόνου.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      4. Στην με αριθμό 2988/9-9-2004 ερώτηση του Βουλευτή κ. Κωνσταντίνου Καΐσερλη δόθηκε με το υπ’ αριθμ. 5527/23-9-2004 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της ερώτησης με αρ. πρωτ. 2988/09-09-2004 του Βουλευτή κ. Κ. Καΐσερλη, σχετικά με Μέτρα στήριξης των Μικρομεσαίων Τουριστικών Επιχειρήσεων στις Νησιωτικές Περιοχές, όσον αφορά αρμοδιότητες του Υπουργείου Ανάπτυξης, σας αναφέρουμε τα ακόλουθα:
     Το ΕΠΑΝ στηρίζει την ανταγωνιστικότητα και κατ' επέκταση την βιωσιμότητα των τουριστικών επιχειρήσεων και ιδιαίτερα των μικρών και πολύ μικρών επιχειρήσεων, μέσα από δράσεις οι οποίες προωθούν τον εκσυγχρονισμό αυτών.
     Οι δράσεις αυτές έχουν ήδη χρηματοδοτήσει έναν μεγάλο αριθμό επιχειρήσεων σημαντικό μέρος των οποίων είναι εγκαταστημένες στις νησιωτικές περιοχές.
     Συγκεκριμένα:
     Στο πλαίσιο των δράσεων 2.2.2 «Ποιοτικός εκσυγχρονισμός Ξενοδοχείων και κάμπινγκ και ενοικιαζομένων επιπλωμένων δωματίων και διαμερισμάτων που δεν υπάγονται στο Ν.2601/98» και 2.2.3 «Επιχειρηματικά Σχέδια ΜΜΕ όλων των τουριστικών κλάδων» έχουν εγκριθεί και βρίσκονται σε διάφορες φάσεις υλοποίησης 2.673 έργα για την πρώτη και 410 για την δεύτερη στο σύνολο της χώρας.
     Από τα έργα της δράσης 2.2.2 τα 456 αφορούν επιχειρήσεις των Ιονίων Νησιών (ποσοστό 17,1%), τα 202 έργα επιχειρήσεων του Β. Αιγαίου (ποσοστό 7,6%), και 381 έργα του Ν. Αιγαίου (ποσοστό 14,3%).
     Στην δράση 2.2.3 έχουν εγκριθεί 69 έργα για τα Ιόνια Νησιά (ποσοστό 16,8%), 6 έργα για το Β. Αιγαίο (ποσοστό 1,5%), και 37 για το Ν. Αιγαίο (ποσοστό 9%).
     Όσον αφορά στο ζήτημα της βιωσιμότητας των ΜΜΕ επιχειρήσεων, οι μελέτες και η σχετική βιβλιογραφία, διεθνώς, προτείνουν τη δικτύωση των μικρών επιχειρήσεων ως μορφή και τρόπο επίτευξης οικονομιών κλίμακας και σκοπού. Το ΕΠΑΝ έχει ενεργοποιήσει σχετική υποδράση στο πλαίσιο της 2.2.3 (Τουριστικό Clustering).
     Στο επίπεδο του σχεδιασμού και της μελέτης των περιφερειακών ανισοτήτων, το ΕΠΑΝ έχει χρηματοδοτήσει 13 Μελέτες για την ανάπτυξη του τουρισμού στις 13 Περιφέρειες της χώρας, οι οποίες έχουν ολοκληρωθεί και διανεμηθεί στις Περιφέρειες και τις Νομαρχίες.
     Ο Υπουργός
     ΔΗΜΗΤΡΙΟΣ ΣΙΟΥΦΑΣ»
      5. Στην με αριθμό 2891/6-9-2004 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. Γ.Π/89739/22-9-2004 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ.2891/6-9-2004 ερώτηση που κατατέθηκε στη Βουλή από το Βουλευτή κ. Γ. Παπαγεωργίου σχετικά με τη λειτουργία του Περιφερειακού Ιατρείου (Π.Ι.) Αυλωναρίου, Νομού Eυβoίας, σας γνωρίζουμε τα παρακάτω:
      Η ιατρός Σάλλα Θεοδώρα είχε αποσπασθεί από το Π.Ι. Αυλωναρίου στο Ε.Ι. Ουσιοεξαρτήσεων του Γ.Ν. Χαλκίδας για κάλυψη επιτακτικών αναγκών.
      Η ανωτέρω ιατρός έχει επιστρέψει στη θέση της και εκτελεί κανονικά τα καθήκοντά της στο Π.Ι. Αυλωναρίου, διότι σύμφωνα με τα αρ. 6144/2-9-04 και Α3/6252/6-9-04 έγγραφα του ΠεΣΥΠ Στερεάς Ελλάδας, καθώς και την αρ. 23/19-8-04 απόφαση του ΔΣ του Γ.Ν. Χαλκίδας, δεν εγκρίθηκε η παράταση της απόσπασής της.
Ο Υπουργός
ΝΙΚΗΤΑΣ ΚΑΚΛΑΜΑΝΗΣ»
      6. Στην με αριθμό 3178/16-9-2004 ερώτηση των Βουλευτών κυρίων Μιχάλη Γιαννάκη, Αλέξανδρου Δερμεντζόπουλου, Θεόδωρου Καράογλου, Αντωνίου Καρπούζα, Γεωργίου Κασαπίδη, Ιωάννου Μπούγα, Ιωάννου Πλακιωτάκη, Νικολάου Σταυρογιάννη και Κωνσταντίνου Τσιάρα δόθηκε με το υπ’ αριθμ. ΥΠΠΟ/ΓΡ/ΑΝ/ΥΠ/ΚΕ/308/22-9-2004 έγγραφο από την Αναπληρωτή Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 3178/16.09.2004 ερώτηση των Βουλευτών κ.κ. Μ. Γιαννάκη, Αλ. Δερμεντζόπουλου, Θ. Καράογλου, Αν. Καρπούζα, Γ. Κασαπίδη, Ι Μπούγα, Ι Πλακιωτάκη, Ν. Σταυρογιάwη και Κ. Τσιάρα, σας γνωρίζουμε τα εξής:
      Η επιτυχής διοργάνωση των Ολυμπιακών Αγώνων, επανέφερε στην επικαιρότητα τη γνωστή πρόταση του αείμνηστου Κωνσταντίνου Καραμανλή για την μόνιμη τέλεση των Αγώνων στην Ελλάδα, η οποία, μάλιστα τώρα, έχει την στήριξη και ενός μεγάλου μέρους της διεθνούς κοινής γνώμης.
      Όμως, δεδομένου ότι οι διεθνείς Ολυμπιακοί Αγώνες δεν είναι μόνο αθλητικοί, αλλά ένα πολυσύνθετο «προϊόν» το οποίο επηρεάζουν εκατοντάδες διεθνείς παράγοντες και συγκυρίες, η πρόταση αυτή, για να «ωριμάσει» σε βαθμό υλοποίησης, θα χρειαστεί χρόνο και περαιτέρω επίπονες προσπάθειες.
      Η Κυβέρνηση σαφώς και δεν προτίθεται να χάσει την ευκαιρία. Παράλληλα με τον σχεδιασμό της αξιοποίησης των Ολυμπιακών εγκαταστάσεων, ώστε οι φορολογούμενοι να μην εξακολουθούν να πληρώνουν την Ολυμπιάδα, προγραμματίζει και την αξιοποίηση στο εξωτερικό της «νέας εικόνας της Ελλάδας» που δημιούργησαν οι Ολυμπιακοί Αγώνες αξιοποίηση η οποία μεταξύ των στόχων της συμπεριλαμβάνει και την διεύρυνση της αποδοχής της πρότασης για την μόνιμη τέλεση των Αγώνων στην Ελλάδα.
      Η Αναπληρωτής Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      7. Στην με αριθμό 2820/2-9-2004 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 89646/21-9-2004 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2820/2-9-2004 ερώτηση που κατατέθηκε στη Βουλή από το Βουλευτή κ. Φ. Koυβέλη σχετικά με ανεπάρκεια ελέγχων από τους αρμόδιους φορείς για την εφαρμογή των κανόνων υγιεινής στην αγορά τροφίμων και σε ό,τι αφορά το Υπουργείο Υγείας και Κοινωνικής Αλληλεγγύης, σας γνωρίζουμε τα εξής:
      Σχετικά με το ερώτημα αν οι αρμόδιες υπηρεσίες προτίθενται να πρoβoύν στην πρόσληψη του αναγκαίου προσωπικού, ώστε να καταστεί επαρκής η λειτουργία των υπηρεσιών, αρμόδιο να απαντήσει είναι το Υπουργείο Εσωτερικών, Δημόσιας Διοίκησης και Αποκέντρωσης που έχει την ευθύνη πρόσληψης προσωπικού και της στελέχωσης των σχετικών υπηρεσιών ώστε να δοθεί λύση στα πρoβλήματα που προκύπτουν από την έλλειψη αυτή και στο οποίο διαβιβάζουμε την ερώτηση.
      Σχετικά με το δεύτερο ερώτημα και ό,τι αφορά πρoβλήματα που δημιουργούνται από την εμπλοκή διαφορετικών αρχών, και την επικάλυψη ενεργειών διαφόρων υπηρεσιών κατά την άσκηση των ελέγχων στα τρόφιμα, σας γνωρίζουμε ότι σύμφωνα με την ΚΥ Α 052/11-5-04 (ΦΕΚ 678/τΒ), άρθρο 2, παρ. β, ως Κεντρική Αρμόδια Αρχή για την εποπτεία εφαρμογής, το συντονισμό και την αξιολόγηση των επιδόσεων του ενιαίου συστήματος επίσημου ελέγχου στον τομέα των τροφίμων, ορίζεται ο ΕΦΕΤ και σύμφωνα με το ίδιο άρθρο, παρ. γ, ως αρμόδιες αρχές ελέγχου για τη διεξαγωγή προγραμμάτων ελέγχου σε επιχειρήσεις τροφίμων μετά την πρωτογενή παραγωγή έως τη διάθεση τροφίμων στον τελικό καταναλωτή, ορίζονται οι υπηρεσίες των πρωτoβάθμιων Οργανισμών Τοπικής Aυτoδιοίκησης και οι αρμόδιες Διευθύνσεις Κτηνιατρικής, Αγροτικής Ανάπτυξης & Τροφίμων, Υγείας και Υγιεινής και Εμπορίου των Νομαρχιακών Αυτοδιοικήσεων ή οποιαδήποτε άλλη εξουσιοδοτημένη υπηρεσία εφαρμόζει προγράμματα επισήμου ελέγχου στον τομέα των τροφίμων.
      Σε ειδικές περιπτώσεις ως αρμόδιες υπηρεσίες ελέγχου θεωρούνται και οι χημικές υπηρεσίες του Γενικού Χημείου του Κράτους, των οποίων οι αρμόδιοι υπάλληλοι διενεργούν επιθεωρήσεις και δειγματοληψίες.
      Επισημαίνεται λοιπόν ότι με την παραπάνω ΚΥΑ καθορίζεται ο ΕΦΕΤ ως φορέας συντονισμού των συναρμόδιων υπηρεσιών, προκειμένου να αποφεύγονται τα ως άνω προβλήματα, ο οποίος εποπτεύεται από το συνερωτώμενο Υπουργείο Ανάπτυξης.
      Στο πλαίσιο της συνεργασίας και του συντονισμού των υπηρεσιών, το Υπουργείο Υγείας και Κοινωνικής Αλληλεγγύης παρέχει οδηγίες και διευκρινίσεις στις Νομαρχιακές Αυτοδιοικήσεις με σχετικές εγκυκλίους, έτσι ώστε οι υγειονομικοί υπάλληλοι των Διευθύνσεων Υγείας και Υγιεινής των Νομαρχιακών Αυτοδιοικήσεων που ασκούν τον υγειονομικό έλεγχο (τακτικό και έκτακτο) να προβαίνουν σε πιστή και αποτελεσματική εφαρμογή των διατάξεων της ισχύουσας υγειονομικής νομοθεσίας.
      Ο Υφυπουργός
      Α. ΓΙΑΝΝΟΠΟΥΛΟΣ»
      8. Στην με αριθμό 2912/7-9-04 ερώτηση των Βουλευτών κυρίων Μιχάλη Καρχιμάκη, Γρηγορίου Νιώτη, Δημητρίου Λιντζέρη, Ιωάννου Διαμαντίδη και Βασιλείου Οικονόμου δόθηκε με το υπ’ αριθμ. Φ900α/4187/7393/23-9-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 2912/07-09-2004 ερώτησης, που κατέθεσαν οι Βουλευτές κ.κ. Μιχάλης Καρχιμάκης, Γρηγόρης Νιώτης, Δημήτρης Λιντζέρης, Γιάννης Διαμαντίδης, Bασίλης Oικoνόμoυ, με θέμα την εισαγωγή νέων ρυθμίσεων για προσλήψεις στο 700ΣΕ, σας γνωρίζουμε τα ακόλουθα:
      Είναι γνωστό ότι όλες οι κυβερνήσεις του ΠΑΣΟΚ παρά τα όσα δημοσίως διακήρυτταν, οδήγησαν με την πολιτική τους, μεταξύ των άλλων, και ένα μεγάλο στρατιωτικό εργοστάσιο σε πλήρη υποβάθμιση. Τα τελευταία μάλιστα χρόνια το 700 Σ.Ε. βρίσκεται σε κάθετη πορεία απαξίωσης με αποτέλεσμα να καλύπτει μόνο το 10 % περίπου των αναγκών του Ελληνικού Στρατού σε ένδυση και υπόδηση.
      Χαρακτηριστικό είναι ότι το λοιπό συντριπτικό ποσοστό του ιματισμού κατασκευαζόταν εκτός Ελλάδος το δε αποτέλεσμα συχνά ήταν αμφίβολης ποιότητος με δυσανάλογα υψηλό κόστος. Πρόσφατο παράδειγμα, η παραγγελία των 15.000 υποκαμίσων για την Ολυμπιακή Μεραρχία κόστους 250,000 Ευρώ η οποία δόθηκε από την προηγούμενη Κυβέρνηση σε εταιρεία αγνώστου έδρας και η οποία παραγγελία όχι μόνο παραδόθηκε καθυστερημένα, αλλά και ο μεγαλύτερος αριθμός των υποκαμίσων ήταν ελαττωματικός με αποτέλεσμα η υπόθεση να παραπεμφθεί στη δικαιοσύνη. Το 700 Σ.Ε. με εντολή της Κυβερνήσεως της Νέας Δημοκρατίας κατόρθωσε να ανταποκριθεί στο επείγον της περιπτώσεως διεκπεραιώνοντας με επιτυχία την προαναφερθείσα ανάγκη σε ιματισμό. Είναι λοιπόν φανερό ότι η απαξίωση του 700 Σ.Ε. γινόταν συνειδητά από την προηγούμενη Κυβέρνηση αφού δεν ανετίθετο στο εργοστάσιο ουσιώδες κατασκευαστικό έργο.
      Κατά την επίσκεψή του στο 700 Σ.Ε. ο Υπoυργός, κ. Bασίλειoς Μιχαλολιάκος, εξέφρασε σκέψεις αναφορικά με τη δυνατότητα αναβαθμίσεως και εκσυγχρονισμού της υλικοτεχνικής υποδομής του εργοστασίου και συνακόλουθα δημιουργίας νέων θέσεων εργασίας σε μία περιοχή που η ανεργία είναι εφιαλτική. Σύμφωνα με τα πιo πρόσφατα στοιχεία του Εργατικού Κέντρου Πειραιώς που δημοσιεύονται στην έκδοσή του, «Εργατικό Κέντρο Πειραιά», οι άνεργοι στην περιοχή του Πειραιά αποτελούν το 19,8 % του εργατικού δυναμικού, ποσοστό πολύ υψηλότερο από το γενικό ποσοστό ανεργίας σε επίπεδο Χώρας. Μέχρι αυτή την ώρα δεν έχει γίνει καμία πρόσληψη ούτε έχει ξεκινήσει σχετική διαδικασία, αφού προαπαιτείται η αναβάθμισή του.
      Ισχυρή πολιτική μας βούληση είναι η αναβάθμιση του 700 Σ.Ε. να προχωρήσει με γοργούς ρυθμούς. Αυτονόητος στόχος είναι η δημιουργία νέων θέσεων εργασίας στις οποίες σαφώς θα έχουν πρόσβαση οι άνεργοι της περιοχής.
      Η προσήλωσή μας στη νομιμότητα είναι δεδομένη και δεσμευτική και σε καμία περίπτωση δεν αναιρεί το θεσμό του ΑΣΕΠ, τον οποίο μάλιστα η Κυβέρνησή μας αναβαθμίζει. Μέσα λοιπόν στα αυστηρά πλαίσια της νομιμότητας αλλά και της κοινωνικής ευαισθησίας θα ληφθούν συγκεκριμένα μέτρα συνολικής μειώσεως της ανεργίας με την εξέταση και άλλων νόμιμων εναλλακτικών τρόπων εγκαθιδρύσεως σχέσεων εργασίας και με δεδομένη ήδη τη συναίνεση του συνόλου των τοπικών φορέων.
      Το 700 Σ.Ε. πρόκειται να αναβαθμιστεί διατηρώντας το χαρακτήρα της στρατιωτικής μονάδας σε πείσμα όλων όσων ασκούν μικροπολιτική πάνω στις πλάτες ανέργων ή φτωχών οικογενειών της ευαίσθητης αυτής περιοχής, δίνοντας οριστικό τέλος στα συμφέροντα, η δραστηριότητα των οποίων υπηρετούσε μέχρι πρότινος την απαξίωση του εργοστασίου.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      9. Στην με αριθμό 2763/30-8-04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 7017/4/4485/21-9-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Β. Οικονόμου, σε ό,τι μας αφορά, σας γνωρίζουμε ότι, από την αρμόδια Υπηρεσία μας (Τμήμα Τροχαίας Ελευσίνας), δεν έχει διαπιστωθεί η ύπαρξη προβλήματος παρανόμων σταθμεύσεων πέριξ του Θριασίου Νοσοκομείου, καθόσον υπάρχει επαρκής ακάλυπτος και αδιαμόρφωτος χώρος, που χρησιμοποιείται από τους οδηγούς των οχημάτων για τη στάθμευση αυτών. Επίσης, η ανωτέρω Υπηρεσία, από τους μέχρι σήμερα ελέγχους, δεν έχει διαπιστώσει την ανάπτυξη μεγάλων ταχυτήτων από τα διερχόμενα αυτοκίνητα έμπροσθεν του νοσοκομείου, γεγονός, που κατά την άποψή της, οφείλεται στον αυξημένο αριθμό οχημάτων καθ' όλο το 24ωρο, στην ύπαρξη μιας λωρίδας ανά κατεύθυνση, αλλά και στην ύπαρξη σηματοδοτούμενου κόμβου πλησίον του νοσοκομείου, που εκ των πραγμάτων αναγκάζει τους οδηγούς να είναι ιδιαίτερα προσεκτικοί.
      Πάντως, για τη διευκόλυνση της διέλευσης των ασθενών και επισκεπτών του νοσοκομείου, η ανωτέρω Υπηρεσία μας έχει προτείνει στην αρμόδια Υπηρεσία του συνερωτώμενου Υπουργείου την τοποθέτηση φωτεινών σηματοδοτών στην οδό Γεννηματά προ της εισόδου του νοσοκομείου, ενώ δόθηκαν εντολές και οδηγίες για συνεχή παρακολούθηση του θέματος και τη λήψη κάθε αναγκαίου πρόσθετου μέτρου σε συντρέχουσα περίπτωση.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      10. Στην με αριθμό 2721/27-8-04 ερώτηση του Βουλευτή κ. Κων/νου Τσιπλάκη δόθηκε με το υπ’ αριθμ. 68/10-9-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 27-08-2004 ερώτησης του Βουλευτή κ. Κωνσταντίνου Τσιπλάκη, σας γνωρίζουμε ότι για τη διοίκηση και διαχείριση του αθλητικού υλικού όλων των εθνικών αθλητικών κέντρων αρμόδια είναι η Επιτροπή Διοίκησής τους . Επομένως και για τη δυνατότητα ικανοποίησης του αιτήματος του Δήμου Λευκώνα θα πρέπει να διατυπωθεί αντίστοιχο αίτημα προς την Επιτροπή Διοίκησης του Εθνικού Σκοπευτηρίου Χανίων.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      11. Στην με αριθμό 2800/1-9-04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 7017/4/4499/21-9-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Κ. Τσιπλάκης, σε ό,τι μας αφορά, σας γνωρίζουμε ότι, σύμφωνα με τις διατάξεις της ισχύουσας νομοθεσίας, η αρμοδιότητα της επιβολής των διοικητικών κυρώσεων στα καταστήματα υγειονομικού ενδιαφέροντος, εφόσον βεβαιώθηκαν εντός έτους, από αστυνομικούς ή άλλα αρμόδια όργανα, τρεις (3) συνολικά παραβάσεις, από αυτές που προβλέπει το άρθρο 2 του π.δ.180/1979 ή εκδόθηκαν, ύστερα από μηνύσεις ιδιωτών, τρεις (3) καταδικαστικές αποφάσεις για τις ίδιες παραβάσεις, ανήκει στην αποκλειστική αρμοδιότητα των Ο.Τ.Α. Στις περιπτώσεις αυτές η αρμοδιότητα της Αστυνομίας και των λοιπών αρμοδίων Αρχών περιορίζεται στην ενημέρωση των Ο.Τ.Α. για τη βεβαίωση της παράβασης και στην παροχή της προβλεπόμενης συνδρομής.
      Από τις διατάξεις, του π.δ. 180/79 όπως τροποποιήθηκε με το π.δ. 457/90, αλλά και από την υπ'αριθ.799/91 γνωμοδότηση του Νομικού Συμβουλίου του Κράτους, προκύπτει με σαφήνεια ότι, για να αφαιρεθεί προσωρινά η άδεια λειτουργίας καταστήματος, στην πρώτη περίπτωση αρκεί να βεβαιωθούν από τα αστυνομικά ή άλλα όργανα τρεις (3) παραβάσεις εντός του έτους, χωρίς να απαιτεί ο νομοθέτης και καταδίκη από ποινικό δικαστήριο, όπως απαιτεί στη δεύτερη περίπτωση όταν πρόκειται περί μηνύσεων ιδιωτών.
      Κύριος στόχος της ανωτέρω τροποποίησης της νομοθεσίας, δηλαδή της προσωρινής αφαίρεσης της άδειας με τη βεβαίωση τριών (3) παραβάσεων εντός έτους, ανεξάρτητα από το ποινικό μέρος, είναι η άμεση, πρακτική και αποτελεσματική προστασία των πολιτών από τις δυσμενείς επιπτώσεις που συνεπάγονται οι παραβιάσεις των διατάξεων περί κοινής ησυχίας, ηχορύπανσης κλπ. και όχι η δημιουργία προβλημάτων στους επαγγελματίες από τη σχολαστική και εξεζητημένη εφαρμογή τους.
      Πέραν αυτών πρέπει να επισημάνουμε ότι, από τις διατάξεις των άρθρων 20 και επόμ. του ν.2717/99 περί «Κώδικος Διοικητικής Διαδικασίας» προβλέπεται η αναστολή εκτέλεσης διοικητικών αποφάσεων, ύστερα από κατάθεση σχετικής αίτησης, που στην καθημερινή πρακτική εφαρμόζεται σχεδόν απ' όλους γενικά τους ενδιαφερόμενους, με αποτέλεσμα η επιβολή των διοικητικών κυρώσεων να μην είναι άμεση.
      Σε ό,τι αφορά το θέμα των στατιστικών στοιχείων, για τις επιβληθείσες από τους Ο.Τ.Α. και τα δικαστήρια διοικητικές και ποινικές κυρώσεις αντίστοιχα, σας πληροφορούμε ότι τέτοια στοιχεία δεν τηρούνται από τις αστυνομικές Υπηρεσίες, καθόσον αυτό δεν αποτελεί υποχρέωση της Αστυνομίας και δεν εμπίπτει στην αποστολή της, ενώ πρέπει να επισημανθεί ότι η τυχόν ανάληψη μιας τέτοιας αρμοδιότητας θα δημιουργούσε μεγάλο φόρτο γραφειοκρατικού χαρακτήρα εργασίας, σε βάρος της κύριας αποστολής και των καθηκόντων της Αστυνομίας.
      Τέλος σας πληροφορούμε ότι η τροποποίηση των διατάξεων του π.δ. 180/79, σύμφωνα με την παρ. 3 του άρθρου 11 του ν. 2307/1995, γίνεται με προεδρικό διάταγμα, που εκδίδεται με πρόταση των Υπουργείων Εσωτερικών, Δημόσιας Διοίκησης και Αποκέντρωσης, Δημόσιας Τάξης και Υγείας και Κοινωνικής Αλληλεγγύης.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      12. Στην με αριθμό 2823/2-9-04 ερώτηση των Βουλευτών κυρίων Νικολάου Γκατζή και Τάκη Τσιόγκα δόθηκε με το υπ’ αριθμ. 7017/4/4506/21-9-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσαν οι Βουλευτές κ. κ. Ν. Γκατζής και Τ. Τσιόγκας, σας γνωρίζουμε ότι μια από τις τομές που προωθεί το Υπουργείο μας, για την αποτελεσματικότερη αντιμετώπιση των αστυνομικών προβλημάτων και την παροχή καλύτερων υπηρεσιών στον πολίτη, είναι και η αναδιάρθρωση-αναδιοργάνωση των περιφερειακών αστυνομικών Υπηρεσιών, με βάση τη χωροταξική κατανομή των Δήμων, τις σύγχρονες ανάγκες και τα νέα αστυνομικά δεδομένα.
      Για την εξέταση του σημαντικού αυτού θέματος, έχει συγκροτηθεί στο Αρχηγείο της Αστυνομίας Επιτροπή, η οποία εξετάζει εμπεριστατωμένα όλα τα συναφή στοιχεία και δεδομένα σε επίπεδο Αστυνομικής Διεύθυνσης, προκειμένου στη συνέχεια και μετά από αναλυτική αξιολόγηση και εκτίμηση όλων των παραμέτρων να υποβληθούν οι σχετικές προτάσεις και να ληφθούν οριστικές αποφάσεις, οι οποίες θα επιδιωχθεί να συγκεντρώσουν την ευρύτερη δυνατή συναίνεση όλων των ενδιαφερομένων. Επισημαίνεται ότι, με την ολοκλήρωση του προαναφερόμενου σχεδιασμού, συναρτάται και η ανακατανομή της οργανικής δύναμης των αστυνομικών Υπηρεσιών, με βάση τα πληθυσμιακά δεδομένα, τις σύγχρονες ανάγκες και τα αστυνομικά προβλήματα που αντιμετωπίζει κάθε περιοχή, ώστε, μεταξύ άλλων, να αποφευχθεί και το φαινόμενο της τυπικής μόνο παρουσίας των αστυνομικών στα αστυνομικά καταστήματα που κυρίως παρατηρείται σε Αστυνομικούς Σταθμούς με ολιγάριθμη δύναμη. Στα πλαίσια δε αυτά θα αντιμετωπισθεί και το θέμα της αναδιάρθρωσης των Υπηρεσιών της Αστυνομικής Διεύθυνσης Μαγνησίας.
      Σε ό,τι αφορά την αστυνόμευση της περιοχής Πορταριάς, σας πληροφορούμε ότι, πέραν του ομώνυμου Αστυνομικού Σταθμού, ο οποίος έχει στελεχωθεί με δύναμη ίση με την οργανική του, αστυνομεύεται από το Αστυνομικό Τμήμα Περιφέρειας Βόλου, που διαθέτει καθημερινά σε 24ωρη βάση εποχούμενες περιπολίες σύμφωνα με το υφιστάμενο πρόγραμμα, καθώς και από την Ομάδα Πρόληψης και Καταστολής της Εγκληματικότητας, η οποία διενεργεί ελέγχους στην περιοχή.
      Επίσης, από το Τμήμα Τροχαίας Βόλου αστυνομεύεται εντατικά ο οδικός άξονας Πορταριάς-Χιονοδρομικού Κέντρου Χανίων (Ε.Ο. Βόλου- Ζαγοράς- Α. Κλάδος Πηλίου), ενώ κατά τις περιόδους που παρουσιάζει αυξημένη κίνηση οχημάτων λαμβάνονται ανάλογα μέτρα τροχαίας ώστε να μην δημιουργούνται κυκλοφοριακά προβλήματα. Σε περιπτώσεις δε κίνησης επισήμων προσώπων στην εν λόγω περιοχή τα αναγκαία μέτρα ασφάλειας και τροχαίας λαμβάνονται από την Υποδιεύθυνση Ασφάλειας και το Τμήμα Τροχαίας Βόλου.
      Πάντως, πρέπει να επισημανθεί ότι οι δείκτες εγκληματικότητας στην ανωτέρω περιοχή κυμαίνονται σε πολύ χαμηλά επίπεδα, σύμφωνα με τα υφιστάμενα στατιστικά στοιχεία και σε καμία περίπτωση η κατάσταση δεν εμπνέει ιδιαίτερη ανησυχία στους κατοίκους.
      Τέλος σας πληροφορούμε ότι έχει εγκριθεί η μεταστέγαση του Αστυνομικού Τμήματος Περιφέρειας Βόλου, στο οποίο υπάγεται ο Αστυνομικός Σταθμός Πορταριάς, σε ιδιόκτητο οίκημα του Δημοσίου, όπου σήμερα στεγάζεται ο Αστυνομικός Σταθμός Ανακασιάς, οπότε η Υπηρεσία αυτή θα απέχει 9 χιλιόμετρα από την Πορταριά και συνεπώς θα αστυνομεύεται με αποτελεσματικότερο τρόπο η εν λόγω περιοχή.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      13. Στην με αριθμό 2745/27-8-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 118/33939/21-9-04 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης που κατέθεσε στη Βουλή ο βουλευτής κ. Θανάσης Λεβέντης, σας γνωρίζουμε ότι:
      Η διαδικασία που ακολουθήθηκε για την πώληση του 8,21% των μετοχών της ΕΛΛΗΝΙΚΑ ΠΕΤΡΕΛΑΙΑ Α.Ε., υπήρξε απόλυτα διαφανής και σύννομη και εντάσσεται στην κυβερνητική πολιτική για τις αποκρατικοποιήσεις.
      Ειδικότερα, η κυβέρνηση εφαρμόζοντας την πολιτική αυτή, αποφάσισε να μην διακρατήσει τις 25,079,700 μετοχές του ανταλλάξιμου ομολογιακού δανείου που είχε εκδοθεί από την προηγούμενη κυβέρνηση, οι οποίες περιήλθαν στον έλεγχο του Ελληνικού Δημοσίου συνεπεία της μη άσκησης από τους ομολογιούχους του δικαιώματος ανταλλαγής των ομολογιών με μετοχές της ΕΛΛΗΝΙΚΑ ΠΕΤΡΕΛΑΙΑ Α.Ε. Οι μετοχές αυτές, που αντιστοιχούν σε 8,21% του μετοχικού κεφαλαίου της ΕΛΛΗΝΙΚΑ ΠΕΤΡΕΛΑΙΑ Α.Ε., αποτέλεσαν ακριβώς το αντικείμενο της προκειμένης αποκρατικοποίησης, διατηρώντας ωστόσο το ποσοστό συμμετοχής του Ελληνικού Δημοσίου στην μετοχική σύνθεση της ΕΛΛΗΝΙΚΑ ΠΕΤΡΕΛΑΙΑ Α.Ε. στα επίπεδα που ήταν πριν τη λήξη του ομολογιακού δανείου.
      Το 8,21% των μετοχών που μεταβιβάστηκε στην PANEUROPEAN ΟIL & INDUSTRIAL HOLDINGS (εφεξής PANEUROPEAN), δεν προκαλεί καμία απολύτως μεταβολή τόσο στον έλεγχο της ΕΛΛΗΝΙΚΑ ΠΕΤΡΕΛΑΙΑ Α.Ε. όσο και στα δικαιώματα διακυβέρνησης που έχει η PANEUROPEAN ως μέτοχος της ΕΛΛΗΝΙΚΑ ΠΕΤΡΕΛΑΙΑ Α.Ε. Αντίθετα, αυτά παραμένουν ακριβώς ίδια με εκείνα που είχαν δοθεί μετά την αγορά του 16,65% της ΕΛΛΗΝΙΚΑ ΠΕΤΡΕΛΑΙΑ Α.Ε. από την PANEUROPEAN και τη συγχώνευση της ΕΛΛΗΝΙΚΑ ΠΕΤΡΕΛΑΙΑ Α.Ε. με την PETROLA Α.Ε., που αποφάσισε η προηγούμενη κυβέρνηση.
      Η τιμή πώλησης ήταν εξαιρετικά συμφέρουσα για το Ελληνικό Δημόσιο αφού, κατά την ημερομηνία μεταβίβασης των μετοχών, όχι μόνο ενσωμάτωνε premium 13.16% σε σχέση με την χρηματιστηριακή τιμή της μετοχής αλλά ήταν και υψηλότερη από την τιμή που προσέφερε η PANEUROPEAN για την αγορά του αρχικού πακέτου μετοχών το 2003. Σημειώνεται ότι αυτή η τιμή επετεύχθη παρά το γεγονός ότι το 8,21% των μετοχών δεν δίνει κανένα επιπλέον δικαίωμα στην PANEUROPEAN σε σχέση με την εταιρική διακυβέρνηση της ΕΛΛΗΝΙΚΑ ΠΕΤΡΕΛΑΙΑ Α.Ε., καθώς η συμμετοχή της PANEUROPEAN στο Δ.Σ. της ΕΛΛΗΝΙΚΑ ΠΕΤΡΕΛΑΙΑ Α.Ε. δε μεταβάλλεται.
      Επιπλέον, το Ελληνικό Δημόσιο είχε την υποχρέωση βάσει της σύμβασης του 2003, όχι μόνο να απευθυνθεί πρώτα στην PANEUROPEAN αλλά και να προσδιορίσει συγκεκριμένη τιμή πώλησης. Εφόσον η PANEUROPEAN αρνούνταν να καταβάλλει την προτεινόμενη αυτή τιμή, το Ελληνικό Δημόσιο δεν θα μπορούσε να πωλήσει τις μετοχές σε χαμηλότερη τιμή. Η τόσο σαφής και δεσμευτική ρήτρα πρώτης προτίμησης (άρθρο 8 της από 30.05.2003 σύμβασης) που είχε δοθεί στην PANEUROPEAN αναιρεί στην πράξη τη δυνατότητα του Ελληνικού Δημοσίου να στραφεί σε τρίτο επενδυτή, όπως προέκυψε και από τη διερεύνηση των εναλλακτικών δυνατοτήτων που ζήτησε το Ελληνικό Δημόσιο από τους διεθνούς κύρους χρηματοοικονομικούς του συμβούλους, UBS και NBGI (Όμιλος Εθνικής Τράπεζας Ελλάδος), που τους είχε δοθεί αντίστοιχος συμβουλευτικός ρόλος και στην αποκρατικοποίηση του 2003 από την προηγούμενη κυβέρνηση.
      Η πώληση του 8,21% της ΕΛΛΗΝΙΚΑ ΠΕΤΡΕΛΑΙΑ Α.Ε. στην PANEUROPEAN διενεργήθηκε σύμφωνα με τις διατάξεις του Ν. 3049/2002, βάσει του οποίου, η αρμόδια Διυπουργική Επιτροπή Αποκρατικοποιήσεων έλαβε τις αποφάσεις της στηριζόμενη στις εισηγήσεις των προαναφερθέντων χρηματοοικονομικών συμβούλων του Ελληνικού Δημοσίου, που προσελήφθησαν για το σκοπό αυτό και αφού πρώτα διερεύνησαν όλες τις εναλλακτικές δυνατότητες αξιοποίησης του εν λόγω ποσοστού.
      Επιπρόσθετα, λήφθηκαν εγκαίρως και προσηκόντως όλες οι κατά νόμο απαιτούμενες άδειες και εγκρίσεις, όπως είναι η απόφαση του Διοικητικού Συμβουλίου της ΔΕΚΑ και η έγκριση αυτής από τον αρμόδιο Υφυπουργό Οικονομίας και Οικονομικών, σύμφωνα με τις διατάξεις του άρθρου 3 του Ν. 2526/1997. Η πώληση ολοκληρώθηκε με την κατάρτιση της εξωχρηματιστηριακής συναλλαγής μεταξύ της ΔΕΚΑ Α.Ε. και της PANEUROPEAN, σύμφωνα με τις διατάξεις του άρθρου 15§11(στ) του Ν. 3632/1928 και το άρθρο 46 του νέου Κανονισμού Λειτουργίας του Συστήματος Άυλων Τίτλων.
      Επιπλέον, τηρήθηκαν οι σχετικές διατάξεις της χρηματιστηριακής νομοθεσίας περί προαναγγελίας (άρθρο 10, Απόφαση Επιτροπής Κεφαλαιαγοράς 5/204/14.11.2000) και αναγγελίας (άρθρα 5,7,8 του ΠΔ 51/1992 και άρθρο 278 του Κανονισμού του Χρηματιστηρίου Αθηνών) της μεταβίβασης των μετοχών με τις σχετικές ανακοινώσεις στο Ημερήσιο Δελτίο Τιμών του Χρηματιστηρίου Αθηνών.
      Η σύμβαση αγοραπωλησίας και εξωχρηματιστηριακής μεταβίβασης των μετοχών υπεγράφη από τα μέρη στις 17.08.2004, ο δε Ν. 3049/2002 δεν επιβάλλει καμία υποχρέωση κατάθεσης της σύμβασης στη Βουλή. Σημειώνεται ότι, επειδή για τη διενέργεια της πώλησης συνήφθη μόνο σύμβαση αγοραπωλησίας και εξωχρηματιστηριακής μεταβίβασης μετοχών, δεν υπάρχει νέα συμφωνία μετόχων ή τροποποίηση της παλαιάς προκειμένου οι τυχόν όροι να γνωστοποιηθούν στη Βουλή. Τα μόνα νέα στοιχεία αφορούν στα τεχνικά χαρακτηριστικά της πώλησης των μετοχών τα οποία και γνωστοποιήθηκαν στο κοινό τόσο μέσω του Χρηματιστηρίου Αθηνών όσο και μέσω των ΜΜΕ.
      Αντίθετα, η σύμβαση που υπεγράφη από την προηγούμενη κυβέρνηση το 2003 και η οποία περιείχε συμφωνία μετόχων που προέβλεπε συμμετοχή της PANEUROPEAN στη διοίκηση της εταιρίας, έπρεπε για λόγους διαφάνειας να είχε κατατεθεί στα πρακτικά της Βουλής, πράγμα που δεν έγινε. Ανεξάρτητα όμως από το γεγονός ότι δεν υπάρχει ούτε νομική υποχρέωση αλλά ούτε λόγοι ουσιαστικής ενημέρωσης το επιβάλλουν, όπως εξηγήθηκε παραπάνω, καταθέτουμε συνημμένη στην παρούσα τη σύμβαση αγοραπωλησίας και εξωχρηματιστηριακής μεταβίβασης μετοχών στη Βουλή.
      Επισημαίνεται τέλος ότι η σύμβαση αγοραπωλησίας και εξωχρηματιστηριακής μεταβίβασης μετοχών που υπεγράφη το 2004, δεν περιέχει καμία διάταξη ή έστω αναφορά σε θέματα διοίκησης και δεν περιλαμβάνει οποιαδήποτε συμφωνία περί ανάληψης της διοίκησης της ΕΛΛΗΝΙΚΑ ΠΕΤΡΕΛΑΙΑ Α.Ε από την PANEUROPEAN ούτε πριν αλλά ούτε και μετά το 2008. Με αυτά τα δεδομένα η κυβέρνηση αποκλείει κατηγορηματικά να επέλθει οποιαδήποτε αλλαγή στις εργασιακές σχέσεις και στη διοίκηση της ΕΛΛΗΝΙΚΑ ΠΕΤΡΕΛΑΙΑ Α.Ε. εξ αφορμής της συγκεκριμένης πώλησης.
      Ο Υπουργός
      ΓΕΩΡΓΙΟΣ ΑΛΟΓΟΣΚΟΥΦΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      14. Στην με αριθμό 2799/1-9-04 ερώτηση του Βουλευτή κ. Κων/νου Τσιπλάκη δόθηκε με το υπ’ αριθμ. 7017/4/4498/21-9-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Κ. Τσιπλάκης, σας γνωρίζουμε ότι, για το αντικείμενο αυτής, ενημερώθηκε η Εθνική Αντιπροσωπεία με το 7017/4/4473 από 27-8-2004 έγγραφό μας, σε απάντηση της 2600/9-8-2004 ερώτησης, που κατέθεσε ο ερωτών κ. Βουλευτής με το ίδιο ακριβώς περιεχόμενο.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      15. Στην με αριθμό 2830/2.9.04 ερώτηση του Βουλευτή κ. Μάρκου Μπόλαρης δόθηκε με το υπ’ αριθμ. 7017/4/4507/25.9.04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Μ. Μπόλαρη, σας γνωρίζουμε ότι, σύμφωνα και με τις προγραμματικές δηλώσεις της Κυβέρνησης, μεταξύ των βασικών αξόνων της πολιτικής που εφαρμόζουμε είναι η αξιοκρατία και η διαφάνεια στα Σώματα Ασφαλείας, η επιβράβευση της αξιοσύνης, η εμπέδωση της αξιοκρατίας σε όλα τα επίπεδα, η καταπολέμηση του κομματισμού και η απεξάρτηση του προσωπικού από πολιτικές παρεμβάσεις παντός τύπου.
      Σε ό,τι αφορά τις τακτικές μεταθέσεις των ανθυπαστυνόμων, αρχιφυλάκων και αστυφυλάκων, που διατάχθηκαν από τις Αστυνομικές Διευθύνσεις της χώρας κατά το τρέχον έτος, σας πληροφορούμε ότι αυτές έγιναν σύμφωνα με τις διατάξεις της ισχύουσας νομοθεσίας (π.δ. 100/2003) από τα οικεία Συμβούλια Μεταθέσεων, με υπηρεσιακά και κοινωνικά κριτήρια, αφού ελήφθησαν υπόψη οι υπηρεσιακές ανάγκες, οι προτάσεις των Υπηρεσιών και τα αιτήματα των ενδιαφερομένων και θα εκτελεσθούν μετά τη λήξη και των Παραολυμπιακών Αγώνων, κατά το χρονικό διάστημα από 5 έως 31-10-2004. Επισημαίνεται ότι τα εν λόγω συμβούλια είναι ανεξάρτητα συλλογικά όργανα και συγκροτούνται από το Διευθυντή, δύο (2) αξιωματικούς της οικείας Διεύθυνσης και από έναν εκπρόσωπο των οικείων Ενώσεων Αξιωματικών και Αστυνομικών Υπαλλήλων.
      Οι προαναφερόμενες μεταθέσεις, σύμφωνα με τη διάταξη του άρθρου 14 του π.δ. 100/2003, αποφασίζονται το δεύτερο 15νθήμερο Ιουλίου και η χορήγηση των φύλλων πορείας πραγματοποιείται μέχρι την 31 Αυγούστου. Όμως, με τη διάταξη του άρθρου 2 του ν. 3243/2004, αναβλήθηκε μέχρι την 5-10-2004 η εκτέλεση των αποφάσεων για τις τοποθετήσεις και ετήσιες τακτικές μεταθέσεις του αστυνομικού προσωπικού, για να μην δημιουργηθούν προβλήματα ως προς την ασφάλεια των Ολυμπιακών και Παραολυμπιακών Αγώνων. Σύμφωνα δε με την 6500/1/16γ από 25-6-2004 απόφαση του Αρχηγού της Αστυνομίας οι αποφάσεις από τα οικεία συμβούλια μεταθέσεων έπρεπε να ληφθούν μέχρι την 31-8-2004.
      Στα πλαίσια αυτά έγιναν από το Συμβούλιο Μεταθέσεων της Αστυνομικής Διεύθυνσης Σερρών, με υπηρεσιακά και κοινωνικά κριτήρια, σύμφωνα με την παρ. 3 του άρθρου 14 του π.δ. 100/2003 και οι τακτικές μεταθέσεις ανθυπαστυνόμων, αρχιφυλάκων και αστυφυλάκων του τρέχοντος έτους. Οι μεταθέσεις αυτές, μετά και την εξέταση των προσφυγών των ενδιαφερομένων από το δευτεροβάθμιο Συμβούλιο, ανήλθαν σε 54, από τις οποίες οι 34 έγιναν με αίτηση-επιθυμία των μετατεθέντων. Για τις υπόλοιπες 20 το Συμβούλιο αποφάσισε με βάση τα προαναφερθέντα κριτήρια, αφού έλαβε υπόψη του την οργανική δύναμη των Υπηρεσιών, την ανάγκη κάλυψης των κενών οργανικών θέσεων, το χρόνο παραμονής του καθενός στην ίδια Υπηρεσία, καθώς και την οικογενειακή κατάσταση, αλλά και το θέμα της συνυπηρέτησης των συζύγων.
      Κατόπιν των ανωτέρω, τα αναφερόμενα για δίωξη με κριτήρια κομματικά δεν ανταποκρίνονται στην πραγματικότητα.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      16. Στις με αριθμό 2792/1-9.2004, 2812/2-9-2004 και 2844/3-9-2004 ερωτήσεις των Βουλευτών κυρίων Φώτη Κουβέλη, Χρύσας Αράπογλου και Δημητρίου Πιπεργιά δόθηκε με το υπ’ αριθμ. 8213/24.9.04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στις υπ’ αριθμ. 2792/1-9-2004, 2812/2-9-2004 και 2844/3-9-2004 ερωτήσεις, που κατατέθηκαν στη Βουλή από τους Βουλευτές κ. κ. Φ. Κουβέλη, Αράπογλου Χρύσα και Δ. Πιπεργιά σχετικά με τη διασφάλιση της απασχόλησης των χειριστών ανυψωτικών μηχανημάτων της Ολυμπιακής Αεροπορίας, σας πληροφορούμε ότι στο άρθρο 3 παρ 1 τελευταίο εδάφιο του ΠΔ 180/2004 (ΦΕΚ 160/A/2004) ορίζεται μεταξύ άλλων ότι :
      «Η χωρίς περιορισμό ανανέωση συμβάσεων εργασίας ορισμένου χρόνου είναι επιτρεπτή, αν δικαιολογείται από έναν αντικειμενικό λόγο. Αντικειμενικός λόγος υφίσταται ιδίως: Αν δικαιολογείται από τη μορφή ή το είδος ή τη δραστηριότητα του εργοδότη ή της επιχείρησης, ή από ειδικούς λόγους ή ανάγκες, εφόσον τα στοιχεία αυτά προκύπτουν αμέσως ή εμμέσως από την οικεία σύμβαση, όπως η προσωρινή αναπλήρωση μισθωτού, η εκτέλεση εργασιών παροδικού χαρακτήρα, η προσωρινή σώρευση εργασίας, ή η ορισμένη διάρκεια βρίσκεται σε συνάρτηση με εκπαίδευση ή κατάρτιση, ή γίνεται με σκοπό τη διευκόλυνση μετάβασης του εργαζομένου σε συναφή απασχόληση, ή γίνεται για την πραγματοποίηση συγκεκριμένου έργου ή προγράμματος ή συνδέεται με συγκεκριμένο γεγονός, ή αναφέρεται στον τομέα των επιχειρήσεων αεροπορικών μεταφορών και των επιχειρήσεων που ασκούν δραστηριότητες παροχής υπηρεσιών αεροδρομίου εδάφους και πτήσης».
      Σύμφωνα με την παραπάνω διάταξη το εν λόγω ΠΔ δεν καλύπτει τους εργαζόμενους στην Ολυμπιακή Αεροπορία.
      Υπενθυμίζεται εξάλλου, ότι παρόμοια διάταξη περί επιτρεπτής, χωρίς περιορισμό ανανέωσης συμβάσεων εργασίας ορισμένου χρόνου, που αναφέρονται στον τομέα των επιχειρήσεων αεροπορικών μεταφορών και των επιχειρήσεων που ασκούν δραστηριότητες παροχής υπηρεσιών αεροδρομίου εδάφους και πτήσης, υπήρχε και στο Π.Δ. 81/2003 (ΦΕΚ 77 Α΄), άρθρο 5 παρ. 1.Η παρούσα διάταξη κρίθηκε σύμφωνη με το Σύνταγμα κατά την επεξεργασία των Π.Δ. από το Συμβούλιο Επικρατείας (Γνωματεύσεις: Δ 574/2002 και Δ 198/2004).
      Κατά τα λοιπά αρμόδιο να σας απαντήσει είναι το συνερωτώμενο Υπουργείο Μεταφορών και Επικοινωνιών.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      17. Στην με αριθμό 2846/3.9.04 ερώτηση του Βουλευτή κ. Ιωάννου Χωματά δόθηκε με το υπ’ αριθμ. Δ7/Φ 7.4/16605/ΓΔΦΠ4993/24.9.04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην με αριθμ. 2846/ 3-9-04 ερώτηση που κατέθεσε στην Βουλή των Ελλήνων ο Βουλευτής κ. Ιωάννης Χωματάς, σας γνωρίζουμε ότι τα οικονομικά και τεχνικά στοιχεία των ερευνητικών έργων των οποίων είχε δρομολογηθεί η ένταξη και η υλοποίησή τους μέσω του Επιχειρησιακού Προγράμματος «Ανταγωνιστικότητα» του ΥΠΑΝ, χωρίς τις, κατά Νόμο, εγκρίσεις από το Υπουργείο Ανάπτυξης στα οποία περιλαμβάνεται και το ερευνητικό έργο «Ανάπτυξη και εφαρμογή Τεχνολογιών και Τεχνικών εμπλουτισμού λεπτομερών τεμαχιδίων για την αξιοποίηση επιλεγμένων κοιτασμάτων της Ελλάδας», επανεξετάζονται και επαναξιολογούνται σε νέα βάση, σύμφωνα με την κείμενη Νομοθεσία.
      Στα πλαίσια της ανωτέρω διαδικασίας θα αντιμετωπισθεί και θα αξιολογηθεί με ιδιαίτερα προσοχή και η αξιοποίηση της σμύριδας της Νήσου Νάξου μεγάλο ποσοστό της οποίας αφορά το ανωτέρω αναφερόμενο ερευνητικό έργο.
      Ο Υφυπουργός
      Γ. ΣΑΛΑΓΚΟΥΔΗΣ
      18. Στην με αριθμό 2843/3.9.04 ερώτηση του Βουλευτή κ Δημητρίου Πιπεργιά δόθηκε με το υπ’ αριθμ. Δ5/ΗΛ/Γ/Φ6/87/16195/24.9.04 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ’ αριθμ. 2843/3.9.04 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε συνημμένα, το υπ' αριθ. 0-7899/14.9.2004 έγγραφο της ΡΑΕ, το οποίο καλύπτει το θέμα.
      Ο Υφυπουργός
      Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      19. Στην με αριθμό 2817/2.9.04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. Δ15/Γ/16740/27.9.04 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ανωτέρω σχετικής ερώτησης που κατέθεσε στη Βουλή η Βουλευτής κα Ευαγγελία Σχοιναράκη-Ηλιάκη, σας πληροφορούμε τα εξής, όσον αφορά αρμοδιότητες του Υπουργείου Ανάπτυξης:
      Στις δράσεις για την Ενίσχυση της Νεανικής και Γυναικείας Επιχειρηματικότητας δεν είναι όλες οι κατηγορίες των τουριστικών γραφείων επιλέξιμες επιχειρηματικές δραστηριότητες (π.χ. ενώ είναι επιλέξιμη δραστηριότητα η εκτέλεση προγραμμάτων και εκδρομών ή περιηγήσεων, δεν είναι επιλέξιμη δραστηριότητα η έκδοση εισιτηρίων παντός μεταφορικού μέσου). Κατά συνέπεια, ο διαχωρισμός των επιχειρηματικών δραστηριοτήτων και όχι η ενοποίησή τους κάτω από τον τίτλο «τουριστικά γραφεία» είναι απαραίτητος.
      Όσον αφορά τη διοργάνωση εμπορικών εκθέσεων και συνεδρίων, ο Ν.393/76 προβλέπει σαν δραστηριότητα ενός τουριστικού γραφείου τη «διαμεσολάβησιν δια την οργάνωση πάσης φύσεως συνεδρίων» αλλά δεν αποκλείει τη διοργάνωση εκθέσεων και συνεδρίων και από άλλες επιχειρήσεις διαφορετικών δραστηριοτήτων.
      Είναι γνωστό πως τέτοιου είδους διοργανώσεις αναλαμβάνουν και διαφημιστικές επιχειρήσεις και όχι μόνο τουριστικά γραφεία. Η ενοποίηση κάτω από τον γενικό τίτλο «τουριστικά γραφεία» θα απέκλειε αυτές τις επιχειρήσεις.
      Τέλος, στο πρόγραμμα «Ενίσχυση Γυναικείας Επιχειρηματικότητας» και συγκεκριμένα στον Πίνακα Α του Παραρτήματος του Κανονισμού υλοποίησης αναφέρονται χωριστά ως εντασσόμενες οι δραστηριότητες «Ταξιδιωτικά Πρακτορεία» και «Οργάνωση περιοδικών εμπορικών εκθέσεων και συνεδρίων» λόγω της διαφορετικής στατιστικής ταξινόμησης των δραστηριοτήτων σύμφωνα με τον ΚΑΔ του Υπουργείου  της Εθνικής Στατιστικής Υπηρεσίας ( ΕΣΥΕ). Για την ολοκλήρωση του προγράμματος όπως ρητά ορίζεται στον Κανονισμό Υλοποίησης του, ο ΕΟΜΜΕΧ, μέσω του οποίου υλοποιείται το πρόγραμμα, ζητά την κατά τον νόμο απαιτούμενη άδεια λειτουργίας, με στόχο την ομαλή λειτουργία των συνθηκών ανταγωνισμού στην αγορά και την αποφυγή παρανόμως λειτουργούντων επιχειρήσεων.
      Θεωρούμε, ότι η υλοποίηση του προγράμματος δεν δημιουργεί προβλήματα αθέμιτου ανταγωνισμού παρόλα αυτά θα εξεταστεί διεξοδικά το θέμα κατά την κατάρτιση του κανονισμού υλοποίησης του Δ΄ Κύκλου του προγράμματος.
      Ο Υπουργός
      ΔΗΜΗΤΡΗΣ ΣΙΟΥΦΑΣ»
      20. Στην με αριθμό 1995/6.7.04 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθμ. 28335/585/24.9.04 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σχετικά με την παραπάνω ερώτηση, που κατατέθηκε στη Βουλή από το Βουλευτή κ. Ευάγγελο Βενιζέλο και αφορά στα ποσοστά ανεργίας στη Θεσσαλονίκη και στα ειδικά μέτρα για την αντιμετώπισή της, σας γνωρίζουμε τα ακόλουθα:
      Σύμφωνα με τα τελευταία διαθέσιμα στοιχεία της Ε.Σ.Υ.Ε., όπως προκύπτουν από την Έρευνα Εργατικού Δυναμικού για το Δ΄ τρίμηνο 2003, το συνολικό ποσοστό ανεργίας στο πολεοδομικό συγκρότημα Θεσσαλονίκης ανήλθε σε 10,7% (έναντι 10% το Γ΄ και 9,6% το Β' τρίμηνο 2003). Ως προς τις επιμέρους κατηγορίες του εργατικού δυναμικού, ιδιαίτερα υψηλά ποσοστά ανεργίας εμφανίζουν οι νέοι και νέες ηλικίας 15-24 ετών (26,6%) και οι γυναίκες (16,6%).
      Για την αντιμετώπιση του προβλήματος της ανεργίας εφαρμόζεται μια συνεκτική και ολοκληρωμένη πολιτική, στο πλαίσιο της οποίας σχεδιάζονται και υλοποιούνται στοχευμένα προγράμματα και παρεμβάσεις, που ανταποκρίνονται στα ιδιαίτερα χαρακτηριστικά και στις ανάγκες των επιμέρους κατηγοριών ανέργων και της αγοράς εργασίας, όχι μόνο σε. εθνικό, αλλά και σε περιφερειακό και τοπικό επίπεδο.
      Σχετικά με τις λεπτομέρειες των μέτρων και των προγραμμάτων αυτών θα απαντήσει, λόγω αρμοδιότητας, το συνερωτώμενο Υπουργείο Απασχόλησης και Κοινωνικής Προστασίας.
      Ο Υπουργός
      Γ. ΑΛΟΓΟΣΚΟΥΦΗΣ»
      21. Στην με αριθμό 2605/9.8.04 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. 274/21.9.04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι για το έργο «Ύδρευση Ηρακλείου και Αγ. Νικολάου από το φράγμα Αποσελέμη», το οποίο δημοπρατήθηκε στις 31.3.2004 και η δημοπράτηση βρίσκεται σε εξέλιξη, δεν έχουν ανοιχθεί ακόμη οι φάκελοι Οικονομικών Προσφορών διότι ασκήθηκε προσφυγή από την εταιρεία Μηχανική Α.Ε. στο Συμβούλιο της Επικρατείας (Τμήμα Αναστολών) από το οποίο αναμένεται η απόφασή του.
      Σχετικά με το θέμα της διαχείρισης των απορριμμάτων για την Περιφέρεια Κρήτης έχει εκπονηθεί και έχει εγκριθεί με την από 13.4.2002 απόφαση του Περιφερειακού Συμβουλίου η Α΄ φάση του Περιφερειακού Σχεδιασμού Διαχείρισης Στερεών Αποβλήτων. Σύμφωνα με τον Περιφερειακό Σχεδιασμό προβλέπονται:
      - Κατασκευή κεντρικής μονάδας επεξεργασίας και διάθεσης των στερεών αποβλήτων ΧΥΤΑ στη θέση «Λαράνι» του Δήμου Αγίας Βαρβάρας Νομού Ηρακλείου, σε Χώρο Υγειονομικής Ταφής Υπολειμμάτων (ΧΥΤΥ) μετά την εγκατάσταση εργοστασίου καύσης.
      - Ολοκλήρωση της κατασκευής ΧΥΤΥ και Μονάδα Μηχανικής Διαλογής και Κομποστοποίησης στην ευρύτερη περιοχή του Δήμου Χανίων.
      - Αξιοποίηση δορυφορικών μονάδων επεξεργασίας και διάθεσης στερεών αποβλήτων των υφισταμένων ΧΥΤΑ που λειτουργούν.
      - Έχει εκδοθεί Γνωμοδότηση Προκαταρκτικής Περιβαλλοντικής Εκτίμησης και αξιολόγησης του έργου «Ολοκληρωμένη διαχείριση απορριμμάτων Περιφέρειας Κρήτης-ΧΥΤΑ Αγίας Βαρβάρας Ν. Ηρακλείου».
      Έχουν ενταχθεί στο Ταμείο Συνοχής II (3ος Κύκλος) και υλοποιούνται τα παρακάτω:
      - ΧΥΤΑ Αγ. Βαρβάρας Ν. Ηρακλείου 
      - Αποκατάσταση και επέκταση ΧΥΤΑ Ρεθύμνου 
      - Επεκτάσεις και εκσυγχρονισμός υφιστάμενων ΧΥΤΑ (επεκτάσεις Δ. Χερσονήσου, Δ. Καζαντζάκη, Δ. Αγ. Νικολάου και εκσυγχρονισμός Δ. Σητείας και Δ. Βιάνου).
      Με την ολοκλήρωση των παραπάνω έργων, αναμένεται να λυθεί το πρόβλημα της διαχείρισης απορριμμάτων της Περιφέρειας Κρήτης.
      Για το θέμα της μετεγκατάστασης των τσιγγάνων στην περιοχή του Δ. Αλικαρνασσού σας πληροφορούμε ότι μέχρι σήμερα, το συγκεκριμένο ζήτημα δεν έχει περιέλθει σε γνώση της αρμόδιας Δ/νσης του ΥΠΕΧΩΔΕ (ΔΟΠΚ) ούτε έχει κληθεί το ΥΠΕΧΩΔΕ σε σχετικές συναντήσεις που ίσως έχουν πραγματοποιηθεί με τους εμπλεκόμενους φορείς.
      Το θέμα αυτό καθώς και τα λοιπά θιγόμενα στην ερώτηση είναι αρμοδιότητας, των συνερωτώμενων Υπουργείων και των Υπουργείων Εσωτερικών, Δημόσιας Διοίκησης και Αποκέντρωσης και Ανάπτυξης, προς τα οποία κοινοποιείται η υπόψη ερώτηση.
      Ο Υπουργός
      Γ. ΣΟΥΦΛΙΑΣ»
     22. Στην με αριθμό 3923/8-10-04 ερώτηση του Βουλευτή κ. Ιωάννου Κουτσούκου δόθηκε με το υπ’ αριθμ. Φ.90023/26162/4912/1-11-2004749/29-4-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
     «Σχετικά με το ανωτέρω εν περιλήψει αναφερόμενο θέμα: της υπ’ αριθμ. ΠΑΒ 3923/8.10.2004 ερώτησης η οποία κατατέθηκε από το βουλευτή του Ν. Ηλείας κ. Ιωάννη Κουτσούκο», σας πληροφορούμε τα εξής:
     Σύμφωνα με την παρ. 6 του άρθρου 8 του Ν.2042/14.5.1992 (ΦΕΚ 75/Α΄/1992) με τίτλο «Αύξηση των συντάξεων και άλλες ασφαλιστικές διατάξεις» προβλέπονται τα εξής:
     Με Κοινή Υπουργική Απόφαση των Υπουργών Οικονομικών και Υγείας, Πρόνοιας και Κοινωνικών Ασφαλίσεων (σήμερα έχει μετονομαστεί σε Υπουργείο Απασχόλησης και Κοινωνικής Προστασίας) μπορεί να ανατίθεται σε εκπαιδευτικούς και ερευνητικούς φορείς ή σε πρόσωπα εγνωσμένου επιστημονικού κύρους η εκτέλεση εκπαιδευτικών προγραμμάτων για την παροχή εξειδικευμένων γνώσεων στους υπαλλήλους της ΓΓΚΑ, των εποπτευόμενων ασφαλιστικών οργανισμών καθώς και τα μέλη των διοικήσεων τους με στόχο την προαγωγή του έργου της Κοινωνικής Ασφάλισης. Με την ίδια παράγραφο προβλέπεται αποζημίωση φορέων και εκπαιδευομένων και η οποία βαρύνει τον Ειδικό Λογαριασμό της ΓΓΚΑ, ΛΒΚΑ (Λογαριασμός Βελτίωσης Κοινωνικής Ασφάλισης).
     Ανήκει λοιπόν στην αρμοδιότητα της Γ.Γ.Κ.Α. ο εκπαιδευτικός προγραμματισμός και ως εκ τούτου ο προσδιορισμός των εκπαιδευτικών αναγκών του προσωπικού της, οι οποίες θα πρέπει να προσδιορίζονται πάντοτε με απώτερο σκοπό τη βελτίωση της Κοινωνικής Ασφάλισης.
     Η ΓΓΚΑ μέσα στο πνεύμα αυτό συμμετείχε με στελέχη της στο μακροχρόνιο πρόγραμμα κατάρτισης με τίτλο «Διοίκηση και Διαχείριση Ασφαλιστικών Οργανισμών» κατά την περίοδο 2001-2002. Τα εκπαιδευθέντα στελέχη υπεβλήθησαν σε γραπτές εξετάσεις στο τέλος του κύκλου του σεμιναρίου και τους χορηγήθηκε πιστοποιητικό παρακολούθησης του εν λόγω προγράμματος.
     Σημειωτέον ότι το εν λόγω πρόγραμμα το παρακολούθησαν και στελέχη φορέων Κοινωνικής Ασφάλισης τα οποία υπεδείχθησαν από τις διοικήσεις των εν λόγω φορέων.
     Μέσα στο ίδιο πνεύμα και κατόπιν ενημέρωσης του ιεραρχικά προϊστάμενου της ΓΓΚΑ κ. Γεν. Γραμματέα από το ίδιο πανεπιστήμιο για την πραγματοποίηση μεταπτυχιακού προγράμματος Master's με τίτλο: «Διοίκηση και Διαχείριση Ασφαλιστικών Οργανισμών», η Δ/νση Διοίκησης με το Φ.80020/24099/4660/28-9-2004 έγγραφο της απευθύνθηκε στα στελέχη της ΓΓΚΑ των οποίων τα υπηρεσιακά τους καθήκοντα άπτoνται της οικονομικής, διαχειριστικής και στατιστικής φύσης του ελληνικού κοινωνικοασφαλιστικού συστήματος, να υποβάλλουν εφόσον το επιθυμούν σχετική πρόταση ενδιαφέροντος.
     Πρόκειται κατά συνέπεια για υπηρεσιακή επιλογή εκ μέρους των αρμοδίων διοικητικών οργάνων της ΓΓΚΑ και η οποία δεν παρακάμπτει ούτε αναιρεί την σε συνέχεια επιστημονική επιλογή την οποία θα κάνει το αρμόδιο όργανο του Οικονομικού Πανεπιστημίου Αθηνών.
     Επαναλαμβάνουμε ότι και στην περίπτωση αυτή το κόστος θα βαρύνει τον Ειδικό Λογαριασμό που τηρείται στη ΓΓΚΑ (ΛΒΚΑ).
     Ως προς το μέρος της ερώτησης σας που αναφέρεται στην έγκριση του εν λόγω μεταπτυχιακού προγράμματος από το Υπουργείο Παιδείας, σας πληροφορούμε σύμφωνα με τα στοιχεία που μας έχει υποβάλλει το Ο.Π.Α. ότι με την Υπουργική Απόφαση Β7/202/94 (ΦΕΚ 526/6.7.94/τ.Β΄) έχει εγκριθεί το ΠΜΣ του Τμήματος Στατιστικής του Οικονομικού Πανεπιστημίου Αθηνών και έχει τροποποιηθεί με τις:
     α) Αριθμ. Φ.711/177/Β7/518 (ΦΕΚ 822/6.9.96/τ.Β') τροποποιητική της παραπάνω Υπουργικής Απόφασης.
     β) Απόφαση της ΓΣΕΣ του Τμήματος Στατιστικής στη συνεδρία της 5/5/2004 για τροποποίηση της ΥΑ του ΠΜΣ Στατιστικής.
     γ) Απόφαση της Συγκλήτου Ειδικής Σύνθεσης του Οικονομικού Πανεπιστημίου Αθηνών στη συνεδρία της 24/6/2004 όπου εγκρίνεται η απόφαση της ΓΣΕΣ για τροποποίηση.
     δ) Έγκριση των Πρακτικών της ΣΕΣ της 24/6/2004 από τη Σύγκλητο Ειδικής Σύνθεσης του Οικονομικού Πανεπιστημίου Αθηνών στη συνεδρία της 14/10/2004.
     ε) Διαβιβαστικό Πρύτανη προς ΥΠΕΠΘ για τροποποίηση ΠΜΣ Στατιστικής στις 15/10/2004.
     Ειδικότερα για τη συμμετοχή και στο εν λόγω πρόγραμμα στελεχών και των φορέων Κοινωνικής Ασφάλισης, σας πληροφορούμε ότι η ΓΓΚΑ πρόκειται να ενημερώσει σχετικά τους ενδιαφερόμενους φορείς Κοινωνικής Ασφάλισης, αφού η έναρξη του ειδικού εν λόγω προγράμματος θα αποφασιστεί από το Οικονομικό Πανεπιστήμιο Αθηνών μετά τη συμπλήρωση του προβλεπόμενου αριθμού ενδιαφερομένων κατόπιν επιλογής.
     Πάντως, θα θέλαμε να τονίσουμε ότι τέτοιου είδους πρωτοβουλίες διοικητικής εκπαίδευσης δημοσίων υπηρεσιών θα πρέπει να υποστηρίζονται και να τυγχάνουν της εμπιστοσύνης εκ μέρους όλων των Οργάνων της Πολιτείας, όταν σκοπό έχουν τη δημιουργία ειδικευμένων διοικητικών στελεχών στην ελληνική δημόσια διοίκηση. Θα πρέπει δε να σας πληροφορήσουμε ότι παρά το γεγονός ότι από το έτος 1999 με το Ν.2683 προβλέπεται στην παρ. 5 του άρθρου 47 και μεταπτυχιακή εκπαίδευση των δημοσίων υπαλλήλων, μέχρι στιγμής η εν λόγω εκπαίδευση δεν πραγματοποιήθηκε από τις αρμόδιες υπηρεσίες που προβλέπει ο Κώδικας.
     Ο Υφυπουργός
     ΝΙΚΟΛΑΟΣ ΑΓΓΕΛΟΠΟΥΛΟΣ»
      23. Στην με αριθμό 2680/24-8-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. ΓΠ/85546/15-9-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 2680/24-8-2004 ερώτηση που κατατέθηκε στη Βουλή από το Βουλευτή κ. Μ. Καρχιμάκη σχετικά με την παραχώρηση καινούργιου ασθενοφόρου αυτοκινήτου στο Κέντρο Υγείας Τζερμιάδου Νομού Λασιθίου, σας γνωρίζουμε τα εξής:
     Υπηρεσίες παροχής επείγουσας ιατρικής φροντίδας και μεταφοράς ασθενών στο Νομό Λασιθίου παρέχονται από τα ασθενοφόρα αυτοκίνητα των Νοσοκομείων και των Κέντρων Υγείας του Νομού.
     Στο Νομό Λασιθίου λειτουργεί τομέας του ΕΚΑΒ στον Άγιο Νικόλαο, τα ασθενοφόρα του οποίου καλύπτουν σημαντικό μέρος του Νομού, ενώ στις αρμοδιότητές τους συμπεριλαμβάνεται και ο συντονισμός της δράσης όλων των ασθενοφόρων που διαθέτουν μονάδες της περιοχής.
     Με την παραλαβή των νέων ασθενοφόρων του ΕΚΑΒ και το πέρας και των Παραολυμπιακών Αγώνων θα υπάρξει η δυνατότητα περαιτέρω ενίσχυσης με ασθενοφόρα των υπαρχόντων τομέων του ΕΚΑΒ, η ανάπτυξη νέων σε άλλες περιοχές, καθώς και η διάθεση ασθενοφόρων από το ΕΚΑΒ σε άλλες υγειονομικές μονάδες.
     Ο Υπουργός
     Ν. ΚΑΚΛΑΜΑΝΗΣ»
      24. Στην με αριθμό 4015/12-10-04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. ΓΠ/105559/3-11-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 4015/12-10-2004 ερώτηση που κατατέθηκε στη Βουλή από το Βουλευτή κ. Β. Οικονόμου σχετικά με τη λειτουργία του «Διαμαντοπούλειου Γηροκομείου» Βούλας, σας γνωρίζουμε τα εξής:
     Στην αρμόδια υπηρεσία του Υπουργείου Υγείας και Κοινωνικής Αλληλεγγύης δεν έχει περιέλθει σχέδιο Προεδρικού Διατάγματος για τη σύσταση οργανισμού ιδρύματος «Διαμαντοπούλειο Γηροκομείο» Βούλας.
     Επισημαίνουμε ότι η κλειστή περίθαλψη στους ηλικιωμένους παρέχεται από τις Μονάδες Φροντίδας Ηλικιωμένων, οι οποίες λειτουργούν από φορείς μη κερδοσκοπικού χαρακτήρα (φιλανθρωπικά σωματεία, εκκλησία, τοπική αυτοδιοίκηση) και ιδιώτες (κερδοσκοπικού χαρακτήρα). Το νομικό πλαίσιο λειτουργίας τους καθορίζεται από τις διατάξεις του Ν. 2345/95 (ΦΕΚ 213/95). Οι αποφάσεις άδειας ίδρυσης και λειτουργίας τους εκδίδονται από τις Δ/νσεις Κοινωνικής Πρόνοιας των οικείων Νομαρχιακών Αυτοδιοικήσεων, οι οποίες έχουν την ευθύνη ελέγχου και της λειτουργίας τους, καθώς και των προσφερόμενων από τις μονάδες υπηρεσιών, παράλληλα με το Σώμα Επιθεωρητών Υγείας και Πρόνοιας.
     Ο Υφυπουργός
     Γ. ΚΩΝΣΤΑΝΤΟΠΟΥΛΟΣ»
     25. Στην με αριθμό 4024/12-10-04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. Φ.10035/27811/1233/3-11-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην παραπάνω ερώτηση, που κατατέθηκε στη Βουλή από το Βουλευτή κ. Κωνσταντίνο Τσιπλάκη, σχετικά με τη συνταξιοδοτική περίπτωση του κ. Χρ. Αντωνακίδη, σας γνωρίζουμε τα εξής:
     Όπως μας γνώρισε ο ΟΑΕΕ-ΤΕΒΕ με το Α.Π. 481471/47018/26.10.04 έγγραφό του, ο ανωτέρω υπέβαλε στο Τμήμα ΟΑΕΕ- ΤΕΒΕ Σερρών την αρ. 4946/30.3.04 αίτηση για σύνταξη, λόγω αναπηρίας, με προσμέτρηση χρόνου ασφάλισης που είχε στο ΙΚΑ και ΝΑΤ.
     Η αίτησή του μαζί με τον ασφαλιστικό του φάκελο παρελήφθη από τη Δ/νση ΤΕΒΕ Κομοτηνής στις 6.5.04 (Α.Π. εγγρ. 9174/6.5.04).
     Στις 21.5.04 έγινε εκκαθάριση των ασφαλιστικών εισφορών και στις 7.6.04 με το Α.Π. 9174 έγγραφο του Δ/ντη ΤΕΒΕ Κομοτηνής, παραπέμφθηκε στην Πρωτοβάθμια Υγειονομική Επιτροπή Σερρών.
     Επίσης στις 7.6.04 με το Α.Π 12127 έγγραφο, έγινε αλληλογραφία, λόγω διαδοχικής ασφάλισης με το ΙΚΑ και ΝΑΤ, (βάσει των διατάξεων του ν. 3232/04).
     Στις 22.6.04 κρίθηκε ανάπηρος από την Πρωτοβάθμια Υγειονομική Επιτροπή Σερρών με ποσοστό αναπηρίας 67% και ανατομοφυσιολογική βλάβη ποσοστό 50%, για το χρονικό διάστημα από 17.3.04 έως 16.3.05.
     Στις 17.9.04 παρελήφθη από την αρμόδια Δ/νση ΤΕΒΕ Κομοτηνής η απόφαση Δ/ντου ΙΚΑ, ενώ το ΝΑ Τ δεν έχει απαντήσει μέχρι σήμερα.
     Όπως μας πληροφορεί ο ΟΑΕΕ- ΤΕΒΕ με το ανωτέρω έγγραφό του, εάν μέχρι τον επόμενο μήνα η Υπηρεσία ΤΕΒΕ Κομοτηνής δεν έχει την απάντηση του ΝΑΤ, θα προβεί σε προσωρινή έκδοση συνταξιοδοτικής απόφασης με μόνο το χρόνο ασφάλισής στο ΤΕΒΕ.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
      26. Στην με αριθμό 3906/8-10-04 ερώτηση των Βουλευτών κυρίων Αθανασίου Τσούρα και Χρήστου Πρωτόπαπα δόθηκε με το υπ’ αριθμ. Β-1311/2-11-04 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Σε απάντηση της υπ' αριθμ. 3906/8-10-2004 ερώτησης, που κατέθεσαν στη Βουλή οι Βουλευτές κύριοι Θανάσης Τσούρας και Χρήστος Πρωτόπαπας, σας πληροφορούμε τα πιο κάτω:
     Είναι σε όλους γνωστό, ότι ο Ο.Τ.Ε.:
     Α. Αποτελεί ανώνυμη εταιρεία, διεπόμενη, κατά βάση, από το Ν.2190/1920. Το Ελληνικό Δημόσιο συμμετέχει σ΄ αυτή, δια του Υπουργού Οικονομικών, κατ΄ άρθρο 22 παρ. 2 Ν. 2733/1999.
     Β. Η ουσιαστική του κατάσταση, αλλά και η εικόνα του έχουν υποστεί κύρια και καίρια πλήγματα, από την κακοδιοίκηση και τις απροκάλυπτες, ωμές δε, κομματικές παρεμβάσεις των κυβερνήσεων του ΠΑ.ΣΟ.Κ.
     Η διοίκηση του Ο.Τ.Ε., ως αρμόδια για τη διαχείριση των εσωτερικών υποθέσεων και της περιουσίας της εταιρείας, στοχεύει σε προγράμματα για την εξυγίανση και την ανάπτυξή της, στο πλαίσιο της ελεύθερης και ανταγωνιστικής αγοράς, ελληνικής και διεθνούς Για την επίτευξη του σκοπού αυτού, επεξεργάζεται αναπτυξιακό σχέδιο για τον Ο.Τ.Ε., μέρος του οποίου αποτελεί η αναδιοργάνωση των υπηρεσιών του.
     Το Ελληνικό Δημόσιο, δια του εκπροσώπου του, θα λάβει γνώση του αναπτυξιακού σχεδίου, όταν αυτό ολοκληρωθεί και πριν ακόμα υλοποιηθεί, ώστε να ασκήσει τα δικαιώματά του, ως ο κύριος μέτοχος της εταιρείας
     Για την αναδιοργάνωση της εταιρείας και την προσαρμογή της στις νέες τεχνολογικές και επιχειρησιακές εξελίξεις, απαιτείται η αναδιοργάνωση και του ανθρώπινου δυναμικού της, σε καμία όμως περίπτωση αυτή δεν θα προκύψει μέσα από μαζικές απολύσεις ή βίαιες ανατροπές συλλογικών συμβάσεων. Πρόθεση αποτελεί η συμπεφωνημένη εθελουσία έξοδος.
     Είναι προφανές, ότι η εφαρμογή του μέτρου της εθελουσίας εξόδου προσωπικού θα απαντήσει οικονομικούς πόρους, και αυτό εξετάζεται, τόσο από την Κυβέρνηση, όσο και από τη διοίκηση της εταιρείας.
     Τέλος, επισημαίνεται ότι, σε κάθε περίπτωση, η παροχή καθολικής υπηρεσίας από τον Ο.Τ.Ε. αποτελεί καθήκον και υποχρέωσή του, που πηγάζει από την άδεια λειτουργίας του και τον νόμο 2867/2000 για την «Οργάνωση και Λειτουργία των Τηλεπικοινωνιών» και δεν επηρεάζεται από την αναδιοργάνωση του και τη διαχείριση του προσωπικού του. Με την υποχρέωση του αυτή ο Ο.Τ.Ε. οφείλει να συμμορφώνεται πλήρως, και όσον αυτή θα διαρκεί και θα υφίσταται.
     Το Ελληνικό Δημόσιο εξακολουθεί να εμπιστεύεται την υπηρεσία αυτή στον Ο.Τ.Ε. και η θέση αυτή αποτελεί τη πάγια βούλησή του από την απελευθέρωση των τηλεπικοινωνιών αλλά και τη βούλησης της σημερινής Κυβέρνησης.
     Ο Υφυπουργός
     ΑΝΑΣΤΑΣΙΟΣ ΝΕΡΑΝΤΖΗΣ»
     27. Στην με αριθμό 4065/13-10-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 7017/4/4618/2-11-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Α. Αλαβάνος σε ό,τι μας αφορά, σας γνωρίζουμε ότι στην οδό Κεχαγιά 26 και Μάρκου Ρενιέρη στη Φιλοθέη Αττικής, λειτουργεί κατάστημα υγειονομικού ενδιαφέροντος Καφέ-Σνακ Μπαρ - Ζαχαροπλαστείο με την επωνυμία «Παλιά Αγορά», κατόπιν της 2/2001 από 29-6-2001 άδειας ίδρυσης και λειτουργίας, η οποία εκδόθηκε από το Δήμο Φιλοθέης. Σύμφωνα δε με την άδεια αυτή το συγκεκριμένο κατάστημα λειτουργεί σε χώρο αίθουσας πελατών 180 τ.μ. και σε εξωτερικό χώρο 385 τ.μ.
     Από την αρμόδια Υπηρεσία μας, (Αστυνομικό Τμήμα Φιλοθέης), για τη διαπίστωση της νόμιμης λειτουργίας του εν λόγω καταστήματος, διενεργήθηκαν έλεγχοι χωρίς να διαπιστωθούν παραβάσεις σχετικές με τη λειτουργία του, αλλά ούτε και η ύπαρξη κάμερας ή άλλης συσκευής παρακολούθησης πολιτών μέσα ή έξω από αυτό.
     Πέραν αυτών, πρέπει να επισημάνουμε ότι η αρμοδιότητα χορήγησης και ανάκλησης των αδειών ίδρυσης και λειτουργίας κέντρων διασκέδασης και λοιπών καταστημάτων και επιχειρήσεων υγειονομικού ενδιαφέροντος, καθώς και η έκδοση και εκτέλεση αποφάσεων για προσωρινή ή οριστική αφαίρεση των ανωτέρω αδειών, σύμφωνα με την ισχύουσα νομοθεσία, ανήκει στους Ο.Τ.Α. Οι αστυνομικές Υπηρεσίες, στα πλαίσια των αρμοδιοτήτων τους, διενεργούν ελέγχους στα καταστήματα υγειονομικού ενδιαφέροντος, για τη διαπίστωση της νόμιμης λειτουργίας τους και σε βάρος των παραβατών εφαρμόζουν την ισχύουσα νομοθεσία από πλευράς ποινικών κυρώσεων, ενώ παράλληλα ενημερώνουν τις αρμόδιες Υπηρεσίες (Ο.Τ.Α., Διευθύνσεις Πολεοδομίας, Υγιεινής κλπ.), για τις δικές τους ενέργειες.
     Οι προαναφερόμενοι έλεγχοι αφορούν την τήρηση των όρων ασφάλειας και υγιεινής των εργαζομένων και θαμώνων στα καταστήματα υγειονομικού ενδιαφέροντος και ειδικότερα την είσοδο υπεράριθμων πελατών, τη λειτουργία αυτών χωρίς άδεια, τη λειτουργία μουσικών οργάνων χωρίς άδεια, την παραβίαση του ωραρίου λειτουργίας, την ηχορύπανση, την ανάπτυξη τραπεζοκαθισμάτων πέραν του προβλεπόμενου αριθμού, την τροποποίηση των υγειονομικών όρων λειτουργίας τους, την τήρηση των μέτρων και μέσων πυροπροστασίας κλπ.
     Σε ό,τι αφορά την εφαρμογή των διατάξεων που αφορούν την κατάληψη κοινοχρήστων χώρων, σας πληροφορούμε ότι η αρμοδιότητα αυτή, σύμφωνα με τις διατάξεις του ν.2647/98, μεταβιβάσθηκε και ασκείται από τους Ο.Τ.Α. Α΄ βαθμού, ενώ η αρμοδιότητα εφαρμογής των διατάξεων, που αφορούν την ανάπτυξη υπεράριθμων τραπεζοκαθισμάτων στα καταστήματα υγειονομικού ενδιαφέροντος, επειδή συνιστά τροποποίηση των όρων της αδείας λειτουργίας αυτών, εξακολουθεί να ανήκει στην Αστυνομία, μέχρις ότου μεταβιβασθεί και η αρμοδιότητα αυτή στους Ο.Τ.Α., σύμφωνα με τις ανωτέρω διατάξεις.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
      28. Στην με αριθμό 2231/16-7-04 ερώτηση του Βουλευτή κ. Αλέξανδρου Αλαβάνο δόθηκε με το υπ’ αριθμ. Β-807/3-8-04 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 2231/16-7-2004 που κατέθεσε στη Βουλή ο Βουλευτής κ. Αλέξανδρος Αλαβάνος, σχετικά με εγκαταστάσεις κεραιών κινητής τηλεφωνίας, κατά το μέρος που αφορά την Εθνική Επιτροπή Τηλεπικοινωνιών και Ταχυδρομείων (Ε.,Ε.Τ.Τ.) σύμφωνα και με τα στοιχεία που η Επιτροπή μας παρέχει, σας πληροφορούμε ότι:
      1. Από την 01-01-2001, που περιήλθε στην ΕΕΤΤ, από το Υπουργείο Μεταφορών και Επικοινωνιών η σχετική αρμοδιότητα έκδοσης αδειών κατασκευών κεραιών κινητής τηλεφωνίας: α) έχουν εκδοθεί άδειες για 3068 κατασκευές. β)εκκρεμούν προς αδειοδότηση 265 αιτήσεις εταιρειών κινητής τηλεφωνίας για τέτοιες κατασκευές.
      Επίσης, σύμφωνα με τα πεπραγμένα της Επιτροπής των ετών 2001, 2002 και 2003 έχουν υποβληθεί στην ΕΕΤΤ 1243 αναφορές - καταγγελίες πολιτών και άλλων φορέων για κατασκευές κεραιών κινητής τηλεφωνίας. Από αυτές, οι 900 περίπου αφορούσαν αδειοδοτημένες κατασκευές κεραιών, ενώ για τις υπόλοιπες διενεργήθηκαν οι εκ του νόμου δέοντες έλεγχοι-αυτοψίες, προκειμένου να διαπιστωθεί η ταυτότητά τους και η νομιμότητα της εγκατάστασή τους.
      Ήδη, έχουν επιβληθεί οι εκ του νόμου προβλεπόμενες διοικητικές κυρώσεις από την ΕΕΤΤ για 193 παράνομες εγκαταστάσεις κατασκευών κεραιών κινητής τηλεφωνίας σε όλη την Επικράτεια .Οι Αποφάσεις αυτές έχουν, εν συνεχεία, κοινοποιηθεί στις αρμόδιες κατά τόπους Εισαγγελικές Αρχές και τις Πολεοδομίες προς ενέργειες περιοχής αρμοδιότητας τους.
      Για τις υπόλοιπες, είτε εκκρεμεί η διαδικασία της επί τόπου αυτοψίας -καθώς για τις εκτός Αττικής κατασκευές κεραιών ζητείται η συνδρομή των αρμοδίων Νομαρχιακών Αυτοδιοικήσεων- είτε πρόκειται για άλλου είδους κατασκευές, ή βρίσκεται σε εξέλιξη η διαδικασία επιβολής των εκ του Νόμου προβλεπόμενων κυρώσεων.
      Τέλος, πληροφορούμε ότι, στο Τμήμα Διαχείρισης Φάσματος Ραδιοσυχνοτήτων της ΕΕΤΤ, με την αδειοδότηση των κατασκευών των κεραιών κινητής τηλεφωνίας απασχολούνται τέσσερα άτομα, ενώ στο Τμήμα Εποπτείας και Ελέγχου Φάσματος Ραδιοσυχνοτήτων απασχολούνται δύο άτομα για θέματα παράνομων κατασκευών, συνεπικουρούμενα από τα εξωτερικά συνεργεία ελέγχων της ΕΕΤΤ.
      Από τη Διοίκηση της Επιτροπής, το εν λόγω προσωπικό θεωρείται επί του παρόντος επαρκές.
      2. Ελληνική Επιτροπή Ατομικής Ενέργειας (Ε.Ε.Α.Ε.) παρέχει υπηρεσίες αρμοδιότητας του Υπουργείου Ανάπτυξης, προς το οποίο διαβιβάζουμε την εν λόγω Ερώτηση, προκειμένου να απαντήσει από την πλευρά του.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      29. Στην με αριθμό 2337/144/21-7-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 30596/ΕΥΣ 5376/3-8-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Στο Περιφερειακό Επιχειρησιακό πρόγραμμα Κρήτης έχει ενταχθεί η πράξη «Νότιος οδικός άξονας Κρήτης / ολοκλήρωση παράκαμψης Κουτσούρα - Μακρύ Γιαλού - Ανάληψης» με την υπ’ αρ. 949, 06-05-2004 απόφαση του Γεν. Γραμμ. Περιφέρειας Κρήτης. Η πράξη περιλαμβάνει απαλλοτριώσεις και Τεχνικά έργα ενώ ως Τελικός Δικαιούχος της πράξης ορίζεται η Δ.Τ.Υ.Ν.Α. Λασιθίου.
      Για περισσότερες πληροφορίες σχετικά με την πορεία υλοποίησης του έργου, αρμόδιο είναι το συνερωτώμενο Υπουργείο Εσωτερικών, Δημόσια Διοίκησης και Αποκέντρωσης.
      Ο Υφυπουργός
      ΧΡΗΣΤΟΣ ΦΩΛΙΑΣ»
      30. Στην με αριθμό 2154/14-7-04 ερώτηση του Βουλευτή κ. Χρήστου Παπουτσή δόθηκε με το υπ’ αριθμ. 1493/532Β/28-7-04 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σχετικά με την ανωτέρω ερώτηση, σας γνωρίζουμε τα εξής:
      Προκειμένου η Ελλάδα να ανταποκριθεί στις υποχρεώσεις που απορρέουν από την κύρωση του Πρωτοκόλλου του Κιότο(ΦΕΚ 117/Α/30-5-02) και την αντίστοιχη κοινοτική συμφωνία για κοινή ανταπόκριση στις δεσμεύσεις του Πρωτοκόλλου, όπως προβλέπεται στο άρθρο 4 αυτού, το ΥΠΕΧΩΔΕ προχώρησε το 2002 στην εκπόνηση Εθνικού Προγράμματος μείωσης εκπομπών αερίων φαινομένου Θερμοκηπίου για την περίοδο 2000-2010.
      Το Πρόγραμμα αυτό συντονίζει τις δραστηριότητες του ιδιωτικού τομέα με στόχο τον περιορισμό των αερίων του θερμοκηπίου και περιλαμβάνει επεμβάσεις μείωσης εκπομπών με μέτρα, στους παρακάτω τομείς:οικιακό και τριτογενή τομέα, μεταφορές, βιομηχανία, ηλεκτροπαραγωγή, διαχείριση απορριμμάτων, γεωργία, βιομηχανικές δραστηριότητες.
      Η υλοποίηση του Εθνικού Προγράμματος εξαρτάται από τις επί μέρους δράσεις των εμπλεκομένων Υπουργείων και την μεταξύ τους συνεργασία. Για τον λόγο αυτό, το Υπουργικό Συμβούλιο ενέκρινε το Εθνικό Πρόγραμμα με την πράξη του 5/27.2.2003 (ΦΕΚ 58 Α/5.3.03).
      Το ΥΠΕΧΩΔΕ σε συνεργασία με το Υπουργείο Ανάπτυξης έχει κάνει σημαντικά βήματα στην κατεύθυνση της ενσωμάτωσης της Οδηγίας 2003/87/ΕΚ (περί ανάπτυξης Ευρωπαϊκού συστήματος εμπορίας δικαιωμάτων εκπομπών) στο Εθνικό δίκαιο.
      Έτσι, πρόσφατα, και ενώ θα έπρεπε να είχε ολοκληρωθεί ήδη η διαδικασία ενσωμάτωσης έως 31.12.2003, οι ανωτέρω φορείς, μέσω δι-υπουργικής επιτροπής, προχώρησαν στη διαμόρφωση Σχεδίου Νομοθετήματος για την ανωτέρω Οδηγία, προκειμένου να υλοποιηθεί η ενσωμάτωσή της.
      Η χώρα μας, προετοιμάζεται συστηματικά στην κατεύθυνση της αντιμετώπισης των Εθνικών της υποχρεώσεων σχετικά με τις διατάξεις εφαρμογής της ανωτέρω Οδηγίας. Ειδικότερα, όσον αφορά το Εθνικό Σχέδιο Κατανομής Δικαιωμάτων Εκπομπών για την περίοδο 2005-2007, το οποίο πρέπει να υποβληθεί σε διαδικασία δημόσιας διαβούλευσης, στη συνέχεια να αποσταλεί προς έγκριση στην Ε. Επιτροπή και να κοινοποιηθεί στα υπόλοιπα Κράτη/Μέλη, το Υπουργείο Ανάπτυξης προκήρυξε στο πλαίσιο του Επιχειρησιακού Προγράμματος «Ανταγωνιστικότητα» το έργο υποστηρικτικών δράσεων για το σχεδιασμό του εθνικού συστήματος εμπορίας.
      Το ΥΠΕΧΩΔΕ προκειμένου να επισπεύσει τις διαδικασίες συστήνει ειδική δι-υπουργική επιτροπή από στελέχη των Υπουργείων. Η Επιτροπή θα συλλέξει και επεξεργαστεί τα απαραίτητα στοιχεία και θα συνεργαστεί με ειδικούς εμπειρογνώμονες της Ε. Επιτροπής, ενώ στη συνέχεια θα υποβάλλει σχετικές προτάσεις των συναρμοδίων Υπουργείων, που θα αφορούν στη διαμόρφωση του Εθνικού Σχεδίου Κατανομής Δικαιωμάτων Εκπομπών. Οι προτάσεις αυτές θα υποβληθούν σε δημόσια διαβούλευση. Το Σχέδιο θα καθορίζει την ποσότητα δικαιωμάτων εκπομπών για κάθε εγκατάσταση, που εμπίπτει στο πεδίο εφαρμογής της οδηγίας, για την τριετία 2005-2007.
      Εκτιμάται, ότι η ολοκλήρωση των συνολικών διαδικασιών που προαναφέρθηκαν θα έχει ολοκληρωθεί εντός του τρέχοντος έτους.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      31. Στην με αριθμό 2155/14-7-04 ερώτηση του Βουλευτή κ. Κων/νου Τσιπλάκη δόθηκε με το υπ’ αριθμ. 106579/994/533Β/28-7-04 έγγραφο από το Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε τα εξής:
      Σύμφωνα με το Νόμο 1650/86 άρθρο 12 παρ. 5 όπως τροποποιήθηκε με το Ν. 3010/2002, απαγορεύεται η ανεξέλεγκτη απόρριψη στερεών αποβλήτων εντός ή εκτός αστικών περιοχών και σε οποιοδήποτε φυσικό αποδέκτη.
      Σε ότι αφορά τα καταγγελλόμενα στην άνω σχετική Ερώτηση Βουλής, αρμόδια Αρχή είναι η Νομαρχιακή αυτοδιοίκηση Σερρών, τα αρμόδια όργανα της οποίας θα πρέπει, αφού ελέγξουν τα αναφερόμενα, να ενεργήσουν αναλόγως, με βάση τα άρθρα 26, 28,29, 30 του Ν. 1650/86, όπως τροποποιήθηκε με το Ν. 3010/2002.
      Αρμόδιοι φορείς για τη συλλογή και απομάκρυνση των στερεών αποβλήτων είναι οι ΟΤΑ της περιοχής βάσει του άρθρου 12 του Ν.1650/86, για την προστασία του περιβάλλοντος όπως αυτός τροποποιήθηκε με το Ν. 3010/2002.
      Το ΥΠΕΧΩΔΕ προτίθεται να εξετάσει, σε συνεργασία με τις τοπικές αρχές, τη λήψη πρόσθετων μέτρων για την επίλυση του προβλήματος.
      Για τον έλεγχο της Διασυνοριακής ρύπανσης υπεγράφη στις 1-11-2002 Μνημόνιο Συνεργασίας των Υπουργείων Περιβάλλοντος Ελλάδος και Βουλγαρίας στον τομέα προστασίας του περιβάλλοντος και είναι σε εξέλιξη η προώθηση της σχετικής Κυρωτικής Διαδικασίας. Στο πλαίσιο αυτό προβλέπεται η δημιουργία ομάδων εργασίας και από τις δύο πλευρές που θα επιλαμβάνονται των περιπτώσεων που τα περιστατικά ρύπανσης είναι διακρατικής εμβέλειας.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      32. Στην με αριθμό 2180/14-7-04 ερώτηση του Βουλευτή κ. Βασιλείου Έξαρχου δόθηκε με το υπ’ αριθμ. 536Β/28-7-04 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω ερώτησής σας, σας γνωρίζουμε τα εξής:
      Όσον αφορά την απομάκρυνση των νομίμως υφισταμένων επαγγελματικών εργαστηρίων - βιοτεχνιών από τις περιοχές αμιγούς κατοικίας της Λάρισας σε άλλες πολεοδομικά κατάλληλες περιοχές, απαιτείται τροποποίηση του ισχύοντος σχεδίου πόλεως προκειμένου να τεθεί συγκεκριμένο χρονικό διάστημα λαμβάνοντας υπόψη τις διατάξεις του άρθρου 12 του Ν.3212/03 (ΦΕΚ 308 Α΄) «Άδεια δόμησης πολεοδομικές και άλλες διατάξεις» και μέχρις ότου ρυθμιστεί κατά τη διαδικασία αυτή το θέμα τα νομίμως υφιστάμενα επαγγελματικά εργαστήρια και βιοτεχνίες συνεχίζουν να λειτουργούν.
      Όσον αφορά το αίτημα για χρηματοδότηση του Δήμου Λάρισας προκειμένου να προχωρήσει ο πολεοδομικός σχεδιασμός των Βιομηχανικών και Βιοτεχνικών Ζωνών στη Λάρισα σύμφωνα με το ισχύον ΓΠΣ (ΦΕΚ 1042 Δ/86), το θέμα αυτό θα αντιμετωπισθεί στα πλαίσια σύνταξης των νέων προγραμμάτων εκπόνησης πολεοδομικών μελετών με χρηματοδότηση και εποπτεία από το ΥΠΕΧΩΔΕ.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      33. Στην με αριθμό 2199/15-7-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 550Β/28-7-04 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της παραπάνω σχετικής ερώτησης, σας γνωρίζουμε τα εξής:
      Έγκριση τμήματος της πολεοδομικής μελέτης Μοιρών, μετά την εξαίρεση ζωνών που επηρεάζονται από την ύπαρξη ρεμάτων και την - συνέπεια αυτής - έγκριση προμελέτης για το σύνολο της πολεοδομικής ενότητας, επιχειρήθηκε στο παρελθόν, με την διαβίβαση του σχετικού Σχεδίου Π.Δ/τος στο ΣτΕ για επεξεργασία του.
      Πλην όμως, το ΣτΕ με το υπ’ αρ. 195/2000 Πρακτικό του, έκρινε ότι αυτό δεν προτείνεται νομίμως, εκτιμώντας ότι και για την έγκριση της προμελέτης είναι καθοριστική η οριοθέτηση των διερχομένων από την πολεοδομική ενότητα ρεμάτων. Κατόπιν αυτού, ο Δήμος Μοιρών ανέθεσε τις αναγκαίες μελέτες για την οριοθέτησή τους.
      Μετά όμως την ισχύ του Ν. 3044/02, η αρμοδιότητα έγκρισης της εν λόγω Πολεοδομικής Μελέτης περιήλθε στον Γενικό Γραμματέα Περιφέρειας και για το λόγο αυτό ο φάκελος του θέματος διαβιβάστηκε στην αρμόδια Περιφερειακή Υπηρεσία.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω στο Σώμα το δελτίο των αναφορών και ερωτήσεων της Τρίτης 25 Ιανουαρίου 2005.
    Α. ΑΝΑΦΟΡΕΣ - ΕΡΩΤΗΣΕΙΣ Πρώτου Κύκλου (άρθρο 130, παράγραφος 5 του Κανονισμού της Βουλής)
1- Η με αριθμό 5558/29.11.2004 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Οικονομίας και Οικονομικών, σχετικά με τη δανειοδότηση της εταιρείας «Κρόνος ΑΕ –Σφαγεία Νομού Ηρακλείου».
      Β. ΑΝΑΦΟΡΕΣ – ΕΡΩΤΗΣΕΙΣ Δεύτερου Κύκλου (άρθρο 130, παράγραφος 5 του Κανονισμού της Βουλής)
      1- Η με αριθμό 2772/30.8.2004 ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Στρατάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την υλοποίηση των έργων βιολογικού καθαρισμού στους Δήμους Μοιρών και Γουβών του Νομού Ηρακλείου.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 558/17.1.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασίλειου Κεγκέρογλου προς την Υπουργό Εθνικής Παιδείας και Θρησκευμάτων, σχετικά με τις καταλήψεις σχολείων για τη σχολική στέγη στο Ηράκλειο.
      Η επίκαιρη ερώτηση του κυρίου συναδέλφου έχει ως εξής:
      «Επανέρχομαι στο σοβαρό θέμα του 2ου Λυκείου Ηρακλείου. Το έργο έχει ανατεθεί από τις 24.4.2003, αλλά οι εργασίες έχουν σταματήσει λόγω οφειλής προς τον εργολάβο 1.000.000 ευρώ για εργασίες που έχει εκτελέσει. Μέχρι την ολοκλήρωση του έργου το ποσό αυτό θα έχει ανέλθει σε 2,5 εκατομμύρια ευρώ.
      Επειδή οι μαθητές έχουν ευαισθητοποιηθεί και κινητοποιηθεί με καταλήψεις για τρίτη μέρα για την επίλυση του θέματος, χάνοντας όμως πολύτιμες διδακτικές ώρες, επειδή με μεγάλη έκπληξη είδαμε στα Μέσα Μαζικής Ενημέρωσης τον κ. Ψωμιάδη, Νομάρχη Θεσσαλονίκης, να διαμαρτύρεται για χαμηλές χρηματοδοτήσεις ενώ έχει πάρει 13,5 εκατομμύρια ευρώ και η Κυβέρνηση προσπαθεί να του δώσει περισσότερα, επειδή θεωρώ ότι μας εμπαίζετε  στο θέμα της χρηματοδότησης για τη σχολική στέγη του Ηρακλείου, όταν μονίμως μας απαντάτε ότι έχετε χρηματοδοτήσει τη Νομαρχιακή Αυτοδιοίκηση Ηρακλείου για το 2004 με 900.000 ευρώ για όλο το πρόγραμμα σχολικής στέγης, τη στιγμή που γνωρίζετε ότι η Νομαρχιακή Αυτοδιοίκηση Ηρακλείου χρειάζεται τώρα 2,5 εκατομμύρια ευρώ για εργασίες που έχουν γίνει και 8 εκατομμύρια ευρώ συνολικά για την ομαλή εκτέλεση του προγράμματος σχολικής στέγης, ερωτάσθε κυρία Υπουργέ: 
      Θα χρηματοδοτήσετε άμεσα τη Νομαρχιακή Αυτοδιοίκηση Ηρακλείου με τα απαιτούμενα ποσά, ώστε να ολοκληρωθούν, τουλάχιστον, τα έργα που έχουν ξεκινήσει;
      Σας αγγίζει το γεγονός ότι εξ’ αιτίας της πολιτικής σας χάνονται πολύτιμες για τους μαθητές διδακτικές ώρες;»
      Ο Υφυπουργός Παιδείας κ. Καλός έχει το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, προχτές στην επερώτηση που ανέπτυξαν όλοι οι Βουλευτές της Αξιωματικής Αντιπολίτευσης του Νομού Ηρακλείου, δώσαμε τις απαντήσεις που έπρεπε να δώσουμε. Με αριθμούς συγκεκριμένους αποδείξαμε ότι εμείς όντως θέλουμε να αναβαθμίσουμε την εκπαίδευση και στο κτηριακό μέρος, δηλαδή στο μέρος των υποδομών. 
      Όμως δεν είναι η Κυβέρνηση αυτή η οποία ευθύνεται για την απόδοση περίπου 1.000.000 ευρώ αντί των 2,500.000 ευρώ ή των 5.000.000 ευρώ ή των 8.000.000 ευρώ που υπολόγιζε η Νομαρχιακή Αυτοδιοίκηση του Ηρακλείου. Ο προϋπολογισμός που βρήκαμε και τον οποίο είχε συντάξει η προηγούμενη κυβέρνηση είναι 27.000.000 ευρώ για όλα τα κτηριακά, δηλαδή, για όλες τις ανάγκες στέγης όλων των νομών. Μέσα από τη πολύ μικρότερη πίτα κατά 1/3 των προηγουμένων ετών οπωσδήποτε δώσαμε εκείνα που αναλογούν στο Νομό Ηρακλείου και αποδείξαμε με συγκριτικά στοιχεία ότι δεν ήταν διόλου ευκαταφρόνητα τα ποσά σε σχέση με αυτά που πήγαν στις άλλες νομαρχίες με ανάλογες απαιτήσεις κτηριακών ελλείψεων και υποδομών.
      Υποσχέθηκα, όμως, σε αυτήν τη συζήτηση, κύριε Πρόεδρε, ότι θα καταθέσω στοιχεία σήμερα στη Βουλή για την ενημέρωση του συναδέλφου μου, που επανέρχεται σε αυτό το θέμα και για να αποδείξω πως πήγε την περίοδο 1990-1993. Συνάδελφοι από το ΠΑΣΟΚ προκάλεσαν την ερώτηση αυτή, δηλαδή, πώς πήγαν οι χρηματοδοτήσεις για τη σχολική στέγη στο Νομό Ηρακλείου την περίοδο ’90-’93 σε σχέση με τα υπόλοιπα χρόνια των διακυβερνήσεων, μέχρι πρότινος, του ΠΑΣΟΚ.
      Θα καταθέσω, λοιπόν, την απάντηση που έδωσε ο Υπουργός Παιδείας του ΠΑΣΟΚ το 1998 κ. Αρσένης στον κ. Μπρατάκο, Βουλευτή τότε της Αξιωματικής Αντιπολίτευσης, της Νέας Δημοκρατίας. Θα καταθέτω συγκριτικό αναλυτικό πίνακα για τα Πρακτικά στον οποίο φαίνεται ότι εμείς τα τρία αυτά χρόνια είχαμε χρηματοδοτήσει με μεγάλα ποσά τη σχολική στέγη στο Ηράκλειο και μάλιστα, επειδή ο πίνακας είναι συγκριτικός, φαίνεται ότι της δώσαμε την πρώτη σειρά ενδιαφέροντος σε σχέση με όλες τις νομαρχίες της χώρας, παρόμοια σε ποσά που δίναμε για το Νομό Θεσσαλονίκης. Αντιθέτως, από τον συγκριτικό πίνακα φαίνεται ότι από το 1994 μέχρι το 1998, περίοδο διακυβερνήσεως του ΠΑΣΟΚ, το Ηράκλειο ήρθε στην τρίτη θέση από την πρώτη θέση που το είχαμε εμείς. 
      Καταθέτω τα δεδομένα του πίνακα για τα Πρακτικά, για να φανεί καθαρά και να ενημερωθεί και ο συνάδελφος για αυτά που λέω, δηλαδή, για την αλήθεια του λόγου μου.
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Γεώργιος Καλός καταθέτει για τα Πρακτικά τον προαναφερθέντα πίνακα, ο οποίος έχει ως εξής:
      (Ο σχετικός πίνακας βρίσκεται στο τεύχος των Πρακτικών της Βουλής)
      Έτσι, λοιπόν, δεν είναι τα 900.000 ευρώ ευκαταφρόνητο ποσό. 
      Εκτός τούτου ενημέρωσα, κύριε Κεγκέρογλου, και τους συναδέλφους σας, ότι η Υπουργός Παιδείας κ. Γιαννάκου κάλεσε στο γραφείο της και την Τοπική Αυτοδιοίκηση του νομού και τους υπόλοιπους φορείς της εκπαίδευσης, για να αντιμετωπίσει ειδικώς το θέμα του 2ου Ενιαίου Λυκείου και της κατασκευής του, με την πρόθεση να βοηθήσει, από το μικρό ταμείο που υπάρχει για τις έκτακτες επιχορηγήσεις, με το ποσό που λέτε ότι αναλογεί στον εργολάβο, ώστε να συνεχιστούν οι εργασίες.
      Αυτά όσον αφορά στην πρωτολογία μου και θα σας δώσω και άλλα στοιχεία στη δευτερολογία για τον αμίαντο και για όλα τα άλλα προγράμματα που εκτελεί ο Οργανισμός Σχολικών Κτηρίων και οι αντίστοιχες διευθύνσεις του Υπουργείου Παιδείας υπέρ της σχολικής στέγης στο Ηράκλειο.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο ερωτών Βουλευτής κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
      Κύριε Υπουργέ, είμαι υποχρεωμένος να σας πω ότι σήμερα ήσασταν λιγότερο ενημερωτικός απ’ ό,τι ήσασταν την Παρασκευή και επιπλέον αναιρέσατε και αυτό που είχατε πει για τον ευνοημένο Νομό του Ηρακλείου, γιατί σήμερα είπατε ότι ήταν τρίτος στις κατανομές επί ΠΑΣΟΚ. 
      Προφανώς και δεν χρειαζόμουν την ενημέρωση που κάνατε, η οποία εξ άλλου είναι γνωστή σε σχέση με το έργο το οποίο έχει επιτελεστεί από τη δεκαετία του ’80 μέχρι σήμερα στη σχολική στέγη.
      Ήμουν νομαρχιακός σύμβουλος επί δεκαπέντε χρόνια. Γνωρίζω και επί Γεωργίου Σουφλιά και κυρίως επί Γεωργίου Παπανδρέου και επί όλων των Υπουργών τι έργο έχει επιτελεσθεί και ως προς την αγορά οικοπέδων και ως προς τη σχολική στέγη συνολικά. Η ερώτηση που πρέπει να απαντηθεί όχι σε εμένα αλλά στους πολίτες του Νομού Ηρακλείου, στους μαθητές, στους γονείς, στους εκπαιδευτικούς, σε όλους που αγωνιούν και κρέμονται από τα χείλη σας σήμερα είναι γιατί δεν δίδετε τα οφειλόμενα στο συγκεκριμένο έργο, προκειμένου να ολοκληρωθεί το έργο το οποίο εκτελείται.
      Το 2ο Λύκειο έχει σταματήσει και εσείς το μόνο που κάνετε είναι να επιζητείτε έναν επικοινωνιακό τρόπο για το πώς θα παρουσιάσετε ότι η χρηματοδότηση είναι από την Κυβέρνηση και δεν είναι από τη Νομαρχιακή Αυτοδιοίκηση. Ασφαλώς αυτό, και σήμερα αν το πείτε, θα γίνει γνωστό στους πολίτες. Μην αγωνιάτε. Γιατί στις 3 Φλεβάρη; Γιατί  στις 3 Μάρτη; Αφού θα τα δώσετε που θα τα δώσετε. Γιατί δεν θα σας αφήσουμε εμείς να μην τα δώσετε, θα αναγκαστείτε να το κάνετε. Δεν μπορεί να μείνει ένα έργο ημιτελές. Ψάχνετε τον επικοινωνιακό τρόπο για να το ανακοινώσει ο περιφερειάρχης; Αν είναι δυνατόν! 
      Έγινε ερώτηση από τον Βουλευτή σας κ. Μπαντουβά, η οποία αναφέρεται σε αυτά. Δεν πιστεύετε ούτε αυτόν; Ο κ. Καφετζόπουλος πήρε τηλέφωνο σήμερα στη Διεύθυνση Τεχνικών Υπηρεσιών στο Ηράκλειο και ενημερώθηκε. Σας έχει ενημερώσει η Υπηρεσία σας για τις οφειλές και μπορείτε να μας τα πείτε. Δεν εμπιστεύεστε ούτε την Υπηρεσία της Διεύθυνσης Προγραμματισμού του Υπουργείου Παιδείας; Η περιφέρεια ενημερώθηκε από τη νομαρχία σήμερα. Γνωρίζει και σας ενημέρωσε. 
      Νομίζω ότι αυτή η καθυστέρηση και αυτή η υπεκφυγή στο να πείτε πόσα χρήματα θα δώσετε άμεσα, ούτως ώστε να καλύψετε το έλλειμμα το οποίο υπάρχει και για το 2004 και για το 2005 για τη σχολική στέγη στο Ηράκλειο, δεν αρμόζει στην περίσταση. Καθυστερεί άνευ λόγου η ολοκλήρωση του σχολείου. Ολοκληρώστε το σχολείο να σας καλέσουμε να το εγκαινιάσετε. Επειδή είμαι και νομαρχιακός σύμβουλος, γι’ αυτό λέω ότι θα σας καλέσουμε από τη νομαρχία. Αλλά δεν υπάρχει κανένας λόγος να γίνονται συσκέψεις επί συσκέψεων. Η υπογραφή λείπει, κύριε Υπουργέ. Μην υποβαθμίζετε και το Κοινοβούλιο και τον κοινοβουλευτικό έλεγχο. Προχωρήστε και θα σας χειροκροτήσουμε σε αυτό. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κύριος Υπουργός. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, αν έδωσα τα στοιχεία, για τα οποία βλέπω ότι συμφωνούμε και δεν τα αμφισβητεί ο συνάδελφος, ήταν γιατί οι υπόλοιποι συνάδελφοί του προχθές το αμφισβήτησαν. 
      Δεύτερον, δεν είπα για την περίοδο από το 1998 μέχρι σήμερα που υπεστήριξα προχθές ότι ευνοήθηκε ο Νομός Ηρακλείου, δηλαδή πήρε ποσά αντίστοιχα όχι απλώς των αναγκών του, αλλά ενός άνετου προγραμματισμού υπέρ της στέγης. Υπεστήριξα προχθές και το υποστηρίζω και σήμερα και δεν είμαι διαφορετικός σε αυτά που λέω, κύριε συνάδελφε, ότι και εμείς θέλουμε ευνοημένο το Ηράκλειο, γιατί αναγνωρίζουμε ποιο είναι το πρόβλημα της στέγης στο νομό. Απλώς έδωσα τα στοιχεία για να δείτε που είχαμε εμείς το Νομό Ηρακλείου και πού τον είχε το ΠΑΣΟΚ τα τέσσερα πρώτα χρόνια των κυβερνήσεων Σημίτη. 
      Επίσης, θα ήθελα να καταλάβετε ότι εσείς βλέπετε το νομό σας μόνο. Το Υπουργείο Παιδείας και η Κυβέρνηση πρέπει να βλέπει συμμετρικά, κύριε συνάδελφε, τις ανάγκες όλων των νομών. Δεν κάναμε για λόγους επικοινωνιακούς το ραντεβού της 3ης Φεβρουαρίου, αλλά το κάναμε μόνο και μόνο για να καταλάβει και το Υπουργείο πώς πήγαμε σε υπερτιμολογήσεις πιθανώς ή σε αυξήσεις του κόστους των έργων και από την άλλη πλευρά να δούμε πώς ο συγκεκριμένος εργολάβος, εφόσον πάρει το 1.000.000 που λέει ότι του οφείλουμε, θα δεσμευθεί μέσα σε δύο μήνες, ώστε αποπληρουμένων και των υπολοίπων ποσών να ολοκληρώσει το σχολείο για να παραδοθεί και να το εγκαινιάσουμε. Είναι βέβαιο ότι η Κυβέρνηση Καραμανλή θα εγκαινιάσει αυτό το σχολείο και είναι βέβαιο ότι η επιθυμία μας είναι να δώσουμε το σχολείο αυτό στη νεολαία του Νομού Ηρακλείου μόνο και μόνο γιατί της αναλογεί και της πρέπει.
      Έτσι, λοιπόν, δεν υπάρχει επί της ουσίας καμία διαφωνία. Το θέμα είναι ότι πρέπει να καταλάβετε ότι από τον προϋπολογισμό του 2004 δώσαμε εκείνο το μερίδιο που σας αναλογεί και είναι πρώτο τη τάξει από πλευράς ύψους με βάση το γενικό προϋπολογισμό που εσείς είχατε καταρτίσει. Δεν είναι δυνατόν σε αυτήν τη συζήτηση να εμφανίζεστε ότι επιτιμάτε εμάς επειδή τάχα δεν δώσαμε εκείνα που σας αναλογούσαν, αφού εσείς φτιάξατε την πίτα και μας την παραδώσατε πολύ μικρή. 
      Σας ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Επόμενη είναι η με αριθμό 581/18-1-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Υγείας και Κοινωνικής Αλληλεγγύης, σχετικά με την αποκατάσταση των ζημιών που υπέστη από πυρκαγιά η Θεραπευτική Κοινότητα «Έξοδος» στη Λάρισα, κλπ. 
      Αναλυτικότερα η ερώτηση του κυρίου συναδέλφου έχει ως εξής: 
      «Τεράστιες καταστροφές προξένησε η πυρκαγιά που ξέσπασε στις 11-1-2005, από άγνωστη μέχρι σήμερα αιτία, στη Θεραπευτική Κοινότητα «Έξοδος» που βρίσκεται στην περιοχή της παλιάς Παιδόπολης στη Λάρισα. Σύμφωνα με τις πρώτες εκτιμήσεις, οι ζημιές ξεπερνούν τις 300.000 ευρώ καθώς επεκτείνονται σε ένα χώρο πάνω από πεντακόσια τ.μ. και συμπεριλαμβάνουν την τραπεζαρία, το σαλόνι, και το καθιστικό.
      Στην κοινότητα υπάρχουν πενήντα μέλη και δέκα άτομα προσωπικό που κυριολεκτικά, έμειναν στο δρόμο.
      Ερωτάται ο κύριος Υπουργός τι μέτρα προτίθεται να πάρει για την άμεση εύρεση στέγης και προστασίας των ατόμων που ήταν στην Κοινότητα, αλλά και για την άμεση χρηματοδότηση και αποκατάσταση των ζημιών ώστε η Θεραπευτική Κοινότητα να συνεχίσει να προσφέρει το κοινωνικό της έργο;»
      Το λόγο έχει ο Υφυπουργός Υγείας και Κοινωνικής Αλληλεγγύης κ. Γιαννόπουλος.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε.
      Κύριοι συνάδελφοι, είναι γεγονός ότι αυτή η πυρκαγιά στο Θεραπευτήριο «Έξοδος» στη Λάρισα στις 10 του μηνός προξένησε μία σοβαρή καταστροφή. Η φωτιά ξεκίνησε από τη στέγη και επεκτάθηκε, με αποτέλεσμα να καταρρεύσει η στέγη και να καταστραφεί όλος ο εξοπλισμός που διέθετε όλος αυτός ο χώρος για την εκπαίδευση και τις συγκεντρώσεις που κάνουν οι μαθητευόμενοι.
      Πραγματικά υπήρξε ένα πρόβλημα όσον αφορά το θέμα της έγκαιρης κατάσβεσης και αυτό συνετέλεσε ώστε η πυρκαγιά να καταστρέψει τη στέγη και, παράλληλα, τον κύριο όγκο αυτού του σχηματισμού με τα αποτελέσματα τα οποία αναφέρθηκαν. Το πόρισμα της πυροσβεστικής έκθεσης αναφέρει ότι η αιτία βρίσκεται στην καπνοδόχο, η οποία φαίνεται ότι βρισκόταν σε επαφή με κάποια ξύλινα κομμάτια της στέγης, καίτοι είχε ανακαινιστεί. Αυτό συνετέλεσε στο να έχουμε αυτήν την πυρκαγιά με τα γνωστά αποτελέσματα.
      Δέκα άτομα προσωπικό και πενήντα άτομα που ήταν και παρακολουθούσαν το πρόγραμμα έτυχαν της έγκαιρης στέγασης στη Ραψάνη σε ένα κτήριο της Εθνικής Τραπέζης. Τώρα βέβαια έχουν επανέλθει πάλι στο κτήριο, στο Θεραπευτήριο «Έξοδος», εκεί που υπάρχει αυτό το στεγνό πρόγραμμα, και γίνονται όλες οι προσπάθειες, ώστε πολύ σύντομα να αποκατασταθούν αυτές οι βλάβες που συνέβησαν σε όλο τον κτηριακό αυτό σχηματισμό, προκειμένου να υπάρχει η απρόσκοπτη συνέχιση του προγράμματος.
      Βεβαίως η δαπάνη όλης αυτής της ιστορίας ανέρχεται γύρω στα 700.000 ευρώ βάσει μιας εκτίμησης που υπάρχει από την τεχνική υπηρεσία του ΚΕΘΕΑ, διότι δεν είναι μόνο η αποκατάσταση της στέγης και τα λειτουργικά έξοδα από τον εξοπλισμό που καταστράφηκε, αλλά λόγω της πυρκαγιάς πρέπει να γίνει και μία θωράκιση του κτηρίου, διότι αλλάζουν πλέον οι συντελεστές όσον αφορά τα στατικά δεδομένα. Κατ’ αυτόν τον τρόπο, λοιπόν, επιβαρύνεται το κόστος όσον αφορά την αποκατάσταση της ζημιάς.
      Άρα, λοιπόν, αυτός ο χώρος ο οποίος περιελάμβανε το σαλόνι, όπου βρισκόντουσαν για τις συνεντεύξεις που δινόντουσαν και για άλλες γενικότερες λειτουργίες, ναι μεν προξένησαν σοβαρές βλάβες στην εν γένει λειτουργία του στεγνού αυτού προγράμματος, αλλά αυτήν την στιγμή λειτουργεί σε αυτό το επίπεδο που σας σχολίασα.
      Στη δευτερολογία μου θα σας πω ακριβώς τι πρόκειται να γίνει. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο ερωτών Βουλευτής.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Αμέσως μετά την πυρκαγιά, επισκέφθηκα τη Θεραπευτική Κοινότητα «Έξοδος» και διαπίστωσα και εγώ τη μεγάλη καταστροφή και την έκταση που πήρε η πυρκαγιά στα κτίρια. 
      Πάνω από 500 τ.μ. καταστράφηκαν ολοσχερώς και είναι χώροι όπως η κουζίνα, το σαλόνι, οι βιβλιοθήκες, οι τραπεζαρίες, ο χώρος εργασίας και συνεύρεσης των παιδιών. 
      Διαπίστωσα, όμως, στην επίσκεψή μου εκεί ότι, πραγματικά, φιλοξενούνται πενήντα παιδιά, υπάρχουν δέκα άτομα προσωπικό και οι καθηγητές τους. Βέβαια, κατ’ αρχάς πρέπει να πούμε ότι το σημαντικότερο είναι που δεν έπαθε κανένας τίποτα, δεν είχαμε δηλαδή καμία ανθρώπινη απώλεια. 
      Δεύτερον, πρέπει να πούμε ότι οι καταστροφές είναι εκτεταμένες και πρέπει άμεσα να αποκατασταθούν. 
      Τρίτον, οι υπεύθυνοι της Κοινότητας μαζί με το σύνολο των παιδιών άρχισαν αμέσως να εργάζονται για την αποκατάσταση της Κοινότητας, γιατί την θεωρούν σπίτι τους. Άρχισαν, δηλαδή, να κόβουν τα καμένα δοκάρια, τη στέγη, να μαζεύουν τα κεραμίδια, τα αποκαΐδια και ό,τι απέμεινε από την κατεστραμμένη Κοινότητα. 
      Βέβαια, πρέπει να σημειώσουμε πως φαίνεται η συλλογική δουλειά όλων αυτών στην Κοινότητα να αποκαταστήσουν αυτόν το χώρο, γιατί τον θεωρούν σπίτι τους. Φαίνεται, επίσης, η δυνατότητα να κάνουν κάποιες δουλειές. Όμως, δεν μπορούν ούτε να κάνουν τη στέγη, ούτε να αγοράσουν τα υλικά της στέγης, ούτε να κάνουν τις ηλεκτρικές εγκαταστάσεις, ούτε να αγοράσουν ψυγεία, κουζίνες τηλεοράσεις, να ξαναφτιάξουν τις βιβλιοθήκες, τα βιβλία, το χώρο με τις τραπεζαρίες και τις καρέκλες και όλα όσα καταστράφηκαν. Τα πλυντήρια, τα πιάτα και το υλικό της κουζίνας χρειάζονται χρήματα. 
      Πρέπει, επίσης, να σας πω ότι φιλοξενήθηκαν στον ξενώνα των εργαζομένων της Εθνικής Τράπεζας στην Ραψάνη, όμως τώρα έχουν ξαναγυρίσει. Και έχουν ξαναγυρίσει, γιατί θέλουν και οι ίδιοι να βρίσκονται εκεί, να δουλέψουν και να προσφέρουν, για να αποκαταστήσουν. Το Υπουργείο και η Κυβέρνηση πρέπει να χρηματοδοτήσει όλες αυτές τις εργασίες, αλλά και την αγορά του εξοπλισμού, των υλικών, για να γίνουν αυτά άμεσα. Να μη γκρεμιστεί μέσα τους αυτή η αισιοδοξία, η συλλογικότητα, η θέληση να το ξαναφτιάξουν από καθυστερήσεις και γραφειοκρατίες. Θα είναι ουσιαστική η συμβολή του Υπουργείου και της Κυβέρνησης, αν άμεσα αρχίσουν οι εργασίες, αν χρηματοδοτηθεί αυτό το πρόγραμμα της αποκατάστασης, γιατί και τα ίδια τα παιδιά θα νιώσουν ότι ξαναγίνεται αυτός ο χώρος στον οποίο ζουν. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είναι γεγονός, κύριοι συνάδελφοι, ότι τα παιδιά αυτά βρίσκονται σε αυτήν την δύσκολη συναισθηματική φόρτιση. Αυτό το σοκ το οποίο υπέστησαν, βλέποντας να καίγεται όχι η ελπίδα τους, αλλά ο χώρος στον οποίο είχαν στηρίξει τις ελπίδες τους για την πραγματική έξοδο από τα εξαρτησιογόνα, απετέλεσε και ένα στοιχείο με το οποίο  –το είπατε και εσείς- προσπάθησαν μέσα από την καταστροφή να ξαναφέρουν τη ζωή σε αυτήν την ελπίδα που είχαν επενδύσει. Να, λοιπόν, γιατί πολύ γρήγορα από τη Ραψάνη ξαναγύρισαν πάλι πίσω, για να στηρίξουν το πρόγραμμά τους, για να συνεχίσουν τις προσπάθειες που καθημερινά καταβάλλουν και μέσα από αυτήν τη διαδικασία του να ξαναστήσουν το σπίτι τους. 
      Πραγματικά, βλέπει κανείς το μεγαλείο σε αυτά τα παιδιά, σε αυτά τα στεγνά προγράμματα, με τα οποία τους δίνεται η δυνατότητα να φύγουν από το αδιέξοδο αυτό που βρέθηκαν σε οποιεσδήποτε συνθήκες. Η πολιτεία είναι κοντά. Εμείς στηρίζουμε όλες αυτές τις προσπάθειες και, βέβαια, χωρίς χρηματική ενίσχυση δεν είναι δυνατόν να αποκατασταθεί η σημαντική αυτή ζημιά, ιδιαίτερα του κεντρικού χώρου αυτού του σχηματισμού. Γι’ αυτό και οι τεχνικές υπηρεσίες του Υπουργείου και η νομαρχία, με τη χρηματοδότηση που έχουμε εξασφαλισμένη, σύντομα θα κάνουν την αποκατάσταση, ώστε να μπορέσουν τα παιδιά να συνεχίσουν απρόσκοπτα αυτές τις συναντήσεις που έχουν, οι καθηγητές και οι εκπαιδευτές να συνεχίσουν τις εργασίες που προβλέπονται σύμφωνα με το πρόγραμμα, να καταλάβουν και να νιώσουν ότι, πράγματι, η πολιτεία είναι αρωγός σε αυτήν την προσωπική προσπάθεια, για να συνεχίσουν το έργο τους και να φύγουν από το αδιέξοδο που έχουν βρεθεί.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Εισερχόμαστε στη συζήτηση της με αριθμό 577/18-1-2005 επίκαιρης ερώτησης του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Πολιτισμού, σχετικά με την έκθεση αυτοκινήτων της BMW στο ναό του Ποσειδώνα στο Σούνιο κλπ..
      Η επίκαιρη ερώτηση του κυρίου συναδέλφου έχει ως εξής:
      «Στον προαύλιο χώρο του ναού του Ποσειδώνα στο Σούνιο θα εκτίθενται για ένα μήνα τα νέα μοντέλα της αυτοκινητοβιομηχανίας BMW με την έγκριση του Κεντρικού Αρχαιολογικού Συμβουλίου. Η εταιρεία σε αντάλλαγμα θα πληρώσει 50.000 ευρώ για αγορά εισιτηρίων που θα δοθούν στους επισκέπτες της έκθεσης για είσοδο και ξενάγηση στον αρχαιολογικό χώρο.
      Αξιοσημείωτο είναι πως η απόφαση του Κεντρικού Αρχαιολογικού Συμβουλίου για την παραχώρηση του αρχαιολογικού χώρου ελήφθη με οριακή πλειοψηφία, αφού τα μέλη του διχάστηκαν –ψήφισαν υπέρ οκτώ και κατά οκτώ- και χρειάστηκε η διπλή ψήφος του Προέδρου, ο οποίος είναι και Γενικός Γραμματέας του Υπουργείου Πολιτισμού κ. Χρήστου Ζαχόπουλου.
      Πολλοί αρχαιολόγοι με δηλώσεις τους στον ημερήσιο τύπο, ετόνισαν ότι ο αρχαιολογικός χώρος του Σουνίου που είναι μνημείο της παγκόσμιας πολιτιστικής κληρονομιάς με μεγάλη παιδευτική αξία, εμπορευματοποιείται και απαξιώνεται. Επίσης, με την απόφαση αυτή ως πρόσχημα, οποιοσδήποτε θα μπορεί να αιτείται με τη δικαιολογία της ίσης μεταχείρισης, να χρησιμοποιεί τους αρχαιολογικούς χώρους της χώρας μας για διάφορες «πολιτιστικές εκδηλώσεις» που αντί να αναδεικνύουν θα αμαυρώνουν την ιστορική μνήμη.
      Κατόπιν των ανωτέρω, ερωτάται ο κύριος Υπουργός:
      1. Δεν θα ήταν σκόπιμο για μια τόσο σοβαρή απόφαση να μην επιδειχθεί τόση σπουδή, όταν μάλιστα υπάρχει ισοψηφία στο Κεντρικό Αρχαιολογικό Συμβούλιο, αλλά να αναβληθεί η συνεδρίαση για πληρέστερη εξέταση του θέματος;
      2.Είναι στην πρόθεση του Υπουργείου Πολιτισμού να εισαγάγει νέα ήθη και ανάδειξη της πολιτιστικής μας κληρονομιάς, συνδέοντας τα μοναδικά μνημεία της χώρας μας με την εμπορική διαφήμιση; Πιστεύει πως αυτός είναι ο καλύτερος τρόπος για την προστασία και ανάδειξη των μνημείων;»
      Ο Υφυπουργός κ. Τατούλης έχει το λόγο.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, είναι γνωστή η ευαισθησία του κυρίου συναδέλφου πάνω σε προβλήματα που σχετίζονται με την προστασία της πολιτιστικής κληρονομιάς. Θα ήθελα όμως ξεκάθαρα να απαντήσω λέγοντας ότι ναι, είναι κοινή η αγωνία όλων των συναδέλφων Βουλευτών όλων των πολιτικών κομμάτων για τα θέματα προστασίας της πολιτιστικής κληρονομιάς. Υπάρχει, βέβαια, μια βασική διαφωνία. Άλλως βλέπετε την προβολή εσείς, κύριε συνάδελφε και εντελώς διαφορετικά τη βλέπουμε εμείς.
      Εμείς θεωρούμε ότι η πολιτιστική μας κληρονομιά αποτελεί ένα σημαντικό στοιχείο για να μπει σε μια λογική που θα στηρίξει την αναπτυξιακή προοπτική της ίδιας της κοινωνίας. Και εδώ υπάρχει διαφορετική προσέγγιση. Γι’ αυτό νομίζω ότι το πρόβλημα δεν είναι η διαδικασία που ακολουθήθηκε ή η ισορροπία των ναι ή των όχι μέσα στο Κεντρικό Αρχαιολογικό Συμβούλιο. Και θα ήθελα και εδώ ξεκάθαρα να τοποθετηθώ.
      Το Κεντρικό Αρχαιολογικό Συμβούλιο τοποθετήθηκε επί της ουσίας της προστασίας της πολιτιστικής κληρονομιάς. Είναι πολιτική μας θέση, είναι πολιτική μας απόφαση εφόσον προστατεύονται τα μνημεία να γίνεται η χρήση του περιβάλλοντος χώρου προς τη λογική την οποία, προηγούμενα, σας ανέφερα. Γι’ αυτό και σας λέω ότι ναι, το Κεντρικό Αρχαιολογικό Συμβούλιο αποφάσισε για τα μέτρα προστασίας ώστε να μην επηρεαστεί το μνημείο, το τόσο σπουδαίο μνημείο.
      Από κει και πέρα, βέβαια, είναι πάρα πολύ σημαντική για τη χώρα μας αυτή η εκδήλωση της συγκεκριμένης εταιρείας. Έχει να κάνει με σημείο αναφοράς την επίσκεψη στη χώρα μας τεσσεράμισι χιλιάδων στελεχών στο δίκτυο πωλήσεων της εν λόγω εταιρείας απ’ όλο τον κόσμο. Αυτό μας δίνει τη μεγαλύτερη προβολή για το μνημείο, τη μεγαλύτερη προβολή για τη χώρα μας. 
      Εμείς κύριε συνάδελφε, είμαστε ξεκάθαροι. Θα αξιοποιήσουμε όλες αυτές τις ευκαιρίες προς όφελος των ίδιων των πολιτών.
      Νομίζω ότι είναι άδικο να λέτε ότι αιφνιδιαστήκαμε και ότι εισαγάγουμε καινούργια ήθη και έθιμα. Ούτε αιφνιδιαστήκαμε ούτε καινούργια ήθη και έθιμα ξαναπροβάλλουμε. Άλλωστε όπως γνωρίζετε πάρα πολύ καλά και στο παρελθόν επί της προηγούμενης κυβέρνησης υπήρξαν ανάλογες συμπεριφορές. 
      Εμείς όμως είμαστε ξεκάθαροι στην πολιτική που θέλουμε να ακολουθήσουμε. Προστατεύουμε με όλους τους όρους και με όλες τις αρχές την πολιτιστική μας κληρονομιά, αλλά θεωρούμε ότι η πολιτιστική μας κληρονομιά είναι ένα σημαντικό όπλο για να δώσει μια νέα αναπτυξιακή διάσταση προς όφελος των πολιτών της χώρας μας.
      ΠΡΟΕΔΡΕΥΩΝ (Γεώργιος Σούρλας): Ο ερωτών Βουλευτής κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, πρέπει να πω ότι εγώ δεν μονοπωλώ την ευαισθησία και πιστεύω ότι όλοι έχουμε την ίδια ευαισθησία σε αυτόν τον τόπο γι’ αυτά τα παγκόσμια πολιτιστικά μνημεία.
      Με εκπλήσσετε όμως με την απάντησή σας. Διότι πρέπει να ξέρουμε ότι αυτοί οι ναοί, η Ακρόπολη, το Σούνιο, οι Δελφοί, η Ολυμπία, το Ιερό της Δήμητρας στην Ελευσίνα δεν είναι μόνο μνημεία, ήσαν χώροι ιεροί, τα άγια των αγίων, συνδέονταν, αν θέλετε, με τους θεούς των αρχαίων. Και εκεί, για να προσεγγίσεις αυτούς τους χώρους, έπρεπε να καθαρθείς προηγουμένως. «Εκάς οι βέβηλοι» έλεγαν, κύριε Υπουργέ.
      Εμείς τι κάνουμε τώρα; Έτσι όπως απαντήσατε, είναι σαν να λέμε ότι εμείς θα αξιοποιήσουμε όλες τις δυνατότητες και όλες τις ευκαιρίες. Και μου λέτε ότι δεν εισάγετε καινούργια ήθη. Δηλαδή αύριο το πρωί θα έρθει η Μερσεντές στην Ακρόπολη, κύριε Υπουργέ. Θα το δεχθείτε και αυτό. Μεθαύριο θα είναι η Άλφα Ρομέο στα Μετέωρα ή στο Άγιο Όρος. Επίσης θα αξιοποιήσετε αυτή την ευκαιρία. Εγώ απορώ πού θα φτάσουμε.
      Εγώ δεν περίμενα να ακούσω μια τέτοια απάντηση, κύριε Υπουργέ. Καμαρώνουμε γι’ αυτήν την πολιτιστική κληρονομιά. Είναι ό,τι πιο πολύτιμο έχουμε όχι μόνο εμείς, αλλά και ολόκληρη η ανθρωπότητα. Και αυτό το μεταχειριζόμαστε σαν να είναι ένα εμπορικό προϊόν, επειδή θα επισκεφθούν οι αντιπρόσωποι, οι πράκτορες που θα διαφημίσουν την BMW. Χαίρω πολύ. Να έρθουν και με το καλό, να τους καλοδεχθούμε. Όμως δεν θα το κάνουμε χώρο διαφήμισης, κύριε Υπουργέ. Αυτό πηγαίνει πάρα πολύ μακριά. Υποβαθμίζει το δικό μας πολιτισμό. Φοβάμαι ότι είναι μια πολύ κακή αρχή, η οποία θα μας οδηγήσει σε πολλές σκόλιες ατραπούς.
      Εγώ θα ήθελα, όπως λέει και ο κύριος Πρωθυπουργός, που είναι και Υπουργός Πολιτισμού, όλα τα θέματα να τα προσεγγίζουμε σύμφωνα με το σλόγκαν -που είναι δικό σας- «σεμνά και ταπεινά», με μια τέτοια σεμνότητα και μια τέτοια ταπεινότητα να προσεγγίζουμε ό,τι έχουμε πιο ιερό και όσιο κα εμείς και όλη η ανθρωπότητα.
      Φοβούμαι ότι εδώ υπάρχει ένα σοβαρό λάθος. Δεν ξέρω το Κεντρικό Αρχαιολογικό Συμβούλιο πώς αντιμετώπισε το πρόβλημα, ξέρω όμως ότι πολλές φορές έχει πάρει αποφάσεις, οι οποίες έχουν αποδειχθεί στο τέλος λανθασμένες. Και δεν θα ξεχάσω ποτέ –και σας το έχω ξαναπεί κι εσάς- το μεγάλο αρχαιολόγο Ιωάννη Τραυλό, ο οποίος έλεγε: δεν μπορώ να κοιμηθώ τα βράδια, όταν σκέφτομαι ότι έβαλα κι εγώ την υπογραφή μου να καταστραφεί το Ενετικό Κάστρο στην Ελευσίνα, για να γίνει τσιμέντο και οι πέτρες να μεταφερθούν και να γίνει κάπου αλλού το Κάστρο, γιατί έτσι θα είχαμε επίσης ανάπτυξη. Η οποία ανάπτυξη μας οδήγησε σε μια μεγάλη τρύπα, σε ένα μεγάλο λαγούμι εκεί και κάτι αντίστοιχο και σε άλλες περιοχές.
      Φοβάμαι ότι θα έπρεπε να είμαστε πιο σεμνοί, πιο ταπεινοί, πιο μετρημένοι. Εγώ αυτό το «εκάς οι βέβηλοι» θέλω να το επαναλάβω για άλλη μια φορά και μέσα απ’ αυτόν το χώρο, κύριε Υπουργέ. Πρέπει να προστατεύσουμε τα όσια και ιερά μας. Και φοβάμαι ότι εδώ είστε σε πολύ λάθος δρόμο και αυτό θα σας το χρεώσει η Ιστορία και να είστε σίγουρος.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Τατούλης έχει το λόγο.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Σεμνά και ταπεινά, κύριε συνάδελφε, όλοι «κεκαθαρμένοι» είμαστε σε αυτόν τον τόπο.
      Θα ήθελα πάλι να επαναλάβω ότι αυτό που προέχει από οποιαδήποτε απόφασή μας είναι μια σταθερή πολιτική για την προστασία των μνημείων και αυτό το έχουμε αποδείξει όλο αυτό το διάστημα.
      Το Κεντρικό Αρχαιολογικό Συμβούλιο πήρε μία απόφαση. Και είπε για τρεις βασικές αρχές, με τις οποίες, ουσιαστικά, υπερασπίζεται την πολιτιστική μας κληρονομιά. Πρώτα και κύρια είπε ότι εντός του περιφραγμένου χώρου του μνημείου δεν θα υπάρξει απολύτως τίποτα, ούτε θα γίνει έκθεση της εν λόγω εταιρείας, ούτε θα υπάρξει καν το σήμα. Το δεύτερο στοιχείο-μέτρο που πήρε, είναι ότι απαγορεύει την οποιαδήποτε διαφημιστική ή μουσική καμπάνια. Και σαν τρίτο στοιχείο έβαλε ακριβώς και την οικονομική παράμετρο αυτού του γεγονότος.
      Εγώ εκείνο που θέλω να πω ξεκάθαρα είναι ότι με αυτήν την ενέργεια, με αυτήν την εκδήλωση δεν κινδυνεύει το μνημείο. Γι’ αυτό, κύριε συνάδελφε, μπορώ να σας βεβαιώσω.
      Από την άλλη μεριά θα ήθελα να επαναλάβω ότι εμείς θεωρούμε πως εκεί όπου είναι δεδομένη η προστασία της πολιτιστικής μας κληρονομιάς μπορεί να συμβούν γεγονότα, μπορεί να γίνουν γεγονότα που θα έχουν ως άμεσο στόχο την επιπλέον προβολή της πολιτιστικής μας κληρονομιάς και να κινηθεί η σύγχρονη κοινωνία μας μέσα στην αναπτυξιακή της λογική. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στις επίκαιρες ερωτήσεις δευτέρου κύκλου.
      Η πρώτη με αριθμό 564/17.1.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Μαγκριώτη προς τον Υπουργό Εθνική Άμυνας, σχετικά με τη λειτουργία της Ελληνικής Βιομηχανίας Όπλων κλπ., διαγράφεται λόγω κωλύματος του κυρίου Υπουργού. 
      Τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτηρίου της Βουλής τριάντα οκτώ άτομα από το Σύλλογο Μέριμνας Ποντίων Δράμας.
      Η Βουλή τους καλωσορίζει και τους εύχεται Καλή Χρονιά. 
      (Χειροκροτήματα από όλες τις πτέρυγες της Βουλής)
      Τους ενημερώνουμε ότι παρακολουθούν τη συνεδρίαση κοινοβουλευτικού ελέγχου, όπου συνήθως υπάρχουν οι ελέγχοντες την Κυβέρνηση Βουλευτές και οι ερωτώμενοι Υπουργοί. 
      Εισερχόμαστε στη δεύτερη με αριθμό 582/18.1.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τον Υπουργό Τουριστικής Ανάπτυξης, σχετικά με την επίλυση προβλημάτων της Σχολής Τουριστικών Επαγγελμάτων Αναβύσου.
      Η επίκαιρη ερώτηση του κ. Πατσιλινάκου έχει ως εξής:
      «Πολλά προβλήματα αντιμετωπίζουν οι σπουδαστές της Σχολής Τουριστικών Επαγγελμάτων Αναβύσσου.
      Τα κτήρια της σχολής είναι σε απαράδεκτη κατάσταση. Παρά τις υποσχέσεις ότι θα ανακαινιζόταν πριν τους Ολυμπιακούς Αγώνες μέχρι σήμερα δεν έγινε τίποτα. Αντίθετα υποχρεώνονται οι μαθητές που μένουν στο οικοτροφείο της σχολής να πληρώνουν 30 έως 60 ευρώ ο καθένας για την ανακαίνιση του δωματίου του. Αν και υπάρχουν κενά δωμάτια στο οικοτροφείο δεν τα παραχωρούν σε σπουδαστές της σχολής παρ’ ότι η πλειοψηφία των σπουδαστών είναι από επαρχία και παιδιά φτωχών, πολύτεκνων οικογενειών.
      Πολλά προβλήματα υπάρχουν στην υλικοτεχνική υποδομή. Οι συνθήκες διδασκαλίας σε καμιά περίπτωση δεν πληρούν τις αναγκαίες προϋποθέσεις και τις απαραίτητες συνθήκες υγιεινής.
      Οι σπουδαστές και οι οικογένειές τους καλούνται να βάλουν βαθιά το χέρι στην τσέπη προκειμένου να καλύψουν τα έξοδα φοίτησης στη σχολή. Εκτός όλων των άλλων πληρώνουν για την αγορά των βιβλίων αλλά και για την αγορά των στολών και του κοστουμιού που είναι υποχρεωμένοι να φορούν. Επιπρόσθετα όσοι σπουδαστές δεν μένουν στο οικοτροφείο είναι αναγκασμένοι να πληρώνουν κάθε μέρα το λιγότερα 3,5 ευρώ μόνο για εισιτήρια ενώ θα έπρεπε να μετακινούνται δωρεάν.
      Η ευθύνη για την κατάσταση που επικρατεί στη Σχολή Τουριστικών Επαγγελμάτων Αναβύσσου βαραίνει τις μέχρι τώρα κυβερνήσεις του ΠΑΣΟΚ και της Νέας Δημοκρατίας, που με την πολιτική τους ενισχύουν πλουσιοπάροχα με δημόσιο χρήμα και άλλα προνόμια τους επιχειρηματίες και τους μεγαλοξενοδόχους αλλά όταν πρόκειται για την παιδεία και την εξασφάλιση δωρεάν και σωστής μόρφωσης τότε ο κρατικός προϋπολογισμός αδυνατεί να τα καλύψει.
      Μετά τα παραπάνω ερωτάται ο κύριος Υπουργός τι συγκεκριμένα μέτρα προτίθεται να πάρει η Κυβέρνηση για τη λύση των προβλημάτων της Σχολής Τουριστικών Επαγγελμάτων Αναβύσσου;».
      Ο Υφυπουργός Τουριστικής Ανάπτυξης κ. Λιάσκος, έχει το λόγο.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Συμμερίζομαι την ευαισθησία του κυρίου συναδέλφου, οφείλω όμως να αναφέρω τα εξής. Το κτήριο της Σχολής Αναβύσσου είναι ευπρεπέστατο και η διατήρηση και η συντήρησή του είναι σε πολύ καλή κατάσταση, είναι θα έλεγα σε καλύτερη κατάσταση από πολλά άλλα δημόσια σχολεία της χώρας. Πρέπει να ξέρετε ότι το 2003 έγινε ανακαίνιση δωματίων, ψευδοροφών, διαδρόμων, φωτισμών, καθώς και ελαιοχρωματισμός εξωτερικής όψεως του κτηρίου για τις ανάγκες του Οργανισμού «ΑΘΗΝΑ 2004» που η τότε κυβέρνηση μέσω της ΕΤΑ είχε παραχωρήσει  προς χρήση του. 
      Οι τριάντα οκτώ εσωτερικοί μαθητές από τους εκατόν εβδομήντα για το σχολικό έτος 2003-2004 πράγματι κατέβαλαν 30 ευρώ για ζημιές που έγιναν σε κοινόχρηστους χώρους πέραν της φυσιολογικής φθοράς και πέντε από τους τριάντα οκτώ κατέβαλαν επιπρόσθετα 30 ευρώ λόγω των ζημιών που οι ίδιοι έκαναν στα δωμάτιά τους με απόφαση της τότε αναπληρώτριας διευθύντριας κ. Καρασαβίδου. Αυτοί οι μαθητές όμως αποτελούν ένα ελάχιστο ποσοστό επί του συνόλου των φοιτητών, αφού ο συνολικός αριθμός φθάνει περίπου τους τριακόσιους, τριακόσιους δέκα. Και επομένως οι μαθητές υποχρεώθηκαν να πληρώσουν για την ανακαίνιση των δωματίων τους και, βέβαια, όχι όπως αναφέρεται ότι ανακαίνισαν τα δωμάτιά τους, αλλά γιατί έκαναν κάποιες ζημιές.
      Γι’ αυτόν το λόγο δηλαδή η τότε διευθύντρια τους έβαλε να πληρώσουν. Εδώ πρέπει, όμως, να σας αναφέρω ότι η νέα διεύθυνση ανακάλεσε τον καταλογισμό των 30 ευρώ στους μαθητές και στη συνέχεια, πριν την έναρξη της νέας σχολικής περιόδου προέβη σε πολλές επισκευές του κτιρίου όπως π.χ. πενήντα σπασμένες πόρτες, εισόδων δωματίων, αντικατάσταση κατεστραμμένων θυρών, επισκευή μικρότερων ζημιών, τζάμια κλπ., ψευδοροφές, φωτισμούς και πολλές άλλες σημαντικές ζημιές. Υπόψη ότι ξαναέφτιαξαν αυτές τις ζημιές τον Αύγουστο, τον Σεπτέμβριο και τον Οκτώβριο του 2004.
      Είναι, λοιπόν, ανακριβές ότι δεν παραχωρούνται δωμάτια στους σπουδαστές. Όλες οι αιτήσεις που υποβλήθηκαν για παραμονή στο οικοτροφείο έγιναν δεκτές και οι σπουδαστές πήραν δωμάτια και είναι οικότροφοι. 
      Η υλικοτεχνική υποδομή και οι συνθήκες διδασκαλίας τηρούν τις προβλεπόμενες προϋποθέσεις και πολύ περισσότερο τις συνθήκες υγιεινής. Δαπάνες βιβλίων καταβάλλουν μόνο οι μαθητές και οι μαθήτριες των ΙΕΚ όπως σε όλα τα ΙΕΚ της χώρας. Ενώ στα ΤΕΕ όλα τα βιβλία παρέχονται δωρεάν εκτός από ένα-δυο βιβλία ξένων γλωσσών. Οι στολές εξόδων και εργαστηρίων εδώ και χρόνια, είναι δαπάνες των μαθητών. Ανήκουν σ’ αυτούς, αλλά γίνεται και χρήση και εκτός σχολής.
      Τέλος, σε ό,τι αφορά τη μετακίνηση των σπουδαστών θα υπενθυμίσω ότι υπήρχε μέσο μεταφοράς δωρεάν των μαθητών, αλλά η δυνατότητα καταργήθηκε από την προηγούμενη διοίκηση. Βρισκόμαστε, όμως, σε επαφή για να ξαναδεί το συγκεκριμένο θέμα.
      Θα ήθελα να σας πω ακόμα ότι σε ό,τι αφορά το προηγούμενο καθεστώς εμείς παρεμβαίνουμε για να το αλλάξουμε. Θα τροποποιήσουμε τη νομοθεσία έτσι ώστε να επανέλθει από την ΕΤΑ που είχε παραχωρηθεί από την προηγούμενη κυβέρνηση ξανά στον Οργανισμό Τουριστικής Εκπαίδευσης. Γιατί αυτό είναι δική μας πρόθεση. Και τότε όμως, είχαμε αντιδράσει στη Βουλή, κύριοι συνάδελφοι και εμείς. 
      ΠΡΟΕΔΡΕΥΩΝ (Γεώργιος Σούρλας): Ο κ. Πατσιλινάκος έχει το λόγο.
      ΙΩΑΝΝΗΣ ΠΑΤΣΙΛΙΝΑΚΟΣ: Κύριε Υπουργέ, πιστεύω ότι δώσατε αρκετές απαντήσεις και πρέπει να προσπαθήσουμε σ’ αυτήν την κατεύθυνση. Η Παιδεία πράγματι και σ’ αυτόν τον τομέα έχει προβλήματα. Εγώ θα σας αναφέρω -για να το ελέγξετε- πως τα μαγειρεία και τα αποχωρητήρια δεν είναι σε άριστη κατάσταση υγειονομικά. Επίσης, στην αίθουσα επιδείξεων υπάρχουν ελλείψεις και μηχανημάτων επίδειξης και εργαλείων. Από τα τρία μηχανήματα θέρμανσης, λειτουργεί μόνον το ένα. 
      Δεν θα σταθώ, όμως, σ’ αυτά. Πιστεύω ότι πρέπει να δοθεί ιδιαίτερο βάρος στη μόρφωση των παιδιών αυτών, διότι και σεις πολλές φορές έχετε πει ότι στηρίζεστε σ’ αυτήν την τουριστική πολιτική που μπορεί να αναπτύξει ο τόπος και που χρειάζεται το κατάλληλο εκπαιδευμένο προσωπικό, έτσι ώστε να πάει μπροστά.
      Η μέχρι τώρα πολιτική, δείχνει ότι επιχορηγούμε δυστυχώς μεγάλες μονάδες. Στους Ολυμπιακούς Αγώνες πήραν κάποιοι ξενοδόχοι 3.000 ευρώ ανά δωμάτιο και είμαστε φειδωλοί σε μικρές παροχές σ’ αυτούς τους σπουδαστές.
      Ακόμα  θα ήθελα να προσθέσω δύο στοιχεία. Πρώτον, έχουμε το παγκόσμιο ρεκόρ τη χρονιά που κάναμε τους Ολυμπιακούς Αγώνες να υπάρχει  μείωση της τουριστικής μας κίνησης. Εγώ, δεν έχω ακούσει εξήγηση που να μπορεί να το δικαιολογεί αυτό.
      Και το δεύτερο, περιοχές με μεγάλη τουριστική κίνηση, δυστυχώς έχουν αύξηση του αναλφαβητισμού. Αυτό είναι κάτι που πρέπει να το λάβουμε υπόψη μας γιατί ουσιαστικά ο τουρισμός πρέπει να δώσει στον τόπο και όχι να αλώσει.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Κύριε συνάδελφε, πιστεύω ότι αδικείτε ένα ευπρεπές δημόσιο κτήριο. Βεβαίως οφείλω να πω ότι ο προϋπολογισμός του ΟΤΕΚ τα τελευταία χρόνια ήταν σημαντικά περιορισμένος. Και σύμφωνα με τον ν. 3105 από την προηγούμενη κυβέρνηση είχε περιέλθει η διαχείριση του κτιρίου στα ΕΤΑ, πράγμα για το οποίο εμείς είχαμε τότε διαφωνήσει. Και εγώ είχα ασκήσει στον κοινοβουλευτικό έλεγχο έντονα την αντίδρασή μου.
     Να σας πω, λοιπόν, πως, σε ό,τι αφορά τη διάσταση αυτή, εμείς πιστεύω ότι έχουμε καταδείξει ευθύς αμέσως δύο τρία πράγματα τα οποία είναι πολύ σημαντικά. Πρώτα από όλα στην εκπαίδευση δίνουμε ιδιαίτερη σημασία και -όπως σας είπα- ο Οργανισμός Τουριστικής Εκπαίδευσης προωθείται προς μια ενεργότερη και ουσιαστικότερη διδακτική συμμετοχή σε ό,τι αφορά τον τουρισμό. Τώρα βέβαια είναι μια εκτίμηση αν το κράτος επιδοτεί προσπάθεια επιχειρηματιών του τουρισμού. Εγώ πιστεύω ότι αυτή είναι η φιλοσοφία. Θα πρέπει να τονώνουμε και να ενισχύουμε τις επενδύσεις. 
     Τελειώνοντας, όμως, θέλω να τονίσω ότι είναι άδικο να υποβαθμίζεται η προσπάθεια του ΟΤΕΚ ως αξιόπιστου φορέα επαγγελματικής κατάρτισης. Θέλω να σας γνωρίσω –για να το ξέρετε- ότι με την 405/9.12.2004 απόφαση του Δοικητικού Συμβουλίου του ΟΤΕΚ προωθείται στα αρμόδια όργανα της πολιτείας σχετική νομοθετική ρύθμιση που θα αφορά στην εξ ολοκλήρου κατάργηση της παραγράφου 12 του άρθρου 39 του ν. 3105, που παραχωρεί το κτήριο στην ΕΤΑ.
      Το Υπουργείο επανεξετάζει όλες αυτές τις συμβάσεις που κληρονόμησε από την προηγούμενη διοίκηση της ΕΤΑ και βέβαια αυτό αφορά και τη συγκεκριμένη περίπτωση του κτιρίου Αναβύσσου, το οποίο επανέρχεται στον ΟΤΕΚ. Όμως, θα πρέπει να πούμε εδώ ότι και σε αυτήν την περίπτωση θα πρέπει να είναι προσεκτικοί οι μαθητές, γιατί -όπως είδατε- μέσα στον ίδιο χρόνο ξαναεπισκευάστηκε το κτήριο δύο φορές. Αυτό είναι κάτι που καταδεικνύει, αν θέλετε, και το δικό μας τρόπο διδαχής απέναντι στους νεότερους. 
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
     Θα συζητηθεί η υπ’ αριθμόν 41/20/9.12.2004 Επερώτηση των Βουλευτών του ΠΑΣΟΚ κυρίων Χρήστου Παπουτσή, Ιωάννη Διαμαντίδη, Γεώργιου Ανωμερίτη, Παναγιώτη Ρήγα, Ελπίδας Τσουρή, Κωνσταντίνου Καϊσερλή, Δημητρίου Βαρβαρίγου, Αγγελικής (Άντζελας) Γκερέκου, Ροδούλας Ζήση, Μιχαήλ Καρχιμάκη, Βασίλειου Κεγκέρογλου, Δημητρίου Λιντζέρη, Στυλιανού Ματζαπετάκη, Γρηγορίου Νιώτη, Εμμανουήλ Όθωνα, Αθανασίου Παπαγεωργίου, Ιωάννη Παρασκευά, Εμμανουήλ Σκουλάκη, Εμμανουήλ Στρατάκη, Ευαγγελίας Σχοιναράκη-Ηλιάκη, Εμμανουήλ Φραγκιαδουλάκη, Νικολάου Χριστοδουλάκη και Δημητρίου Ρέππα προς τον Υπουργό Εμπορικής Ναυτιλίας, σχετικά με την πολιτική της Κυβέρνησης στον τομέα των θαλασσίων ενδομεταφορών.
     Το λόγο έχει ο πρώτος επερωτών συνάδελφος κ. Διαμαντίδης.
     ΙΩΑΝΝΗΣ ΔΙΑΜΑΝΤΙΔΗΣ: Κυρίες και κύριοι συνάδελφοι, συζητάμε σήμερα στη Βουλή την Επερώτηση που κατέθεσε το ΠΑΣΟΚ για την ακτοπλοΐα, γιατί πιστεύουμε ότι η κατάσταση που επικρατεί στον τομέα αυτό είναι έκρυθμη, λόγω της πλήρους απραξίας του Υπουργείου Εμπορικής Ναυτιλίας, το οποίο δεν έχει συγκεκριμένη πολιτική στο μείζον αυτό θέμα που απασχολεί το σύνολο του νησιωτικού χώρου της πατρίδας μας.
     Η Ελλάδα, ως γνωστόν, είναι μία χώρα με χιλιάδες χιλιόμετρα ακτογραμμών λόγω κυρίως του πολυνησιακού της χαρακτήρα. Θα περίμεναν, λοιπόν, από την πολιτεία οι χιλιάδες κάτοικοι των νησιών μας -αν μη τι άλλο- τουλάχιστον να τους διασφαλίσει τη σύνδεσή τους με το κέντρο, με τον Πειραιά. Αντ’ αυτού βλέπουμε νησιά να απομονώνονται επί εβδομάδες και άλλα να μην έχουν καμία δυνατότητα σύνδεσης με τον Πειραιά.
     Και όλα αυτά όταν προεκλογικά η Νέα Δημοκρατία έταζε τα πάντα στους νησιώτες για να τους εξαπατήσει και να υποκλέψει την ψήφο τους, όπως άλλωστε έκανε και με άλλες ομάδες συμπατριωτών μας. Αν ανατρέξει κανείς στο πρόγραμμα της Νέας Δημοκρατίας για την ακτοπλοΐα, αυτό το μόλις μισής σελίδας πρόγραμμα –τόση ήταν η εκτίμηση που είχε η Νέα Δημοκρατία για την ακτοπλοΐα- θα έβλεπε ότι με αυτό το πρόγραμμα επιλύονταν όλα τα θέματα που απασχολούσαν τα νησιά.
     Είχε τάξει βαπόρια, δρομολόγια για όλα τα μικρά και μεγάλα νησιά, κατάργηση του επίναυλου, επαναφορά των εκπτώσεων, αλλαγή του νομοθετικού πλαισίου και ό,τι άλλο μπορούσε να φανταστεί κανείς. ΄Η τόση απίστευτη ελαφρότητα είχαν όταν έταζαν όλα αυτά ή τόση μεγάλη πολιτική απάτη διέπρατταν, ώστε να κοροϊδέψουν τους νησιώτες. Ας διαλέξουν εκείνοι.
     Και όλα αυτά όταν ο Υπουργός Εμπορικής Ναυτιλίας στις προγραμματικές του δηλώσεις έλεγε ότι χωρίς συγκοινωνία δεν θα μείνει κανένα νησί για να διασφαλιστεί η κοινωνική, πολιτική και οικονομική ενότητα και η εδαφική συνοχή της χώρας μας.
Η Νέα Δημοκρατία κατηγορούσε το ΠΑΣΟΚ ότι δεν νοιάστηκε για τα νησιά μας κι έλεγαν ότι μόλις έρθουν θα αλλάξουν τον ισχύοντα νόμο, τον 2932/01. Σήμερα, περίπου ένα χρόνο μετά την ανάληψη της διακυβέρνησης από τη Νέα Δημοκρατία, το Υπουργείο Εμπορικής Ναυτιλίας δεν έχει αλλάξει τον ισχύοντα νόμο φέρνοντας έναν καινούργιο. Κατάργησε μόνο τη ΡΑΘΕ, τη Ρυθμιστική Αρχή Θαλασσίων Ενδομεταφορών, με μόνο σκοπό να λειτουργεί ανεξέλεγκτα και να εξυπηρετεί τα συμφέροντα αυτών που επιθυμούσαν την κατάργησή της. 
      Ποιος επιλαμβάνεται τώρα, κύριε Υπουργέ, των θεμάτων του αθέμιτου ανταγωνισμού και της σωστής εφαρμογής του νόμου, πλην της περίπτωσης της συγκέντρωσης κεφαλαίων και εναρμονισμένης πρακτικής με την οποία ασχολείται η Επιτροπή Ανταγωνισμού του Υπουργείου Ανάπτυξης και αυτό κατασταλτικά και όχι προληπτικά; Δώστε μια απάντηση ποιος μέσα από το Υπουργείο Ναυτιλίας ασχολείται με αυτά τα θέματα. 
      Κι επειδή πολλές φορές, κύριε Υπουργέ, μέσα στην Αίθουσα αυτή έχετε πει κι έχετε κατηγορήσει το ΠΑΣΟΚ ότι η ΡΑΘΕ ήταν εγκάθετη του ΠΑΣΟΚ, θα πρέπει να σας ενημερώσω, αφού δεν σας έχουν ενημερώσει οι υπηρεσίες, ότι επί ΠΑΣΟΚ η ΡΑΘΕ ακύρωσε από τις τριακόσιες πενήντα περιπτώσεις που επιλήφθηκε τις εκατόν ογδόντα πέντε που έφεραν οι Υπουργοί Ναυτιλίας του ΠΑΣΟΚ. Στόχος, λοιπόν, της κατάργησης της ΡΑΘΕ από σας, κύριε Υπουργέ, είναι η ασυδοσία και η μικροπολιτική γιατί για να βγει τώρα μία απόφαση χρειάζεται από ένα έως δύο χρόνια, ενώ πρώτα, επί ΡΑΘΕ, χρειαζόταν περίπου δύο μήνες.
      Έρχομαι τώρα στο θέμα των δρομολογίων προς τα ελληνικά νησιά, όπως αυτά τα ανακοινώσατε και πρόσφατα. Θα πρέπει να γίνουν κάποιες συγκρίσεις. Πρέπει, όμως, πρώτα απ’ όλα, κύριε Υπουργέ, να παραδεχθώ ότι είστε ειδικός, ότι είστε εξπέρ στο να βαφτίζετε το ψάρι κρέας. Γιατί αν είχατε εικόνα της ισχύουσας κατάστασης θα βλέπατε ότι υπάρχει τεράστια διαφορά μεταξύ αυτών που εξαγγείλατε και της πραγματικότητας. Εάν επικοινωνούσατε τακτικά με τους δημάρχους και τους νομάρχες των Δωδεκανήσων, των Κυκλάδων κι όλου του νησιωτικού χώρου, θα βλέπατε ποια είναι η πραγματικότητα και θα συνειδητοποιούσατε τη διαφορά. 
      Είχατε εξαγγείλει τρία πλοία εβδομαδιαίως για την Αστυπάλαια. Πηγαίνουν δύο πλοία εβδομαδιαίως, ενώ μέχρι το 2003 πήγαιναν τρία πλοία. Και το βασικό είναι ότι η Αστυπάλαια δεν έχει καθόλου σύνδεση με την πρωτεύουσα του Νομού των Δωδεκανήσων, τη Ρόδο. Στη γραμμή Αστυπάλαια-Κάλυμνος υπάρχει μόνο ένα πλοίο, το «Κάλυμνος», το οποίο σήμερα που συζητάμε εδώ, κύριε Υπουργέ, αποσύρεται για επισκευή κι επιθεώρηση. 
      Στη γραμμή Πειραιάς-Πάτμος-Λέρος- Κάλυμνος-Κως-Ρόδος και αντίστροφα εξαγγείλατε ένα πλοίο καθημερινά. Πράγματι ισχύει, ένα πλοίο καθημερινά, ενώ μέχρι πέρυσι η γραμμή αυτή εξυπηρετούνταν από δύο πλοία ημερησίως κι ένα επιπλέον στη γραμμή Ρόδος- Κώς-Πειραιάς και αντίστροφα. Στη γραμμή Πειραιάς-Νίσυρος-Τήλος-Σύμη εξαγγείλατε ένα πλοίο εβδομαδιαίως, -που πράγματι ισχύει- ενώ μέχρι πέρσι ίσχυε το ίδιο. Ποια, λοιπόν, η βελτίωση που εξαγγείλατε κατά τρόπο πομπώδη, ότι θα ενισχύσετε τα μικρά νησιά των Δωδεκανήσων κι όχι μόνο;
      Στους Λειψούς δεν υπάρχει ακτοπλοϊκή σύνδεση ούτε με τον Πειραιά αλλά ούτε με τη Ρόδο. Υπάρχει μόνο μία δημοτική επιχείρηση με τέσσερα δρομολόγια: Κάλυμνος, Λέρος, Πάτμος, Αρκοί, Σάμος, κι εξυπηρετείται και αυτή η γραμμή με το συγκεκριμένο πλοίο που ανέφερα, το «Κάλυμνος», το οποίο από σήμερα δεν θα μπορέσει να εξυπηρετήσει τους νησιώτες αυτούς. 
      Τα Δωδεκάνησα εξυπηρετούνται με τέσσερα πλοία λιγότερα από πέρσι. Ήδη έχει αποσυρθεί το ένα. Δύο καράβια της ΔΑΝΕ έχουν ακινητοποιηθεί λόγω βλάβης, ενώ στο «Διαγόρας» έχει γίνει, όπως ξέρετε, επίσχεση εργασίας και βγαίνει για τρίτη φορά στον πλειστηριασμό. Έχουμε, λοιπόν, εδώ το φαινόμενο η ΔΑΝΕ να έχει σύμβαση –που δεν εκτελεί λόγω κατάσχεσης των πλοίων- για αποκλειστική εκμετάλλευση της Δωδεκανήσου κι εσείς αντί να ζητήσετε την κατάπτωση της εγγύησης δεν κάνετε τίποτα απολύτως. Ίσως γιατί στρατηγικός επενδυτής της ΔΑΝΕ είναι η ΑΝΕΚ κι όλοι γνωρίζουμε ποιος είναι ο μεγαλομέτοχος της ΑΝΕΚ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ποιος είναι ο μεγαλομέτοχος, κύριε συνάδελφε;
      ΙΩΑΝΝΗΣ ΔΙΑΜΑΝΤΙΔΗΣ: Βάζετε εμπάργκο στην Αλόννησο. Συναινέσατε, χωρίς συνεννόηση με τους τοπικούς φορείς, να γίνει περικοπή στα έξι από τα εφτά δρομολόγια.
Έμεινε, δηλαδή, η Αλόννησος μόνο με ένα δρομολόγιο εβδομαδιαίως παρ΄ όλο που έχει διπλασιάσει τον τουρισμό της σε σχέση με πέρσι.
      Στις Κυκλάδες είναι ελλιπής και διαρκώς επιδεινούμενη η ακτοπλοϊκή σύνδεσή τους τόσο με την ηπειρωτική Ελλάδα, όσο και μεταξύ των είκοσι τεσσάρων κατοικημένων νησιών του νομού. 
      Παραβιάζετε συνεχώς τον ν. 2932/2001 και δημιουργείτε προβλήματα στις προσεγγίσεις των πλοίων στις λεγόμενες άγονες γραμμές, για να περιορίσετε το κόστος χρηματοδότησης των γραμμών αυτών όπως, για παράδειγμα, συμβαίνει με την ΝΕΛ, η οποία αραιά και που προσεγγίζει στον Αϊ Στράτη και στη Λήμνο. 
      Αν, κύριε Υπουργέ, δε σας αρέσει ο ν. 2932/2001 –και είναι δικαίωμά σας να μη σας αρέσει- μπορείτε να τον αλλάξετε. Εμείς δεν ισχυριζόμαστε ότι αυτός ο νόμος είναι τέλειος, αλλά ήταν ένα βήμα για την καλύτερη εξυπηρέτηση των νησιών μας. Όσο ισχύει, όμως, αυτός ο νόμος θα πρέπει να τον εφαρμόζετε, αλλιώς μπορεί κανείς εύλογα –και εύκολα θα έλεγα- να σας κατηγορήσει ότι εξυπηρετείτε συγκεκριμένα συμφέροντα εφοπλιστών.
      Και για να είμαι ξεκάθαρος, κύριε Υπουργέ: το ΠΑΣΟΚ δεν τάσσεται ενάντια στους εφοπλιστές των ακτοπλοϊκών γραμμών θεωρώντας ...
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μπορείτε να γίνετε πιο συγκεκριμένος, κύριε συνάδελφε, για να σταματήσει αυτό το παραμύθι;
      ΙΩΑΝΝΗΣ ΔΙΑΜΑΝΤΙΔΗΣ: Παρακαλώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Υπουργέ, εάν το επιτρέπει ο επερωτών Βουλευτής.
      Κύριε συνάδελφε, το επιτρέπεται;
      ΙΩΑΝΝΗΣ ΔΙΑΜΑΝΤΙΔΗΣ: Δεν δέχομαι διακοπές.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Να πει ο κύριος συνάδελφος ποια συμφέροντα εξυπηρετεί και ποιος, με ονόματα και διευθύνσεις....
      ΙΩΑΝΝΗΣ ΔΙΑΜΑΝΤΙΔΗΣ: Εγώ είπα ...
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): ... αλλιώς είναι κοινός συκοφάντης για άλλη μια φορά.
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Υπουργέ.
      ΙΩΑΝΝΗΣ ΔΙΑΜΑΝΤΙΔΗΣ: Να επαναλάβω και να δώσω και μία απάντηση, κύριε Πρόεδρε.
      Σας απαντώ, λοιπόν. Αν δεν εφαρμόσετε το νόμο, είπα και επαναλαμβάνω ότι θα μπορεί κανείς εύκολα και εύλογα να σας κατηγορήσει. -είμαι σαφής και να μη με διακόψετε, παρακαλώ άλλη φορά- ότι εξυπηρετείτε συγκεκριμένα συμφέροντα. Αυτό είπα. Θα μπορούσε να σας κατηγορήσει.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ποια; Να τα πείτε.
      ΙΩΑΝΝΗΣ ΔΙΑΜΑΝΤΙΔΗΣ: Θα δώσετε την απάντηση στην ομιλία σας. Γιατί με διακόπτετε; Το κάνετε συστηματικά αυτό. Το κάνατε την περασμένη Παρασκευή και δε νομίζω άλλος Υπουργός να συμπεριφέρεται στο Κοινοβούλιο ...
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Διαμαντίδη, συνεχίστε.
      ΙΩΑΝΝΗΣ ΔΙΑΜΑΝΤΙΔΗΣ: Έχετε δίκιο, κύριε Πρόεδρε. Συνεχίζω.
      ΠΡΟΕΔΡΕΥΩΝ (Γεώργιος Σούρλας): Καμιά φορά όμως, όταν γίνονται προσωπικές αναφορές και υπάρχουν αιτιάσεις σοβαρές ... 
      ΙΩΑΝΝΗΣ ΔΙΑΜΑΝΤΙΔΗΣ: Όχι δεν είναι προσωπική, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): ... όπως με εσάς τους Βουλευτές συναδέλφους, έτσι και με τους Υπουργούς δημιουργείται κάποια παρέμβαση.
      Συνεχίστε, κύριε συνάδελφε. 
      ΙΩΑΝΝΗΣ ΔΙΑΜΑΝΤΙΔΗΣ: Εμείς, κύριε Πρόεδρε, δηλώνουμε ότι δεν έχουμε τίποτα με τους εφοπλιστές των ακτοπλοϊκών γραμμών, τους οποίους σεβόμαστε και αναγνωρίζουμε το έργο που διαχρονικά έχουν κάνει. Άλλο, όμως, αυτό κι άλλο να προσπαθεί ή να θεωρηθεί κανείς ότι ταυτίζεται με αυτούς. Είναι ξεκάθαρο αυτό το πράγμα.
      Κύριε Υπουργέ, με την πολιτική σας δημιουργείτε μεγάλο πλήγμα στα νησιά μας, που είναι η κυριότερη πηγή τουρισμού για τη χώρα μας. Η Σάμος, παραδείγματος χάρη, πέρσι το καλοκαίρι έχασε πάνω από δέκα χιλιάδες τουρίστες, όπως και όλα τα μικρά νησιά.
      Είχα την ευκαιρία, κύριε Υπουργέ και κύριοι συνάδελφοι, το καλοκαίρι να επισκεφθώ κάποια νησιά στα Δωδεκάνησα και είδα ανθρώπους όχι κατ’ ανάγκην που πρόσκεινται στο ΠΑΣΟΚ, αλλά όλου του πολιτικού φάσματος να διαμαρτύρονται για τη συγκεκριμένη πολιτική της Κυβέρνησης, γιατί ο τουρισμός έπεσε κατακόρυφα. Και είμαι βέβαιος ότι το ξέρετε αυτό το πράγμα. Το ίδιο ισχύει για τη Νίσυρο, τη Χάλκη, τη Σύμη και όλα τα νησιά.
      Αποτέλεσμα, λοιπόν, αυτής της πολιτικής σας είναι η συρρίκνωση του τουριστικού συναλλάγματος, η αύξηση των τιμών από 10% έως 40%, η επιβράδυνση της ανάπτυξης, η ανασφάλεια των κατοίκων και φυσικά η σταδιακή μείωση του μόνιμου πληθυσμού των νησιών μας με ό,τι αυτό συνεπάγεται για τα εθνικά μας θέματα. Οι κάτοικοι ξεσηκώνονται, προχωρούν σε κινητοποιήσεις και αποκλεισμό δημοσίων κτηρίων.
      Χαρακτηριστικά θα σας πω, κύριε Υπουργέ, ότι δεν έγινε το Νομαρχιακό Συμβούλιο της Δωδεκανήσου γιατί δεν υπήρχε σύνδεση μεταξύ των νησιών. Ο Νομάρχης Δωδεκανήσου έστειλε στον Πρόεδρο της Κυβέρνησης μία επιστολή και αναφέρεται διεξοδικά γι’ όλα αυτά τα θέματα, την οποία και καταθέτω στα πρακτικά. 
      (Στο σημείο αυτό ο Βουλευτής κ. Ιωάννης Διαμαντίδης καταθέτει για τα Πρακτικά την προαναφερθείσα επιστολή η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Να έρθω σ’ ένα άλλο θέμα τώρα: Στα λιμάνια. 
      Κύριε Υπουργέ, στα λιμάνια –λυπάμαι που το λέω- δεν έχετε καμία πολιτική. Το ΠΑΣΟΚ με τον παριστάμενο πρώην Υπουργό Ναυτιλίας είχε συστήσει Γενική Γραμματεία Λιμένων για να μπορεί να παρακολουθεί καλύτερα την πορεία ανάπτυξης και εκσυγχρονισμού των λιμανιών. Δεν κάνατε τίποτα στο να δημιουργηθεί η κατάλληλη υποδομή, αφού τα πλοία της νέας τεχνολογίας και λόγω του όγκου και της ιδιομορφίας, αλλά και λόγω των καιρικών συνθηκών που το καλοκαίρι υπάρχουν στο Αιγαίο με τα μελτέμια, δεν μπορούν να προσεγγίσουν τα περισσότερα λιμάνια της χώρας μας, με αποτέλεσμα να επηρεάζεται η κανονική εκτέλεση των δρομολογίων.
      Έρχομαι τώρα σε ένα άλλο θέμα, κυρίες και κύριοι συνάδελφοι, το οποίο το θεωρώ μείζον, στο θέμα των εκπτώσεων. Το ΠΑΣΟΚ είχε θεσμοθετήσει τις εκπτώσεις για τις ευπαθείς κοινωνικά ομάδες συνανθρώπων μας, οι οποίες πιστεύουμε ότι έχουν απόλυτη ανάγκη της μέριμνας της πολιτείας και έχει μειώσει το εισιτήριο στα άτομα με ειδικές ανάγκες, στους στρατεύσιμους, στους πολύτεκνους, στους φοιτητές και σε ορισμένες άλλες κατηγορίες. Μάλιστα, όχι μόνο είχε προσδιορίσει ποιος θα αναλάμβανε το κόστος αυτών των εκπτώσεων, αλλά προέβλεπε και αυστηρές κυρώσεις, αν ο νόμος παραβιάζετο.
      Εσείς το μόνο που κάνατε σήμερα ήταν να τις καταργήσετε, παρά το γεγονός ότι προεκλογικά είχατε επιδείξει ιδιαίτερο ενδιαφέρον για την κατηγορία αυτή των συνανθρώπων μας, όπως και για άλλες κατηγορίες στα πλαίσια της υφαρπαγής των ψήφων, όπως είναι οι αγρότες, όπως είναι οι συμβασιούχοι και πολλοί άλλοι. Τους υφαρπάσατε την ψήφο, κύριε Υπουργέ και τώρα τους κοιτάτε αφ’ υψηλού. Να ξέρετε, όμως, ότι θα έρθει η στιγμή που θα αντιστραφούν οι όροι.
      Θέλω να πω και ως Βουλευτής του Πειραιά λίγα λόγια για το λιμάνι. Η ακτοπλοΐα, κυρίες και κύριοι συνάδελφοι, δεν είναι μόνον τα πλοία. Είναι και οι άνθρωποι, είναι οι ναυτικοί μας που καθημερινά μοχθούν για το μεροκάματο και που εσείς με την υπογραφή σας και τη συνυπογραφή των κυρίων Υφυπουργών, του κ. Ρεγκούζα και του κ. Φώλια στο ΦΕΚ 135, στις 22 Σεπτεμβρίου 2004, προσπαθείτε να τους καταργήσετε για να έρθουν αλλοδαπά πληρώματα και είναι και οι χιλιάδες επιβάτες, πελάτες των εφοπλιστών, οι οποίοι θέλουν και απαιτούν βελτίωση της παροχής υπηρεσιών στα λιμάνια.
      Γι’ αυτό, λοιπόν, σας προτείνω, κύριε Υπουργέ, να αναβαθμίσετε τις αποθήκες στην Ηετίωνα Πύλη του ΟΛΠ, ούτως ώστε να γίνουν κέντρα διακίνησης επιβατών. Ας κάνει κάτι επιτέλους και αυτή η διοίκηση του ΟΛΠ, πριν την αλλάξετε, γιατί απ’ ό,τι διαβάζουμε θα την αλλάξετε και αυτή.
      Δώστε κίνητρα αποσυμφόρησης της κίνησης των πλοίων και βελτίωσης της παροχής υπηρεσιών στους επιβάτες. Κάντε επιτέλους ένα σωστό προγραμματισμό των δρομολογίων, γιατί δεν είναι δυνατόν, κυρίες και κύριοι συνάδελφοι, κάθε Κυριακή να έχουμε συμφόρηση στο λιμάνι, με συνέπεια πολλά πλοία να μένουν αρκετή ώρα έξω από το λιμάνι για να έρθει η σειρά τους να μπουν να δέσουν. Όλο αυτό συνεπάγεται εκνευρισμό, διαμαρτυρίες, επεισόδια.
      Κλείνοντας, αφού πρώτα σας καλέσω να κυβερνήσετε επιτέλους, ανταποκρινόμενοι στην εντολή που σας έδωσε ο ελληνικός λαός, θα ήθελα να πω ότι επί υπουργίας σας, κύριε Υπουργέ, υπάρχουν αρκετά φαινόμενα…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό και ολοκληρώνω, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Μπορείτε, αν θέλετε, να πάρετε και το χρόνο της δευτερολογίας σας.
      ΙΩΑΝΝΗΣ ΔΙΑΜΑΝΤΙΔΗΣ: Ούτε ένα λεπτό δεν θα χρειασθώ.
      Επί υπουργίας σας υπάρχουν φαινόμενα τρομοκρατίας του πολιτικού και στρατιωτικού προσωπικού. Σας καλώ να σταματήσετε αυτήν την τακτική. Δεν σας ωφελεί. Για εμάς, για το ΠΑΣΟΚ, η ναυτιλία και ιδιαίτερα η ακτοπλοΐα αποτελεί θέμα πρώτης προτεραιότητας. Είναι δέσμευση του ΠΑΣΟΚ. Το ΠΑΣΟΚ, λοιπόν, παρακολουθεί από πολύ κοντά αυτά τα φαινόμενα τρομοκρατίας και δεν πρόκειται να τα ανεχθεί. Αυτοί που δημιουργούν τέτοιες καταστάσεις, αυτοί που προσπαθούν να τρομοκρατήσουν το πολιτικό και το στρατιωτικό προσωπικό με διώξεις, με μεταθέσεις σε ακριτικά νησιά, με εκφοβισμούς, θα πρέπει να ξέρουν ότι θα έρθει η ώρα που θα λογοδοτήσουν. Και αυτή η ώρα θα έρθει πολύ σύντομα, κύριε Υπουργέ, ενδεχομένως πολύ πιο σύντομα απ’ ό,τι υπολογίζετε εσείς και συνάδελφοί σας στη Νέα Δημοκρατία.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο Γραμματέας του Προεδρείου της Κοινοβουλευτικής Ομάδας του ΠΑΣΟΚ, κ. Δημήτριος Ρέππας ορίζει ως Κοινοβουλευτικό Εκπρόσωπο τον κ. Χρήστο Παπουτσή.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας, κ. Ορέστης Κολοζώφ ορίζει ως Κοινοβουλευτικό Εκπρόσωπο τον κ. Ιωάννη  Πατσιλινάκο.
      Ο δεύτερος επερωτών Βουλευτής, κ. Γεώργιος Ανωμερίτης, έχει το λόγο.
      ΓΕΩΡΓΙΟΣ ΑΝΩΜΕΡΙΤΗΣ: Κύριε Πρόεδρε, είναι γεγονός ότι η ελληνική ακτοπλοΐα μπορεί να αποτελεί το 5% μόνον της ελληνικής ναυτιλίας, αλλά δεν είναι καθόλου ένας υποκλάδος ή ένα παραπαίδι της ναυτιλιακής βιομηχανίας. Έχει τεράστια σημασία για την ελληνική οικονομία, γι’ αυτό και πρέπει να έχει τη συνεχή προσοχή της Κυβέρνησης. Έχει τεράστια σημασία για την ελληνική οικονομία, αφού πρώτον, συμβάλλει στην περιφερειακή ανάπτυξη της χώρας, δεύτερον στην κοινωνική συνοχή της, γιατί αυτή η χώρα είναι πολυνησιακή χώρα, είναι νησιωτική χώρα και πρέπει να συνδέεται με την υπόλοιπη Ελλάδα.
      Τρίτον, συμβάλλει στην ανάπτυξη της τουριστικής βιομηχανίας που είναι ο δεύτερος μεγάλος κλάδος μαζί με τη ναυτιλία, αποτελεί έναν πολύ σημαντικό κλάδο για την ανάπτυξη της χώρας και φυσικά συμβάλλει στη γενικότερη ανάπτυξη και ευημερία των κατοίκων των νησιών μας.
      Την τελευταία δεκαετία, παράλληλα με τις πολιτικές ανάπτυξης της ναυτιλιακής βιομηχανίας, στηρίξαμε και δώσαμε ιδιαίτερη σημασία στον εκσυγχρονισμό της ακτοπλοΐας, των ενδομεταφορών και των λιμενικών πολιτικών.
      Ο κύριος Υπουργός στις 8 Δεκεμβρίου στη συνέντευξη που έδωσε στον Τύπο -γιατί έκτοτε δεν έχει ξαναδώσει καμία συνέντευξη- δήλωσε στους δημοσιογράφους ότι υπάρχει μία χαμένη δεκαετία στην ακτοπλοΐα για την Ελλάδα. Εγώ θα σύστηνα στον κύριο Υπουργό, πριν απαξιώσει το έργο των προηγούμενων κυβερνήσεων, να διαβάσει την έγκριτη μελέτη για την ακτοπλοΐα που εξέδωσε XRTC. Πρόκειται για την πλέον έγκριση μελέτης που γίνεται για την ελληνική ακτοπλοΐα με τίτλο «Αναδιαρθρωμένη πορεία σε τροχιά ανάπτυξης». Αυτή η τροχιά ανάπτυξης, που επισημαίνεται από τη μελέτη του 2004, δεν έγινε μέσα στους τρεις ή πέντε μήνες διακυβέρνησης της Νέας Δημοκρατίας. 
      Σε αυτήν, λοιπόν, τη μελέτη, που αναφέρεται σε χρονικά σημεία τριετίας, ο κύριος Υπουργός, θα διαπίστωνε τα εξής πράγματα: 
      Πρώτον, κατά την περίοδο 1997-2001 έγιναν συνολικές επενδύσεις 3,5 δισεκατομμυρίων ευρώ που σήμερα έχουν γίνει 4,5 δισεκατομμύρια δραχμές.
      Δεύτερον, αυξήθηκε η κίνηση των επιβατών στα τελευταία αυτά χρόνια κατά 62%. Αυτή η διακίνηση έγινε με πλοία.
      Τρίτον, αυξήθηκε η διακίνηση ιδιωτικών αυτοκινήτων κατά 70% και η διακίνηση φορτηγών κατά 49%. Η μελέτη λέει ότι ο χρήστης απολαμβάνει την κατακόρυφη αύξηση του δείκτη αξιοπιστίας των ακτοπλοϊκών συγκοινωνιών με τα νεότευκτα πλοία που παρέχουν τα δρομολόγιά τους. Δηλαδή μιλά για μια αξιόπιστη ναυτιλία.
      Κύριε Πρόεδρε, τα χαρακτηριστικά της αγοράς δείχνουν δυναμικά στοιχεία, αλλά και αδυναμίες και, όπως λέει η μελέτη για τον κλάδο, δημιουργούν και ευκαιρίες και απειλές. Και εδώ θα πρέπει να επικεντρώσουμε το ενδιαφέρον μας, αν θέλουμε η χώρα μας να έχει ναυτιλιακές εταιρείες και ακτοπλοΐα, να υπάρχει κοινωνική συνοχή και η ανάπτυξη να συνεχίζεται. Με γενικόλογες θέσεις, πολιτικαντισμούς και το γκρέμισμα του κράτους του ΠΑΣΟΚ δεν πρόκειται να έχουμε συγκοινωνίες και ενδομεταφορές, δεν πρόκειται να έχουμε νησιωτική Ελλάδα. 
      Κύριε Υπουργέ, όπως είπε και ο κ. Διαμαντίδης, για το καλό του τόπου, οφείλετε να κυβερνήσετε. Είστε ένα χρόνο στο Υπουργείο δεν έχετε φέρει κανένα νόμο και δεν έχετε κάνει καμία σημαντική παρέμβαση. Δεν αρκούν οι καλές προθέσεις που σας αναγνωρίζουμε και τα καλά λόγια. Πρέπει να παράξετε έργο. Η ναυτιλία θέλει αποφάσεις γιατί οι φορείς της και οι κάτοικοι των νησιών νοιώθουν εγκαταλελειμμένοι από την παρούσα Κυβέρνηση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίων Βουλευτή)
      Δεν πρόκειται να αναφερθώ σε άλλα θέματα από τα όσα αναφέρει η επερώτησή μας, όπως είναι η δρομολογιακή κατάσταση, ο νόμος πλαίσιο κλπ. Θα κλείσω με το θέμα των εκπτώσεων. Από το 1945 έχουμε ένα καθεστώς. Αυτό το καθεστώς, λόγω του νέου θεσμικού περιβάλλοντος, το αλλάξαμε, το εκσυγχρονίσαμε και στο Συμβούλιο Ακτοπλοϊκών Συγκοινωνιών συμφωνήσαμε και βγάλαμε μια υπουργική απόφαση που δημοσιεύτηκε στην Εφημερίδα της Κυβερνήσεως. Η Κυβέρνηση δεν άλλαξε ούτε αυτήν την υπουργική απόφαση, αλλά ούτε έχει φέρει και καινούργια. Όπως επεσήμανα σε ερώτησή μου, η Κυβέρνηση δεν έχει εγγράψει στον προϋπολογισμό το ποσό που απαιτείται, για να υπάρχουν αυτές οι εκπτώσεις.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνω, λέγοντας ότι, όταν ήμουν Υπουργός, θυμάμαι τα στελέχη της Νέας Δημοκρατίας που απεργούσαν και κινητοποιούσαν τους κατοίκους όλων των νησιών, για να έχουμε εκπτώσεις και στην πρώτη θέση.
    Σήμερα βλέπουμε ότι καταργήθηκαν οι εκπτώσεις για όλους, για όλα τα δρομολόγια και για όλα τα νησιά.
    Ευχαριστώ.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Οι άλλοι επερωτώντες συνάδελφοι που θέλουν να μιλήσουν, αν θέλουν να πάρουν χρόνο από τη δευτερολογία να ολοκληρώσουν την αγόρευσή τους, μπορούν να το κάνουν. Μπορεί να αφαιρεθεί δηλαδή ο χρόνος από τη δευτερολογία, ή να μην κάνουν δευτερολογία. Αυτά για να μην σας διακόπτουμε. 
    Ο κ. Ρήγας έχει το λόγο.
    ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε. 
    Κύριε Υπουργέ, είναι η πολλοστή, πιστεύω, φορά που συζητάμε για ένα μείζον ζήτημα όπως αυτό της ποιότητας των θαλασσίων ενδομεταφορών εδώ στη Βουλή είτε στα πλαίσια της επιτροπής, είτε βεβαίως σε κάποια άλλα fora όπου μας έχει δοθεί η δυνατότητα να διαπιστώσουμε τις μεγαλόστομες διακηρύξεις από πλευράς του Υπουργείου, τόσο του Υπουργείου Εμπορικής Ναυτιλίας όσο και του Υπουργείου Αιγαίου, τους λεονταρισμούς που πολλές φορές διατυπώθηκαν και τις απειλές σε βάρος των εφοπλιστών ότι δήθεν δεν θα κάνουν ό,τι θέλουν και ότι εν πάση περιπτώσει είσαστε αποφασισμένοι να δώσετε λύση στα σοβαρά προβλήματα που απασχολούν το νησιώτικο χώρο. 
    Παρ’ όλα αυτά τα οποία έχουμε ακούσει και τα ακούσαμε και με αφορμή το Εθνικό Συμβούλιο Ναυτιλίας το οποίο συγκαλέσατε και το οποίο τελικά ήταν μια παράσταση για ένα ρόλο χωρίς κανένα ουσιαστικό αποτέλεσμα και καμία συνέχεια, ερχόμαστε τώρα σε μία πραγματικότητα η οποία καθιστά την επερώτησή μας επίκαιρη εις το διηνεκές. Διότι από τότε που έγινε, από τότε που συζητούσαμε το πρόβλημα από την αρχή του χειμώνα μέχρι σήμερα, η ίδια κατάσταση επικρατεί, οι ίδιες διαμαρτυρίες και η ίδια αγανάκτηση επικρατεί στο νησιώτικο χώρο, οι ίδιες παραλείψεις, ελλείψεις και δυσλειτουργίες υπάρχουν στο σύστημα των ακτοπλοϊκών συγκοινωνιών. Γράφοντας σε μια τοπική εφημερίδα χαρακτήρισα την κατάσταση ως «πούσι παντού». Ένα τοπίο στην ομίχλη είναι η ακτοπλοΐα και δεν μας εγγυάται κανένας ότι έρχεται καλύτερη συνέχεια. 
    Κύριε Υπουργέ, γνωρίζετε ότι για το νησιώτικο χώρο η ποιότητα των ακτοπλοϊκών συγκοινωνιών προσδιορίζει το επίπεδο ζωής των κατοίκων και σε πολύ μεγάλο βαθμό προσδιορίζει και το επίπεδο της ανάπτυξης του νησιώτικου χώρου. Μ’ αυτήν την ακτοπλοΐα δεν είναι δυνατόν ούτε για σοβαρή ανάπτυξη να μιλάμε ούτε για βελτίωση του επιπέδου ζωής των κατοίκων και την παγίωση αισθήματος ασφαλείας στους νησιώτες. 
    Θα πρέπει να κάνετε κάτι. Δεν σας ζητάμε να κάνετε τίποτα περισσότερο από αυτά τα οποία είχατε προεκλογικά υποσχεθεί. Δεν θα αναγνώσω πάλι αυτό που έκανα στην επιτροπή, δηλαδή το εδάφιο εκείνο των προγραμματικών σας δηλώσεων όπου με πολύ απλό τρόπο δίνατε λύση σε όλα τα προβλήματα της ακτοπλοΐας και εσείς και ο Υπουργός Εμπορικής Ναυτιλίας ο οποίος μάλιστα εξέφρασε και την έκπληξή του, πώς είναι δυνατόν η Ελλάδα, ένα ναυτικό κράτος, να μη μπορεί να έχει πέντε καράβια να τα βάλει στο Αιγαίο να λύσει το πρόβλημα της συγκοινωνίας. 
    Επειδή, λοιπόν, τέτοιες μεγαλόστομες διακηρύξεις ακούσαμε κατ’ επανάληψη, θα ήθελα να σας πω και να σας θυμίσω ότι υποσχεθήκατε καλύτερες ακτοπλοϊκές συγκοινωνίες, φθηνότερες ακτοπλοϊκές συγκοινωνίες, κατάργηση του ειδικού τέλους και πολλά άλλα. Όσο για τα υδροπλάνα είναι το άλλοθι της έλλειψης πολιτικής το οποίο σερβίρεται για να μας πει ότι αυτό θα λύσει το πρόβλημα. Δεν είναι καθόλου κακό, αλλά δεν απαντά στο μεγάλο πρόβλημα που έχει ο νησιώτικος χώρος. 
    Κύριε Υπουργέ, ρίξατε τις ευθύνες στο ΠΑΣΟΚ μιλώντας για μια χαμένη δεκαετία. Σ’ αυτό αναφέρθηκε και απάντησε πιστεύω με στοιχεία ο συνάδελφος ο Γιώργος Ανωμερίτης. Θα σας έλεγα, όμως, ότι ρίχνετε πολύ μεγάλες ευθύνες και στο θεσμικό πλαίσιο. Μιλάτε ότι ο συγκεκριμένος νόμος 2932/2001 είναι αυτός ο οποίος έφερε αυτήν την κατάσταση στην ακτοπλοΐα. Σας έχουμε προκαλέσει κατ’ επανάληψη να μας προσδιορίσετε πού ο νόμος δημιουργεί πρόβλημα στην ακτοπλοΐα, ποιες είναι εκείνες οι διατάξεις του νόμου τις οποίες εσείς θα αλλάξετε και θα βελτιώσετε το θεσμικό πλαίσιο, ώστε να λύσετε τα προβλήματα. Από ό,τι μας έχετε αναφέρει, οι παρατηρήσεις που κάνετε και εσείς στο νόμο, είναι οι ίδιες παρατηρήσεις που κάνει η προειδοποιητική επιστολή που έχει σταλεί από την Ευρωπαϊκή Επιτροπή που αν τις ακολουθήσετε, όχι μόνο δεν θα βελτιώσετε σε τίποτα την κατάσταση, αλλά θα την κάνετε πολύ χειρότερη.
      Σας κάλεσα, λοιπόν, και στην επιτροπή –και σας καλώ και τώρα- να μας γνωστοποιήσετε την υπουργική απόφαση, όπου τον Οκτώβριο –προφανώς  όπως ο νόμος ορίζει- του περασμένου χρόνου έχετε προσδιορίσει το δίκτυο των δρομολογιακών γραμμών για να δούμε τελικά, πρώτον, αν εφαρμόζετε το νόμο και, δεύτερον, να μας γνωστοποιήσετε επιτέλους πότε και σε ποια σημεία θα αλλάξετε το θεσμικό πλαίσιο. 
      Μέχρι τότε τουλάχιστον δώστε απαντήσεις στα προβλήματα που απασχολούν το νησιωτικό χώρο, δώστε διέξοδο στην κραυγή αγωνίας των νησιωτών για την κατάσταση των ακτοπλοϊκών συγκοινωνιών.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Η επερωτώσα συνάδελφος, κ. Ελπίδα Τσουρή, έχει το λόγο. 
      ΕΛΠΙΔΑ ΤΣΟΥΡΗ: Ευχαριστώ, κύριε Πρόεδρε.
      Χρειάστηκε να περάσουν εννέα περίπου μήνες απραξίας από τη σημερινή Διοίκηση του Υπουργείου Εμπορικής Ναυτιλίας και άρνησης εφαρμογής του νομοθετικού πλαισίου –εθνικού και κοινοτικού- για να αποφασίσει ο Υπουργός να συγκαλέσει στις 13 Δεκεμβρίου το Εθνικό Συμβούλιο Ναυτιλιακής Πολιτικής με προφανή στόχο να κερδίσει χρόνο και να πείσει για τις προθέσεις καλής θέλησης.
      Σήμερα, δεκάμισι μήνες μετά είμαστε υποχρεωμένοι να συμπεράνουμε ότι οι προθέσεις του δεν είναι οι ειλικρινέστερες. Ακούει, ξανακούει τα ίδια πράγματα -για παράδειγμα, θα αναφέρω ότι ο Γενικός Γραμματέας του Υπουργείου, ο κ. Τζοάνος, επισκέφθηκε το Νομό Χίου δύο φορές για να ακούσει από τους ίδιους ανθρώπους ακριβώς τα ίδια πράγματα- αλλά δεν απαντά.
      Κύριε Υπουργέ, κύριοι συνάδελφοι, είναι γνωστό ότι τα νησιά, η περιοχή του Αιγαίου παρουσιάζουν γεωγραφική και όχι μόνο ιδιαιτερότητα. Γι’ αυτό και οι χειρισμοί οι οποίοι αφορούν στην προσβασιμότητα από και προς τα νησιά μας σε σχέση με την υπόλοιπη Ελλάδα –ηπειρωτική και νησιωτική- θα έπρεπε να συναντούν, αν μη τι άλλο, περισσότερο ενδιαφέρον, προσοχή και ευαισθησία εκ μέρους της Κυβέρνησης, αν μάλιστα λάβουμε υπόψη ότι αποτελούν το τελευταίο σύνορο μεταξύ της Ευρωπαϊκής Ένωσης και της Τουρκίας. 
      Χιλιάδες πολίτες οι οποίοι συμμετείχαν στις πρόσφατες κινητοποιήσεις έκαναν φανερό, κύριε Υπουργέ, ότι επιβάλλεται περισσότερο από ποτέ να υπάρξει διάλογος ανάμεσα στην Κυβέρνηση, στα κόμματα, στην Τοπική Αυτοδιοίκηση, στους κοινωνικούς φορείς και στον επιχειρηματικό κόσμο προκειμένου να εξομαλυνθεί άμεσα η κατάσταση. 
      Η σημερινή κατάσταση έχει καταδείξει σε όλα τα επίπεδα ότι πλέον διακυβεύεται ένα πάγιο δημόσιο κοινωνικό αγαθό, αυτό της φθηνής, ποιοτικής και σταθερής μεταφοράς ανθρώπων και προϊόντων. Ιδιαίτερα μάλιστα όταν αναφερόμαστε σε δυσπρόσιτες περιοχές, όπως εξ αντικειμένου είναι τα νησιά του Αιγαίου, η μεταφορά με τους παραπάνω όρους δεν είναι ένα απλό αγαθό. Είναι ένα αδιαπραγμάτευτο δικαίωμα, αλλά και ταυτόχρονα όρος επιβίωσης.
      Η Κυβέρνηση, λοιπόν, θα πρέπει να συνειδητοποιήσει ότι το ζήτημα της ακτοπλοϊκής σύνδεσης σε αυτές τις ευαίσθητες περιοχές δεν μπορεί να το παραδώσει άνευ όρων στους μηχανισμούς της ελεύθερης αγοράς, γιατί αυτό συνεπάγεται ανεξέλεγκτη αύξηση της τιμής των εισιτηρίων και κατάργηση των ειδικών ρυθμίσεων που ισχύουν για ευπαθείς κοινωνικές ομάδες, όπως είναι οι πολύτεκνοι, οι συνταξιούχοι και τα άτομα με αναπηρίες. 
      Δεν δικαιούται η Κυβέρνηση να κομπάζει για το ενδιαφέρον της περί της εφαρμογής και τη χάραξη νησιωτικής πολιτικής τη στιγμή που στα περισσότερα νησιά του Αιγαίου δεν υπάρχει καθημερινή σύνδεση με την ηπειρωτική Ελλάδα ούτε τακτικά δρομολόγια των νησιών μεταξύ τους. Αλλά και εκεί που υπάρχει καθημερινή σύνδεση με το κέντρο, για παράδειγμα στο Νομό Χίου, αυτή γίνεται υπό συνθήκες μονοπωλίου με ό,τι αυτό συνεπάγεται για την ποιότητα και το κόστος των παρεχομένων υπηρεσιών.
      Πρέπει επίσης να επισημάνω ότι τα περισσότερα από τα πλοία που αναλαμβάνουν τα δρομολόγια δεν ανταποκρίνονται στις προδιαγραφές της Ευρωπαϊκής Ένωσης. Το προσωπικό τους δεν είναι επαρκώς αμειβόμενο, ενώ τα λιμάνια αντιμετωπίζουν σοβαρά προβλήματα υποδομής. Αναγκαία κρίνεται μία κεντρική παρέμβαση που θα αξιοποιεί τη διεθνή εμπειρία σχετικά με τους κανόνες των ανταγωνιστικών αγορών. 
      Με τη σύγκληση του Εθνικού Συμβουλίου Ναυτιλιακής Πολιτικής ο Υπουργός προτίθεται να πάρει αποφάσεις για ένα θέμα που είναι ζωής και θανάτου για τους νησιώτες, με τους εκπροσώπους, όμως, των εφοπλιστικών οργανώσεων να έχουν σ’ αυτό τη μεγάλη πλειοψηφία.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, θα χρησιμοποιήσω και το χρόνο της δευτερολογίας μου.
      Θα συμφωνήσω με τους συναδέλφους μου ότι ο απολογισμός του Υπουργείου είναι μέχρι σήμερα ανύπαρκτος και περιορίζεται στη νομοθετική κατάργηση της ρυθμιστικής αρχής θαλασσίων ενδομεταφορών, κάτι που συνέβαλε τα μέγιστα στην ασυδοσία των ακτοπλοϊκών εταιρειών και στη σημερινή έκρυθμη κατάσταση.
     Είναι γνωστό ότι οι κυβερνήσεις του ΠΑΣΟΚ πέτυχαν με μια σειρά αποφάσεων των Συμβουλίων Κορυφής να δεσμεύσουν την Ευρωπαϊκή Ένωση για την ανάγκη διαμόρφωσης ειδικών μέτρων στήριξης για τις νησιωτικές περιοχές και στη συνέχεια με μια σειρά μέτρων εθνικού χαρακτήρα, να προχωρήσουν ένα βήμα παραπέρα προς την κατεύθυνση αυτή.
     Παρ΄όλα αυτά, η σημερινή Κυβέρνηση δηλώνει ωσεί παρούσα και φαίνεται ότι αδιαφορεί παντελώς για το γεγονός ότι το φθηνό, σταθερό και τακτικό δίκτυο συγκοινωνιών αποτελεί την υποδομή και την προϋπόθεση για την άρση της απομόνωσης, για την ανάπτυξη της επενδυτικής και επιχειρηματικής δραστηριότητας και την ανάταξη της πληθυσμιακής πορείας των νησιών μας, η οποία δυστυχώς φθίνει.
     Για να ολοκληρώσω και να μην εκμεταλλευτώ ολόκληρο το χρόνο, κύριε Πρόεδρε, θα επισημάνω ότι δυστυχώς η μέχρι σήμερα αντιμετώπιση του προβλήματος εκ μέρους της Κυβέρνησης αποκαλύπτει ουσιαστικά την αδιαφορία της να το αντιμετωπίσει και, δυστυχώς, αποδεικνύει την ταύτισή της με ισχυρά εφοπλιστικά οικονομικά συμφέροντα, αγνοώντας παράλληλα τα κεκτημένα της εθνικής και κοινοτικής νομοθεσίας.
     Κύριε Υπουργέ, πρέπει να καταλάβετε ότι τα νησιά του Αιγαίου και ακόμα περισσότερο τα νησιά του ανατολικού Αιγαίου χρειάζονται τις ακτοπλοϊκές συγκοινωνίες και τις χρειάζονται ως προϋπόθεση για να υπάρξουν.  Ο παριστάμενος Υπουργός Αιγαίου μπορεί να βεβαιώσει του λόγου το αληθές, αφού έχει ζήσει και ως αντιπολιτευόμενος Βουλευτής τα προβλήματα που αντιμετωπίζουν τα νησιά μας. 
     Κύριε Υπουργέ, η κατάσταση έχει φθάσει σε σημείο οριακό και γι’ αυτό σας φωνάζουν οι κάτοικοι των νησιών μας, ευελπιστώντας από σας ότι θα πάρετε πρωτοβουλία για την ανάταξη της κατάστασης. Φαίνεται, όμως, ότι μέχρι σήμερα οι κάτοικοι απευθύνονται σε ώτα μη ακουόντων. Φαίνεται ότι διεκδικούν πλέον το αυτονόητο, να συνεχίσουν δηλαδή να ζουν στο τόπο τους. Αν αυτό η Κυβέρνηση δεν το συνειδητοποιήσει έγκαιρα, θα βρεθεί σύντομα μπροστά σε αδιέξοδα τα οποία η ίδια θα έχει δημιουργήσει.
     Σας ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ο συνάδελφος Κωνσταντίνος Καΐσερλης έχει το λόγο.
     ΚΩΝΣΤΑΝΤΙΝΟΣ ΚΑΪΣΕΡΛΗΣ:  Ευχαριστώ, κύριε Πρόεδρε.
     Κύριε Πρόεδρε, δεκάδες χρόνια τώρα θυμάμαι τις άγονες γραμμές για μικρά νησιά κυρίως των δέκα, των είκοσι ή των τριάντα κατοίκων, για το Αγαθονήσι, τους Αρκιούς, την Ψέριμο και το Μαράθι, άντε να βάλω και τη Νίσυρο και το Καστελόριζο.
     Αυτές ήταν οι άγονες γραμμές μέχρι τις 7 Μαρτίου. Και ήρθε η Νέα Δημοκρατία και οι άγονες γραμμές αυξήθηκαν, μεγάλωσαν και μετέτρεψαν σε άγονα νησιά την Κάλυμνο των δεκαοκτώ χιλιάδων κατοίκων, τη Λέρο, την Πάτμο, την Αστυπάλαια. Τι συνέβη; Τον Απρίλιο του 2004, μια εταιρεία που εξυπηρετούσε πέντε φορές την εβδομάδα, με τον προηγούμενο νόμο, τη Δωδεκάνησο, έδεσε τα καράβια της για λόγους οικονομικών συμφερόντων. Ο αρχηγός, ο Αγαμέμνων της ναυσιπλοΐας,  αντί να θυσιάσει την κόρη του για να φυσήξει ούριος άνεμος, μέχρι και σήμερα συνεχίζει να προσφέρει σφάγια και να κάνει δεήσεις στους βωμούς των εφοπλιστών. Δεν τήρησε τις διατάξεις του νόμου, δεν επέβαλε κυρώσεις και δεν μερίμνησε για την αντικατάστασή τους.
     Κύριε Πρόεδρε, το καλοκαίρι που πέρασε, τινάχθηκε στον αέρα η οικονομία των νησιών μας, ο τουρισμός πάτωσε. Η ζημιά δε που κάνατε εξαιτίας της αδιαφορίας σας, πρέπει να ξέρετε ότι θα συνεχίσει και για τα επόμενα χρόνια, γιατί οι τουρίστες ταλαιπωρήθηκαν, οι τουριστικοί πράκτορες ζημιώθηκαν και τίποτε πλέον δεν εμπιστεύονται. Όμως και σήμερα, δύο μήνες μόλις πριν από τη νέα τουριστική περίοδο, δεν ξέρουμε ακόμα ποια πλοία θα ταξιδέψουν και ποια δρομολόγια θα υπάρξουν.
     Αποφασίσατε, κύριε Υπουργέ, το δίκτυο των ακτοπλοϊκών συγκοινωνιών του 2005 και ολόιδιο του 2006. Ξέρετε τι αποφασίσατε; Ένα ανεφάρμοστο δίκτυο που έχει ως μοναδικό στόχο να αιτιολογήσει τη βέβαιη υποχώρησή σας στα αιτήματα των εφοπλιστών, την κατάργηση της τριακονταετίας στην απόσυρση των πλοίων, την κατάργηση των εγγυήσεων και των ασφαλίστρων, την ευκαιριακή παραχώρηση στους εφοπλιστές γραμμών έκτακτης και επιδοτούμενης δρομολόγησης, όπως κάνετε μέχρι σήμερα και πριν από μία μέρα. Κλείσατε τα μάτια των κατοίκων των νησιών μας με τα πολυάριθμα δρομολόγια, που στο χαρτί της Εφημερίδας της Κυβέρνησης γράψατε και στην ουσία κάνετε ασκήσεις επί χάρτου. 
     Κύριε Υπουργέ, οι εφοπλιστές γελάνε –οι σοβαροί- γιατί η λογική της βιωσιμότητας σύγχρονων και ταχύπλοων σκαφών είναι ανύπαρκτη στα σχέδια του δικτύου που εσείς καταθέσατε και οι ευκαιριακοί, γιατί θα αυξηθούν οι κρατικές επιδοτήσεις. 
     Οι κάτοικοι των νησιών, κύριε Υπουργέ, κλαίνε. Ζουν με την αβεβαιότητα του σήμερα και την εγκατάλειψη του αύριο γιατί εσείς δεν έχετε κατανοήσει ότι οι θαλάσσιες συγκοινωνίες δεν αφορούν τους εφοπλιστές, αλλά την επιβίωση των κατοίκων των νησιών μας. 
      «Αχταρμάς» έχουν καταντήσει σ’ ένα χρόνο οι ακτοπλοϊκές συγκοινωνίες. Στις ενημερωτικές ταμπέλες των λιμανιών στα νησιά μας δεν αναγράφεται πλέον η ημέρα και η ώρα άφιξης του πλοίου, αλλά η φράση «μπορεί να έλθει, μπορεί και να μην έλθει». Στους Λειψούς έχει να «πιάσει» πλοίο από τον Πειραιά τρεις ολόκληρους μήνες. Στην Κάλυμνο έχουν στεγνώσει τα δάκρυα των ψαράδων που βλέπουν την ψαριά τους να σαπίζει στην προβλήτα του λιμανιού.
	Κύριε Πρόεδρε, η ελπίδα των νησιωτών για σύγχρονα και ταχύπλοα σκάφη -των νησιωτών που αλώνιζαν τη Μεσόγειο πριν από εκατό χρόνια- σβήνει, γιατί η προτεραιότητά σας, κύριε Υπουργέ, δεν είναι η δρομολόγηση σύγχρονων πλοίων, αλλά οι βάρκες, οι βαρκάρηδες και τα παλαμάρια τους. 
      Αντί να κατηγορείτε την κυβέρνηση του ΠΑΣΟΚ που απήλθε, κύριε Υπουργέ, θα πρέπει σήμερα να μας πείτε τον προγραμματισμό σας. Έχει περάσει ένας ολόκληρος χρόνος από τότε που πήρατε την εξουσία. 
	Οι κάτοικοι των νησιών, κύριε Υπουργέ, αγωνιούν. Θέλουν να μάθουν. Μην παίζετε, κύριε Υπουργέ, με τα νησιά μας.
	Σας ευχαριστώ.
(Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτηρίου, σαράντα τρεις μαθητές και μαθήτριες και ένας δάσκαλος από το Σχολείο της Δεύτερης Ευκαιρίας Αγίων Αναργύρων.
 	Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
	Τους πληροφορούμε ότι παρακολουθούν συνεδρίαση κοινοβουλευτικού ελέγχου, όπου παρευρίσκονται οι επερωτώντες Βουλευτές που ελέγχουν την Κυβέρνηση και οι επερωτώμενοι Υπουργοί, όπως ο κ. Κεφαλογιάννης, Υπουργός Εμπορικής Ναυτιλίας, που καλείται να πάρει το λόγο.
	Ορίστε, κύριε Υπουργέ.
	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, δεν μπορώ να καταλάβω γιατί κατατέθηκε η σημερινή επερώτηση. Δεν μπορώ να το καταλάβω αυτό, γιατί συνάδελφοι Βουλευτές είχαν άλλα ζητήματα πάνω στα οποία μπορούσε να γίνει πιο λεπτομερής συζήτηση και να μην είναι κάτω από την πίεση του πεντάλεπτου και ουσιαστικά να μη μας πουν τίποτα, να μη μας προτείνουν τίποτα, να περιοριστούν μόνο σε διαπιστώσεις. Απ’ ό,τι κατάλαβα, η κριτική δεν ήταν πάρα πολύ οξεία. Το μόνο πράγμα που έμεινε για άλλη μία φορά είναι αυτά τα υπονοούμενα περί συμφερόντων. Ή θα μιλήσετε με ονόματα και διευθύνσεις ή θα κατηγορηθείτε ως κοινοί συκοφάντες.
	Επειδή αναφερθήκατε και στο ότι η παρούσα πολιτική ηγεσία του Υπουργείου Εμπορικής Ναυτιλίας και η Κυβέρνηση ενδεχομένως –δεν το είπατε, το «ζωγραφίσατε» λίγο- είναι επιρρεπής σε πιέσεις, εγώ θα σας δώσω ένα μόνο στοιχείο, κύριοι συνάδελφοι, παίρνοντας αφορμή από την τελευταία αποστροφή του αγαπητού συναδέλφου των Δωδεκανήσων, του κ. Καΐσερλη. 
	Δεν είμαι εγώ, κύριε συνάδελφε, αυτός που υπέγραψε την 1η Φεβρουαρίου 2002 υπουργική απόφαση που έδινε 50% αύξηση στη Β’ θέση, 80% αύξηση στην ΑΒ΄ θέση, 80%, έως 300% αύξηση στην Α΄ θέση και 100% αυξήσεις στα ταχύπλοα.
      Εγώ ως προϊστάμενος του Υπουργείου Εμπορικής Ναυτιλίας, στις σκληρές διαπραγματεύσεις που έγιναν πέρσι, που τα αιτήματα για αύξηση ήταν 13,5%, κατόπιν βέβαια συνεννοήσεως, αν θέλετε και πιέσεως, κατέληξαν στο 3,5%. Δεν δέχεται πιέσεις η πολιτική ηγεσία του Υπουργείου Εμπορικής Ναυτιλίας από κανένα, ούτε από τους εφοπλιστές, στους οποίους καταστήσαμε σαφές ότι  μονομερείς αποφάσεις συνεπάγονται κυρώσεις. Το 13,5% λοιπόν των αιτημάτων έγινε 3,5%. Στα Δωδεκάνησα, στη δικιά σας περιοχή, όπως και στην Κρήτη, στη δικιά μου εκλογική περιφέρεια, η μεγαλύτερη αύξηση ήταν 0,8% του ευρώ, λιγότερο από ένα μπουκάλι εμφιαλωμένο νερό. 
      Αυτό βέβαια δεν σημαίνει ότι η απόφαση της πολιτικής ηγεσίας του Υπουργείου και της Κυβέρνησης είναι να διαλύσει την ακτοπλοΐα. Το αντίθετο μάλιστα. Πιστεύουμε ότι ο ανταγωνισμός μπορεί να βοηθήσει σε μείωση των τιμών και σε αύξηση της ποιότητας. Όμως, επειδή είμαστε μία φιλελεύθερη Κυβέρνηση, γνωρίζετε πολύ καλά ότι κορωνίδα της δικής μας ιδεολογίας είναι να υπάρχει ανταγωνισμός. Μονοπώλια, αποφάσεις σε κλειστά γραφεία, παιχνίδια χρηματιστηριακά, δεν είναι ούτε της δικής μας ιδεολογίας ούτε της δικής μας πολιτικής.
      Πριν μπω στην ουσία της επερώτησής σας, θα ήθελα να κάνω μερικές ανακοινώσεις.
      Πρώτον, ολοκληρώνεται ο διάλογος που συμφωνήθηκε στο Εθνικό Συμβούλιο Ναυτιλιακής Πολιτικής. Ήδη η κ. Τσουρή μάς ανέφερε ότι ο κ. Τζωάννος, ο Γενικός Γραμματέας του Υπουργείου, επισκέφθηκε τη Χίο, τη Σάμο, τη Μυτιλήνη και τα Δωδεκάνησα και μένει μόνο μία συνάντηση η οποία θα γίνει στη Σύρο και ελπίζω εκεί οι συνάδελφοι Βουλευτές να συμμετέχουν μιας και δεν μας τίμησαν με την παρουσία τους κατά τη διάρκεια της συζήτησης που έγινε για πολλές ώρες, παρουσία όλων των πρώην Υπουργών Εμπορικής Ναυτιλίας, μεταξύ των οποίων και κάποιοι, όπως ο κ. Παπάς, ο θρυλικός πλοίαρχος του «ΒΕΛΟΣ», όπως και πρώην Βουλευτές της Νέας Δημοκρατίας και συνεισέφεραν σ’ αυτόν το διάλογο.
      Δεν είναι δικιά μας ιδέα η ίδρυση του Εθνικού Συμβουλίου Ναυτιλιακής Πολιτικής. Είναι μία πρωτοβουλία του παρευρισκόμενου πρώην Υπουργού κ. Πασχαλίδη, την οποία θεωρούμε εξαιρετικά χρήσιμη και θετική και την οποία θα ενεργοποιήσουμε. Μάλιστα μπορώ να σας ανακοινώσω ότι τώρα που ολοκληρώνεται ο διάλογος για την ακτοπλοΐα, θα προχωρήσουμε σε θεματικές ενότητες, όπως για την κρουαζιέρα. Γνωρίζετε πολύ καλά ότι είχαμε είκοσι τουλάχιστον πλοία στην κρουαζιέρα και σήμερα δεν έχουμε κανένα. Είναι μία δράση εντάσεως εργασίας με πολλαπλά οφέλη για τα νησιά μας, μιας και μιλάμε για τη νησιωτική πολιτική, για την εθνική μας οικονομία, για την εκπαίδευση, για την ανταγωνιστικότητα και για τα λιμάνια μας. 
      Ολοκληρώθηκε, λοιπόν, ο διάλογος αυτός και σας λέγω τι θα κάνει το Εθνικό Συμβούλιο Ναυτιλιακής Πολιτικής.
      Κύριοι συνάδελφοι, νομίζω ότι η ναυτιλία είναι ένας χώρος στον οποίο νομίζω μπορούμε να συγκλίνουμε. Δεν χρειάζονται αυτές οι κοκορομαχίες και οι αντιπαραθέσεις. Δεν έχουν νόημα. Δέκα μήνες τώρα στην ηγεσία του Υπουργείου Εμπορικής Ναυτιλίας δεν βλέπω και το θέμα της αντιπαράθεσής μας. Ο ελληνικός λαός μάς κρίνει και θα πρέπει να προστατεύσουμε και το ελληνικό Κοινοβούλιο και τους εαυτούς μας. 
      Επειδή έγιναν κάποιες αναφορές και δεν θέλω να μένει τίποτα αναπάντητο, το πού βάζουμε την υπογραφή μας, εμάς θίγει. Το τι φρασεολογία χρησιμοποιούμε μέσα στη Βουλή, εμάς εκθέτει. Συζητήσεις έχουν γίνει για όλα τα θέματα. Να μην επανερχόμαστε πάλι στα ίδια. Ας βρούμε τον κοινό τόπο συνεννόησης και είναι βέβαιο ότι η ναυτιλία και η ακτοπλοϊα γενικότερα είναι ένας χώρος στον οποίο θέλουμε να συγκλίνουμε.
      Δεν θα αναφερθώ σε κάποιες ερωτήσεις που μου καταθέσατε τελευταία. 
      Ισχυρίζομαι ότι δεν έχουμε πολλά πράγματα στα οποία υπάρχει τόπος για αντιπαράθεση. Μου καταθέσατε ερώτηση εάν γίνονται συνεντεύξεις Τύπου στο Υπουργείο Εμπορικής Ναυτιλίας. Μα, είναι δυνατόν να είναι το μόνο αντικείμενο αντιπαράθεσης αυτό; Έχω κάνει έντεκα συνεντεύξεις από τον Απρίλιο του 2004. Έτυχε να έχουμε το Εθνικό Συμβούλιο Ναυτιλιακής Πολιτικής. Έτυχε να έχουμε τον προϋπολογισμό. Συνέβη να κλείσει και η Βουλή και να έχουμε τις διακοπές των Χριστουγέννων και του νέου έτους. Συνέβη να έχει προγραμματίσει ο Υπουργός Εμπορικής Ναυτιλίας και ένα ταξίδι λείποντας για δέκα ημέρες στην Κορέα, για να ανοίξουν και λίγο τα μάτια μας πώς σκέπτονται και οι άλλοι άνθρωποι. Να δούμε γιατί αυτοί δεν παίρνουν παραγγελίες σε πλοία πριν από το 2007 και αυτοί και στην Ιαπωνία και στην Κίνα. Και εμείς έχουμε την επισκευαστική ζώνη του Πειραιά, γιατί δεν είναι πια «ναυπηγο» και δεν μπορούμε να πάρουμε μια παραγγελία, να βουλώσουμε μια τρύπα, να δώσουμε ένα μεροκάματο. Αυτό σημαίνει ότι κάτι δεν έχουμε κάνει σωστά. 
      Αν λοιπόν αυτό είναι το θέμα για το οποίο με εγκαλείτε, δέχομαι την κριτική σας και μακάρι πάντα οι παραλείψεις στις πράξεις του Υπουργείου Εμπορικής Ναυτιλίας να περιορίζονται σε αυτό το επίπεδο.
      Δεν θα μπω στο θέμα που αναφέρθηκε σήμερα με την επίκαιρη ερώτησή του ο κ. Ανωμερίτης στον κύριο Πρωθυπουργό. Θα μπορούσε να την απευθύνει και στον Υπουργό Εμπορικής Ναυτιλίας. Ο Πρωθυπουργός μού ανέθεσε να του απαντήσω την Παρασκευή. Να είστε σίγουρος ότι οι απαντήσεις θα είναι σαφείς. 
      Όμως, κύριοι συνάδελφοι, πρέπει να ξέρετε ένα πράγμα. Δεν έχετε κανένα λόγο να επανέρχεστε σε θέματα που κάνατε λάθος. Η αντιπαράθεση την οποία προκαλέσατε, ενδεχομένως, για να «αγοράσετε» λίγο χρόνο στα ΜΜΕ, δεν σας οδήγησε πουθενά, παρά μόνο σε ένα αδιέξοδο και αντιπαράθεση με τον κόσμο της ναυτιλίας, διότι η σθεναρή στάση της ελληνικής Κυβέρνησης οδήγησε σε ένα αποτέλεσμα που έδειξε ότι η χώρα μας είναι μεγάλη δύναμη, το εννοεί και το δείχνει. Γι’ αυτό και χώρες όπως η Γαλλία, η Ισπανία, όπως η Ολλανδική Προεδρία συνέκλιναν, υιοθέτησαν τις θέσεις της ελληνικής Κυβέρνησης και των άλλων χωρών, της Κύπρου και της Μάλτας και έτσι το αποτέλεσμα είναι αίσιο και για την ποινικοποίηση της ναυτικής εργασίας. Αυτά, όμως, θα τα κουβεντιάσουμε την Παρασκευή.
      Κυρίες και κύριοι συνάδελφοι, το θέμα της ακτοπλοΐας είναι το μεγάλο θέμα της καθημερινότητας. Και θέλω να σας πω εξ αρχής ότι είναι αταλάντευτος ο στόχος μας και παραμένει αταλάντευτος, η απρόσκοπτη και καθ’ όλη τη διάρκεια του έτους πρόσβαση των νησιωτών σε όλη τη νησιωτική Ελλάδα, επιβάλλοντας δημόσια υπηρεσία όπου χρειαστεί, χρησιμοποιώντας χρήματα επιπλέον από τον προϋπολογισμό, εάν αυτό βοηθήσει στην απρόσκοπτη πρόσβαση. 
      Περάσαμε μία δύσκολη χρονιά. Χάσαμε έξι πλοία το 2004. Τα μονοπώλια τα οποία υπήρχαν στην ακτοπλοΐα, τα χρηματιστηριακά παιγνίδια, τα τετελεσμένα, οδήγησαν πάρα πολλές εταιρείες, μεταξύ των οποίων και τη ναυτιλιακή εταιρεία Δωδεκανήσου, τη «ΔΑΝΕ», στα όρια της χρεοκοπίας. 
      Κυρίες και κύριοι συνάδελφοι, εμείς δεν κάναμε μόνο το ίσιο για την ακτοπλοΐα. Κάναμε το περίσσιο. Δεχθήκαμε, συναντηθήκαμε πάρα πολλές φορές με όλους τους φορείς των νησιών μας, τους νομάρχες, τους δημάρχους και τους Βουλευτές. Συμφωνήσαμε με αυτούς λύσεις. Τηρήσαμε το λόγο μας. Δεχθήκαμε και πολλές επιστολές συγχαρητήριες. Μπορώ να σας τις καταθέσω και για τα Πρακτικά, όπως οι δημοτικοί και κοινοτικοί άρχοντες της Ανάφης, της Κύμης, της Λήμνου, των Μουδανιών, της Καβάλας, της Αλεξανδρούπολης, όπου βάλαμε νέες γραμμές. 
      Δημιουργήσαμε εναλλακτικές μορφές επικοινωνίας. Σας είδα που μειδιάσατε όταν αναφέρθηκε κάποιος συνάδελφός σας από το ΠΑΣΟΚ στο θέμα των υδροπλάνων. Θέλουμε πενήντα υδροπλάνα στο Αιγαίο και στο Ιόνιο. Ας έλθουν όσα θέλουν. Το θέμα είναι εμείς να μην επιδοτούμε. Λύνουν θέματα. Δεν σας λέγω ότι θα λύσουν το θέμα της ακτοπλοΐας. Δεν θα πάνε όλοι με υδροπλάνα και αεροπλάνα. Όμως, οι εναλλακτικές μορφές βοηθούν τα μέγιστα και στην ανάπτυξη των νησιών μας, βεβαίως και την τουριστική ανάπτυξη των περιοχών αυτών.
      Αναπτύξαμε εναλλακτικούς προορισμούς πιο οικονομικούς και πιο σύντομους.
      Χαίρομαι που μεταξύ των επερωτώντων είναι η κ. Τσουρή από τη Χίο, που γνωρίζει πολύ καλά ότι χρειάζονται δώδεκα ώρες από τον Πειραιά τα πλοία της ακτοπλοΐας να φθάσουν στη Χίο. Εμείς ενεργοποιούμε, αναπτύσσουμε, το λιμάνι του Λαυρίου. Ήδη έχει γίνει η δημοπράτηση της μελέτης επέκτασης του προαστιακού σιδηρόδρομου για το Λαύριο. Ήδη έχουμε αιτήματα να μπουν ταχύπλοα πλοία από το Λαύριο στα Μεστά της Χίου. Είναι συμφέρον να αναπτύξουμε αυτούς τους νέους προορισμούς. Σε τρεισήμισι ώρες θα πηγαίνει από το Λαύριο στα Μεστά της Χίου. Ογδόντα ευρώ πληρώνεται το αυτοκίνητο από τον Πειραιά στη Χίο, τριάντα θα πληρώνεται από εκεί. Αλλά ένα ταχύπλοο πλοίο που μπορεί να πάει στα Μεστά της Χίου μπορεί να πάει και στη Σάμο, μπορεί να πάει ενδεχομένως και στη Μυτιλήνη. Όλα αυτά τα εναλλακτικά σενάρια θέλουμε να τα προωθήσουμε. Και αυτές σας τις προτάσεις, αυτή σας τη συζήτηση, αυτή σας τη θετική συμβολή, θέλουμε μέσα από τις συζητήσεις, οι οποίες γίνονται στο Εθνικό Συμβούλιο Ναυτιλιακής Πολιτικής και βεβαίως στην αντίστοιχη Επιτροπή Παραγωγής και Εμπορίου.
      Δείξαμε τη κοινωνική μας ευαισθησία.  Είναι η πρώτη φορά που Κυβέρνηση έδωσε χρήματα πάνω από 1,2 εκατομμύριο ευρώ. Εμείς  λέμε λιγότερα και κάνουμε περισσότερα. Είχαμε υποσχεθεί στους εργαζόμενους της ΔΑΝΕ ότι θα τους δώσουμε 400.000 ευρώ για να πληρωθούν αυτά που η χρεοκοπημένη εταιρεία, λόγω των μονοπωλίων τα οποία υπήρχαν τα προηγούμενα χρόνια, δεν μπορούσε να τους πληρώσει. Τους πληρώσαμε 1,2 εκατομμύρια ευρώ  από το  ΝΑΤ, θα τα πάρουμε τώρα από τον πλειστηριασμό από το «ΔΙΑΓΟΡΑ». Το ίδιο κάναμε και με τους εργαζόμενους της «ROC».
      Ελπίζουμε λοιπόν ότι με τον πλειστηριασμό του «ΔΙΑΓΟΡΑ», δυσλειτουργίες που ενδεχομένως υπάρχουν -και δεν είναι βέβαια χειρότερες από πέρυσι, θα αναφερθώ συγκεκριμένα- θα λυθούν. Και με τα νέα δρομολόγια, τα νέα πλοία που έρχονται στις ακτοπλοϊκές μας γραμμές, το πρόβλημα όλο και θα μειώνεται και θα φθάσουμε στον επιθυμητό στόχο που είναι αυτό που αξίζει στους πολίτες που κατοικούν στη νησιωτική Ελλάδα.
      Προσθέσαμε νέες γραμμές. Επεκτείναμε  υπάρχουσες γραμμές. Ο αριθμός των άγονων γραμμών που μισθοδοτούνται αυξήθηκε. Ο αριθμός των επιδοτούμενων δρομολογίων αυξήθηκε κατά εκατόν ογδόντα ένα. Η ετήσια δαπάνη αυξήθηκε κατά 4.000.000 ευρώ. Δημιουργήθηκαν νέες γραμμές. Κύμη-Λήμνος-Μουδανιά. Υπήρχε την εποχή του ΠΑΣΟΚ; Με υποχρεωτική προσέγγιση στον Αη- Στράτη και για τη μετάβαση και για την επιστροφή. 
      Γύθειο - Κύθηρα. Επεκτάσεις και προσθήκες γραμμών. Αυξήθηκαν κατά σαράντα επτά οι γραμμές της Κύμης - Σκύρου. Αυξήθηκαν κατά σαράντα οι επιδοτούμενες γραμμές στη Θήρα και την Ανάφη, γι’ αυτό και τα συγχαρητήρια τα οποία πήραμε και από τα δύο αυτά νησιά. Επέκταση στην Καβάλα και Σαμοθράκη της γραμμής Λαύριο - Άγιος Ευστράτιος - Λήμνος. 
      Προσθήκη των λιμανιών της Σαμοθράκης, Αλεξανδρούπολης στη γραμμή Λαύριο – Ψαρά – Σίγρι - Λήμνος. Υπήρχαν αυτά επί ΠΑΣΟΚ;
      Τα καταθέτω, κυρίες και κύριοι συνάδελφοι, γιατί καλό είναι κάποιος να μιλά με στοιχεία. Εγώ θέλω να τα εξετάσετε και στη δευτερολογία σας θα ήθελα να μου πείτε ποια από αυτά που σας ανέφερα και θα σας αναφέρω παρακάτω δεν ισχύουν. 
      (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης  καταθέτει για τα Πρακτικά τα προαναφερθέντα έγγραφα, τα  οποία έχουν ως εξής:
      (Οι σχετικοί πίνακες βρίσκονται στο τεύχος των Πρακτικών της Βουλής)
      («Λύσεις που δόθηκαν σε προβλήματα που ανέκυψαν στην ακτοπλοϊκή εξυπηρέτηση νησιωτικών για την δρομολογιακή περίοδο 2004-2005».
      Ι) Γραμμή ΠΕΙΡΑΙΑ- ΣΥΡΟΥ – ΤΗΝΟΥ – ΜΥΚΟΝΟΥ
     (1.) Την δρομολογιακή περίοδο 01/11/2003-31/10/04 στην εν λόγω δρομολογιακή γραμμή, όσον αφορά τα συμβατικά Ε/Γ-Ο/Γ πλοία, δρομολόγια εκτελούσαν τα Ε/Γ-Ο/Γ  «BLUE STAR ITHAKI» και «ΕΞ. ΑΦΡΟΔΙΤΗ» η «ΕΞΠΡΕΣ ΑΘΗΝΑ».
     (2). Για την δρομολογιακή περίοδο 01/11/04-31/10/05 για τη γραμμή αυτή υποβλήθηκαν δρομολόγια μόνο Ε/Γ-Ο/Γ «BLUE STAR ITHAKI». Εκτός από την περίοδο 29/11/04-28/02/05 όπου δεν δηλώθηκε κανένα πλοίο που να εκτελεί δρομολόγια.
     Με παρέμβαση του ΓΓ/ΥΕΝ υπεβλήθη ήδη αίτημα από την εταιρεία ΝΕΛ για εκτέλεση δρομολογίων καθημερινά από 28-11-04 έως 9-1-05 με το Ε/Γ-Ο/Γ «ΑΙΟΛΟΓΣ ΕΞΠΡΕΣ» και εγκρίθη στο Σ.Α.Σ. με θετική γνωμοδότηση. Ήδη εκτελεί δρομολόγια. Ακολούθως θα εκτελεί δρομολόγια το Ε/Γ-Ο/Γ «BLUE STAR ITHAKI» από 18-01-05.
     ΙΙ) Γραμμή ΠΕΙΡΑΙΑ – ΔΥΤΙΚΩΝ ΚΥΚΛΑΔΩΝ
     Μετά από αίτημα των φορέων της ΚΙΜΩΛΟΥ και παρέμβαση του ΥΕΝ προστέθηκαν δύο (02) επιπλέον προσεγγίσεις στην ΚΙΜΩΛΟ χωρίς μίσθωμα με το Ε/Γ – Ο/Γ «ΑΓΙΟΣ ΓΕΩΡΓΙΟΣ».
     ΙΙΙ) ΓΡΑΜΜΗ ΠΑΡΟΥ - ΝΑΞΟΥ - ΙΟΥ- ΘΗΡΑΣ.
     (1). Τη δρομολογιακή περίοδο 01/11/03-31/10/04 στην γραμμή εκτελούσαν δρομολόγια τα Ε/Γ-Ο/Γ «BLUE STAR PAROS», «BLUE STAR NAXOS», Ε/Γ-Ο/Γ «ΕΞ. ΠΟΣΕΙΔΩΝ» και «ΕΞΠΡΕΣ ΣΑΝΤΟΡΙΝΗ» και καθημερινά υπήρχαν τουλάχιστον δύο δρομολόγια από ΠΕΙΡΑΙΑ προς τα ανωτέρω νησιά. Επίσης επιδοτούμενα δρομολόγια εκτελούσε  και το πλοίο της G.A. FERRIES (Ε/Γ-Ο/Γ «ΡΟΜΙΛΝΤΑ» ή «ΔΗΜΗΤΡΟΥΛΑ» τρεις (03) φορές την εβδομάδα) προσεγγίζοντας σε ΙΟ- ΘΗΡΑ – ΦΟΛΕΓΑΝΔΡΟ – ΣΙΚΙΝΟ και δύο (02) στην ΑΝΑΦΗ.
      (2.) Για τη δρομολογιακή περίοδο 01/11/04-31/10/05 η H.F.D. απέσυρε τα Ε/Γ-Ο/Γ «ΕΞ.ΑΠΟΛΛΩΝ» και «ΕΞ. ΣΑΝΤΟΡΙΝΗ» από τη δρομολόγησή τους στη γραμμή ΠΕΙΡΑΙΑ – ΠΑΡΟΥ – ΝΑΞΟΥ – ΘΗΡΑΣ.
      Κατά την πρωινή του (07.25) αναχώρησή του από ΠΕΙΡΑΙΑ το πλοίο της BLUE STAR FERRIES για ΠΑΡΟ – ΝΑΞΟ – ΙΟ – ΘΗΡΑ δεν θα προσέγγιζε την ΙΟ την ΔΕΥΤΕΡΑ – ΤΕΤΑΡΤΗ – ΠΑΡΑΣΚΕΥΗ – ΣΑΒΒΑΤΟ – ΚΥΡΙΑΚΗ.
      Κατά την απογευματινή αναχώρησή του (17.30) το πλοίο της BLUE STAR FERRIES από ΠΕΙΡΑΙΑ για ΠΑΡΟ – ΝΑΞΟ – ΙΟ – ΘΗΡΑ α) στην περίοδο 29/11/04-27/2/05 δεν προσεγγίζει πλοίο σε ΘΗΡΑ – ΙΟ την ΔΕΥΤΕΡΑ – ΤΕΤΑΡΤΗ – ΠΑΡΑΣΚΕΥΗ – ΣΑΒΒΑΤΟ – ΚΥΡΙΑΚΗ β) στις περιόδου 1/11/04-28/11/04 και 28/2/05 – 31/10/05 δεν προσεγγίζει ΙΟ την ΔΕΥΤΕΡΑ – ΤΕΤΑΡΤΗ – ΠΑΡΑΣΚΕΥΗ – ΣΑΒΒΑΤΟ – ΚΥΡΙΑΚΗ.
      Το Ε/Γ-Ο/Γ «ΡΟΜΙΛΝΤΑ» ύστερα από μειοδοτικούς διαγωνισμούς θα προσεγγίζει ΠΑΡΟ – ΝΑΞΟ – ΙΟ – ΘΗΡΑ από ΠΕΙΡΑΙΑ την ΤΕΤΑΡΤΗ και ΠΑΡΑΣΚΕΥΗ.
      Επιγραμματικά στη νήσο ΙΟ δεν θα προσέγγιζε κανένα συμβατικό Ε/Γ-Ο/Γ πλοίο από ΠΕΙΡΑΙΑ την ΔΕΥΤΕΡΑ – ΣΑΒΒΑΤΟ – ΚΥΡΙΑΚΗ  όλο το έτος.
      Επίσης η εξυπηρέτηση της ΘΗΡΑΣ θα ήταν υποδεέστερη από την περίοδο 01/11/03-31/10/04 γιατί δεν δηλώθηκαν Ε/Γ-Ο/Γ πλοίο στην απογευματινή αναχώρηση από ΠΕΙΡΑΙΑ κάθε ΔΕΥΤΕΡΑ – ΣΑΒΒΑΤΟ – ΚΥΡΙΑΚΗ την περίοδο 27/2/05.
      (2) Μετά την παρέμβαση του ΥΕΝ προστέθηκαν προσεγγίσεις στην ΙΟ:
      α) από την εταιρεία BLUE STAR FERRIES κάθε ΔΕΥΤΕΡΑ, ΤΕΤΆΡΤΗ ΚΑΙ ΠΑΡΑΣΚΕΥΗ
      β) και το Ε/Γ-Ο/Γ «ΑΓΙΟΣ ΓΕΩΡΓΙΟΣ» κάθε ΔΕΥΤΕΡΑ και ΚΥΡΙΑΚΗ εκτελούν το  δρομολόγιο ΠΕΙΡΑΙΑ – ΠΑΡΟ – ΝΑΞΟ – ΙΟ – ΘΗΡΑ βελτιώνοντας έτσι τις προσεγγίσεις στην ΙΟ στον καλύτερο δυνατό βαθμό (10 φορές συνδέεται με ΠΕΙΡΑΙΑ).
      Επίσης η νήσος ΘΗΡΑ από 1/1/05 θα συνδέεται με τον ΠΕΙΡΑΙΑ καθημερινά και απογευματινό δρομολόγιο.
      IV) Γραμμή ΔΩΔΕΚΑΝΗΣΟΥ 
      Κατά τη δρομολογιακή περίοδο 01/11/03-31/10/04 δρομολόγια στη γραμμή ΠΕΙΡΑΙΑ – ΔΩΔΕΚΑΝΗΣΟΥ εκτελούσαν τα Ε/Γ-Ο/Γ «ΠΑΤΜΟΣ» - «ΡΟΔΟΣ» - «ΔΙΑΓΟΡΑΣ» της εταιρείας ΔΑΝΕ η οποία μαζί της G.A. FERRIES έχει υπογράψει σύμβαση ανάθεσης Δημόσιας Υπηρεσίας τριετούς διάρκειας με το ΥΕΝ. Κανένα από τα ανωτέρω πλοία από ΙΟΥΝΙΟ 2004 δεν εκτελεί δρομολόγια.
      Επίσης δρομολόγια εκτελούσαν τα Ε/Γ-Ο/Γ «ΜΑΡΙΝΑ» - «ΑΝΘΗ ΜΑΡΙΝΑ» και «ΡΟΔΑΝΘΗ» G.A. FERRIES και το Ε/Γ-Ο/Γ “BLUE STAR 1” της BLUE STAR FERRIES.
      Κατά την τρέχουσα περίοδο 2004-2005 μετά από παρεμβάσεις του ΥΕΝ και του ΥΠΟΥΡΓΕΙΟΥ ΑΙΓΑΙΟΥ και ΝΗΣΙΩΤΙΚΗΣ ΠΟΛΙΤΙΚΗΣ υπάρχει καθημερινή σύνδεση από ΠΕΙΡΑΙΑ προς τα νησιά ΚΑΛΥΜΝΟ – ΚΩ – ΡΟΔΟ, εκ των οποίων ένα δρομολόγιο προς ΚΑΛΥΜΝΟ είναι επιδοτούμενο από το Υπουργείο Αιγαίου και Νησιωτικής Πολιτικής.
      Επίσης η νήσος ΑΣΤΥΠΑΛΑΙΑ συνδέεται με τρία (03) δρομολόγια από ΠΕΙΡΑΙΑ ένα (01) εκ των οποίων επιδοτούμενο από το ΥΠΟΥΡΓΕΙΟ ΑΙΓΑΙΟΥ και ΝΗΣΙΩΤΙΚΗΣ ΠΟΛΙΤΙΚΗΣ. Η ΠΑΤΜΟΣ και η ΛΕΡΟΣ έχουν έξι (06) προσεγγίσεις την εβδομάδα από ΠΕΙΡΑΙΑ.
      Τα νησιά ΝΙΣΥΡΟΣ – ΤΗΛΟΣ – ΣΥΜΗ συνδέονται με τον ΠΕΙΡΑΙΑ με δύο (2) δρομολόγια την εβδομάδα εκ των οποίων το ένα (01) είναι επιδοτούμενο από το ΥΠΟΥΡΓΕΙΟ ΑΙΓΑΙΟΥ και ΝΗΣΙΩΤΙΚΗΣ ΠΟΛΙΤΙΚΗΣ.
      V) Γραμμή ΣΑΜΟΥ – ΙΚΑΡΙΑΣ
      Μετά από παρεμβάσεις του ΥΕΝ και το ΥΠΟΥΡΓΕΙΟΥ ΑΙΓΑΙΟΥ και ΝΗΣΙΩΤΙΚΗΣ ΠΟΛΙΤΙΚΗΣ τα νησιά ΣΑΜΟΣ και ΙΚΑΡΙΑ έχουν καθημερινή σύνδεση με τον ΠΕΙΡΑΙΑ.
      VI) Γραμμή ΒΟΛΟΥ – Β. ΣΠΟΡΑΔΩΝ
      Μετά από σύσκεψη με τους φορείς των Β. ΣΠΟΡΑΔΩΝ και παρέμβαση του ΥΕΝ κατέστη δυνατό  η σύνδεση της ΑΛΟΝΝΗΣΟΥ πέραν των δρομολογίων με υδροπτέρυγα και με τρία (03) δρομολόγια Ε/Γ-Ο/Γ πλοίου με τον λιμένα ΒΟΛΟΥ (ένα (01) δρομολόγιο κάθε εταιρεία που δραστηριοποιείται στη γραμμή δηλ. H.F.D., G.A. FERRIES και ΣΑΟΣ Ν.Ε) καθώς και ένα επιδοτούμενο δρομολόγιο με σύνδεση ΑΓΙΟΥ ΚΩΝ/ΝΟΥ – ΑΛΟΝΝΗΣΟΥ»).
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δώσαμε λύσεις σε προβλήματα. Παραδείγματος χάριν στις Κυκλάδες, γραμμή Πειραιάς – Σύρος – Τήνος - Μύκονος, ενώ αποσύρθηκε το «ΕΞΠΡΕΣ ΑΦΡΟΔΙΤΗ», με παρέμβαση του Υπουργείου Εμπορικής Ναυτιλίας, δημιουργήθηκε το «ΑΙΟΛΟΣ ΕΞΠΡΕΣ» μέχρι 10-1-2005 και ήδη εκτελεί δρομολόγια το «BLUE STAR ΙΘΑΚΗ» από μία εβδομάδα και συνεχίζει και σήμερα. 
      Στη γραμμή  Πειραιά - Δυτικών Κυκλάδων, να τα πούμε όλα, προστέθηκαν δύο επιπλέον δρομολόγια στη Κίμωλο και αυτά χωρίς μίσθωμα. 
	Στη γραμμή Πάρου – Νάξου – Ίου - Θήρας, η εταιρεία «HFD» απέσυρε το «ΑΠΟΛΛΩΝ ΕΞΠΡΕΣ» και το «ΕΞΠΡΕΣ ΣΑΝΤΟΡΙΝΗ» και μετά από παρέμβαση του Υπουργείου Εμπορικής Ναυτιλίας η νήσος Ίος, για πρώτη φορά έχει δέκα φορές σύνδεση με τον Πειραιά και αυτά χωρίς μίσθωμα. 
      Η Θήρα έχει τώρα το χειμώνα και καθημερινά απογευματινά δρομολόγια. Τα είχαμε αυτά πέρυσι; Και λείπουν και έξι πλοία από την ακτοπλοΐα και ζητούμε διεθνώς να έρθουν αυτά τα έξι πλοία, για να καλύψουμε πλήρως όλα τα δρομολόγια, όχι μόνο αυτά που υπήρχαν στο βασικό κορμό όλα αυτά τα χρόνια επί ΠΑΣΟΚ, αλλά και αυτά που θέλουμε εμείς να δρομολογήσουμε. 
      Στα Δωδεκάνησα αποσύρθηκαν λόγω της χρεοκοπίας και ο καθένας ας κάνει την αυτοκριτική του. Και ας κάνουν αυτοκριτική και σε πολιτικό και σε προσωπικό επίπεδο πολλοί που ανακατεύτηκαν σε αυτήν την εταιρεία και ανήκουν στο κόμμα σας σήμερα και εκπροσωπούν ολόκληρες περιοχές, γιατί χρεοκόπησε αυτή η εταιρεία. Τρία πλοία, το «ΠΑΤΜΟΣ», το «ΡΟΔΟΣ» και το «ΔΙΑΓΟΡΑΣ» έχουν αποσυρθεί. Εμείς λέμε και ισχυριζόμαστε –και έτσι είναι- ότι ο βασικός κορμός Πάτμος- Λέρος- Κάλυμνος- Κως- Ρόδος έχουν κάθε μέρα επικοινωνία με τον Πειραιά. Μάλιστα, όσον αφορά την Κάλυμνο που διαμαρτύρεται, είχαμε την ευκαιρία να την επισκεφτούμε μαζί με τον αγαπητό συνάδελφο κ. Παυλίδη και με υδροπλάνο. Η Νέα Δημοκρατία  θα εγκαινιάσει από φέτος, αν δεν με απατά η μνήμη μου και το αεροδρόμιο, το οποίο είναι ένα αίτημα ολόκληρης εικοσαετίας...
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Πότε θα εγκαινιαστεί, κύριε Υπουργέ; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν ξέρω πότε θα εγκαινιαστεί. Εγώ θέλω να λειτουργήσει και πιστεύω ότι θα λειτουργήσει φέτος. Έχει και ένα δεύτερο δρομολόγιο, δηλαδή ένα όγδοο δρομολόγιο, το Σάββατο. 
      Στην Αστυπάλαια, στην οποία αναφερθήκατε, υπάρχουν τρία δρομολόγια από τον Πειραιά, το ένα εκ των οποίων επιδοτούμενο από το Υπουργείο Αιγαίου και Νησιωτικής Πολιτικής. Η Νίσυρος, η Τήλος και η Σύμη έχουν δύο δρομολόγια κάθε εβδομάδα, το ένα επιδοτούμενο από το Υπουργείο Αιγαίου και Νησιωτικής Πολιτικής. Όσον αφορά τη Σάμο και την Ικαρία, ενώ αποσύρθηκε το «ΝΤΑΛΙΑΝΑ» λόγω τριακονταπενταετίας, μπήκε νέο πλοίο, το οποίο κάνει κανονικά το δρομολόγιο. Στις Σποράδες και ειδικά όσον αφορά την Αλόννησο που διαμαρτύρεται, πέρα από τα δρομολόγια των υδροπτέρυγων που είναι καθημερινά, έχουμε τρία δρομολόγια από το Βόλο και έχουμε ένα επιδοτούμενο από τον Άγιο Κωνσταντίνο. 
      Εγώ, λοιπόν, κυρίες και κύριοι συνάδελφοι, στα στοιχεία που σας κατέθεσα  σας αναφέρω και όλα αυτά τα στοιχεία που δείχνουν τη σύγκριση μεταξύ της περιόδου 2003 - 2004 και 2004 - 2005. Δεν ευνοούν την πολιτική των προηγούμενων κυβερνήσεων, παρ’ ότι είχαν και έξι περισσότερα πλοία στα δρομολόγια τους. 
      Το θέμα των εκπτώσεων. Βλέπω τον κ. Ανωμερίτη –που θα έχει την ευκαιρία και στη δευτερολογία του να απαντήσει- ο οποίος αναφέρθηκε στο θέμα των εκπτώσεων και μάλιστα είπε ότι καταργούνται όλες οι εκπτώσεις μέσα από το γενικό κρατικό προϋπολογισμό, ένα πενηντάχρονο σύστημα. Για ποιες εκπτώσεις μιλάτε, κυρίες και κύριοι συνάδελφοι του ΠΑΣΟΚ; Γι’ αυτές που δεν πληρώσατε ποτέ; Σε ποιες εγγραφές στον προϋπολογισμό αναφέρεστε; Σε αυτές που δεν κάνατε ποτέ; Σε κάθε περίπτωση εμείς εγγυόμαστε τις εκπτώσεις που ισχύουν για τα συγκεκριμένα άτομα, τα οποία αναφέρατε στη δική σας υπουργική απόφαση. 
      Και επειδή δεν μου αρέσει να μιλώ χωρίς στοιχεία, θα σας καταθέσω για τα Πρακτικά υπουργική απόφαση υπογεγραμμένη από τέσσερις Υπουργούς του ΠΑΣΟΚ στις 12-1-2004, τον κ. Χριστοδουλάκη, τον κ. Πασχαλίδη, τον κ. Σηφουνάκη και τον κ. Τσοχατζόπουλο, οι οποίοι κοροϊδεύοντας προεκλογικά τους Έλληνες πολίτες υποσχέθηκαν ότι θα δώσουν 50.000.000 ευρώ για τις εκπτώσεις, λογαριασμό που ως συνήθως το ΠΑΣΟΚ κληροδότησε σε εμάς. Και τα 50.000.000 ευρώ δεν βγαίνουν από μία δική μου ανάλυση. Είναι η ανάλυση που κάνει η Ένωση της Ακτοπλοΐας και είναι αυτά τα οποία λέει το Γενικό Λογιστήριο του Κράτους, το οποίο αναφέρει ότι το κόστος είναι 30.000.000 ευρώ, χωρίς να συμπεριλαμβάνονται διάφορα στοιχεία, τα οποία ανεβάζουν το κόστος στα 50.000.000 ευρώ. 
      Και πού θα έβρισκαν τα χρήματα από το ΠΑΣΟΚ; Ακούστε, κυρίες και κύριοι συνάδελφοι, να δείτε πώς υποθηκεύεται το μέλλον της ελληνικής οικονομίας. Ο κύριος γενικός γραμματέας εκείνης της εποχής, ο κ. Λάμπρος Λαμπρόπουλος –το καταθέτω και αυτό- στις 12 Μαΐου 2003 λέει ότι ως ταχύτερη και απλούστερη λύση κρίνεται η απευθείας παρακράτηση του 25% από τις κρατήσεις του ΝΑΤ. Ωραία! Βγάζουμε από τη μία τσέπη και βάζουμε στην άλλη. Το 1980 ο αείμνηστος Εμμανουήλ Κεφαλογιάννης, που έχω την τιμή να φέρω το όνομά του, χωρίς να επιβαρύνει τον κρατικό προϋπολογισμό με ούτε μία δραχμή, κατάφερε να κάνει ένα ολόκληρο νοσοκομείο στα Μελίσσια.
      (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Πηγαίνετε να δείτε πώς τον κατάντησε η εικοσαετία του ΠΑΣΟΚ: περιστερώνα. Ένα χώρο όπου συχνάζουν άνθρωποι οι οποίοι έχουν προβλήματα, ναρκομανείς. Ένα κόσμημα το οποίο πλήρωσε ο ελληνικός λαός με τον ιδρώτα του, χωρίς να δώσει ούτε μια δραχμή ο κρατικός προϋπολογισμός, βρίσκεται σε αυτήν την κατάσταση. Και γι’ αυτό για το ΝΑΤ σήμερα, κυρίες και κύριοι συνάδελφοι, χρειαζόμαστε εμείς μόνο για φέτος προϋπολογισμένα 850.000.000 ευρώ, δηλαδή 300.000.000.000 παλαιές δραχμές. Και αυτός είναι μόνο ο προϋπολογισμός. Και σας λέω ότι είναι μόνο ο προϋπολογισμός, γιατί στον προηγούμενο προϋπολογισμό οι αγαπητοί συνάδελφοι του ΠΑΣΟΚ είχαν προϋπολογίσει 550.000.000 ευρώ και πληρώσαμε φέτος 750.000.000 ευρώ. Αυτή την πολιτική πάμε να διορθώσουμε. 
     Και έρχεται εδώ ο πρώην γενικός γραμματέας του Υπουργείου Εμπορικής Ναυτιλίας, ο κ. Λαμπρόπουλος, και μας λέει «πάρτε και το 25% από το 6% που επέβαλε η κυβέρνηση της Νέας Δημοκρατίας 1990-1993, μπας και υπάρχουν κάποιοι πόροι να περισώσουν τις συντάξεις των εβδομήντα πέντε χιλιάδων ναυτικών». Αυτή την πολιτική επικαλείστε. Γι’ αυτές τις περιπτώσεις μιλάτε, κυρίες και κύριοι συνάδελφοι. 
     Αυτές είναι πολιτικές στο «γάμο του Καραγκιόζη». Με συγχωρείτε που το λέω έτσι, αλλά αυτό είναι. Διότι εσείς δεν μπορείτε να κάνετε πολιτική με ξένα κόλλυβα, να υποθηκεύετε το μέλλον των ερχόμενων κυβερνήσεων και μεταθέτοντας το πρόβλημα από το σήμερα στο αύριο. 
     Τώρα ερχόμαστε στο νομικό πλαίσιο το οποίο ισχύει, που είναι και το τρίτο κομμάτι της επερώτησής σας. Γιατί εγκαλείτε εμένα; Τι θα κάνω και τι δεν θα κάνω. Γιατί δεν κάνετε ένα ΚΤΕ, να μαζευτείτε οι πρώην Υπουργοί Εμπορικής Ναυτιλίας και οι νυν υπεύθυνοι και να συζητήσετε με βάση τα στοιχεία που εσείς έχετε –γιατί εγώ τα ψάχνω και τα βρίσκω- τι λέγατε για το νόμο. Από την πρώτη μέρα που κατατέθηκε ο νόμος του κ. Παπουτσή–τώρα δεν θέλω να σας τα αναφέρω ένα-ένα- του έστειλε γράμμα η κ. Ντεπαλάθιο –το έχει πει και ο ίδιος στα Πρακτικά- και το Φεβρουάριο του 2000 στον Αρχηγός σας, τον κ. Γεώργιο Παπανδρέου, έστειλε η κ. Ντεπαλάθιο ένα γράμμα και του εφιστά την προσοχή για την ευθυγράμμιση με την κοινοτική νομοθεσία και μάλιστα τον απειλεί και του λέει: «Η επιτροπή καλεί την κυβέρνησή σας σύμφωνα με το άρθρο 226 της Συνθήκης για την ίδρυση της Ευρωπαϊκής Κοινότητας να υποβάλει τις παρατηρήσεις της επί των ανωτέρω εντός δυο μηνών. Αφού εξετάσει τις παρατηρήσεις αυτή η επιτροπή δύναται να εκδώσει αιτιολογημένη γνώμη, όπως προβλέπεται από το ίδιο άρθρο». Αυτό μου είπε εμένα η κ. Ντεπαλάθιο. Με το «καλημέρα» που την είδα στο πρώτο συμβούλιο Υπουργών, μου λέει «θα σας στείλω στο Ευρωπαϊκό Δικαστήριο». 
     Αλλά αυτό δεν είναι διαπίστωση της Ευρωπαϊκής Επιτροπής. Είναι μια διαπίστωση των συναδέλφων πρώην Υπουργών Ναυτιλίας των κυβερνήσεων του ΠΑΣΟΚ. Εδώ -δεν μπορώ να σας τα καταθέσω όλα αυτά τα χαρτιά- έχω το ν. 3153 του κ. Ανωμερίτη, ο οποίος τροποποιεί τουλάχιστον έξι άρθρα. 
     ΠΑΝΑΓΙΩΤΗΣ ΡΗΓΑΣ: Και τι απαντήσατε εσείς;
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα σας πω τι απάντησα εγώ. 
     Έχω –και θα σας το καταθέσω αυτό- την απόφαση του κ. Ανωμερίτη στις 24/09/2002 «Σύσταση ειδικής νομοπαρασκευαστικής επιτροπής» η οποία θα εξετάσει, λέει, το επίπεδο δυσχέρειας που αναφέρθηκε στον πρώτο χρόνο εφαρμογής του ν. 2932. Και έχω και τα πρακτικά του Εθνικού Συμβουλίου Ναυτιλιακής Πολιτικής, του αγαπητού συναδέλφου, του κ. Πασχαλίδη, στις 3 Δεκεμβρίου 2003 με τίτλο «Ελληνική Ναυτιλία 2004-2008: ζητείται ενότητα» ο οποίος αναφέρει ότι πρέπει να γίνουν βελτιώσεις του ν. 2932/2001 με προεδρικά διατάγματα μετά από διάλογο με την Ευρωπαϊκή Επιτροπή. 
     (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Καθίστε, συζητείστε ποιες ήταν αυτές οι τροποποιήσεις. Εγώ έψαξα να τις βρω. Είναι όλος αυτός ο τόμος, κυρίες και κύριοι συνάδελφοι. Όλος αυτός ο τόμος σε συζητήσεις που ξεκίνησαν το Σεπτέμβριο του 2002 και ολοκληρώθηκαν τον Ιούνιο του 2003. Έχει πλούσιο υλικό, το οποίο μελετούμε και εμείς για να δούμε πού οι πρώην Υπουργοί του ΠΑΣΟΚ πιστεύουν ότι η Ελλάδα δεν ακολούθησε την κοινοτική οδηγία, που βρίσκεται σε ανακολουθία με την Ευρωπαϊκή Ένωση και για ποιο λόγο η Ευρωπαϊκή Επιτροπή θα μας στείλει στο Ευρωπαϊκό Δικαστήριο. 
     


    Δεν νομίζω, λοιπόν, ότι κανείς Έλληνας Βουλευτής επιθυμεί να στείλει η Ευρωπαϊκή Επιτροπή την Ελλάδα στο Ευρωπαϊκό Δικαστήριο. 
    Εμείς είμαστε έτοιμοι. Γι’ αυτό κάνουμε το διάλογο, γι’ αυτό σας καλέσαμε στο Εθνικό Συμβούλιο Ναυτιλιακής Πολιτικής και γι’ αυτό την προσεχή εβδομάδα, μετά από αίτημα της πολιτικής ηγεσίας του Υπουργείου Εμπορικής Ναυτιλίας, θα συνεχιστεί στην Επιτροπή Παραγωγής και Εμπορίου η συζήτηση για την ακτοπλοΐα. Και θα παρακαλέσω πάρα πολύ τους αγαπητούς συναδέλφους να έρθουν αυτήν τη φορά με προτάσεις και όχι μόνο με διαπιστώσεις.
    Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
    Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Χρήστος Παπουτσής.
    ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, η ακτοπλοΐα είναι κάτι περισσότερο από σημαντική οικονομική δραστηριότητα. Είναι συνυφασμένη με την ανάπτυξη και την ευημερία των νησιών μας. Αφορά άμεσα την ανάπτυξη της οικονομίας, αφορά άμεσα την ανάπτυξη του τουρισμού. 
    Η απρόσκοπτη και τακτική σύνδεση της ηπειρωτικής με τη νησιωτική Ελλάδα, η διασφάλιση της εδαφικής συνέχειας αλλά και της συνοχής του ελλαδικού χώρου είναι αυτά τα οποία αναδεικνύουν την εθνική σημασία των ακτοπλοϊκών συγκοινωνιών. Και αυτόν το χαρακτηρισμό, αυτόν το χαρακτήρα των συγκοινωνιών ότι είναι μία δραστηριότητα εθνικής σημασίας, παρακαλώ, κύριε Υπουργέ, κυρίες και κύριοι συνάδελφοι, κρατήστε τον, γιατί θα σας χρησιμεύσει κατά την ανάγνωση της κοινοτικής νομοθεσίας.
    Η διάσταση της απελευθέρωσης των θαλασσίων συγκοινωνιών χωρίς μύθους και χωρίς κινδυνολογίες με λίγα λόγια:
    Πρώτα απ’ όλα η απελευθέρωση δημιουργεί νέες δυνατότητες, αλλά  ταυτόχρονα έχει μία υποχρέωση: Το σεβασμό του δημοσίου συμφέροντος. Ορισμένοι αντιμετωπίζουν την απελευθέρωση ως μία πανάκεια, η οποία θα λύσει αυτόματα όλα τα προβλήματα της ακτοπλοΐας. Άλλοι θεωρούν ότι απελευθέρωση σημαίνει πλήρη ασυδοσία και πλήρη κατάλυση κάθε κρατικής ευθύνης. Άλλοι πάλι αντιμετωπίζουν την απελευθέρωση ως τον εφιάλτη ο οποίος απειλεί να καταστρέψει τις ελληνικές εταιρείες. 
    Στην πραγματικότητα τίποτα από όλα αυτά δεν ισχύει. Η αλήθεια είναι ότι η απελευθέρωση μέσα από τον ανταγωνισμό μπορεί να ανοίξει νέες οικονομικές προοπτικές, μπορεί να δημιουργήσει ένα ευρύ πεδίο επιχειρηματικών πρωτοβουλιών, μπορεί να επιταχύνει τον εκσυγχρονισμό και την εξυγίανση του χώρου, μπορεί να φέρει νέα πλοία και να δημιουργήσει νέες θέσεις απασχόλησης. Εκ των πραγμάτων μπορεί να δώσει μία δυνατή ώθηση στον τουρισμό, στο εμπόριο και στην περιφερειακή ανάπτυξη. 
    Δεν μιλάμε, όμως, ούτε για αυτοματισμό ούτε για ασυδοσία. Όλες οι αγορές στην Ευρωπαϊκή Ένωση όταν απελευθερώθηκαν, απελευθερώθηκαν με κανόνες, με έλεγχο και πάνω απ’ όλα απελευθερώθηκαν μόνο όταν υπήρξε εγγύηση για το δημόσιο συμφέρον και για την κοινωνική διάσταση της οργάνωσης των αγορών. 
    Αυτά για να συνεννοούμαστε και να μπορούμε να διαβάζουμε τα κοινοτικά κείμενα, την κοινοτική νομοθεσία και τις επιστολές της Ευρωπαϊκής Επιτροπής με τον ίδιο τρόπο, την ίδια γνώση και την ίδια εμπειρία.
    Ο Κανονισμός, λοιπόν, της Ευρωπαϊκής Ένωσης προβλέπει ρητά την κατοχύρωση της δημόσιας υπηρεσίας. Και για να μην επανέλθουμε σε αυτήν τη συζήτηση, την οποία εδώ και πάρα πολύ καιρό κάνουμε σε αυτό το Κοινοβούλιο, θέλω να τονίσω ότι ο Κανονισμός της Ευρωπαϊκής Ένωσης –όταν είναι νομοθετική πρωτοβουλία του Κανονισμού- υπερισχύει του εθνικού δικαίου και εφαρμόζεται ως έχει. 
    Υπάρχουν, όμως, δύο είδη κανονισμών. Εκείνος ο οποίος είναι λεπτομερής και ισχύει ως έχει με τις λεπτομέρειες. Υπάρχει όμως και ο κανονισμός-πλαίσιο ο οποίος υποχρεώνει τα κράτη-μέλη να ακολουθήσουν το πλαίσιο, αλλά τους δίνεται η δυνατότητα της νομοθετικής πρωτοβουλίας για να ρυθμίσουν τα του οίκου τους, πράγμα το οποίο αφορά το συγκεκριμένο Κανονισμό.
    Όσον αφορά τις οδηγίες, οι οδηγίες πρέπει να ενσωματωθούν στην εθνική νομοθεσία με την πρωτοβουλία της εκάστοτε κυβέρνησης του κάθε κράτους-μέλους. 
    Εμείς, λοιπόν, αυτό πράξαμε με το συγκεκριμένο Κανονισμό. Και το πράξαμε, όπως έχω επανειλημμένως τονίσει στη Βουλή, όχι μόνο με βάση τη διαδικασία προδιαβούλευσης, την οποία δεν οφείλαμε να ακολουθήσουμε με την Ευρωπαϊκή Επιτροπή. Εμείς νομολογήσαμε επί τη βάσει των συμπερασμάτων της νομολογίας του Ευρωπαϊκού Δικαστηρίου για τις περιπτώσεις της Ισπανίας όταν εκείνη είχε απελευθερώσει την ακτοπλοΐα της.
      Μεταφέραμε δηλαδή τον κανονισμό της Ευρωπαϊκής Ένωσης στο εθνικό δίκαιο λαμβάνοντας υπ’ όψιν ειδικές ανάγκες, τις ιδιομορφίες των νησιών αλλά και των θαλασσών μας και τις δυνατότητες που μας παρέχει η Συνθήκη της Ευρωπαϊκής Ένωσης και η ευρωπαϊκή νομοθεσία. 
      Η Νέα Δημοκρατία, λοιπόν, και ορισμένα οικονομικά συμφέροντα στην ακτοπλοΐα αρνούνται να αποδεχθούν αυτήν την αλήθεια, αρνούνται να αποδεχθούν αυτήν την πραγματικότητα. Έχουμε πει πολλές φορές, από την πρώτη στιγμή που φέραμε εκείνο το νόμο στη Βουλή, ότι «προτρέπουμε, ξεκινούμε αμέσως με τις προγραμματικές δηλώσεις του 2000 για να ανοίξουμε την απελευθέρωση της ακτοπλοΐας και να προετοιμάσουμε το χώρο, ούτως ώστε τα ελληνικά συμφέροντα να κατοχυρωθούν όταν θα ανοίξει οριστικώς η αγορά» και η Νέα Δημοκρατία ήταν αντίθετη. Αρνιόταν τότε  το άνοιγμα της αγοράς.
      Είπαμε επίσης ότι θέλουμε γρήγορα να έρθουμε για να απορροφήσουμε τους κραδασμούς μίας νέας και ιδιόμορφης αγοράς. Και είπαμε επίσης ότι ευθύς εξαρχής θα είμαστε έτοιμοι να κάνουμε τις αναθεωρήσεις που χρειάζονται, προκειμένου να εξασφαλίζουμε διαρκώς το εθνικό συμφέρον. Και αυτό έπραξε ο κ. Ανωμερίτης, μετέπειτα Υπουργός Εμπορικής Ναυτιλίας, δημιουργώντας την επιτροπή υπό την προεδρία του αντιπροέδρου του Νομικού Συμβουλίου του Κράτους κ. Βολτή και με τη συμμετοχή πολλών, οι οποίοι συμμετείχαν στην προεργασία και στη διαμόρφωση του ισχύοντος νόμου, προκειμένου να είναι ένα μόνιμο παρατηρητήριο, το οποίο θα ελέγχει ευθύς εξαρχής όποιες δυσλειτουργίες του νόμου, για να γίνουν αμέσως οι αλλαγές, όπως είχα εγώ υποσχεθεί και δεσμευθεί από το Βήμα αυτό στη Βουλή ως Υπουργός τότε Εμπορικής Ναυτιλίας. Το ίδιο έπραξε και ο κ. Πασχαλίδης στη συνέχεια.
      Πόσες προτάσεις κατατέθηκαν επισήμως; Καμία, πλην εκείνης της συνολικής πρότασης των εφοπλιστών ακτοπλοΐας. Είναι οι ίδιες προτάσεις, που σήμερα διαβάζουμε παντού σε ολόκληρο τον Τύπο. Δεν έχει αλλάξει τίποτα. Είναι σαν να σταμάτησε το ρολόι του χρόνου εκεί που ξεκινήσαμε. Οι ίδιες προτάσεις κατατέθηκαν στην προετοιμασία της νομοθεσίας του συγκεκριμένου, οι ίδιες μετέπειτα σε όλους τους Υπουργούς, οι ίδιες κατατίθενται σήμερα και αποτελούν το πλαίσιο πίεσης προς το σημερινό Υπουργό Εμπορικής Ναυτιλίας. Οι ίδιες προτάσεις ακριβώς. Και γνωρίζω πολύ καλά τι σημαίνει αυτή η ασφυκτική πίεση των εφοπλιστών της ακτοπλοΐας, οι οποίοι δεν διστάζουν να χρησιμοποιούν πολλά μέσα. Έτσι έκαναν και κατά τη δική μου περίοδο, όπου μόνο σ’ ένα καλοκαίρι ξόδεψαν 1.000.000.000 δραχμές την εποχή εκείνη, σύμφωνα με τις εκτιμήσεις των εταιρειών διαφήμισης, μόνο και μόνο για να οργανώσουν συζητήσεις και συνεντεύξεις παντού, Δεξιά και Αριστερά, για να χτυπήσουν τη διαδικασία τότε του νόμου αυτού, όπως επίσης και την πολιτική της κυβέρνησης του ΠΑΣΟΚ την εποχή εκείνη.
      Γνωρίζω, κύριε Υπουργέ, και συμπάσχω. Ξέρω τι τραβάτε και τι πίεση έχετε σ’ αυτά τα ζητήματα. Και ξέρω πολύ καλά και τις αντιθέσεις που υπάρχουν στη Νέα Δημοκρατία. Είναι νωπές ακόμα οι φωνές του συναδέλφου σας, του κ. Βαρβιτσιώτη, στη συνεδρίαση της Επιτροπής Παραγωγής και Εμπορίου, όταν σας ζητούσε εδώ και τώρα να καταργήσετε το όριο για την ηλικία των πλοίων.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μην παραποιείτε τις δηλώσεις του κ. Βαρβιτσιώτη.
      ΧΡΗΣΤΟΣ ΠΑΠΟΥΤΣΗΣ: Με συγχωρείτε. Ο ίδιος το ζητούσε. Εσείς ήσασταν εκεί. Σε σας αντιδρούσε.
      Θέλω, λοιπόν, να είμαστε σαφείς. Το είπαμε τότε, το λέμε συνέχεια, σας το λέμε και σήμερα: Υπάρχουν νέες ιδέες; Υπάρχουν νέες προτάσεις; Να τις δούμε. Και είμαστε εδώ να υποστηρίξουμε οποιεσδήποτε νέες ιδέες έχουν σχέση με το καλό των νησιών μας. Να τις φέρετε και θα τις υποστηρίξουμε. Μέχρι στιγμής, όμως, καμία κυβερνητική νομοθετική πρωτοβουλία δεν υπήρξε. Καμία απολύτως. Τι είδαμε; Ακριβώς το αντίθετο: Απραξία, ακινησία, κυβερνητική αδιαφορία.
      Κι επί τη ευκαιρία, ας δώσουμε λίγο χρόνο να δούμε τι σημαίνει επιτέλους δημόσιο συμφέρον στην ακτοπλοΐα. Σημαίνει πρώτα απ’ όλα ότι μπορεί να καταργείται μεν η κρατική παρέμβαση, αλλά το κράτος οφείλει να μεριμνά για την ομαλή λειτουργία των συγκοινωνιών, για την ασφάλεια και την ποιότητα των παρεχόμενων υπηρεσιών, να διασφαλίζεται η τακτική και η επαρκής παροχή υπηρεσιών των μεταφορών από και προς, αλλά και ανάμεσα στα νησιά. Και αν κάνατε τον κόπο ποτέ να διαβάσετε καλά και τον κοινοτικό κανονισμό -γιατί δυστυχώς έχω παρατηρήσει ότι δεν έχετε κάνει τον κόπο να τον διαβάσετε- θα διαπιστώνατε ότι εκεί προβλέπεται και κάτι άλλο πολύ σοβαρό από εθνικής σημασίας: Ότι στις θαλάσσιες υπηρεσίες, όπου υπάρχει ο ορισμός τι σημαίνει μεταφορά θαλασσίων υπηρεσιών, συμπεριλαμβάνεται και η υφαλοκρηπίδα, συμπεριλαμβάνονται και οι μεταφορές προς κατασκευές επί της υφαλοκρηπίδας και διεργασίες, που μπορεί να γίνουν για την υφαλοκρηπίδα. Αλλά πού να μας επιτρέψει η κομματική εμπάθεια να δούμε πιο σοβαρά τα ζητήματα και σε βαθύτερη ανάλυση τα συγκεκριμένα νομοθετήματα;
      Αυτή, λοιπόν, ακριβώς η έννοια του δημοσίου συμφέροντος έχει καθοριστική σημασία για τις νησιωτικές περιοχές και η εφαρμογή της για την Ελλάδα είναι απολύτως αναγκαία, αν ληφθεί υπόψη ότι έχουμε τη μεγαλύτερη ακτογραμμή από ολόκληρη την αφρικανική ήπειρο και αν ληφθεί υπόψη ότι έχουμε τη  μοναδικότητα στην ευρωπαϊκή ήπειρο -και στην Ευρωπαϊκή Ένωση βεβαίως μια και έχουμε το ίδιο νομοθετικό πλαίσιο- του μεγάλου αριθμού των κατοικημένων νησιών, τα οποία απαιτούν μια ουσιαστική παρέμβαση του κράτους και μια προστασία όσον αφορά τις συγκοινωνίες για τη δική τους ανάπτυξη, για τον τουρισμό, για την κοινωνική εξέλιξη. 
      Αυτή, λοιπόν, είναι ακριβώς η διαφορά μας με τη Νέα Δημοκρατία, η οποία έχει υιοθετήσει τα αιτήματα της Ένωσης Εφοπλιστών Ακτοπλοΐας, οι οποίοι αμφισβητούν την ισχύουσα νομοθεσία και πολεμούν συστηματικά το ισχύον νομικό πλαίσιο, γιατί δεν θέλουν να αναγνωρίσουν την έννοια του δημοσίου συμφέροντος. 
      Με την ισχύουσα σήμερα, λοιπόν, νομοθεσία τι συμβαίνει; Κατοχυρώνεται ο κοινωνικός χαρακτήρας των ακτοπλοϊκών συγκοινωνιών. Ξέρετε, έχει πολύ μεγάλη διαφορά να μιλάμε για ακτοπλοΐα και πολύ μεγάλη σημασία να μιλάμε για ακτοπλοϊκές συγκοινωνίες. Κατοχυρώνεται, επίσης, με τη θέσπιση του δικτύου των ακτοπλοϊκών συγκοινωνιών ένα πλαίσιο εξυπηρέτησης των αναγκών των νησιών για όλο το χρόνο με τη ρητή κατοχύρωση της εργασίας των ναυτικών, με την εφαρμογή δηλαδή της ελληνικής ναυτεργατικής νομοθεσίας. 
      Όλα αυτά αμφισβητήθηκαν. Όλα αυτά είναι αιτήματα της Ένωσης Ακτοπλόων Εφοπλιστών να καταργηθούν, μηδενός εξαιρουμένου, για τα οποία ο κύριος Υπουργός, δυστυχώς, ξέρω ότι δέχεται και πιέσεις από την παρουσία του συντάκτη του προγράμματος της Νέας Δημοκρατίας στο Υπουργείο του.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Καμία πίεση δεν δέχομαι από κανέναν!
      ΧΡΗΣΤΟΣ ΠΑΠΟΥΤΣΗΣ: Τότε, λοιπόν, υιοθετείτε όλα τα αιτήματα των ακτοπλόων εφοπλιστών, τα οποία έχετε περάσει στο πρόγραμμα της Νέας Δημοκρατίας, ένας εκ των συντακτών του οποίου είναι ο σημερινός γενικός σας γραμματέας; Δεν είναι αλήθεια;
      Με την κατοχύρωση, λοιπόν, της κοινωνικής και τοπικής εκπροσώπησης του Συμβουλίου Ακτοπλοϊκών Συγκοινωνιών εξασφαλίζει τη συμμετοχή όλων των τοπικών κοινωνιών, όλων των νησιών στη διαμόρφωση του δικτύου των ακτοπλοϊκών συγκοινωνιών, οι οποίες καλύπτονται στη συνέχεια με τον ένα ή τον άλλο τρόπο, όπως ορίζει ο νόμος. Βεβαίως όλα αυτά χρειάζονται μία προϋπόθεση, την πολιτική βούληση και την ικανότητα της Κυβέρνησης. 
      Τι δείχνουν, λοιπόν, τα έργα και οι ημέρες της Κυβέρνησης της Νέας Δημοκρατίας; Δείχνουν καθαρή έλλειψη πολιτικής βούλησης και πλήρη αδυναμία για την αποφασιστική υλοποίηση του νόμου και την εξασφάλιση των συγκοινωνιακών συνδέσεων των νησιών. Ερωτώ: Πέρυσι, πρόπερσι και αντιπρόπερσι δεν ίσχυε ο νόμος; Υπάρχει κανένας Έλληνας πολίτης, κάτοικος των νησιών του Αιγαίου ή του Ιονίου, ο οποίος να θεωρεί ότι φέτος ήταν καλύτερες οι συγκοινωνίες απ’ ό,τι ήταν πέρυσι; 
      Άκουσα προηγουμένως τον κύριο Υπουργό και ο κ. Ανωμερίτης μου θύμισε ότι όλα αυτά, τα οποία έλεγε ο κύριος Υπουργός προηγουμένως: Τα δρομολόγια τα οποία δήθεν έβαλε είναι τα δρομολόγια τα οποία υπήρχαν έτσι και αλλιώς, τα οποία υπάρχουν στο δίκτυο και τα οποία καλύπτονται. Γιατί τα Δωδεκάνησα πέρυσι δεν είχαν τόσα περισσότερα δρομολόγια απ’ ό,τι είχαν φέτος; Ποιος φταίει για αυτό; Ο νόμος φταίει;
      ΑΝΑΣΤΑΣΙΟΣ ΚΑΡΑΜΑΡΙΟΣ: Γιατί; Δεν είχαν φέτος;
      ΧΡΗΣΤΟΣ ΠΑΠΟΥΤΣΗΣ: Αναρωτηθείτε, κύριε συνάδελφε. Κάντε ερώτηση προς την Κυβέρνησή σας, την Κυβέρνηση της Νέας Δημοκρατίας, να σας απαντήσει για ποιο λόγο δεν υπήρχαν φέτος. 
      Η Κυβέρνηση της Νέας Δημοκρατίας, λοιπόν, έχει απόλυτη ευθύνη. Και έχει απόλυτη ευθύνη, γιατί δεν υλοποιεί το νομοθετικό πλαίσιο και γι’ αυτό κάναμε την επερώτηση. Αυτό θέλουμε να συζητήσουμε, το γιατί δεν υλοποιείται το νομοθετικό πλαίσιο. Στην πραγματικότητα κλείνετε το μάτι στους διαχειριστές των ακτοπλοϊκών εταιρειών, ο οποίοι με τη σειρά τους επιχειρούν να διευρύνουν τα περιθώρια κερδοφορίας καταργώντας στην πράξη όλες τις προϋποθέσεις και τις απαιτήσεις του νομοθετικού πλαισίου. Και όσο η Κυβέρνηση ταλαντεύεται, όσο χρησιμοποιεί διπλή γλώσσα, άλλη δημόσια και άλλη κατ’ ιδίαν, άλλα ο ένας Υπουργός άλλα ο άλλος Υπουργός, ο ένας κλείνει το αριστερό μάτι και ο άλλος το δεξί μάτι προς τους ίδιους ανθρώπους, είναι προφανές ότι εκείνοι δεν πρόκειται να πάρουν τα μέτρα που πρέπει να πάρουν για τη δική τους οργάνωση και είναι προφανές ότι τα νησιά μας θα υποφέρουν από τις ακραίες συνέπειες αυτής της πολιτικής, συνέπειες οι οποίες έχουν σχέση με την ποιότητα της ζωής των κατοίκων και την ανάπτυξη της τοπικής οικονομίας.
      Η Νέα Δημοκρατία και ορισμένα συμφέροντα επιδιώκουν την ανατροπή του νομοθετικού πλαισίου. Το βασικό αίτημα που τίθεται είναι να μην υπάρχει η δυνατότητα της πολιτείας να θέτει ανώτερη τιμή στα εισιτήρια της οικονομικής θέσης όταν εκτιμάται ότι έχει ανέβει υπερβολικά. Γιατί για τις άλλες κατηγορίες θέσεων των επιβατών η διαμόρφωση των τιμών είναι ελεύθερη, όπως γνωρίζετε, στις γραμμές όπου υπάρχει ανταγωνισμός. Αυτή είναι η πραγματικότητα.
      Άρα ο καυγάς είναι μόνο για την οικονομική θέση. Η υπόλοιπη φιλολογία που αναπτύσσεται είναι εκ του πονηρού, γιατί η ουσιαστική διεκδίκηση στρέφεται αλλού είτε στην πλήρη κατάργηση της οικονομικής κατηγορίας των θέσεων είτε στον περιορισμό του αριθμού των θέσεων που υποχρεώνει ο νόμος να έχουν στην οικονομική κατηγορία.
      Αυτή όμως η επιδίωξη, όπως αντιλαμβάνεσθε, στρέφεται εις βάρος των οικονομικά ασθενέστερων και πλήττει τον πυρήνα της λογικής του νόμου και το επίπεδο της ισορροπίας ανάμεσα στο σεβασμό των κανόνων του θεμιτού ανταγωνισμού και του δημοσίου συμφέροντος, δηλαδή το βασικό πεδίο παραδοχών που στηρίζεται η κοινοτική νομοθεσία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα μου επιτρέψετε να πάρω λίγο χρόνο.
      ΠΡΟΕΔΡΕΥΩΝ (Γεώργιος Σούρλας): Θα πάρετε χρόνο από τη δευτερολογία σας. 
      ΧΡΗΣΤΟΣ ΠΑΠΟΥΤΣΗΣ: Ευχαριστώ πολύ.
      Οι ακτοπλοϊκές εταιρείες επιδιώκουν την αύξηση των κερδών τους και είναι λογικό και γι’ αυτό το λόγο αξιοποιούν και όλα τα μέσα, όπως κάνουν ακριβώς όλες οι επιχειρήσεις παντού σε όλους τους τομείς της οικονομίας. Γι’ αυτό βλέπει κανείς εκείνους, οι οποίοι ομνύουν στο όνομα του ανταγωνισμού, να προχωρούν σε εναρμονισμένες πρακτικές, να κάνουν καρτέλ, συμφωνίες κάτω από το τραπέζι και να μην προσέρχονται στους διαγωνισμούς για την κάλυψη των δρομολογίων. 
      Είναι ή δεν είναι η πραγματικότητα αυτή; Και ερωτώ: Θα μπορούσε η ρυθμιστική αρχή θαλασσίων μεταφορών, την οποία καταργήσατε, να παρεμβαίνει σε τέτοιου είδους περιπτώσεις; Θα μπορούσε. Όμως, την καταργήσατε.  
      Ποιος είναι ο στόχος όλων αυτών; Να εξαναγκάσουν την Κυβέρνηση να χρηματοδοτεί τα δρομολόγια. 
      Για την επίτευξη, λοιπόν, των στόχων τους οι ακτοπλόοι έχουν τώρα προσφύγει στην Ευρωπαϊκή Ένωση και επιμένουν να παραπεμφθεί η Ελλάδα στο Ευρωπαϊκό Δικαστήριο. Γιατί τώρα; Γιατί κατά την εκτίμησή τους η προστασία του ακτοπλοϊκού συγκοινωνιακού δικτύου και η αξίωση του ισχύοντος νόμου για την παροχή υπηρεσιών δημοσίου συμφέροντος αντιβαίνει στην κοινοτική νομοθεσία. Αυτό ακριβώς θέλουν οι ακτοπλόοι. 
      Ο κύριος Υπουργός ερωτάται επανειλημμένως γι’ αυτό το θέμα. Ποια είναι η απάντηση της ελληνικής Κυβέρνησης σε αιτιάσεις της Ευρωπαϊκής Επιτροπής, η οποία, Ευρωπαϊκή Επιτροπή, είναι υποχρεωμένη –το τονίζω- να ζητήσει διευκρινίσεις επί πάσης καταγγελίας οποιουδήποτε Ευρωπαίου πολίτη, άρα και της Ένωσης Ακτοπλόων  Εφοπλιστών, οι οποίοι έχουν προσφύγει; Δεν μας απαντά συγκεκριμένα η ελληνική Κυβέρνηση. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Επιτρέπετε μία διακοπή;
      ΧΡΗΣΤΟΣ ΠΑΠΟΥΤΣΗΣ:  Βεβαίως. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Και με την άδεια του Προέδρου…
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Όντως, κύριε Κοινοβουλευτικέ Εκπρόσωπε, χρωστώ αυτήν την απάντηση. Επειδή την έχω καταθέσει στα Πρακτικά της Επιτροπής Παραγωγής και Εμπορίου, και μάλλον  δεν σας έχει διανεμηθεί ακόμη, πριν τη λήξη της συνεδρίασης θα την καταθέσω στα Πρακτικά για τους αγαπητούς συναδέλφους. 
      ΧΡΗΣΤΟΣ ΠΑΠΟΥΤΣΗΣ:  Ευχαριστώ πολύ για την παρέμβαση. Εγώ σας έκανα προσωπικά μία ερώτηση κοινοβουλευτικού ελέγχου και μια αίτηση κατάθεσης Πρακτικών, αλλά δεν μου έχετε στείλει όλα τα στοιχεία και κυρίως την απάντηση της ελληνικής Κυβέρνησης στην Ευρωπαϊκή Επιτροπή. Μου στείλατε την επιστολή της Επιτροπής προς την ελληνική Κυβέρνηση, την οποία μπορώ να αξιολογήσω. Επιτρέψτε μου να κάνω ένα πολύ μικρό σχόλιο. 
      Θα αναφέρω ένα μικρό παράδειγμα, που αφορά την περίφημη υπόθεση του ορίου ηλικίας των πλοίων, που είναι μείζον θέμα, θέμα πολέμου των ακτοπλόων εναντίον της ελληνικής Βουλής, που ψήφισε εκείνο το συγκεκριμένο νόμο.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Ορισμένων ακτοπλόων. 
      ΧΡΗΣΤΟΣ ΠΑΠΟΥΤΣΗΣ: Ορισμένων, εν πάση περιπτώσει. 
      Τι αναφέρει, λοιπόν, στην προκειμένη περίπτωση η Ευρωπαϊκή Επιτροπή; Μας λέει ότι αυτά δεν εμπίπτουν στον Κανονισμό. Σωστά, γιατί δεν ανήκει στον Κανονισμό για την απελευθέρωση της ακτοπλοΐας το όριο ηλικίας των πλοίων. Παραπέμπει δε στην οδηγία 98/18 και όπως τροποποιήθηκε από την πρόσφατη οδηγία του 2003. Και τι μας λέει; Παραπέμπει στο άρθρο 7 παράγραφος 4 εκείνης της οδηγίας.  
      Αν κάνετε τον κόπο να διαβάσετε τι λέει το άρθρο 7 παράγραφος 4 της οδηγίας του 98/18 θα διαπιστώνατε ότι το άρθρο είναι που δίνει τη δυνατότητα στα κράτη-μέλη να παίρνουν μέτρα για μεγαλύτερη ασφάλεια απ’ αυτά τα οποία ορίζονται σε κοινοτικό επίπεδο. Ε, αυτό κάναμε εμείς και αυτή ήταν και η επιχειρηματολογία μας. Μειώσαμε το όριο ηλικίας, γιατί θέλαμε να εγγυηθούμε την ασφάλεια στα νησιά για να μην επιτρέψουμε στα σαπιοκάραβα να κυκλοφορούν στο Αιγαίο και κυρίως για να αναβαθμίσουμε την ποιότητα στις προσφερόμενες υπηρεσίες. Η Ευρωπαϊκή Επιτροπή αυτό σας λέει.
      Οι ακτοπλόοι εφοπλιστές τη διαβάζουν, την έχουν κάνει σημαία και λένε «ορίστε, τι μας λέει η Ευρωπαϊκή Επιτροπή». Είναι απαράδεκτο αυτό και αντιβαίνει στην κοινοτική νομοθεσία το όριο των πλοίων.
      Εγώ δεν είδα ποτέ μετά την ένταξη της Σουηδίας στην Ευρωπαϊκή Ένωση, που είχε υψηλότερα standards σε ό,τι αφορά την προστασία του περιβάλλοντος, να μειώσει η Ευρωπαϊκή Επιτροπή ή κάποιο άλλο κράτος–μέλος τα standards. Όχι. Γιατί η κοινοτική νομοθεσία εναρμονίζεται πάντοτε στο υψηλότερο δυνατό επίπεδο συναίνεσης. Από κει και πέρα τα κράτη–μέλη, αν θέλουν να επιβάλουν κάτι αυστηρότερο, το κάνουν, και ιδιαίτερα όταν αφορά τη δημόσια ασφάλεια. Αυτή είναι η πραγματικότητα.
      Με τον ισχύοντα, λοιπόν, νόμο, τίθενται προϋποθέσεις, τίθενται όροι στις ακτοπλοϊκές εταιρείες. Ζητούνται αυστηρές εγγυήσεις και δεσμεύσεις για την εκπλήρωση των δρομολογιακών υποχρεώσεων για όλο το χρόνο. Και γι’ αυτό αντιδρούν και πολεμούν με σφοδρότητα τη νομοθεσία. 
      Χαίρομαι, κύριε Υπουργέ, που άκουσα ότι επιτέλους ζητήσατε να καταβάλουν την ποινή, την οποία προβλέπει ο νόμος στις περιπτώσεις που αποσύρουν τα πλοία και δεν τα αναπληρώνουν. Χαίρομαι που το άκουσα. Δεν ήταν γνωστό, όμως, αυτό. Κανείς δεν το γνώριζε. Έπρεπε να το ανακοινώσετε για να παραδειγματίζονται όλοι, ότι όταν μία εταιρεία αποσύρει το πλοίο περισσότερο χρόνο απ’ αυτόν που επιτρέπει η νομοθεσία, τότε πρέπει να εκπίπτει η εγγύηση που έχει καταβληθεί. Τι θέλουν οι ακτοπλόοι; Να μην καταβάλλουν εγγυήσεις και γι’ αυτό προσβάλλουν το νόμο στην Ευρωπαϊκή Ένωση.
      Στην πραγματικότητα η αλήθεια είναι μία: Θέλουν να δρομολογούν τα πλοία όποτε εκείνοι επιθυμούν, σε όποιες γραμμές θέλουν και για όποιο χρονικό διάστημα που θα αποφασίσουν εκείνοι και μόνο εκείνοι. Για τα υπόλοιπα νησιά, για τους υπόλοιπους μήνες του χρόνου, λένε το εξής: Ας αναλάβει το κράτος τις ευθύνες του, γιατί πράγματι έχει υποχρέωση να χρηματοδοτήσει. 
      Αυτή είναι η ωμή αλήθεια και οι συνάδελφοι των νησιών γνωρίζουν πολύ καλά την πίεση και τον εκβιασμό των τοπικών παραγόντων, ώστε να μπορούν στη συνέχεια να έρχονται στον Υπουργό Εμπορικής Ναυτιλίας, πεζοί, εποχούμενοι ή πάνω στα πλοία, είτε διαμαρτυρόμενοι εντός ή εκτός του Υπουργείου και να απαιτούν εδώ και τώρα το πλοίο στη γραμμή και χρηματοδότηση και επιδότηση και κρατική επιδότηση.
      Επιπλέον ζητούν να καταργηθεί ο νόμος που προβλέπει το όριο ηλικίας των πλοίων, για να μπορούν τα υπερήλικα πλοία να δρομολογούνται, όχι εκεί που είναι ο ανταγωνισμός, αλλά στις επιδοτούμενες γραμμές. Δηλαδή, κρατείστε μου τα υπερήλικα πλοία, πληρώστε κι από πάνω, για να εγγυηθώ εγώ ότι θα υπάρχει σύνδεση των νησιών. Αυτή είναι η ωμή αλήθεια.
      Πέραν αυτών, αμφισβητούν το νόμο που επιβάλλει στα πλοία της ακτοπλοΐας την υποχρέωση ότι αν πέραν των Ελλήνων έχουν κοινοτικούς ναυτικούς, που προβλέπεται από την ευρωπαϊκή νομοθεσία, αυτοί να μιλούν υποχρεωτικά την ελληνική γλώσσα. Και αυτό για λόγους ασφαλείας προς τους επιβάτες, για μια στιγμή που κάποιος πολίτης χρειαστεί βοήθεια. Γιατί στην αντίθετη περίπτωση δεν είναι δυνατόν να μάθουμε αγγλικά ή γαλλικά σε όλους τους Έλληνες κατοίκους των νησιών για να είναι ασφαλείς όταν χρειαστούν βοήθεια μέσα στο πλοίο.
      Θα θυμάστε οι συνάδελφοι που παρακολουθούσατε τότε τη νομοθεσία, ότι ένας λόγος που οι ακτοπλόοι εφοπλιστές κατέφυγαν στην Ευρωπαϊκή Ένωση ήταν και αυτός. Βέβαια και τι δεν επικαλέστηκαν! Η Ευρωπαϊκή Επιτροπή όταν έφθασε στο Ευρωπαϊκό Δικαστήριο απεσύρθη, αναγνωρίζοντας το δικαίωμα στην Ελλάδα και σε κάθε κράτος–μέλος να ορίζει εκείνο τους κανόνες για τη ναυτεργασία και την επάνδρωση των πλοίων. 
      Θέλω να πω ότι ο νόμος είναι νόμος του κράτους και εφαρμόζεται τα τρία τελευταία χρόνια. Η Κυβέρνηση, όμως, δεν πήρε κανένα μέτρο για να εφαρμόσει το νόμο και ένα τέτοιο παράδειγμα είναι η περίπτωση της ΔΑΝΕ. Είναι κρίμα που άκουσα ξανά τον κύριο Υπουργό να αναφέρεται σε μία περίπτωση μιας εταιρείας, η οποία απασχόλησε τον Τύπο και την τοπική κοινωνία επί σειρά ετών, ένα πραγματικό σκάνδαλο, το οποίο αφορά άλλη πολιτική οικογένεια –που εγώ δεν θέλω να θίξω- απ’ αυτήν που εσείς αναφερθήκατε.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Το έχουν πει τα δικαστήρια. Είναι της Νέας Δημοκρατίας άνθρωπος.
      ΧΡΗΣΤΟΣ ΠΑΠΟΥΤΣΗΣ: Δεν έχει σημασία. Υπάρχει δεδικασμένο πάντως. Ας μην το ψάχνουμε. Ας μείνουμε, λοιπόν, εκεί που πρέπει να βρούμε λύσεις.
      Και εκείνο που θέλω να διαβεβαιώσω εγώ είναι ότι εμείς εδώ, οι Βουλευτές του ΠΑΣΟΚ, με πλήρη αίσθηση ευθύνης για την ανάγκη λειτουργίας του ακτοπλοϊκού δικτύου της χώρας μας και της συγκοινωνίας στα νησιά, είμαστε εδώ για να υποστηρίξουμε την οποιαδήποτε προσπάθεια γίνει για την κατοχύρωση του εθνικού συμφέροντος και της απρόσκοπτης λειτουργίας των συγκοινωνιακών συνδέσεων όλων των νησιών, όπως προβλέπει ο νόμος. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Παπουτσή. 
      ΧΡΗΣΤΟΣ ΠΑΠΟΥΤΣΗΣ:	Αυτό, κύριε Υπουργέ, σημαίνει ότι και εσείς πρέπει να οπλιστείτε με θάρρος και να συγκρουστείτε με τα συμφέροντα, τα οποία σας εμποδίζουν να ασκήσετε το λειτούργημά σας. Για παράδειγμα, δεν δικαιούστε να αναπέμπετε τους κατοίκους της Σκύρου –παράδειγμα σας λέω- να απευθυνθούν στην Αντιπολίτευση για να εξασφαλίσουν τη συναίνεση, προκειμένου το Υπουργείο να προχωρήσει στην επίλυση ενός προβλήματος, στο οποίο εσείς τους οδηγήσατε και εσείς τους ενθαρρύνατε! Δώστε λύση, επιτέλους!
Ευχαριστώ.
(Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Παπουτσή. 
      Έχει ζητήσει το λόγο ο κ. Πασχαλίδης. Κύριε Πασχαλίδη, δικαιούστε πράγματι να πάρετε το λόγο, όπως ορίζει το άρθρο 135 παράγραφος 9, αλλά στο τέλος της συζήτησης. Αν όμως συμφωνεί το Σώμα, μπορείτε να πάρετε το λόγο και τώρα. 
      Συμφωνεί το Σώμα; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα
      ΠΡΟΕΔΡΕΥΩΝ (Γεώργιος Σούρλας): Συνεπώς το Σώμα συνεφώνησε. 
      Ορίστε, κύριε Πασχαλίδη, έχετε το λόγο. 
      ΓΕΩΡΓΙΟΣ ΠΑΣΧΑΛΙΔΗΣ: Ευχαριστώ, κύριε Πρόεδρε. 
      Ζήτησα το λόγο για να αποκαταστήσω την αλήθεια των πραγμάτων, που για άλλη μια φορά ο κ. Κεφαλογιάννης κακοποιεί. Ο κύριος Υπουργός για άλλη μια φορά δημιουργεί άλλοθι για την ανυπαρξία της δικής του πολιτικής, αλιεύοντας θέσεις από κείμενα των πρώην Υπουργών Ναυτιλίας, θέσεις που τις χρησιμοποιεί επιλεκτικά επιχειρώντας να δημιουργήσει κάποιο ρήγμα στο εσωτερικό του ΠΑΣΟΚ και κάθε τόσο λέει να βρεθούμε στο ΚΤΕ και να συμφωνήσουμε σε μία πολιτική. 
      Κύριε Υπουργέ και κύριοι συνάδελφοι, οι τρεις Υπουργοί Ναυτιλίας του ΠΑΣΟΚ της τελευταίας τετραετίας, που βρίσκονται σ’ αυτήν την Αίθουσα αυτήν τη στιγμή, είναι οι άνθρωποι οι οποίοι κατάφεραν να φέρουν την ελληνική ναυτιλία πολύ υψηλά όσον αφορά το ετήσιο συνάλλαγμα για το οποίο υπερηφανεύεται συχνά ο κ. Κεφαλογιάννης. Έφεραν τη ναυτιλία σε τέτοιο σημείο για το οποίο να μπορούν να πουν σήμερα πως περνάει την καλύτερη περίοδο στα τελευταία πενήντα χρόνια. 
      Και δεν μπορεί από τη μια μεριά να υπερηφανευόμαστε γι’ αυτήν την ελληνική ναυτιλία και από την άλλη μεριά να αγνοούμε, να αποσιωπούμε -και όχι μόνο αυτό- αλλά και να κατηγορούμε και τους ανθρώπους, οι οποίοι βοήθησαν σ’ αυτήν την κατεύθυνση την οποία εύχομαι να ακολουθήσει και ο κ. Κεφαλογιάννης. 
      Άλλωστε, ο ίδιος μνημόνευσε πως συνεχίζει το Συμβούλιο Ναυτιλιακής Πολιτικής, το οποίο εγκαινίασα το Δεκέμβριο του 2003. Αυτά σε ό,τι αφορά το γενικό μέρος της τοποθέτησης του κ. Κεφαλογιάννη και των δικών μου παρατηρήσεων. 
      Θα σταθώ σε δύο μόνο σημεία από όσα ακούστηκαν σήμερα στην Αίθουσα. Στο θέμα της εναρμόνισης της ελληνικής νομοθεσίας με το ευρωπαϊκό Δίκαιο για την ακτοπλοΐα και στο θέμα των εκπτώσεων. 
      Όσον αφορά το θέμα της εναρμόνισης, πράγματι έκανα ένα διάλογο με την ΕΕ και ζητώ επιτέλους –επειδή πολλές φορές γίνεται μνεία για τα πρακτικά αυτού του διαλόγου- να έρθουν αυτά τα πρακτικά, κύριε Κεφαλογιάννη, στη Βουλή, τα δικά μου δηλαδή χαρτιά μέχρι το Φεβρουάριο του 2004, όπου θα φανεί…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν αφορά όλη η περίοδος εσάς!
      ΓΕΩΡΓΙΟΣ ΠΑΣΧΑΛΙΔΗΣ: Ναι. Λέω για τα πρακτικά της δικής μου περιόδου. Για θέματα στα οποία είμαι υπεύθυνος εγώ. 
      ΠΡΟΕΔΡΕΥΩΝ (Γεώργιος Σούρλας): Ο Κανονισμός ορίζει ότι θα αναφερθείτε σε πράξεις που ανάγονται στη δική σας θητεία στο Υπουργείο και όχι της Κυβέρνησης. Το λέω με την ευκαιρία αυτή για να το ακούσουν και οι άλλοι πρώην Υπουργοί. Πρέπει να αναφέρονται μόνο σε ζητήματα που τους αφορούν. 
      ΓΕΩΡΓΙΟΣ ΠΑΣΧΑΛΙΔΗΣ: Έχετε δίκιο, κύριε Πρόεδρε! Ακριβώς! Αυτό είπα. Είπα να έρθουν τα πρακτικά της περιόδου της δικής μου θητείας, όπου φαίνεται ο διάλογος, τον οποίο έκανα με τα όργανα της Ευρωπαϊκής Επιτροπής, και μέσα από αυτά τα κείμενα θα φανεί ότι παρέμεινα αυστηρά προσηλωμένος στην ισχυρή εφαρμογή του ν. 2932, υιοθετώντας την έννοια της δημόσιας υπηρεσίας, του δημόσιου συμφέροντος στην ελληνική ακτοπλοΐα.
      Τόνισα πολλές φορές στην κ. Παλάθιο, κύριε Πρόεδρε, πως η ακτοπλοΐα για την Ελλάδα, την πολυνησιακή Ελλάδα, είναι κάτι πολύ διαφορετικό από ό,τι στον υπόλοιπο ευρωπαϊκό χώρο. 
      Αν για άλλες χώρες η ακτοπλοΐα είναι ψυχαγωγία, χόμπι. Στην Ελλάδα όμως είναι η ίδια η ζωή για τα εκατοντάδες νησιά της χώρας μας. Οι όποιες, λοιπόν, λειτουργικές βελτιώσεις, οι οποίες θα προέκυπταν από την εφαρμογή του νόμου και μετά από το διάλογο που θα κατέληγε τελικά με την Ευρωπαϊκή Επιτροπή, και στις οποίες αναφέρθηκε ο κ. Κεφαλογιάννης και τις οποίες πράγματι τόνισα ως ένα βασικό στοιχείο του διαλόγου στο Συμβούλιο Ναυτιλιακής Πολιτικής, θα ήταν υπό μορφή προεδρικών διαταγμάτων. 
    Και βέβαια χωρίς αυτές οι βελτιώσεις να ακυρώνουν το πνεύμα, την ουσία και το γράμμα του ν. 2932, που άλλωστε συνεχίζει να ισχύει μέχρι σήμερα. 
    Και εδώ να σημειώσω κάτι προς όλους όσους ασχολούνται με το θέμα της ακτοπλοΐας. Δεν μπορεί μ’ αυτόν τον πολυνησιακό χαρακτήρα της χώρας μας να υπάρξει απελευθέρωση 100% της ακτοπλοΐας στην Ελλάδα. Δεν μπορεί να γίνει αυτό ό,τι και αν λέει η Ευρωπαϊκή Επιτροπή, αγαπητέ κύριε Υπουργέ. 
    Στο θέμα των εκπτώσεων για άλλη μια φορά ο κ. Κεφαλογιάννης δημιουργεί εντυπώσεις αναφερόμενος σ΄ ένα προσχέδιο τροπολογίας, που τελικά δεν κατατέθηκε πέρυσι τέτοιον καιρό, αν και έπρεπε να αντιμετωπισθεί ένα υπαρκτό πρόβλημα εξαιτίας της καχυποψίας που υπήρχε στην τότε προεκλογική περίοδο. Είναι κατ’ αρχήν αυθαίρετο το ύψος με το οποίο αποτιμά το κόστος αυτής της τροπολογίας. Είπα τότε και επαναλαμβάνω και σήμερα πως η πολιτεία στη συνέχειά της –και έχει συνέχεια η ελληνική πολιτεία- οφείλει να αναλάβει τις υποχρεώσεις της απέναντι στους ακτοπλόους. Ποιες υποχρεώσεις, όμως, στο θέμα των εκπτώσεων; Αυτές οι οποίες θα πιστοποιηθούν με βάση δικαιολογητικά, με βάση σαφή αναλυτικά, παραστατικά, με βάση ντοκουμέντα. Όχι δηλαδή ένα πλαφόν μιας εφάπαξ αποζημίωσης, αλλά καταβολή χρημάτων με βάση τις πραγματικές εκπτώσεις, τις οποίες έχουν κάνει, δηλαδή εισιτήρια όπου θα φαίνεται τελικά το όποιο ύψος, το οποίο θα προσδιοριστεί με βάση την προσκόμιση αυτών των παραστατικών. 
    Σε ό,τι αφορά, λοιπόν, τη δική μου θέση περιλαμβάνεται και αυτή στα σημεία τα οποία κατέθεσα στο Συμβούλιο Ναυτιλιακής Πολιτικής. Μίλησα και μιλώ για εκλογίκευση και εξορθολογισμό του συστήματος εκπτώσεων, που πρέπει να διατηρηθεί διαχωρίζοντας τις εκπτώσεις σε τρεις κατηγορίες: Τις εκπτώσεις τις εμπορικές, που είναι θέμα της πολιτικής των ακτοπλόων, τις εκπτώσεις κοινωνικού χαρακτήρα, που πρέπει να υποστηρίξει η ελληνική πολιτεία και στις οποίες συμφωνούν κατά ένα μέρος και οι ίδιοι οι ακτοπλόοι και τέλος στις εκπτώσεις ειδικού χαρακτήρα που αφορούν Βουλευτές, νομάρχες, στρατιωτικούς κλπ., που δεν μπορεί να αναλάβει το Υπουργείο Εμπορικής Ναυτιλίας και θα πρέπει να αναλάβουν οι προϋπολογισμοί των όποιων Υπουργείων, στους οποίους ανήκουν οι διάφοροι που ωφελούνται απ’ αυτές τις εκπτώσεις. Έτσι, λοιπόν, στην εκλογίκευση και στον εξορθολογισμό ξαναλέω ναι και νομίζω πως αυτή την πολιτική θα ακολουθήσει αν σκύψει πάνω στο πρόβλημα και ο σημερινός Υπουργός Εμπορικής Ναυτιλίας. 
    ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας έχει το λόγο. 
    ΒΥΡΩΝ ΠΟΛΥΔΩΡΑΣ: Κυρία και κύριοι συνάδελφοι, αν αναζητούσα επίμονα έναν καλό σκοπό για την υποβολή και συζήτηση αυτής της επερώτησης εύκολα, αβίαστα θα τον εύρισκα. Είναι το ενδιαφέρον όλων μας για τη νησιωτική Ελλάδα και για την ακτοπλοΐα.  
    Στη γραπτή διατύπωση της επερώτησης με τα τρία σημεία, οι εκπτώσεις, το νομοθετικό πλαίσιο και οι ρυθμίσεις για τα δρομολόγια είναι καλά διατυπωμένες οι παρατηρήσεις σας και τα ερωτήματα. Θα μου επιτρέψετε μια διόρθωση γεωγραφικού χαρακτήρα. Οι Παξοί δεν ανήκουν στα διαπόντια νησιά. Τα διαπόντια νησιά είναι τρία οι Οθωνοί, η Ερικούσα και το Μαθράκι. Καλή είναι η διατύπωση και η γραπτή και η προφορική ανάλυση. Ασφαλώς αποκρούω ή σβήνουμε τις λέξεις ή το υπονοούμενο για τα συμφέροντα, με κάθε κατηγορηματικότητα. Είναι εκτός συζητήσεως και θέλουμε να μιλήσουμε σοβαρά για την υπόθεση των ερεθισμάτων που παρέχει η επερώτηση και από τα όσα εξέθεσε ο κ. Παπουτσής σε σχέση με την εναρμόνιση του δικαίου μας προς το Κοινοτικό Δίκαιο. 
      Ο λόγος του κ. Κεφαλογιάννη ήταν πειστικός. Με συγχωρείτε που κάνω τον επιδιαιτητή, αλλά εγώ δεν είμαι ειδικός στα θέματα της ναυτιλίας. Μιλάω πολιτικά. Αξιοποιώ και τη ζώσα διαδικασία του λόγου-αντιλόγου εδώ ενώπιόν μου, δηλαδή ενώπιον της Εθνικής Αντιπροσωπείας. 
      Θέλω να μιλήσω πολιτικά σημειώνοντας ότι δεν ήρθε η καταστροφή σε καμία περίπτωση ούτε στις σχέσεις με τους ακτοπλόους ούτε στις σχέσεις της Κυβέρνησης με τους ταξιδιώτες της νησιωτικής μας Ελλάδας. Δεν ήρθε η καταστροφή στους δέκα μήνες! Λοιπόν, sotto voce. Πρέπει να είμαστε, εκ των πραγμάτων, σε χαμηλούς τόνους. Και θέλω να είμαστε σε χαμηλούς τόνους εκ των πραγμάτων, διότι και στην άλλη διάσταση του ενδιαφέροντος προς τους νησιώτες μας και τους ταξιδιώτες της ακτοπλοΐας, δεν θα τεθεί ζήτημα πλειστηριασμού για το ποιος έχει τη μεγαλύτερη φροντίδα ή το ενδιαφέρον γι’ αυτούς. 
      Αν δε η συζήτηση μου οδηγεί τη σκέψη στο κεφάλαιο της αποδοτικότητας της ακτοπλοΐας και της εξυπηρέτησης του νησιώτη, σας λέω να μην είστε πολύ υπερήφανοι εσείς. Ενδεχομένως, να είμαστε στέρεα υπερήφανοι εμείς μετά από τρία-τέσσερα χρόνια. Ταξιδεύαμε με τον κ. Παυλίδη πριν από πέντε, έξι, δέκα χρόνια και δεν μπορούσαμε να πιάσουμε λιμάνι, διότι απλά δεν υπήρχε λιμάνι σε πέντε, δέκα νησιά των Κυκλάδων και των Δωδεκανήσων!
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Μετά από τέσσερα χρόνια θα πεθάνουν οι κάτοικοι!
      ΒΥΡΩΝ ΠΟΛΥΔΩΡΑΣ: Ένα λεπτό. Μην δραματοποιείτε! Καλά παρενέβητε τώρα. Να σας πω ότι δεν αντιμετωπίζονται έτσι τα προβλήματα. Το κάνατε και προχθές στη συζήτηση για το «βασικό μέτοχο». Το κάνατε και σήμερα για τα δάκρυα των ψαράδων, που έμεινε το αλίευμά τους απούλητο. Δεν λύνονται τα προβλήματα με τέτοια συνθήματα, κύριε Καϊσερλή, με όλη τη συμπάθειά που σας έχω. Θέλει σοβαρότητα, υπευθυνότητα και θετικό λόγο ο δημόσιος διάλογος σε αυτήν την Αίθουσα, προπαντός! Μη μου λέτε, λοιπόν, ότι θα πεθάνουν σε τέσσερα χρόνια! Είναι εκτός πνεύματος και κλίματος συζητήσεως!
       ΚΩΝΣΤΑΝΤΙΝΟΣ ΚΑΪΣΕΡΛΗΣ: Πηγαίνετε στην Κάλυμνο να δείτε, κύριε συνάδελφε!
      ΒΥΡΩΝ ΠΟΛΥΔΩΡΑΣ: Σας λέω ότι σταδιακά γίνεται το έργο. Γίνεται η πλήρωση των δικών σας παραλείψεων με τον καλύτερο δυνατό τρόπο. Οι εξηγήσεις που έδωσε ο κ. Μανώλης Κεφαλογιάννης ήταν πειστικότατες. Ο λόγος του με έπεισε και θα σας κάνω τις σχετικές αναφορές. Μένει εκκρεμής, που δεν είναι της παρούσης συζητήσεως, γιατί δεν είναι στην πολιτική της δράσης, ο όγκος των παραλείψεών σας. Διότι και τη ΔΑΝΕ να πάρουμε, που είναι το μοιραίο γεγονός για την αρρυθμία των δρομολογίων, όπως είπε ο κ. Κεφαλογιάννης, είχε μια μακροημέρευση πάνω στο βούρκο με πολλούς ήρωες: Και με τον ένα που θέλετε ορμητικά να καταγγείλετε ότι ήταν της Νέας Δημοκρατίας, θαρρείς και η Νέα Δημοκρατία θα ενωθεί με την κακοδιαχείριση αυτού του κυρίου…
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Δεν είπα αυτό.
      ΒΥΡΩΝ ΠΟΛΥΔΩΡΑΣ: Το διευκρινίζω εγώ ως εκ περισσού.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Το αποδέχομαι και εγώ. 
      ΒΥΡΩΝ ΠΟΛΥΔΩΡΑΣ: Έτσι. Όμως, και στη συνέχεια οι άλλοι διαχειριστές της ΔΑΝΕ δεν νομίζω ότι ήταν και πολύ ευδόκιμοι. Τα γνωρίζουν αυτά οι αγαπημένοι μας Δωδεκανήσιοι -και πολίτες και Βουλευτές- και έτσι μιλάμε επί σταθερής βάσεως. 
      Εύγε στην Κυβέρνηση! Μπράβο, Μανόλη Κεφαλογιάννη, που κατάφερες με μείον έξι πλοία να έχεις τον ίδιο ρυθμό στα δρομολόγια! Βεβαίως, αυτός είναι ένας απολογισμός μας. Τον εξέθεσε υπεύθυνα και με στοιχεία ο Υπουργός. Εγώ οφείλω, για λογαριασμό μιας ευθυδικίας στα έργα και στις ημέρες του Υπουργείου Εμπορικής Ναυτιλίας, να του πω το «εύγε» δημόσια. 
      Συμβαίνουν ορισμένα άλλα δύο θέματα. Εγείρεται η ένσταση -την ανέπτυξε καταλεπτώς ο κ. Ανωμερίτης- για τις εκπτώσεις. Δεν τηρήθηκαν εκπτώσεις. Ήταν ένας ισχυρισμός, ένας ευσεβής πόθος, ένα desideratum των προηγούμενων κυβερνήσεων. Δεν τηρήθηκαν εκπτώσεις και σε αυτό περιμένω τον αντίλογό σας. Το ότι υπάρχει ένα κεφάλαιο εισιτηρίων από πλευράς Βουλής ή από άλλα σύνολα, όπου πρέπει να αναλάβουν οι επιμέρους φορείς τα «δαπανήματα», είναι άλλο κεφάλαιο. 
      Είναι παραδεκτό ότι σε οποιοδήποτε σχεδίασμα για την ανάπτυξη της ελληνικής οικονομίας τα προσεχή χρόνια μέσα στο ευρωπαϊκό περιβάλλον που ζούμε, τρεις είναι οι τομείς. Τρεις είναι οι τομείς όπου θα πρέπει να αναπτυχθούμε με σχέδιο, πρόγραμμα και αποφασιστικότητα, για να μη χάνουμε χρόνο: Τουρισμός, ναυτιλία –ποντοπόρα και ακτοπλοϊκή- και υπηρεσίες. 
     Τα άλλα θα τα παρακολουθούμε συμπληρωματικά. Αυτές είναι οι λοκομοτίβες, θα έλεγε κανείς, της αναπτυξιακής γραμμής της εθνικής οικονομίας. 
     Δεν μου άρεσε από το πνεύμα της εισηγήσεως ή του αντιλόγου του κ. Παπουτσή αυτό το συγκρουσιακό με τους εφοπλιστές. Ανήκει στην εποχή των πρώτων χριστιανών του ΠΑΣΟΚ, όχι σήμερα. 
     Αυτό που προέχει εδώ -και προκύπτει από την απάντηση του κ. Τζοάνου στην Ευρωπαϊκή Ένωση-  είναι να καταλήξουμε σε μια συνεννόηση με τον, θα έλεγα, εργασιακό, κοινοτικό και ταξιδιωτικό εταίρο που λέγονται «ακτοπλόοι» και να λύσουμε όλα τα ζητήματα. 
     Η έννοια π.χ. της δημόσιας υπηρεσίας αναγνωρίζεται μέσα στο νομικό πλαίσιο της Ευρωπαϊκής Ένωσης. Δεν έχουμε καμία διαφωνία, συμφωνούμε -και η Κυβέρνηση λέει όποιες σκέψεις για τον ορισμό και την κατευθυντήρια γραμμή που να εξυπηρετεί τη δημόσια υπηρεσία-  να έρθουμε σε συμφωνία και μεταξύ μας και με την Ευρωπαϊκή Ένωση, όπως και για την έννοια του δημοσίου συμφέροντος. Η έννοια του δημοσίου συμφέροντος, θα μας παραπέμψει, θα μας οδηγήσει αμέσως στη συγκρότηση των δρομολογίων της ακτοπλοΐας. Πρέπει να συμφωνήσουμε στα στοιχειώδη, για να μην έχουμε στείρες ή φρούδες διαφωνίες για την ευτέλεια του πολιτικού λόγου. Να ανεβάσουμε τον πολιτικό λόγο και να πούμε συμφωνούμε στη δημόσια υπηρεσία, συμφωνούμε στο συμφέρον, συμφωνούμε στη γλώσσα, συμφωνούμε στα δρομολόγια και πρέπει να συνεννοηθούμε με τους εφοπλιστές, με τους ακτοπλόους στις λεπτομέρειες ότι αν φεύγει για μακρά περίοδο ένα πλοίο, θα πρέπει να το αντικαταστήσεις, αλλιώς θα υποστείς τις κυρώσεις και όλα αυτά τα οποία λειτουργεί ο Μανώλης Κεφαλογιάννης από το Υπουργείο Εμπορικής Ναυτιλίας με κορυφαία ώρα της δράσης του την υπόθεση της αυξήσεως των εισιτηρίων. Πρόβαλαν φέτος 13,5% και ήρθε συμφωνία -και ξέρουμε πως γίνονται αυτές οι διαπραγματεύσεις, είναι σκληρές διαπραγματεύσεις- στο 3,5%, όταν οι αναφορές για τις αυξήσεις των προηγούμενων ετών δεν ήταν τόσο κολακευτικές και τιμητικές για σας. 
     Η τελευταία παρατήρησή μου. Η ΡΑΘΕ δεν καταργήθηκε, είχε καταργηθεί. Την είχατε καταργήσει στην πράξη, δεν λειτουργούσε. Εξετάσαμε με τον κ. Καραμάριο, τα υπολείμματα της ΡΑΘΕ, δηλαδή με τον αντιπρόεδρο και τους δυο εναπομείναντες συμβούλους ή κάτι τέτοιο, και είδαμε ότι δεν είχαν ικανό απολογισμό, δεν ήταν τίποτα. 
     Όσον αφορά τις λειτουργίες και τις αρετές που περιήχοντο στην Ρυθμιστική Αρχή Θαλασσίων Ενδομεταφορών, το ένα μέρος έχει πάει στην Επιτροπή Ανταγωνισμού και το άλλο απευθείας στον Υπουργό Εμπορικής Ναυτιλίας και απομένει η καλή χρήση των εξουσιών, των αρμοδιοτήτων.
     ΧΡΗΣΤΟΣ ΠΑΠΟΥΤΣΗΣ: Το άλλο δεν πήγε πουθενά.
     ΒΥΡΩΝ ΠΟΛΥΔΩΡΑΣ: Κύριε Παπουτσή, σας ζητώ να συναντηθούμε στη γραμμή της συνεννόησης. Ο διάλογος με τους εφοπλιστές, τα ζητήματα της εξυπηρέτησης των συγκοινωνιών και με το κέντρο Πειραιά ή Λαύριο και των ενδομεταφορών, των ενδοσυγκοινωνιακών αναγκών είναι ζήτημα για μας, για την Κυβέρνηση της Νέας Δημοκρατίας, πρώτης προτεραιότητος. Και για να μην αναπτύσσω όλο το σκεπτικό, δεν θέλουμε έρημη νησιωτική Ελλάδα, θέλουμε κατοικημένη και ευημερούσα νησιωτική Ελλάδα. Υστερήσεις δεν είναι ανεκτές ούτε στο χρόνο ούτε στην ποιότητα των υπηρεσιών. 
     Σας ζητούμε, λοιπόν, να συναντηθούμε σε αυτήν την παραδοχή ότι είναι πρώτης προτεραιότητας η νησιωτική Ελλάδα και ο κόσμος της, ο κόσμος μας, να τον εξυπηρετήσουμε στις επικοινωνίες, συγκοινωνίες και με τους εφοπλιστές για  τα κεφάλαια που είπαμε. Θέλω διάλογο με αποτέλεσμα. Και φυσικά μέσα στο ευρωπαϊκό περιβάλλον ζούμε, που σημαίνει ότι είτε με ισχύοντα τον πρώτο νόμο, είτε τις ρυθμίσεις που θα παρέθεταν οι Υπουργοί Ναυτιλίας του ΠΑΣΟΚ μαζί με το συντονισμό και την ηθική και συμπερασματική σύνοψη των προτάσεών μας, ναι,   μεταξύ των επιδιωκομένων είναι και η εναρμόνιση του δικαίου μας προς το δίκαιο της Ευρωπαϊκής Ένωσης. 
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του ΚΚΕ κ. Ιωάννης Πατσιλινάκος έχει το λόγο.
      ΙΩΑΝΝΗΣ ΠΑΤΣΙΛΙΝΑΚΟΣ: Υπάρχει ένας έντονος και δικομματικός καυγάς, που, δυστυχώς, πάντα καταλήγει αφού η πολιτική την οποία στηρίζει και οι κατευθύνσεις είναι ακριβώς οι ίδιες. Απλώς γίνεται μια μεγάλη αντιπαράθεση, λέγονται διάφορα, αλλά καταλήγουμε στο ότι πρέπει να βγάλουμε και κάποιες κορώνες για τους εφοπλιστές, πρέπει να μιλήσουμε για την ευτυχία και την καλή διαβίωση των νησιών μας και παραβλέπουμε την πραγματικότητα. 
      Η πραγματικότητα είναι ότι η μέση ελληνική οικογένεια τα βγάζει πολύ δύσκολα πέρα και οι ακτοπλοϊκές συνδέσεις, δυστυχώς, είναι ένα μεγάλο βάρος για αυτούς που έχουν ανάγκη να πάνε από και προς τα νησιά μας, που έχουν ανάγκη  να έχουν επικοινωνία μεταξύ των νησιών. Τα εισιτήρια έχουν ανέβει σε μεγάλα ύψη, οι εκπτώσεις έχουν καταργηθεί, οι λιμενικές εγκαταστάσεις έχουν μεγάλες ελλείψεις, προβλήματα υγείας, σχολεία και μείωση της τουριστικής κίνησης, ειδικά σε άγονες νησιωτικές περιοχές. 
      Κύριοι συνάδελφοι, ένα ολόκληρο κίνημα ξεκίνησε από το Αιγαίο και επεκτείνεται. Οι ναυτεργάτες, οι κάτοικοι των νησιών με πανελλαδική κινητοποίηση, με μια μεγάλη συσπείρωση, διεκδικούν να έχουν το προνόμιο της επικοινωνίας που, δυστυχώς, πάνε να χάσουν τα τελευταία χρόνια. Η μεγάλη συγκέντρωση στις 16 Δεκεμβρίου του 2004 ήταν η πρώτη απάντηση. 
      Η Κυβέρνηση της Νέας Δημοκρατίας έχει ευθύνη να δώσει απάντηση και λύση σ’ ένα πρόβλημα που βοά, που κρίνεται από το αποτέλεσμα και παρά τις καλές προθέσεις, που διακηρύσσει από εδώ και από εκεί, τα αποτελέσματα είναι ήδη γνωστά. Να σας πω το βασικό: Τρία εκατομμύρια ευρώ οι επιδοτήσεις το 2000, εικοσαπλάσια -60.000.000 ευρώ περίπου- το 2004.
      Καταλαβαίνετε, λοιπόν, ότι αυτό γίνεται ταυτόχρονα με μείωση στα δρομολόγια, με αύξηση των εισιτηρίων, με κομμένες εκπτώσεις, με ναυτεργάτες που πετάγονται έξω από το καράβι και στοιβάζονται στις λίστες των ανέργων. 
      Πρέπει να σας πω ότι και αυτό που ζήτησε ο Υπουργός -τα δέκα καινούργια πλοία, που είναι απαραίτητα για να λειτουργήσουν οι συγκοινωνίες των νησιών μας- με αυτήν την κατεύθυνση δεν φαίνεται δυνατό να παρθεί, αλλά ταυτόχρονα πρέπει να πούμε ότι και τα υπάρχοντα πλοία δεν μπορούν να τα βγάλουν πέρα, έτσι ώστε να έχουμε ικανοποιητική συγκοινωνία στα νησιά.
      Αν θέλετε να σας πω γιατί συμβαίνουν όλα αυτά, θα σας πω ότι οι εφοπλιστές κινούνται με μόνο κριτήριο το κέρδος και ουσιαστικά ζητούν από τον ελληνικό λαό να τους επιχορηγεί, να τους φοροαπαλλάσσει και να παραμένουν ιδιοκτήτες στα καράβια, που εμείς οι ίδιοι τους τροφοδοτούμε. 
      Άρα στην κατεύθυνση που κινείται η Κυβέρνηση δεν πρόκειται να αντιμετωπίσει το πρόβλημα ούτε στο ελάχιστο. Θα έχουμε μικροβελτιώσεις δρομολογίων. Αλλού θα ξηλώνει, αλλού θα μπαλώνει. Πώς φτάσαμε μέχρι εδώ; Πού εστιάζεται η αιτία του προβλήματος; 
      Πιστεύω ότι η περιβόητη απελευθέρωση των ακτοπλοϊκών συγκοινωνιών και η εφαρμογή του κανονισμού 3577/92 της Ευρωπαϊκής Ένωσης, έφερε και στη χώρα μας το ν. 2932/2001, που ψήφισε και εφάρμοσε το ΠΑΣΟΚ και στη συνέχεια εφαρμόζει τώρα η Νέα Δημοκρατία.  Εδώ έχουμε σωρεία προβλημάτων στις πλάτες του λαού μας, ενώ τα κέρδη και οι επιδοτήσεις συνεχώς αυξάνονται.
      Επειδή, λοιπόν, δεν περιμένουμε από αυτήν την Κυβέρνηση να λύσει το ιδιοκτησιακό και την ουσιαστική παρέμβαση στην ακτοπλοΐα -αυτό θα το λύσει ένας άλλος πολιτικός συσχετισμός, μια άλλη εξουσία- αυτό για το οποίο εγκαλείται σήμερα η Κυβέρνηση -και πιστεύω ότι πρέπει να έχει τα μάτια της ορθάνοιχτα γιατί πραγματικά υπάρχει μεγάλο πρόβλημα στα νησιά μας- είναι να έχουμε δρομολόγηση σύγχρονων, ασφαλών πλοίων, με φθηνά εισιτήρια, τριακόσιες εξήντα πέντε μέρες το χρόνο, ανάμεσα στα νησιά μας. Πώς θα γίνει αυτό; Πιστεύω ότι θα γίνει με περιορισμό των κερδών των εφοπλιστών. Και εδώ δεν χωρούν μεγάλες κουβέντες. Πρέπει –και είναι καθήκον- για να ανακουφίσει την ελληνική οικογένεια, να προχωρήσει. 
      Ακόμη πιστεύουμε ότι είναι εφικτό να γίνει μείωση του υψηλού ναύλου και οχημάτων και εμπορευμάτων κατά 50%. Να στηριχθούν όλες οι ευαίσθητες κοινωνικές ομάδες, όπως: Οι συνταξιούχοι του ΝΑΤ, οι πολύτεκνοι με τρία παιδιά, τα ΑΜΕΑ, οι φοιτητές, που να έχουν έκπτωση όλο τον χρόνο κι όχι μόνο στις διακοπές. 
      Επίσης πρέπει να υπάρξει βελτίωση των λιμενικών εγκαταστάσεων σε όλα τα νησιά, γιατί σήμερα στις περισσότερες περιπτώσεις έχουμε συνθήκες με μεγάλες ελλείψεις.  
      Και ένα τελευταίο που μας ανησυχεί ιδιαίτερα: Βέβαια, δεν υποχρεούστε να απαντήσετε, κύριε Υπουργέ, αφού απαντάτε σε επερώτηση του ΠΑΣΟΚ. Τι στάση θα κρατήσει η Κυβέρνηση, αλλά και τι θέση παίρνουν οι άλλες πολιτικές δυνάμεις στον εκβιασμό, στην κυριολεξία, της Κομισιόν, που εγκαλεί τη χώρα μας για προσφυγή στο Ευρωπαϊκό Δικαστήριο; Ξέρετε, είναι η πλήρης απελευθέρωση, είναι η συνέχεια του νόμου που ψήφισε το ΠΑΣΟΚ που σημαίνει  να πάρουν την ευθύνη στα χέρια τους οι εφοπλιστές. Εκείνοι θα κανονίζουν το πόσα δρομολόγια θα γίνουν, το τιμολόγιο, το σε τι όριο θα πάνε την ηλικία των πλοίων. Εδώ κρινόμαστε όλοι και σε κάθε περίπτωση ο συντονισμένος αγώνας, που είναι ήδη σε εξέλιξη, θα σηματοδοτήσει τις εξελίξεις. Μιλάμε για ζωτικές ανάγκες των νησιών μας και μιλάμε για πολλές πολλές ζωές. 
      ΠΡΟΕΔΡΕΥΩΝ (Γεώργιος Σούρλας): Ο κ. Διαμαντίδης έχει το λόγο για να δευτερολογήσει.
      ΙΩΑΝΝΗΣ ΔΙΑΜΑΝΤΙΔΗΣ: Ευχαριστώ, κύριε Πρόεδρε.
    Κύριε Πρόεδρε, χαίρομαι γιατί αυτήν τη φορά ο κύριος Υπουργός Εμπορικής Ναυτιλίας επέλεξε την τακτική των χαμηλών τόνων. Δεν ακολούθησε, δηλαδή, την τακτική που σε άλλες ερωτήσεις στη Βουλή ή στην επιτροπή ακολουθούσε. Βεβαίως είπε και κάποια πράγματα που μου δίνουν το έναυσμα να πω ότι μετά από το ιατρικό θαύμα που η Νέα Δημοκρατία έκανε την περασμένη εβδομάδα, όπως είπα στη Βουλή, έκανε κι ένα θαύμα στη ναυτιλία, το οποίο κι ο κ. Πολύδωρας το επικρότησε και μάλιστα με τρόπο πολύ παραστατικό. Δεν μπορώ να καταλάβω πώς είναι δυνατόν με έξι πλοία λιγότερα να έχουμε αύξηση δρομολογίων, να έχουμε περισσότερες προσβάσεις και προσεγγίσεις στα ελληνικά νησιά. Αυτό είναι ένα θαύμα ναυτιλιακό. Και βεβαίως, κύριε Υπουργέ, θα ήθελα να ρωτήσετε και τον παριστάμενο Υπουργό Αιγαίου και Νησιωτικής Πολιτικής και τους άλλους Βουλευτές της Νέας Δημοκρατίας που είναι από νησιωτικές περιοχές εάν είναι ευχαριστημένοι από την υπάρχουσα κατάσταση. 
      Γιατί αν είναι ευχαριστημένοι, πώς είναι δυνατόν, κύριε Υπουργέ, να δικαιολογούνται οι κινητοποιήσεις που γίνονται σε όλο το Αιγαίο; Και δεν γίνονται κινητοποιήσεις καθοδηγούμενες από το ΠΑΣΟΚ για λόγους αντιπολιτευτικούς, αλλά γίνονται κινητοποιήσεις τις οποίες στηρίζουν και εκλεγμένοι τοπικοί άρχοντες –δήμαρχοι, νομάρχες- οι οποίοι δεν πρόσκεινται στο ΠΑΣΟΚ. Άρα, λοιπόν, είναι ένα θέμα το οποίο και αυτό χρήζει απαντήσεως, διότι εδώ μας είπατε ότι όλα βαίνουν καλώς. Μας καταθέσατε και έναν πίνακα εδώ ότι όλα βαίνουν καλώς.
      Έρχομαι σε ένα άλλο θέμα, στο θέμα των εκπτώσεων. Θέλω να μας πείτε, κύριε Υπουργέ, εάν είχατε δηλώσει και στις προγραμματικές δηλώσεις ότι θα εγγυηθείτε γι’ αυτό το θέμα για τις ευπαθείς ομάδες, για τα άτομα με ειδικές ανάγκες, για τους φοιτητές, για τους στρατιωτικούς, για τους πολύτεκνους. Γιατί δεν το κάνετε; Συνέχεια λέτε «θα φέρουμε, είμαστε ευαίσθητοι για όλες αυτές τις ομάδες», αλλά δεν φέρνετε ένα συγκεκριμένο νόμο που να δίνει λύσεις στο θέμα αυτό. Και σας έχουμε προτείνει πώς μπορούν να δοθούν λύσεις σ’ αυτό το θέμα.
      Είχατε μιλήσει στις προγραμματικές σας δηλώσεις για το λεγόμενο επίναυλο. Κύριε Πρόεδρε, το ισχύον νομοθετικό πλαίσιο είναι απόλυτα προσαρμοσμένο στο γράμμα και στο πνεύμα της κοινοτικής νομοθεσίας. Δίνει, δηλαδή, τη δυνατότητα στην Κυβέρνηση να πάρει όλα τα μέτρα με διαφανείς διαδικασίες, με ειδικές προκηρύξεις διαγωνισμών για την κάλυψη των νησιών ακόμα και με επιδότηση γραμμών. 
      Γι’ αυτόν το λόγο είχαμε προβλέψει, κύριε Υπουργέ, το ειδικό ανταποδοτικό τέλος, αυτό που οι πολέμιοι του νόμου ονομάζουν «επίναυλο», για να το προσβάλουν στην Ευρωπαϊκή Ένωση ως κρατική παρέμβαση. Στην πραγματικότητα είναι μια ακόμα πηγή χρηματοδότησης των άγονων γραμμών, μια πηγή ενίσχυσης της συνοχής του νησιωτικού χώρου και της συνεχούς συγκοινωνιακής διασύνδεσης όλων των νησιών. 
      Αυτόν τον οικονομικό πόρο χρηματοδότησης των επιδοτούμενων δρομολογίων η Κυβέρνηση της Νέας Δημοκρατίας, κύριε Πρόεδρε, θέλει να τον καταργήσει. Γιατί θέλουν να τον καταργήσουν; Γιατί τον πολεμούν οι ακτοπλοϊκές εταιρείες; Προφανώς για να έχουν μεγαλύτερο περιθώριο κέρδους.
      Όσον αφορά στις συμβάσεις δημόσιας υπηρεσίας, τις οποίες προβλέπει το ισχύον νομικό πλαίσιο, κύριε Πρόεδρε, μία μεταγενέστερη αυτού του νόμου ανακοίνωση ευρωπαϊκής επιτροπής αναγνωρίζει στα κράτη-μέλη τη δυνατότητα να πραγματοποιούν συμβάσεις ακόμα και για δώδεκα χρόνια, οι οποίες συμβάσεις εξασφαλίζουν τα μικρά νησιά. 
      Θα πω και κάτι άλλο σε σχέση με τα πλοία. Λέμε ότι φεύγουν πλοία, είπατε και εσείς –και έτσι είναι και πολύ σωστά το είπατε- ότι υπάρχουν μείον έξι πλοία. Τι κάνατε για να δοθούν κίνητρα για να έχουμε περισσότερα πλοία, για να μπορεί να γίνεται μεγαλύτερη και πιο ασφαλής η διακίνηση των επιβατών στα νησιά; 
      Το Υπουργείο Αιγαίου, κύριε Πρόεδρε, επί υπουργίας του κ. Σηφουνάκη προώθησε την ιδέα να αξιοποιηθεί –το ξέρει και ο κύριος Υπουργός Αιγαίου- το private financial innaviting για να δρομολογηθούν νέα σύγχρονα σκάφη, δίνοντας κίνητρα σε εταιρείες ή σε φορείς της Τοπικής Αυτοδιοίκησης για να συνάψουν μακροχρόνιες συμβάσεις μέσα από δημόσιους διαγωνισμούς. Και ενώ όλα είχαν προχωρήσει με γρήγορους ρυθμούς, η Νέα Δημοκρατία αποφάσισε να σταματήσει αυτή την εξέλιξη, προφανώς γιατί οι αρμόδιοι Υπουργοί σε συνεργασία έκριναν ότι ήταν προτιμότερο να επιδοτούν τις γραμμές διαπραγματευόμενοι προσωπικά με τους πλοιοκτήτες ή -εν πάση περιπτώσει- αφήσατε να εννοηθεί ότι κάτι δεν λειτουργεί σωστά.
      Πέρα απ΄ αυτό, κύριε Πρόεδρε, ο κύριος Υπουργός Εμπορικής Ναυτιλίας μας καλεί συνέχεια να κάνουμε προτάσεις. Προτάσεις σε τι πράγμα, κύριε Πρόεδρε; Έφερε ένα νόμο εδώ στη Βουή να τον συζητήσουμε, να καταθέσουμε και εμείς τις προτάσεις μας; Δηλαδή, θέλετε εμείς να κάνουμε πρόταση νόμου στην Κυβέρνηση η οποία κυβερνά σήμερα; Φέρτε, λοιπόν, ένα νόμο, καταργείστε τον προηγούμενο τον οποίο εσείς συνεχώς αποδοκιμάζετε με κάθε ενέργεια και εκεί θα δείτε και τις προτάσεις μας. Γιατί θέλετε εκ των προτέρων να σας προτείνουμε; Για να έρθετε μετά και να πείτε ότι αυτός είναι νόμος δικός μας, ότι αυτή είναι πρόταση δική μας;
      Έρχομαι στη ΡΑΘΕ, επειδή έκανε μία αναφορά ο κ. Πολύδωρας. Ποιος αποφασίζει, κύριε Υπουργέ, για τη ΡΑΘΕ σήμερα; Το Υπουργείο Ανάπτυξης ή το Υπουργείο Εμπορικής Ναυτιλίας; Δώστε κάποιες απαντήσεις.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ανεξάρτητη Αρχή είναι, κύριε συνάδελφε.
      ΙΩΑΝΝΗΣ ΔΙΑΜΑΝΤΙΔΗΣ: Θα τα πείτε μετά, κύριε Υπουργέ. Ένα λεπτό έχω. Μη μου το στερείτε κι αυτό.
      Τέλος, κάνατε και κάποιες αναφορές ότι ολοκληρώθηκε ο διάλογος με το Εθνικό Συμβούλιο Ναυτιλιακής Πολιτικής. Εγώ χαίρομαι να έχει συμβεί κάτι τέτοιο γιατί θα ανοίξει ο δρόμος, επιτέλους, να φέρετε ένα νομοσχέδιο. 
      Μιλήσατε για την κρουαζιέρα, μιλήσατε για την εκπαίδευση, είπατε για τη Ζώνη του Περάματος, επειδή είχατε την ευκαιρία να επισκεφτείτε την Κορέα. Ξέρετε πολύ καλά και ξέρω -θα μου επιτρέψετε να πω- καλύτερα από εσάς το τι συμβαίνει στη Ζώνη στο Πέραμα. Βλέπετε ότι είχατε υποσχεθεί πολλά πράγματα προεκλογικά με άλλο συνάδελφό σας Υφυπουργό που πήγε εκεί και υποσχέθηκε, δεσμεύτηκε η Κυβέρνηση σε δύο μήνες να λύσει το θέμα και δεν έχει γίνει τίποτα. Πέστε μας τι έχει γίνει.
      Άρα, κύριε Υπουργέ, εμείς χαιρόμαστε γιατί καταθέσαμε αυτήν την επερώτηση. Είναι μία ευκαιρία εδώ καλοπροαίρετα να συζητήσουμε τα θέματα της Εμπορικής Ναυτιλίας. Έχουμε την ίδια ευαισθησία και εσείς και εμείς και όλα τα κόμματα. Δεν είναι θέματα προσωπικά και να μην το εκλαμβάνετε έτσι, όποτε σας κάνουμε ερωτήσεις ή επερωτήσεις. Ίσα-ίσα που εμείς σεβόμαστε και τη θέση που έχετε και την ιστορία σας, αλλά πάνω απ’ όλα σεβόμαστε τη θέση στην οποία μας έταξε ο ελληνικός λαός, στην Αξιωματική Αντιπολίτευση κι έχουμε υποχρέωση να σας κρίνουμε, να σας ελέγχουμε κι εσείς έχετε υποχρέωση να μας απαντάτε με στοιχεία.
      Γι’ αυτό, λοιπόν, το λόγο εμείς καταθέσαμε αυτήν την επερώτηση και νομίζω ότι σας δώσαμε ένα έναυσμα για να προχωρήσετε στη συνέχεια της υπουργίας σας να φέρετε ένα νόμο να δούμε πού βελτιώνεται η υπάρχουσα κατάσταση και πού όχι. Εμείς αν έχετε σωστές προτάσεις, θα τις στηρίξουμε. Αν δεν έχετε, είμαστε υποχρεωμένοι να μην τις στηρίξουμε.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Διαμαντίδη.
      Το λόγο έχει ο κ. Ανωμερίτης.
      ΓΕΩΡΓΙΟΣ ΑΝΩΜΕΡΙΤΗΣ: Κύριε Πρόεδρε, σημείωσα τις φράσεις του Κοινοβουλευτικού Εκπροσώπου της Νέας Δημοκρατίας, του κ. Πολύδωρα, για συνεννόηση και για συναίνεση. Είπε μάλιστα ότι πρέπει ο διάλογός μας να έχει τη δέουσα υπευθυνότητα. 
      Αλλά αυτό το έχουμε θέσει στον Υπουργό Εμπορικής Ναυτιλίας, τουλάχιστον εμείς που ασχολούμαστε μ’ αυτά τα θέματα, επανειλημμένα. Αλλά είναι δύσκολο να υπάρξει αυτή η συναίνεση, όταν ακόμα και για τη σημερινή επερώτηση σε συνέντευξη Τύπου, που έδωσε στις 8 Δεκεμβρίου, ερωτώμενος για την ακτοπλοΐα αποκαλεί όλους εμάς  υπαίτιους αυτής της ιστορίας και μας εγκαλούν στη Βουλή για απολογία.
      Αυτές δεν είναι εκφράσεις. Εμείς ασκούμε το συνταγματικό μας ρόλο, ρωτούμε και δεν εγκαλούμε την Κυβέρνηση, πολύ περισσότερο δεν απολογείται ένας Υπουργός. 
      Δεν θέλω να αναφέρω άλλα μαργαριτάρια απ’ αυτήν τη συνέντευξη που μας φέρνουν σε δύσκολη θέση και μας μειώνουν, ούτε να αναφερθώ, κύριε Υπουργέ, το ότι σε τρία λεπτά την περασμένη Παρασκευή ανακατέψατε τον κ. Πασχαλίδη, τον κ. Ανωμερίτη, την κ. Γεωργαντοπούλου, τον κ. Χριστοδουλίδη ακόμα και ότι το ΠΑΣΟΚ κάλυπτε τον Κουφοντίνα, όταν ο συνάδελφος κ. Διαμαντίδης σας ρωτούσε για ένα απλό θέμα. 
      Διάλογος σημαίνει και από τις δύο πλευρές συνεννόηση και σας το δηλώσαμε από την πρώτη στιγμή που πήγατε στο Υπουργείο. Είναι στο χέρι σας, αλλά όχι με προχειρότητες. Διότι αναφερθήκατε, κύριε Υπουργέ, στο θέμα του Εθνικού Συμβουλίου, το οποίο συγκαλέσατε την Παρασκευή για να παραστούμε τη Δευτέρα. Ε, δεν γίνονται αυτά!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ο νόμος, κύριε συνάδελφε, δίνει προθεσμίες.
      ΓΕΩΡΓΙΟΣ ΑΝΩΜΕΡΙΤΗΣ: Αφήστε το νόμο, κύριε Υπουργέ. Ο νόμος λέει εντός εβδομήντα δύο ωρών …
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εγώ τήρησα τη νομιμότητα. Το νόμο του κ. Πασχαλίδη.
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Υπουργέ.
      ΓΕΩΡΓΙΟΣ ΑΝΩΜΕΡΙΤΗΣ: Αλλά όταν θέλετε να συζητήσουμε τα θέματα της ακτοπλοΐας, καλείτε τα κόμματα την Παρασκευή για να έρθουν τη Δευτέρα; Αυτά δεν γίνονται ούτε στις τοπικές οργανώσεις των κομμάτων μας.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αυτό έπρεπε να το πείτε στον κ. Πασχαλίδη που έφερε το νόμο, όχι σε μένα.
      ΓΕΩΡΓΙΟΣ ΑΝΩΜΕΡΙΤΗΣ: Επομένως, η συνεννόηση που ζήτησε ο κύριος Κοινοβουλευτικός Εκπρόσωπος του κόμματός σας από τη δική μας μεριά έχει εκφραστεί πολλές φορές. Οφείλετε, αν θέλετε να έχετε συνεννόηση, να ανταποκριθείτε.
      Εγώ θα κλείσω τη σύντομη αυτή παρέμβαση επανερχόμενος μόνο στο θέμα των εκπτώσεων. 
      Ξεκαθαρίστε το θέμα γιατί ταλαιπωρούνται χιλιάδες πολίτες. Εγώ σας ρώτησα -και αυτό δεν αφορά μόνο εσάς, αφορά και τον Υπουργό Οικονομίας και Οικονομικών- γιατί δεν έχει εγγραφεί το σχετικό ποσό στον προϋπολογισμό του 2005 και θα το βρείτε εσείς μπροστά σας. Δεν έχει εγγραφεί πουθενά. Και σας ρώτησα και δεν μου απαντήσατε. Σας λέω, λοιπόν, ξεκαθαρίστε το τώρα, γιατί είκοσι κατηγορίες, μεταξύ των οποίων και οι Βουλευτές, πολιτών που έχουν περιγραφεί οι κατηγορίες και τα δικαιώματά τους σε υπουργική απόφαση που δεν έχει καταργηθεί -δεν υπάρχει η κάλυψη μέσα στο νέο θεσμικό περιβάλλον το οποίο δημιουργήθηκε με το νόμο για τις ελεύθερες ενδομεταφορές- δεν έχουν καλυφθεί. Πρέπει, λοιπόν, να καλυφθεί αυτό, να υπάρξει αυτό το ποσό, διότι με καλά λόγια δεν γίνεται τίποτα. 
      Κύριε Υπουργέ, αντιλαμβάνομαι ότι πήγατε σε ένα Υπουργείο που δεν υπάρχει πρόγραμμα της Νέας Δημοκρατίας γι’ αυτό. Για την ακτοπλοϊα υπάρχει μισή σελίδα και πρέπει να κάνετε πρόγραμμα. Διότι, να σας θυμίσω ότι, οι δηλώσεις του τομέα της Νέας Δημοκρατίας έλεγαν ότι θα καταργηθούν οι εκπτώσεις, ότι θα καταργηθεί ο επίναυλος και τίποτε απ’ αυτά δεν κάνατε, γιατί δεν μπορείτε να τα κάνετε. Σας καλούμε, λοιπόν, αφού το κόμμα σας ζητάει συνεννόηση να καθίσετε και να ασχοληθείτε με εκείνα τα θέματα που με μύριους κόπους και προσπάθειες εμείς οδηγήσαμε θετικά μέχρι πέρυσι. 
      ΠΡΟΕΔΡΕΥΩΝ (Γεώργιος Σούρλας): Ο κ. Παναγιώτης Ρήγας έχει το λόγο.
      ΠΑΝΑΓΙΩΤΗΣ ΡΗΓΑΣ:  Ο συνάδελφος κ. Διαμαντίδης επεσήμανε με τρόπο ευχάριστο τη σημερινή παρουσία του κυρίου Υπουργού που ομολογουμένως μας είχε συνηθίσει σε πιο επιθετική στάση στις επιτροπές που μέχρι σήμερα είχαμε συζητήσει το θέμα. Θεωρώ ότι είναι φυσιολογικό αυτό, γιατί για να έχεις επιθετικό λόγο και να τηρείς επιθετική στάση θα πρέπει να έχεις απαντήσει στα προβλήματα, να έχεις επιχειρήματα. Σήμερα όμως δεν μπορείς να είσαι επιθετικός, όταν ο χώρος των νησιών, οι νησιώτες έχουν δραστηριοποιηθεί, έχουν κινητοποιηθεί για την ακρίβεια, εισπράττοντας τα αδιέξοδα της πολιτικής της Νέας Δημοκρατίας στο χώρο της ακτοπλοΐας.
      Ακούσαμε πάρα πολλά και είναι όλα στο πνεύμα της πολιτικής που ακολουθεί μέχρι σήμερα ο κύριος Υπουργός. Δηλαδή, μεγαλόστομες διακηρύξεις, επιτροπές, μας μίλησε για εθνικό διάλογο, μας είπε για θεματικές ενότητες.... συγγνώμη, αλλά όλα αυτά είναι απλώς μία επικοινωνιακή λογική που σε καμία περίπτωση δεν πείθει πλέον αυτούς που βιώνουν καθημερινά το πρόβλημα. Και για να μας αποδείξει ο κύριος Υπουργός ότι σήμερα η κατάσταση είναι καλύτερη μας ανέφερε και παραδείγματα. Τα παραδείγματα αυτά μπορούν βεβαίως να ακούγονται καλά στα αυτιά εκείνων που δεν γνωρίζουν την κατάσταση. Ένας Συριανός, όμως ή ένας Τηνιακός ή ένας Μυκονιάτης θα γελάσει σίγουρα όταν ακούσει ότι είναι μεγάλο κατόρθωμα της Κυβέρνησης ότι εξασφάλισε τη σύνδεση Πειραιά – Σύρου – Τήνου – Μυκόνου έστω και με το «ΑΙΟΛΟΣ». Και ρώτησε: Υπήρχε πέρυσι τέτοια σύνδεση; Βεβαίως, υπήρχε και πέρυσι και πρόπερσι και εδώ και πενήντα χρόνια. Η πρώτη χρονιά που κλονίστηκε αυτή η γραμμή που παγίως υπήρχε ήταν φέτος και βεβαίως αντιμετωπίστηκε με το «ΑΙΟΛΟΣ» με ακριβό εισιτήριο και με ένα πλοίο που δεν αντέχει σε πολύ μεγάλες φουρτούνες. Μη μας λέει, λοιπόν, ο Υπουργός ότι είναι ένα κατόρθωμα που για πρώτη φορά επιτεύχθηκε φέτος. Απλώς για πρώτη φορά φέτος η κατάσταση μπαλώθηκε. 
      Δεν μας απάντησε τι γίνεται με τη Τζιά. Αναφέρω και εγώ κάποια επιμέρους προβλήματα. Οι κάτοικοι της Κέας είναι ανάστατοι, γιατί δεν καλύπτονται ακτοπλοϊκά σήμερα στη σύνδεσή τους με το Λαύριο. Και εν πάση περιπτώσει κανένα νησί φέτος πλην εξαιρέσεων που έχουν σχέση με την ενδοεπικοινωνία, δηλαδή, Ανάφη, όπως είπατε, με Θήρα, δεν έχει περισσότερες προσεγγίσεις απ’ ό,τι είχε πέρυσι από και προς τον Πειραιά. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Η Ίος. 
      ΠΑΝΑΓΙΩΤΗΣ ΡΗΓΑΣ: Ούτε η Ίος. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν είχε επιστροφή ή Ίος;
      ΠΑΝΑΓΙΩΤΗΣ ΡΗΓΑΣ: Κύριε Υπουργέ, θα σας φέρω όλα τα δρομολόγια. Πέρυσι, η κατάσταση ήταν καλύτερη.
      Τελειώνω, όμως, λέγοντας το εξής: Επειδή έχω πει ότι πράγματι για όσους δεν το έχουν βιώσει η ακτοπλοΐα είναι ένα σταυρόλεξο για δύσκολους λύτες, εσείς βρήκατε εξαρχής πολύ εύκολες απαντήσεις και λύσεις. Τώρα είστε μπροστά στα αδιέξοδα αυτών των υποσχέσεων που είχατε δώσει.
      Θα σας καλούσα, λοιπόν, να απαντήσετε με τη δική σας πολιτική, τροποποιώντας, όπως σας είπα αρχικά, το νόμο εκεί που δεν σας αρέσει, όμως μη επικαλούμενος συνεχώς τα Πρακτικά των συνεδριάσεων επί Υπουργών ΠΑΣΟΚ. Πείτε μας εσείς τι θα κάνετε σε σχέση με το νόμο, ο οποίος ισχύει σήμερα, για να μπορέσουμε και εμείς να σας απαντήσουμε επί της ουσίας.
      Τελειώνω λέγοντας ότι αυτό που προτείναμε, να υπάρξει ποιοτική αναβάθμιση των ενδοεπικοινωνιών με τη δημοπράτηση των γραμμών για έξι και δώδεκα χρόνια –το οποίο το εμφανίσατε και ως ένα ζητούμενο- αυτό έχει εξασφαλιστεί. Απλώς, μένει να το κάνετε για να επιτύχουμε ποιοτικότερες συγκοινωνίες, τουλάχιστον για τις ενδομεταφορές.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Η κ. Ελπίδα Τσουρή έχει το λόγο.
      ΕΛΠΙΔΑ ΤΣΟΥΡΗ: Ευχαριστώ, κύριε Πρόεδρε.
      Άκουσα με ιδιαίτερη προσοχή τον κύριο Υπουργό και πρέπει να πω και με θετική διάθεση στις όποιες απαντήσεις ή στον όποιο προγραμματισμό επρόκειτο να καταθέσει για την αντιμετώπιση, έστω σταδιακά, των προβλημάτων, τα οποία αναπτύχθηκαν από τους επερωτώντες Βουλευτές.
      Πρέπει όμως να πω ότι το «όλα είναι υπό έλεγχο» ή το «όλα βαίνουν καλώς» του κυρίου Υπουργού, δεν συμφωνούν με την πραγματικότητα ή η πραγματικότητα δεν συμφωνεί μαζί του. Δεν συμφωνούν μαζί του οι χιλιάδες νησιώτες και νησιώτισσες, οι οποίοι το περασμένο φθινόπωρο έκλεισαν τα μαγαζιά τους και βγήκαν στους δρόμους. Για παράδειγμα, θα αναφέρω ότι για πρώτη φορά στην ιστορία του νομού, στην ιστορία της Χίου, επί ένα εικοσιτετράωρο νέκρωσε η Χίος ολόκληρη -αν θέλετε το γιατί, να το συζητήσουμε, γιατί έχει σχέση με τις ιστορικές μας καταβολές και με την ιδιοσυστασία μας- αυτό και μόνο, από μόνο του ως γεγονός, έπρεπε να έχει προβληματίσει πολύ σοβαρά, να έχει θορυβήσει, θα έλεγα, το Υπουργείο Εμπορικής Ναυτιλίας.
      Το δεύτερο θέμα στο οποίο αναφέρθηκε ο κύριος Υπουργός –και χαίρομαι γιατί έστω στον προγραμματισμό και σε μία αόριστη μακροπρόθεσμη προοπτική, υπάρχει στο σχεδιασμό του Υπουργείου- είναι η γραμμή Λαυρίου-Μεστών. Θα πρέπει όμως να σημειώσω ότι η γραμμή Λαυρίου-Μεστών προϋποθέτει κατ’ αρχήν δύο πράγματα: Το πρώτο είναι λιμάνι στο Λαύριο και το δεύτερο είναι λιμάνι στα Μεστά. 
      Ούτε το ένα ούτε το άλλο υπάρχει αυτήν τη στιγμή. Εγώ ειλικρινά εύχομαι να γίνει πράξη η δρομολόγηση πλοίου στη συγκεκριμένη γραμμή. Στη διάρκεια αυτής της τετραετίας, θα είμαι η πρώτη που θα το χαιρετήσω.
      Τέλος, όσον αφορά στην επίσκεψη του κ. Τζοάννου περί Εθνικού Συμβουλίου Ναυτιλιακής Πολιτικής, εγώ ανέφερα ως αρνητικό φαινόμενο τη χωρίς λόγο επίσκεψή του στο νομό μου επί δύο συνεχόμενες φορές. Ο κύριος Υπουργός θέλησε να τη φέρει ως παράδειγμα. Θα πρέπει, λοιπόν, να απαντήσω ότι στην τελευταία επίσκεψή του ο κύριος Γενικός Γραμματέας του Υπουργείου Εμπορικής Ναυτιλίας συνοδευόταν ή συνόδευε το Διευθύνοντα Σύμβουλο της Ναυτιλιακής Εταιρείας Λέσβου, αλλά θεώρησε περιττό να δει, να συναντήσει, να προσκαλέσει στη σύσκεψη τη Βουλευτή της Αντιπολίτευσης του νομού, για δεύτερη μάλιστα φορά, όπως και τη Συντονιστική Επιτροπή Αγώνα η οποία χειρίζεται το πρόβλημα της ακτοπλοΐας.
      Εμείς επιζητούμε, λοιπόν, το διάλογο και θα συμμετέχουμε με κάθε καλή διάθεση σ’ αυτόν, αρκεί η Κυβέρνηση να κρατά τουλάχιστον τα προσχήματα ή την επίφαση κάποιας στοιχειώδους αξιοπιστίας.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο τελευταίος επερωτών κ. Καϊσερλής Κωνσταντίνος.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Σας ευχαριστώ, κύριε Πρόεδρε.
      Εγώ, κύριε Πρόεδρε, δεν θα είμαι συναινετικός, όπως ήταν ο κύριος Υπουργός και θα εξηγήσω τους λόγους. Κύριε Πρόεδρε, έχει περάσει ένας χρόνος και δεν γίνεται πιστευτό από κανέναν ότι εμείς και οι κάτοικοι μιλούν για καταστροφή των νησιών. Ακούσαμε σήμερα ότι πρέπει να συνεχιστεί ο διάλογος, ότι πρέπει να υπάρχουν ενημερωτικές συναντήσεις, να δούμε και τα θέματα των κρουαζιέρων, κλπ..
      Μας λέτε έξι μήνες τώρα κάτω από την αγανάκτηση και την πίεση των κατοίκων, ότι φταίει ο νόμος Παπουτσή. Οι κάτοικοι των νησιών βρίζουν το ΠΑΣΟΚ, κύριε Πρόεδρε, και το συνάδελφό μου κ. Παπουτσή. Και βεβαίως εσείς της Νέας Δημοκρατίας χαίρεστε γιατί αυτό επιδιώκετε για να αποσείσετε τις ευθύνες σας.
      Και σήμερα έκπληκτος, παίρνοντας την επιστολή του Υπουργείου Εμπορικής Ναυτιλίας προς την Ευρωπαϊκή Ένωση για πρώτη φορά, τι διαβάζω; Διαβάζω ότι ο νόμος Παπουτσή είναι ο καλύτερος νόμος. Και αυτό το λέτε εσείς στην Ευρωπαϊκή Ένωση.
      (Στο σημείο αυτό την Προεδρική Έδρα  καταλαμβάνει ο Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Λέτε: «Συμπερασματικά και με βάση τα ανωτέρω προκύπτει ότι με το ν. 2932/2001 επιτυγχάνεται η απελευθέρωση του τομέα μέσα από ένα διαφανές και καθορισμένο πλαίσιο κανόνων που προάγουν τον ανταγωνισμό, κανόνων που δημιουργούν υποχρεώσεις στους πλοιοκτήτες, κανόνων που προσδιορίζουν σαφώς την ευθύνη της πολιτείας. Δεν μπορεί να εξαχθεί σε καμία περίπτωση το συμπέρασμα ότι όλες οι συνδέσεις υπόκεινται σε υποχρεώσεις παροχής δημόσιας υπηρεσίας κλπ.».
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν σας ικανοποιεί αυτό;
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Μα, έξι μήνες λέτε στους νησιώτες ότι φταίει ο νόμος Παπουτσή και γι’ αυτό δεν υπάρχουν πλοία. Αυτό θέλω να σας πω. 
      Αλλά έρχομαι και στο σοβαρότερο. Περιμένουμε στο τέλος Ιανουαρίου, έτσι ειπώθηκε, να δούμε τα πλοία να αρμενίζουν. Άντε, πήγε τέλος Φεβρουαρίου. Δώσαμε παρατάσεις. Σας είπα ότι με το δίκτυο που αποφασίσατε, κύριε Υπουργέ, θα γελάνε οι εφοπλιστές. Σας είπα ότι θα συμβεί το περίεργο να αυξηθούν οι επιδοτήσεις. Και βεβαίως θα αυξηθούν οι επιδοτήσεις και αυτό καταγγέλλω, γιατί η μόνη ένστασή σας στην επιστολή που στείλατε στην Ευρωπαϊκή Ένωση είναι το όριο ηλικίας των πλοίων.
      Λέτε –θα το διαβάσω- και αυτό έχετε κατά νου: «Σ’ αυτήν την κατεύθυνση το ΥΕΝ συνεξετάζει τα σχετικά θέματα στο πλαίσιο ενσωμάτωσης της οδηγίας 24/2003 της Στοκχόλμης, η οποία ως γνωστό προβλέπει τελική ημερομηνία συμμόρφωσης...». 
      Αυτό σημαίνει την έναρξη της διαδικασίας για τροποποίηση του νόμου και την κατάργηση της τριακονταετίας στα πλοία. Αυτό σημαίνει ότι τα πλοία αυτά -με τις παραπάνω ηλικίες- θα τα επιδοτείτε σε γραμμές κορμού, κύριε Πρόεδρε, που μέχρι πέρσι δεν επιδοτούνταν και ήταν γραμμές που είχαμε ανταγωνισμό.
      Ευχαριστώ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μία διευκρίνιση θα ήθελα να κάνω, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Εντάξει, κάντε τη διευκρίνιση εκτός χρόνου.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δύο μόνο παρατηρήσεις θα ήθελα να κάνω για τους δύο συναδέλφους που πήραν τελευταίοι το λόγο, την κ. Τσουρή και τον κ. Καΐσερλη.
      Χαίρομαι που εγκρίνετε αυτό το εναλλακτικό δρομολόγιο από το Λαύριο στα Μεστά. Πιστεύουμε και εμείς -όπως κατάλαβα ότι και  εσείς περιγράψατε- ότι μπορεί να δώσει λύση σε ένα πρόβλημα και θα βοηθήσει πολύ τη συγκεκριμένη περιοχή. Άλλο είναι να πηγαίνει κανείς στη Χίο σε δώδεκα ώρες και άλλο να πηγαίνει σε τρισήμισι ώρες και πιο οικονομικά, στη μισή τιμή. Υπάρχει πολύ καλό λιμάνι στο Λαύριο και εμείς θέλουμε να το αξιοποιήσουμε.
      Σας είπα –αλλά ίσως δεν έγινε κατανοητό- ότι η Κυβέρνηση ήδη έχει προχωρήσει στη μελέτη της επέκτασης του προαστιακού σιδηροδρόμου για το Λαύριο. Εμείς, όμως, δεν μπορούμε να περιμένουμε την ολοκλήρωση του έργου. Στις προθέσεις του Υπουργείου Εμπορικής Ναυτιλίας είναι, σε συνεργασία με τις ακτοπλοϊκές εταιρείες και ιδιαίτερα για τις περιοχές του ανατολικού Αιγαίου, δηλαδή, κυρίως τη Χίο, τη Μυτιλήνη και βεβαίως τη Σάμο που εκεί χρειάζονται δεκαοκτώ ώρες για να πάει το πλοίο, εμείς και από το κέντρο της Αθήνας και από το αεροδρόμιο και από τη Νερατζιώτισσα να δημιουργήσουμε ένα δίκτυο επικοινωνίας με λεωφορεία, που θα εξυπηρετεί όλους τους πολίτες να προσεγγίζουν το λιμάνι του Λαυρίου. Θα δώσουμε και κίνητρα στο λιμάνι του Λαυρίου για την προσέγγιση αυτών των περιοχών. Διότι μ’ αυτόν τον τρόπο, αν αξιοποιήσουμε ένα λιμάνι, όπως είναι το λιμάνι του Λαυρίου, μπορούμε με τα ίδια πλοία να κάνουμε πολλαπλά δρομολόγια. Αν ένα ταχύπλοο -το οποίο ήδη μας έχει ζητήσει να δρομολογηθεί προς την περιοχή σας, την ιδιαίτερη εκλογική σας περιφέρεια- μπορεί να πηγαίνει σε τρισήμισι ώρες και σε τρισήμισι ώρες να γυρίζει, θα μπορεί να κάνει και ένα δεύτερο δρομολόγιο. Όλα αυτά, λοιπόν, τα εξετάζουμε. Οι νέες τεχνολογίες μας βοηθούν. 
      Για τον κ. Καΐσερλη θα ήθελα να πω το εξής. Καλά κάνετε και διαβάζετε έτσι όπως διαβάζετε το κείμενο. Θέλω να σας πω ότι υπάρχει συνέχεια στο κράτος και ασφαλώς τα επιχειρήματα έξω από την Ελλάδα θα είναι εθνικά. Εμείς την αντιπαράθεσή μας δεν την εξάγουμε.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Άλλα λέμε μέσα, άλλα λέμε έξω;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θέλουμε τη συνεννόηση, όπως σας είπα, σε θέματα ναυτιλιακής πολιτικής. Αν έχουμε κάπου διαφωνία θα το πούμε εδώ. Αν όμως μας εξυπηρετούν, όπως μας εξυπηρετούν οι θέσεις αυτές τις οποίες διατύπωσε ο κ. Τζωάννος και με τη σύμφωνη γνώμη και του Υπουργού Εμπορικής Ναυτιλίας, θα τις διαπραγματευτούμε στην Ευρωπαϊκή Ένωση, διότι εμείς θέλουμε να έχει την περισσότερη δυνατή ευελιξία η οποιαδήποτε απόφαση πάρει το Υπουργείο Εμπορικής Ναυτιλίας και η Κυβέρνηση.
      Ασφαλώς, εμείς δεν θα υιοθετήσουμε οποιαδήποτε θέση της Ευρωπαϊκής Επιτροπής. Όμως, θα είμαστε υποχρεωμένοι να το κάνουμε, εάν μας παραπέμψουν στο Ευρωπαϊκό Δικαστήριο, κάτι που απευχόμαστε και για το οποίο δίνουμε μάχη να μη συμβεί. Δηλαδή θα είμαστε υποχρεωμένοι να υιοθετήσουμε, όπως ακριβώς επιθυμεί η Ευρωπαϊκή Επιτροπή, τις συγκεκριμένες θέσεις και αποφάσεις που έχει για το συγκεκριμένο νόμο. Άλλωστε, για το νόμο έχουν θέσει ερωτηματικά, ήδη από τον πρώτο χρόνο της εφαρμογής του, και οι προκάτοχοί μου Υπουργοί που διαδέχθηκαν τον κ. Παπουτσή. 
      Όσον αφορά την ηλικία, αυτό είναι το μόνο θέμα που δεν διαβάσατε σωστά ή μάλλον το διαβάσατε χωρίς τα γυαλιά σας. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Να μας εξηγήσετε ποια είναι η θέση σας.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Η αλήθεια, που αναφέρεται στο κείμενο, είναι η εξής: Είμαστε υποχρεωμένοι από την Ευρωπαϊκή Ένωση να εναρμονίσουμε το δίκαιό μας με τη Συνθήκη της Στοκχόλμης που μιλά για αξιοπλοΐα. Αυτός είναι ο μπούσουλας, αυτό είναι το ευαγγέλιο της Ευρωπαϊκής Ένωσης για την αξιοπλοΐα.
      Επίσης, θέλω να σας πω διευκρινιστικά ότι η εναρμόνιση μπορεί να γίνει μέχρι το 2010. Οπότε η ελληνική Κυβέρνηση, εάν το επιθυμεί, μπορεί να αφήσει αυτήν την οδηγία μέχρι το 2010 και τότε να κάνει την εναρμόνιση. Εμείς δεν επιθυμούμε κάτι τέτοιο. Θέλουμε να υιοθετήσουμε αυτήν την οδηγία νωρίτερα για τους εξής λόγους: 
      Πρώτον, διότι ήμασταν υποχρεωμένοι, όπως είδατε από την ημερομηνία, να ψηφιστεί τη χρονική στιγμή που ψηφίστηκε, δηλαδή, πριν από μερικούς μήνες.
      Δεύτερον, διότι με το να ψηφίσουμε μία οδηγία και να την εναρμονίσουμε με το Εθνικό Δίκαιο ενισχύουμε την αξιοπλοΐα και μπορούμε να αντλήσουμε σημαντικά κονδύλια απ’ την Ευρωπαϊκή Ένωση, κάτι που είναι στις προθέσεις μας. Μέσα απ’ αυτά τα κονδύλια θα μπορέσουμε να δώσουμε κίνητρα για καλύτερα πλοία, πιο αξιόπλοα που θα εξυπηρετήσουν κυρίως την άγονη γραμμή και τα νησιά που χρειάζονται να επικοινωνήσουν τόσο με το κέντρο όσο και μεταξύ τους μέσω της ενδομεταφοράς.
      Για όλους αυτούς τους λόγους, θα πρέπει να διαβάσετε καλύτερα το κείμενο και, αν έχετε απορίες, μπορείτε να υποβάλλετε ξανά μία ερώτηση και να τη συζητήσουμε σε λίγες ημέρες στην Επιτροπή Παραγωγής και Εμπορίου. 
      Σας ευχαριστώ πολύ.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Άρα, διατηρείτε τα σαπιοκάραβα στο Αιγαίο. Αυτό σας είπα και εγώ. 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, σας ευχαριστούμε. Πρέπει να γνωρίζετε ότι έχετε πάρει και το χρόνο της τριτολογίας σας.
      Το λόγο έχει ο Υπουργός Αιγαίου και Νησιωτικής Πολιτικής κ. Παυλίδης. 
      Κύριε Υπουργέ, σας φθάνουν δέκα λεπτά;
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Θα δούμε, κύριε Πρόεδρε. Άλλωστε, επί ώρες πελαγοδρομούμε, ας πελαγοδρομήσουμε για λίγα ακόμη λεπτά. 
      Κυρία συνάδελφε και κύριοι συνάδελφοι της Αξιωματικής Αντιπολίτευσης, οφείλω να σας ευχαριστήσω για την πρωτοβουλία που είχατε να υποβάλλετε αυτήν την επερώτηση και να επιμείνετε να έλθει προς συζήτηση. Είναι μία εξαιρετική συνεισφορά στη μεγάλη προσπάθεια που γίνεται εδώ και χρόνια, για να επιλυθεί επιτέλους ένα πρόβλημα που έχει η χώρα μας, το ακτοπλοϊκό. 
      Δυστυχώς, το ακτοπλοϊκό ζήτημα παραμένει πρόβλημα για τη χώρα μας. Αυτό αποδεικνύεται από το εξής γεγονός: Κατά τη διάρκεια της θητείας της περασμένης Βουλής από το 2000 έως το 2004, κατετέθησαν -και απευθύνομαι προς όλους τους συναδέλφους- χίλιες εκατόν δύο «ερωτήσεις» περί των δραστηριοτήτων του Υπουργείου Εμπορικής Ναυτιλίας, οι περισσότερες των οποίων ευθέως ή πλαγίως είχαν σχέση με τις θαλάσσιες μεταφορές. Είναι χίλιες εκατόν δύο «ερωτήσεις». Αυτό μου επιτρέπει να σκεφθώ πως, αν κάποιες εξ αυτών αποτελούσαν ερέθισμα για αντίδραση, πιθανώς αυτά που συζητούνται σήμερα να μην τα συζητούσαμε. Επαναλαμβάνω ότι είναι χίλιες εκατόν δύο «ερωτήσεις» και αποφεύγω να αναφέρω τις αναφορές προς το Υπουργείο Εμπορικής Ναυτιλίας, διότι δεν είναι όλες οι αναφορές σχετικές προς τις θαλάσσιες μεταφορές.
      Σήμερα, λοιπόν, συζητούμε γενικώς το ακτοπλοϊκό θέμα. Διδαχθήκαμε από τους παλαιοτέρους ότι το ακτοπλοϊκό συντίθεται από τρεις παράγοντες: λιμήν-πλοίο-πλήρωμα.
      Όσον αφορά τα λιμάνια, εγώ δεν άκουσα τίποτε. Συνηθίζω να χρησιμοποιώ την έκφραση «παραλάβαμε το Αιγαίο αβάπορο», αν και μου λένε ότι αυτή η έκφραση δεν είναι δόκιμος, όπως και την έκφραση ότι «το Αιγαίο είναι και αλίμενον». Διαβάστε τις κατ’ έτος εκδιδόμενες εκθέσεις από την Πανελλήνια Ένωση των Πλοιάρχων, για να δείτε πως περιγράφουν επί χρόνια την ίδια ακριβώς κατάσταση. Κάθε χρόνο είναι η ίδια ακτινογραφία και δεν έχουμε καμία παρέμβαση.
      Ο Βουλευτής κ. Καϊσερλής κι εγώ προερχόμεθα από τα Δωδεκάνησα. Κλασικό παράδειγμα -παρακολουθεί ο κ. Καραμάριος- είναι το λιμάνι της Κάσου. Πόσα χρόνια, κύριε Καραμάριε; Είκοσι δύο χρόνια χτίζεται!
      Το κεφάλαιο «λιμάνια» ας το αφήσουμε επί του παρόντος στην άκρη. Να πάμε στα πληρώματα, για να γυρίσουμε στα πλοία. 
      Κύριοι συνάδελφοι, πολύ καλά ο κ. Ανωμερίτης έκανε μνεία, του κεφαλαίου «πλήρωμα» περί του οποίου γίνεται εδική πρόβλεψη στον κανονισμό 3557/1992, του οποίου υπήρξα ο κύριος διαπραγματευτής ως Υπουργός Εμπορικής Ναυτιλίας. Προκειμένου να εκδοθεί αυτός ο Κανονισμός και να φθάσουμε στο σημείο της τελικής συμφωνίας, μετά από σκληρότατες διαπραγματεύσεις, με εξαιρετικώς συγκρουόμενα συμφέροντα βορείων-νοτίων, αυτός ο κανονισμός τι προέβλεψε; Την Πρωτοχρονιά του 2004 απελευθέρωση της ακτοπλοΐας και όχι το Νοέμβριο του 2002, όπως εσείς δια νόμου εδώ καθορίσατε και τον οποίο μας τον επέστρεψε η Ευρωπαϊκή Ένωση. Δεν είναι καφενείο η Ευρωπαϊκή Ένωση, πίνεις καφέ και φεύγεις, αλλά υπογράφεις και ισχύει η υπογραφή. Ισχύει η υπογραφή, της Ευρωπαϊκής Ένωση -τότε ΕΟΚ- και του Παυλίδη από πλευράς Ελλάδος. 
      Ο κανονισμός εκείνος  όμως που διαφεύγει της προσοχής πολλών, κύριοι συνάδελφοι, δεν προέβλεψε μόνο τη διατήρηση του προνομίου υπό ελληνική σημαία μόνο πλοία να ασκούν ακτοπλοϊκό έργο της δώδεκα ακόμη χρόνια, από 1992. Προέβλεψε παράλληλα και άνοιγμα αγορών. Κρατήσαμε δική μας αγορά κατά την περίοδο εφαρμογής της ενιαίας εσωτερικής αγοράς και ανοίξαμε νέες αγορές. Τα εμπορικά μας πλοία μπορούσαν από τότε να μεταφέρουν, σχεδόν αμέσως μετά την εφαρμογή του κανονισμού, φορτία μεταξύ λιμένων της ιδίας Ευρωπαϊκής χώρας. Αυτό ήταν απαγορευμένο. Προέβλεψε επίσης «προστασία» σε όλα τα κάτω των εξακοσίων πενήντα κόρων πλοία και πλοιάρια, σε όλα τα επαγγελματικά κότερα και στα motor ships. 
      Κρατήσαμε την κρουαζιέρα που έχει εξαφανισθεί σήμερα! Δεν υπάρχει κρουαζιερόπλοιο με Ελληνική σημαία. Ένα έμεινε αραγμένο στον Πειραιά και αυτό είναι υπό κατάσχεση. Αυτός είναι ο θρίαμβος περί του οποίου ακούω κάποιοι να ομιλούν, ευτυχώς sottovoce.
      Δεν υπάρχει ούτε ένα ελληνικό κρουαζιερόπλοιο. Κρατήσαμε τις κρουαζιέρες σ’ όλες τις ελληνικές θάλασσες μέχρι το 1999.
      Να πάμε τώρα στα επιβατηγά-οχηματαγωγά ή στα φορτηγά-οχηματαγωγά, στα λεγόμενα passenger ferries για τα οποία τόση συζήτηση γίνεται και για τα οποία αναγκαζόμαστε να πληρώνουμε επιδοτήσεις.
      Κύριε Καϊσερλή, δεν είσθε ίσως καλά ενημερωμένος. Στα 1991 οι άγονες γραμμές ήταν δεκαοκτώ, καλυπτόμενες από το Υπουργείο Αιγαίου τότε. Στα 2003 από το ίδιο Υπουργείο έγιναν πενήντα.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Στα νησάκια, κύριε Υπουργέ.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Την τελευταία δε περίοδο, μετά την έναρξη ισχύος του περίφημου νόμου περί απελευθερώσεως της ακτοπλοΐας, οι δαπάνες ανέβηκαν κατακόρυφα γιατί αυτό το σχήμα επιλέξατε. Εμένα, αν με ρωτήσετε, καλώς γίνεται, αλλά μην κάνετε αναφορά στο παρελθόν, το πρόσφατο μάλιστα, λέγοντας ότι καταφέραμε εμείς να τις αυξήσουμε. Η αύξηση έγινε επί ημερών σας.
      Εγώ δε συμφώνησα ποτέ με την πρακτική τα 2/3 του Αιγαίου να ανακηρυχθούν εις περιοχή αγόνου γραμμής. Τα 2/3 του Αιγαίου σήμερα είναι εκείνο το οποίο επί χρόνια επιθυμούσαμε να αποφύγουμε, να χαρακτηριστούμε δηλαδή άγονη γραμμή.
      Τα δύο Υπουργεία, Αιγαίου και Νησιωτικής Πολιτικής συν το Υπουργείο Εμπορικής Ναυτιλίας, δαπάνησαν τη χρονιά που μας πέρασε και εξασφάλισαν ευτυχώς για τον επόμενο χρόνο τον σήμερα, το διανυόμενο δηλαδή, περίπου 18.000.000.000 δραχμές -τα λέγω σε δραχμές για να γίνουν πιο αντιληπτά από τους εκτός Κοινοβουλίου- για να καλύψουμε την ανάγκη επιδοτήσεως άγονων γραμμών. Καμία ανησυχία, λοιπόν, δεν έχουν οι νησιώτες.
      Ποια όμως, είναι σήμερα η κατάσταση περί της οποίας μας είπατε ότι ολοφύρονται οι νησιώτες; Αγαπητέ συμπατριώτη, κύριε Καϊσερλή, ολοφύρονται οι Κώοι; Κάθε μέρα βαπόρι!
      Ολοφύρονται οι Ροδίτες, κάθε μέρα βαπόρι! Τρεις φορές την εβδομάδα, δύο έως τρία βαπόρια. Ολοφύρονται οι Λεριοί; Ολοφύρονται οι Αστροπαλίτες; Τρία καράβια την εβδομάδα χειμωνιάτικα εκ των οποίων τα δύο διακεκριμένης, όπως λέγεται, ακτοπλοϊκής εταιρείας και μάλιστα επιδοτούμενα; Ολοφύρονται οι Καλύμνιοι; Έξι φορές την εβδομάδα προσέγγιση!
      Σας δίδω ένα στοιχείο κύριοι συνάδελφοι. Κοστίζει, λόγω επιδοτήσεως, η μεταφορά επιβάτου από Πειραιά προς Αστυπάλαια 125.000 δραχμές! Χαλάλι τους, αλλά να ξέρουμε γιατί μιλάμε!
      Κύριοι συνάδελφοι, τώρα για το δίκτυο. Ανυπαρξία δικτύου; Μα, απαρνιέσθε τον εαυτό σας; Κρατήσαμε το δίκτυο το οποίο εσείς συνθέσατε. Εξεδόθη για πρώτη φορά δι’ υπουργικών αποφάσεων το 2002-2003. Συμμετείχαμε και εμείς στη διαμόρφωσή του. Καλό δίκτυο, κύριοι συνάδελφοι, πλούσιο δίκτυο. Το βάφτισε μάλιστα εκπρόσωπος Τοπικής Αυτοδιοίκησης «δίκτυο αράχνης». Καλύπτει όλο το Αιγαίο. Αποδεικνύεται στην πράξη και επί των ημερών σας και επί των ημερών μας ότι τα κάποια κενά του δικτύου είναι απαραίτητο να συμπληρωθούν. Τα υπόλοιπα, είναι κεκαλυμμένα.
      Έχουμε, κύριοι συνάδελφοι, πρόβλημα πλοίων καθ’ όσον αφορά τις προσεγγίσεις στις Χίο; Κάθε μέρα καράβι! Έχουμε στη Μυτιλήνη; Τουλάχιστον ένα κάθε μέρα. Ή έχουμε στη Σάμο;
      Οι συναντήσεις που έγιναν και τις οποίες αποφασίσαμε οι μετάσχοντες στο Εθνικό Συμβούλιο Ναυτιλιακής Πολιτικής σε κάθε νομό, με τον κ. Τζοάννο συνοδευόμενο και από εκπροσώπους του Ναυτικού Επιμελητηρίου και με την ιδιότητα αυτή εμφανίζεται πλοιοκτήτης τον οποίο αναφέρατε -να τον συνοδεύει- αποδεικνύουν, ότι το πρόβλημα, δεν είναι ο αριθμός των προσεγγίσεων, αλλά η διάρκεια του ταξιδίου και το μεταφορικό κόστος. Ελάτε λοιπόν να συνεννοηθούμε. Η διάρκεια του  ταξιδίου επί ημερών μας δεν άλλαξε, διότι τα πλοία που είχατε επί ημερών σας παραμένουν και επί ημερών μας; Τα ίδια έχουμε. Και το λέγω αυτό για να βάλετε εσείς, κύριοι συνάδελφοι, ένα ερωτηματικό. Μα, τώρα θυμήθηκαν να ξεσηκωθούν; Με τέτοια καράβια ταξιδεύαμε και πέρυσι και πρόπερσι και αντιπρόπερσι. Τα ίδια καράβια είναι.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Τρελάθηκαν οι άνθρωποι;
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ελάτε, λοιπόν, εσείς να ερμηνεύσετε τον «ξεσηκωμό». Ομιλούμε όμως για το κόστος που είναι πράγματι υψηλό.
      Επετύχαμε, κύριοι συνάδελφοι, στο Ευρωσύνταγμα να αναγνωρισθεί η νησιωτικότητα, η οποία, κύριε Πρόεδρε, για πρώτη φορά αποτελεί αναμφισβήτητη νομική βάση για την όποια διεκδίκηση από ταμεία κοινοτικά και τα γνωρίζετε ώστε να έχουμε  ελάφρυνση αυτού του κόστους.
      Καθ’ όσον αφορά τώρα στα της συχνότητος των προσεγγίσεων: Προηγουμένως που έκαμα αναφορά στα νησιά του Αιγαίου παρέλειψα να προσθέσω ότι για την Κέα που αναφέρθηκε συνάδελφος από τις Κυκλάδες, αυτή έχει δεκατέσσερις προσεγγίσεις την εβδομάδα χειμωνιάτικα. Ομοίως η Λήμνος έχει δεκαέξι προσεγγίσεις την εβδομάδα χειμωνιάτικα. Και αυτά με τον αριθμό των πλοίων που μας παραδώσατε. Και αν εσείς θεωρείτε ότι είναι μαγική ικανότης με πλοία λιγότερα, από τα όσα είχαμε προ ετών, να καλύπτουμε ανάγκες, θα σας απαντήσω πως επιτυγχάνεται: Κύριοι, οφείλεται στο γεγονός ότι εμείς ασχολούμεθα με την ακτοπλοΐα. Δύο Υπουργεία, δύο Υπουργοί ο Μανώλης Κεφαλογιάννης και ο Αριστοτέλης Παυλίδης, δύο φορές την εβδομάδα σχεδόν τακτική συνάντηση και καθημερινή επικοινωνία τρεις, τέσσερις φορές, όσες χρειάζεται για την ακτοπλοΐα, για να καταστεί δυνατόν, παρά τον περιορισμένο σχετικώς αριθμό πλοίων, να αντιμετωπίζεται, ακόμη και εκτός προγράμματος, το τονίζω εκτός προγράμματος, η προσέγγιση σε κάθε λιμάνι.
      Αυτό έγινε στην Κάλυμνο που αναφέρατε. Προέκταση δρομολογίων από την Παροναξία στην Κάλυμνο, προέκταση δρομολογίων από την Αστυπαλιά στην Κάλυμνο, το νησί που είχε πρόσφατα το πρόβλημα.
    Γιατί συμπληρώνω τόσο αναλυτικά τα όσα είπε ο συνάδελφος κ. Κεφαλογιάννης. Τα συμπληρώνω, για να καταλήξω στο εξής: Κύριοι συνάδελφοι, υπάρχει θέμα με την ακτοπλοΐα. Δεν είναι όμως το ζήτημα, όπως το παρουσιάζετε. Έχει δύο  βασικές πλευρές. Ελάτε να συνεννοηθούμε. Στο Αιγαίο άλλωστε πάντα είχαμε καταφέρει εξαιρετική συνεργασία, ώστε να επιλυθεί το πρόβλημα που έχει να κάνει με την ποιότητα κάποιων υπηρεσιών και με το κόστος μεταφοράς. Όποια ιδέα έχετε -γι’ αυτό σας ρωτά ο κ. Κεφαλογιάννης κάθε λίγο και λιγάκι- προσφέρατέ την. 
    Κατά τα υπόλοιπα μην ομιλείτε, διότι επί ημερών σας εδέχθητε να απομακρυνθεί από την Κάλυμνο πλοίο και να αντικατασταθεί από έτερο που εν γνώσει σας δεν είχε τεχνικές δυνατότητες να προσεγγίζει. Δεν το χωρούσε το λιμάνι. Επί ημερών σας ήρχισε κατασκευαζόμενο λιμάνι που δεν χωρά τα σύγχρονα καράβια. Και παλεύουμε τώρα εμείς με πρόσθετες τεχνικές παρεμβάσεις να απαλλάξουμε την Κάλυμνο από την καταδίκη στην οποία την εφέρατε, να περνά το καράβι, να το βλέπουν, να ακούνε τη μπουρού και να μη μπορεί να πλησιάσει. Αυτές είναι οι δικές μας παρεμβάσεις πάνω σ’ αυτά που μας παραδώσατε εσείς. 
    Μας μιλήσατε για μακροχρόνιες συμβάσεις. Γιατί δεν τις αξιοποιούσατε τόσο καιρό, εφόσον το ξέρατε το μυστικό; Το πήρατε μαζί σας τώρα που σας «μαύρισε» ο κόσμος, τώρα που στο Αιγαίο είναι εννιά οι Βουλευτές της Νέας Δημοκρατίας και τέσσερις του ΠΑΣΟΚ; 
    ΚΩΝΣΤΑΝΤΙΝΟΣ ΚΑΪΣΕΡΛΗΣ:  Για το έγκλημα δεν λέτε που έγινε πέρσι το καλοκαίρι.
    ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ανεφέρθητε στο μεγαλεπίβολο σχέδιο του προκατόχου μου κ. Σηφουνάκη. Καλώς επράξατε. Γιατί δεν τα λέτε αυτά και στον κ. Χριστοδουλάκη ο οποίος πήρε το σχέδιο και το έρριψε στα βάθη του Αιγαίου; Εμείς το καταργήσαμε; Εκείνος δεν το ενέκρινε.
    Η κατάσταση λοιπόν, όπως περιγράφεται τουλάχιστον από πλευράς μου, εστιάζεται στα δύο σημεία που σας είπα. Έχει ανακοινώσει ο κ. Κεφαλογιάννης και έχω επαναλάβει και εγώ ότι, καθόσον αφορά στις συμβάσεις θα τύχουν ιδιαιτέρας μεταχειρίσεως, διαφόρου αυτής την οποία εσείς είχατε καθορίσει και αποτελούσε απαγορευτική παράμετρο, για να γίνει επένδυση στην ακτοπλοΐα. 
    ΚΩΝΣΤΑΝΤΙΝΟΣ ΚΑΪΣΕΡΛΗΣ: Θα μας πείτε τι δρομολόγια θα έχουμε αύριο, μεθαύριο στο Αιγαίο;
    ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Διαγωνισμός κάθε χρόνο, με την αβεβαιότητα του πλοιοκτήτου αν το επόμενο έτος θα έχει ή δεν θα έχει την άγονη γραμμή, δουλειά δεν γίνεται, κύριοι συνάδελφοι. Και επ’ αυτού επέμβαση. Και θα δείτε μετά από λίγο καιρό ότι η ατμόσφαιρα θα είναι τελείως διαφορετική. Ήδη ήρχισε η προσέλευση πλοίων. Προ ημερών, πλοιοκτήτης παρουσίασε το νέο απόκτημά του στο λιμάνι του Πειραιώς και μετά από λίγο θα ακολουθήσουν και άλλοι. Ελάτε μαζί μας να χαρείτε την επιτυχία μιας πολιτικής, η οποία βασίζεται και στις σημερινές δικές σας παρατηρήσεις. 
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Υπουργός Δικαιοσύνης διεβίβασε στην Πρόεδρο της Βουλής αιτήσεις πολιτών κατά του Προέδρου της Δημοκρατίας και πρώην Υπουργών.
      Κηρύσσεται περαιωμένη η συζήτηση επί της υπ’ αριθμόν 41/20/9.12.2004 επερωτήσεως Βουλευτών του ΠΑΣΟΚ προς τον Υπουργό Εμπορικής Ναυτιλίας, σχετικά με την πολιτική της Κυβέρνησης στον τομέα των θαλασσίων ενδομεταφορών.
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.54΄ λύεται η συνεδρίαση για αύριο ημέρα Τρίτη 25 Ιανουαρίου 2005 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία: i). ψήφιση στο σύνολο του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Μέτρα για τη διασφάλιση της διαφάνειας και την αποτροπή καταστρατηγήσεων κατά τη διαδικασία σύναψης δημόσιων συμβάσεων»,
      ii). μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων: «Ανάθεση και εκτέλεση δημοσίων συμβάσεων εκπόνησης μελετών και παροχής συναφών υπηρεσιών και άλλες διατάξεις», iii). μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Απασχόλησης και Κοινωνικής Προστασίας: «Κύρωση το Πρωτοκόλλου Συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Μολδαβίας στους τομείς της κοινωνικής ασφάλισης, κοινωνικής προστασίας και αγοράς εργασίας», σύμφωνα με την ημερησία διάταξη που έχει διανεμηθεί.
      
      Η ΠΡΟΕΔΡΟΣ                                    ΟΙ ΓΡΑΜΜΑΤΕΙΣ



145
Συνεδρίαση 24-1-05                            σελ.  

