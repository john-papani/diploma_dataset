ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΡΙΑ’

Τρίτη 28 Μαρτίου 2006


ΘΕΜΑΤΑ
Α. ΕΙΔΙΚΑ ΘΕΜΑΤΑ

1. Επικύρωση Πρακτικών, σελ.
2. ‘Αδεια απουσίας των Βουλευτών κ.κ. Μητσοτάκη, Β. Παπανδρέου και Τ. Αντωνίου, σελ.
3. Ανακοινώνεται ότι τη συνεδρίαση παρακολουθούν μαθητές από το Δημοτικό Σχολείο Κιάτου, το Δημοτικό Σχολείο Μηλιάς Νομού Πιερίας και φοιτητές από τη Νομική Σχολή Αθηνών, σελ.
4. Ανακοινώνεται συγκρότηση της Ειδικής Επιτροπής επί του Απολογισμού και του Γενικού Ισολογισμού του Κράτους, σελ.
5. Επί Διαδικαστικού Θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων:
α. Προς τον Υπουργό Οικονομίας και Οικονομικών:
i. σχετικά με τις προσλήψεις στην Εμπορική Τράπεζα, σελ.
ii. σχετικά με την αποζημίωση των αγροτών της Κρήτης που επλήγησαν από την πρόσφατη απεργία των ναυτεργατών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί του συνόλου του σχεδίου νόμου του Υπουργείου Υγείας και Κοινωνικής Αλληλεγγύης: «Ενίσχυση της οικογένειας και λοιπές διατάξεις», σελ.
2. Συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Προσαρμογή της ελληνικής νομοθεσίας προς τις διατάξεις της Οδηγίας 2002/87/Ε.Κ. του Ευρωπαϊκού Κοινοβουλίου και του Συμβουλίου σχετικά με τη συμπληρωματική εποπτεία πιστωτικών ιδρυμάτων, ασφαλιστικών επιχειρήσεων και επιχειρήσεων επενδύσεων χρηματοοικονομικού ομίλου ετερογενών δραστηριοτήτων», σελ.
3. Επί της Αντισυνταγματικότητας του σχεδίου νόμου του Υπουργείου Οικονομίας και Οικονομικών, σελ.

ΟΜΙΛΗΤΕΣ
Α. Επί Διαδικαστικού Θέματος:
ΑΛΟΓΟΣΚΟΥΦΗΣ Γ., σελ.
ΒΕΝΙΖΕΛΟΣ Ε., σελ.
ΚΑΣΤΑΝΙΔΗΣ Χ., σελ.
ΚΟΥΒΕΛΗΣ Φ., σελ.
ΜΑΓΓΙΝΑΣ Β., σελ.
ΣΚΥΛΛΑΚΟΣ Α., σελ.
ΤΑΣΟΥΛΑΣ Κ., σελ.
ΤΣΙΤΟΥΡΙΔΗΣ Σ., σελ.

Β. Επί των Επικαίρων Ερωτήσεων:
ΔΟΥΚΑΣ Π., σελ.
ΜΑΝΩΛΗΣ Ι., σελ.
ΣΧΟΙΝΑΡΑΚΗ-ΗΛΙΑΚΗ Ε., σελ.

Γ. Επί του σχεδίου νόμου του Υπουργείου Οικονομίας και Οικονομικών:
ΑΓΟΓΟΣΚΟΥΦΗΣ Γ., σελ.
ΑΝΔΡΟΥΛΑΚΗΣ Δ., σελ.
ΑΠΟΣΤΟΛΑΚΗ Μ., σελ.
ΒΕΝΙΖΕΛΟΣ Ε., σελ.
ΓΕΙΤΟΝΑΣ Κ., σελ.
ΓΚΑΤΖΗΣ Ν., σελ.
ΓΡΗΓΟΡΑΚΟΣ Λ., σελ.
ΔΡΑΓΑΣΑΚΗΣ Ι., σελ.
ΚΑΛΛΙΩΡΑΣ Η., σελ.
ΚΑΣΤΑΝΙΔΗΣ Χ., σελ.
ΚΟΥΣΕΛΗΣ Δ., σελ.
ΚΩΣΤΟΠΟΥΛΟΣ Α., σελ.
ΜΑΓΚΡΙΩΤΗΣ Ι., σελ.
ΜΕΡΕΝΤΙΤΗ Α., σελ.
ΠΑΠΑΓΕΩΡΓΙΟΥ Γ., σελ.
ΠΡΩΤΟΠΑΠΑΣ Χ., σελ.
ΣΓΟΥΡΙΔΗΣ Π., σελ.
ΣΧΟΙΝΑΡΑΚΗ-ΗΛΙΑΚΗ Ε., σελ.
ΤΑΣΟΥΛΑΣ Κ., σελ.
ΤΖΕΚΗΣ Α., σελ.
ΤΖΙΜΑΣ Μ., σελ.
ΤΣΙΤΟΥΡΙΔΗΣ Σ., σελ. 
ΧΑΪΔΟΣ Χ., σελ.
ΧΡΙΣΤΟΔΟΥΛΑΚΗΣ Ν., σελ.
ΧΡΙΣΤΟΦΙΛΟΠΟΥΛΟΥ Π., σελ.
ΧΩΡΕΜΗΣ Α., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΡΙΑ΄
      Τρίτη, 28 Μαρτίου 2006
      Αθήνα, σήμερα στις 28 Mαρτίου 2006, ημέρα Τρίτη και ώρα 18.14΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Ευαγγελία Σχοιναράκη- Ηλιάκη, Βουλευτή Ηρακλείου τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Δήμος Κεντρικού Ζαγορίου Ιωαννίνων ζητεί επιχορήγηση για την αποπεράτωση του Πνευματικού Κέντρου του Δημοτικού Διαμερίσματος Βίτσας Ζαγορίου.
      2) Ο Βουλευτής B’ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Δήμαρχος Αγίου Γεωργίου ζητεί την οικονομική επιχορήγηση του δήμου του για τη διοργάνωση αθλητικών δραστηριοτήτων.
      3) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία οι υπάλληλοι της Ένωσης Ποδοσφαιρικών Σωματείων Μακεδονίας ζητούν την καταβολή των δεδουλευμένων αποδοχών τους.
      4) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί τον εκσυγχρονισμό του λιμένα και την ίδρυση Λιμενικού Ταμείου στη Σκιάθο.
      5) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ο Δήμος Πτελεού Μαγνησίας ζητεί την τοποθέτηση γιατρού στο Περιφερειακό Ιατρείο Πτελεού.
      6) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την επέκταση του χώρου στάθμευσης αεροσκαφών και του διαδρόμου προσγείωσης – απογείωσης, στο αεροδρόμιο της Σκιάθου.
      7) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την τροποποίηση του υπάρχοντος νομοθετικού πλαισίου σχετικά με τη λειτουργία των κολυμβητικών δεξαμενών στα τουριστικά καταλύματα.
      8) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Συνεταιρισμός Πτηνοτρόφων Μεγάρων Αττικής ζητεί την οικονομική και θεσμική υποστήριξη των πληγέντων πτηνοτρόφων των Μεγάρων.
      9) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Αττικής ζητεί τη συνεργασία του Οργανισμού της Αθήνας στα αιτήματα των ΟΤΑ που αφορούν στον πολεοδομικό σχεδιασμό των Δήμων της Αττικής.
      10) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία το Δημοτικό Συμβούλιο Ελευσίνας ζητεί την ανάκληση της Υπουργικής Απόφασης με την οποία καθορίζονται τα δρομολόγια φορτηγών – οχηματαγωγών πλοίων, να μεταφέρουν  επικίνδυνα φορτία από και προς το Λιμένα Ελευσίνας.
      11) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Νομάρχης Κοζάνης ζητεί την παράταση του χρόνου υποβολής των σχεδίων βελτίωσης των αγροτών του Νομού Κοζάνης.
      12) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Σύλλογος Γολεμιωτών Ναυπακτίας «Η ΑΝΑΓΕΝΝΗΣΗ» ζητεί την κατασκευή αντιοκατολισθητικών έργων στον οδικό άξονα 24 Ναυπάκτου – Αναβρητής Αιτωλ/νίας.
      13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στη διανομή ποιημάτων του Οδυσσέα Ελύτη.
      14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας με το οποίο ζητείται η στελέχωση του Αστυνομικού Σταθμού της Ελούντας.
      15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Ιεράπετρας ζητεί την άμεση έναρξη των εργασιών του έργου «ΥΠΟΓΕΙΩΣΗ ΔΙΚΤΥΟΥ Δ.Ε.Η. ΣΤΗΝ ΚΑΤΩ ΜΕΡΑ ΠΟΛΗΣ ΙΕΡΑΠΕΤΡΑΣ».
      16) Οι Βουλευτές Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ και Α’ Θεσ/νίκης και Ηρακλείου κυρίες ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ αντίστοιχα, κατέθεσαν αναφορά με την οποία η Συντονιστική Επιτροπή Φορέων Παραγωγών – Πτηνοτρόφων ζητεί τη χορήγηση άτοκου δανείου από την Α.Τ.Ε. σε κάθε Έλληνα πτηνοτρόφο.
      17) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Ηρακλείου ζητεί την άμεση εκταμίευση πόρων για τη χρηματοδότηση έργων των Ο.Τ.Α., την εξόφληση των οφειλών προς τους εργολάβους δημοσίων έργων κ.λπ.
      18) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ  κατέθεσε αναφορά με την οποία η Τοπική Ένωση Δήμων και Κοινοτήτων Νομού Ηρακλείου ζητεί την άμεση εκταμίευση πόρων για τη χρηματοδότηση έργων των Ο.Τ.Α., την εξόφληση των οφειλών προς τους εργολάβους δημοσίων έργων κ.λπ.
      19) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία  η Τοπική Ένωση Δήμων και Κοινοτήτων Νομού Ηρακλείου ζητεί τη άμεση δημοπράτηση των έργων  του Προγράμματος «ΘΗΣΕΑΣ».
      
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 6516/17-1-06 ερώτηση της  Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. ΥΠΠΟ/ΓΡ.ΥΦΥΠ.ΚΕ/469/8-2-06 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. Πρωτοκόλλου 6516/17-1-06 ερώτησης της Βουλευτού κ. Ευαγγ. Σχοιναράκη-Ηλιάκη, σχετικά με το Αρχαιολογικό Μουσείο Ηρακλείου, εις το εξής «ΑΜΗ», σας πληροφορούμε τα εξής:
      Το κτήριο του Αρχαιολογικό Μουσείο Ηρακλείου, επιβαρυμένο εδώ και πολλά έτη λόγω παλαιότητας, οριακής συντήρησης και μεταγενέστερων επεμβάσεων (κλιματιστική εγκατάσταση, ψευδοροφές) είναι γνωστό ότι παρουσιάζει προβλήματα. Ωστόσο, όπως έχουμε ανακοινώσει, υλοποιείται η ανέγερση δύο νέων κτηρίων επέκτασης, των οποίων η περάτωση προβλέπεται να ολοκληρωθεί το Μάιο του 2006, σύμφωνα με το χρονοδιάγραμμα που έχει υποβάλει η εργολήπτρια εταιρία στην επιβλέπουσα το έργο αρμόδια υπηρεσία του Υπουργείου Πολιτισμού, Διεύθυνση Εκτέλεσης Έργων Μουσείων.
      Μετέπειτα, θα ακολουθήσει η μεταφορά των αρχαίων συλλογών από τις αποθήκες καθώς και της Έκθεσης του Μουσείου στο νέο κτήριο για προσωρινή φύλαξη. Εν συνεχεία θ' αρχίσουν οι εργασίες ενίσχυσης του κεντρικού κτηρίου (Α) του Μουσείου προς το τέλος του 2006 ή αρχές του 2007.
      Καθίσταται σαφές ότι τα χρόνια προβλήματα του κτηρίου θα αντιμετωπιστούν ριζικά με σταδιακό ρυθμό στα πλαίσια του εν λόγω ευρέως κτηριακού προγράμματος στατικής ενίσχυσης
      Η αναφερόμενη στην εν λόγω ερώτηση κοινοβουλευτικού ελέγχου εισροή ομβρίων στην αίθουσα 3 του Μουσείου, ήταν στην πραγματικότητα μία μικρή σταγονορροή από την εσχάρα του κλιματισμού, η οποία διακόπηκε σύντομα παρά την εντονότατη ολονύχτια βροχόπτωση. Ως προς την διείσδυση ομβρίων (έντονη επί διήμερο σταγονορροή) που σημειώθηκε την Κυριακή, 15/1/2006, από την οροφή στο χώρο της Γραμματείας της συστεγαζόμενης ΚΓ ΕΠΚΑ στην πτέρυγα γραφείων του κτηρίου του ΑΜΗ, δεν προκάλεσε καμία καταστροφή εγγράφων αρχείου ή υπολογιστών και προφανώς οφειλόταν σε (μη ορατή) τοπική επίπτωση εξαιτίας του πρόσφατου ισχυρότατου σεισμού σε συνδυασμό με μικρή αποκόλληση της μεμβράνης μόνωσης της στέγης και μερικής θραύσης σωληνώσεων της κλιματιστικής εγκατάστασης στη στέγη λόγω, επίσης, της έντασης σεισμικής της δόνησης.
      Για προληπτικούς λόγους και προκειμένου να πραγματοποιηθεί έλεγχος της έκτασης της διαβροχής της οροφής και της κατάστασης του οπλισμού, ο χώρος της Γραμματείας της ΚΓ΄ ΕΠΚΑ εκκενώθηκε με εντολή της αρμόδιας Προϊσταμένης και το προσωπικό στεγάστηκε προσωρινά σε άλλους χώρους μετά από υπόδειξη μηχανικών της Νομαρχίας Ηρακλείου, οι οποίοι πραγματοποιούν ελέγχους σε δημόσια κτήρια μετά τον σεισμό.
      Επιπρόσθετα και προς απόδειξη της απόλυτης επίγνωσης από πλευράς Υπουργείου Πολιτισμού της κατάστασης, πραγματοποιήθηκε την Πέμπτη 19/01/2006 αφενός αυτοψία από μηχανικούς της αρμόδιας υπηρεσίας του Υπουργείου Πολιτισμού, που είχαν ειδοποιηθεί για το θέμα καθώς και αφετέρου τεχνικός έλεγχος για τυχόν απαιτούμενη επέμβαση σε συνεννόηση με την εργολήπτρια εταιρεία του εκτελούμενου κτηριακού έργου.
      Οι αρμόδιες υπηρεσίες του Υπουργείου Πολιτισμού βρίσκονται σε συνεχή επικοινωνία με το Αρχαιολογικό Μουσείο Ηρακλείου, προκειμένου να αντιμετωπίζονται εγκαίρως τα οποία προβλήματα έχοντας ως γνώμονα την αποπεράτωση του κτιριακού προγράμματος, το οποίο θα δώσει πνοή στη λειτουργία του Μουσείου και θα αναβαθμίσει την εικόνα του διεθνώς.
      Το Υπουργείο Πολιτισμού γνωρίζει ότι το Αρχαιολογικό Μουσείο Ηρακλείου στερείται για πολλά χρόνια του κατάλληλου κτιρίου γι΄ αυτό και έχει θέσει έμπρακτα με βάση τα ως άνω προαναφερθέντα, ως βασικό στόχο την αποκατάσταση των κτιριακών εγκαταστάσεων προκειμένου το συγκεκριμένο Μουσείο ν΄ αποκτήσει τη θέση που του αξίζει στο διεθνές μουσειακό στερέωμα.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      2. Στην με αριθμό 6620/20-1-06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΥΠΠΟ/ΓΡ.ΥΦΥΠ./ΚΕ/492/8-2-06 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 6620/20-1-06 ερώτησης του Βουλευτή κ. Στ. Ματζαπετάκη, σχετικά με το Αρχαιολογικό Μουσείο Ηρακλείου, σας πληροφορούμε τα εξής:
      Το κτήριο του Αρχαιολογικό Μουσείο Ηρακλείου, επιβαρυμένο εδώ και πολλά έτη λόγω παλαιότητας, οριακής συντήρησης και μεταγενέστερων επεμβάσεων (κλιματιστική εγκατάσταση, ψευδοροφές) είναι γνωστό ότι παρουσιάζει προβλήματα. Ωστόσο, όπως έχουμε ανακοινώσει, υλοποιείται η ανέγερση δύο νέων κτηρίων επέκτασης, των οποίων η περάτωση προβλέπεται να ολοκληρωθεί το Μάιο του 2006, σύμφωνα με το χρονοδιάγραμμα που έχει υποβάλει η εργολήπτρια εταιρία στην επιβλέπουσα το έργο αρμόδια υπηρεσία του Υπουργείου Πολιτισμού, Διεύθυνση Εκτέλεσης Έργων Μουσείων.
      Μετέπειτα, θα ακολουθήσει η μεταφορά των αρχαίων συλλογών από τις αποθήκες καθώς και της Έκθεσης του Μουσείου στο νέο κτήριο για προσωρινή φύλαξη. Εν συνεχεία θ΄ αρχίσουν οι εργασίες ενίσχυσης του κεντρικού κτηρίου (Α) του Μουσείου προς το τέλος του 2006 ή αρχές του 2007.
      Καθίσταται σαφές ότι τα των χρόνια προβλήματα του κτηρίου θα αντιμετωπιστούν ριζικά με σταδιακό ρυθμό στα πλαίσια του εν λόγω ευρέως κτηριακού προγράμματος στατικής ενίσχυσης.
      Η αναφερόμενη στην εν λόγω ερώτηση κοινοβουλευτικού ελέγχου εισροή ομβρίων στην αίθουσα 3 του Μουσείου, ήταν στην πραγματικότητα μία μικρή σταγονορροή από την εσχάρα του κλιματισμού, η οποία διακόπηκε σύντομα παρά την εντονότατη ολονύχτια βροχόπτωση. Ως προς την διείσδυση ομβρίων (έντονη επί διήμερο σταγονορροή) που σημειώθηκε την Κυριακή, 15/1/2006, από την οροφή στο χώρο της Γραμματείας της συστεγαζόμενης ΚΓ΄ ΕΠΚΑ (και όχι ΙΓ΄ ΕΠΚΑ όπως αναφέρεται στην εν λόγω ερώτηση) στην πτέρυγα γραφείων του κτηρίου του ΑΜΗ, δεν προκάλεσε καμία καταστροφή εγγράφων αρχείου ή υπολογιστών και προφανώς οφειλόταν σε (μη ορατή) τοπική επίπτωση εξαιτίας του πρόσφατου ισχυρότατου σεισμού σε συνδυασμό με μικρή αποκόλληση της μεμβράνης μόνωσης της στέγης και μερικής θραύσης σωληνώσεων της κλιματιστικής εγκατάστασης στη στέγη λόγω, επίσης, της έντασης σεισμικής της δόνησης.
      Για προληπτικούς λόγους και προκειμένου να πραγματοποιηθεί έλεγχος της έκτασης της διαβροχής της οροφής και της κατάστασης του οπλισμού, ο χώρος της Γραμματείας της ΚΓ΄ ΕΠΚΑ εκκενώθηκε με εντολή της αρμόδιας Προϊσταμένης και το προσωπικό στεγάστηκε προσωρινά σε άλλους χώρους μετά από υπόδειξη μηχανικών της Νομαρχίας Ηρακλείου, οι οποίοι πραγματοποιούν ελέγχους σε δημόσια κτήρια μετά τον σεισμό.
      Επιπρόσθετα και προς απόδειξη της απόλυτης επίγνωσης από πλευράς Υπουργείου Πολιτισμού της κατάστασης, πραγματοποιήθηκε την Πέμπτη 19/01/2006 αφενός αυτοψία από μηχανικούς της αρμόδιας υπηρεσίας του Υπουργείου Πολιτισμού, που είχαν ειδοποιηθεί για το θέμα καθώς και αφετέρου τεχνικός έλεγχος για τυχόν απαιτούμενη επέμβαση σε συνεννόηση με την εργολήπτρια εταιρεία του εκτελούμενου κτηριακού έργου.
      Οι αρμόδιες υπηρεσίες του Υπουργείου Πολιτισμού βρίσκονται σε συνεχή επικοινωνία με το Αρχαιολογικό Μουσείο Ηρακλείου, προκειμένου να αντιμετωπίζονται εγκαίρως τα όποια προβλήματα έχοντας ως γνώμονα την αποπεράτωση του κτιριακού προγράμματος, το οποίο θα δώσει πνοή στη λειτουργία του Μουσείου και θα αναβαθμίσει την εικόνα του διεθνώς.
      Το Υπουργείο Πολιτισμού γνωρίζει ότι το Αρχαιολογικό Μουσείο Ηρακλείου στερείται για πολλά χρόνια του κατάλληλου κτιρίου γι 'αυτό και έχει θέσει έμπρακτα με βάση τα ως άνω προαναφερθέντα, ως βασικό στόχο την αποκατάσταση των κτιριακών εγκαταστάσεων προκειμένου το συγκεκριμένο Μουσείο ν΄ αποκτήσει τη θέση που του αξίζει στο διεθνές μουσειακό στερέωμα.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      3. Στην με αριθμό 6701/23-1-06 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. ΥΠΠΟ/ΓΡ.ΥΦΥΠ./Κ.Ε./504/8-2-06 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 6701/23-1-06 ερώτησης του Βουλευτή κ. Γ. Δραγασάκη, σχετικά με το Αρχαιολογικό Μουσείο Ηρακλείου, σας πληροφορούμε τα εξής:
      Το κτήριο του Αρχαιολογικό Μουσείο Ηρακλείου, επιβαρυμένο εδώ και πολλά έτη λόγω παλαιότητας, οριακής συντήρησης και μεταγενέστερων επεμβάσεων (κλιματιστική εγκατάσταση, ψευδοροφές) είναι γνωστό ότι παρουσιάζει προβλήματα. Ωστόσο, όπως έχουμε ανακοινώσει, υλοποιείται η ανέγερση δύο νέων κτηρίων επέκτασης, των οποίων η περάτωση προβλέπεται να ολοκληρωθεί το Μάιο του 2006, σύμφωνα με το χρονοδιάγραμμα που έχει υποβάλει η εργολήπτρια εταιρία στην επιβλέπουσα το έργο αρμόδια υπηρεσία του Υπουργείου Πολιτισμού, Διεύθυνση Εκτέλεσης Έργων Μουσείων.
      Μετέπειτα, θα ακολουθήσει η μεταφορά των αρχαίων συλλογών από τις αποθήκες καθώς και της Έκθεσης του Μουσείου στο νέο κτήριο για προσωρινή φύλαξη. Εν συνεχεία θ'αρχίσουν οι εργασίες ενίσχυσης του κεντρικού κτηρίου (Α) του Μουσείου προς το τέλος του 2006 ή αρχές του 2007.
      Καθίσταται σαφές ότι' τα χρόνια προβλήματα του κτηρίου θα αντιμετωπιστούν ριζικά με σταδιακό ρυθμό στα πλαίσια του εν λόγω ευρέως κτηριακού προγράμματος στατικής ενίσχυσης.
      Η αναφερόμενη στην εν λόγω ερώτηση κοινοβουλευτικού ελέγχου εισροή ομβρίων στην αίθουσα 3 του Μουσείου, ήταν στην πραγματικότητα μία μικρή σταγονορροή από την εσχάρα του κλιματισμού, η οποία διακόπηκε σύντομα παρά την εντονότατη ολονύχτια βροχόπτωση. Ως προς την διείσδυση ομβρίων (έντονη επί διήμερο σταγονορροή) που σημειώθηκε την Κυριακή, 15/1/2006, από την οροφή στο χώρο της Γραμματείας της συστεγαζόμενης ΚΓ΄ ΕΠΚΑ (και όχι ΙΓ΄ ΕΠΚΑ όπως αναφέρεται στην εν λόγω ερώτηση) στην πτέρυγα γραφείων του κτηρίου του ΑΜΗ, δεν προκάλεσε καμία καταστροφή εγγράφων αρχείου ή υπολογιστών και προφανώς οφειλόταν σε (μη ορατή) τοπική επίπτωση εξαιτίας του πρόσφατου ισχυρότατου σεισμού σε συνδυασμό με μικρή αποκόλληση της μεμβράνης μόνωσης της στέγης και μερικής θραύσης σωληνώσεων της κλιματιστικής εγκατάστασης στη στέγη λόγω, επίσης, της έντασης σεισμικής της δόνησης.
      Για προληπτικούς λόγους και προκειμένου να πραγματοποιηθεί έλεγχος της έκτασης της διαβροχής της οροφής και της κατάστασης του οπλισμού, ο χώρος της Γραμματείας της ΚΓ΄ ΕΠΚΑ εκκενώθηκε με εντολή της αρμόδιας Προϊσταμένης και το προσωπικό στεγάστηκε προσωρινά σε άλλους χώρους μετά από υπόδειξη μηχανικών της Νομαρχίας Ηρακλείου, οι οποίοι πραγματοποιούν ελέγχους σε δημόσια κτήρια μετά τον σεισμό.
      Επιπρόσθετα και προς απόδειξη της απόλυτης επίγνωσης από πλευράς Υπουργείου Πολιτισμού της κατάστασης, πραγματοποιήθηκε την Πέμπτη 19/01/2006 αφενός αυτοψία από μηχανικούς της αρμόδιας υπηρεσίας του Υπουργείου Πολιτισμού, που είχαν ειδοποιηθεί για το θέμα καθώς και αφετέρου τεχνικός έλεγχος για τυχόν απαιτούμενη επέμβαση σε συνεννόηση με την εργολήπτρια εταιρεία του εκτελούμενου κτηριακού έργου.
      Οι αρμόδιες υπηρεσίες του Υπουργείου Πολιτισμού βρίσκονται σε συνεχή επικοινωνία με το Αρχαιολογικό Μουσείο Ηρακλείου, προκειμένου να αντιμετωπίζονται εγκαίρως τα όποια προβλήματα έχοντας ως γνώμονα την αποπεράτωση του κτιριακού προγράμματος, το οποίο θα δώσει πνοή στη λειτουργία του Μουσείου και θα αναβαθμίσει την εικόνα του διεθνώς.
      Το Υπουργείο Πολιτισμού γνωρίζει ότι το Αρχαιολογικό Μουσείο Ηρακλείου στερείται για πολλά χρόνια του κατάλληλου κτιρίου γι'αυτό και έχει θέσει έμπρακτα με βάση τα ως άνω προαναφερθέντα, ως βασικό στόχο την αποκατάσταση των κτιριακών εγκαταστάσεων προκειμένου το συγκεκριμένο Μουσείο ν' αποκτήσει τη θέση που του αξίζει στο διεθνές μουσειακό στερέωμα.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      4. Στην με αριθμό 6959/27-1-06 ερώτηση του Βουλευτή κ. Δημήτρη Πιπεργιά δόθηκε με το υπ’ αριθμ. ΥΠΠΟ/ΓΡ.ΥΦΥΠ./Κ.Ε./525/10-2-06 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμό πρωτοκόλλου 6959/27-1-06 ερώτησης του Βουλευτή κ. Δ. Πιπεργιά, σχετικά με τη Δημοτική Αγορά Χαλκίδας, σας πληροφορούμε τα εξής:
      Το θέμα του χαρακτηρισμού ή μη ως μνημείου της παραπάνω αναφερόμενης Αγοράς, εξετάσθηκε από το Κεντρικό Αρχαιολογικό Συμβούλιο Νεωτέρων Μνημείων του Υπουργείου Πολιτισμού ύστερα από σχετικό αίτημα πολιτών.
      Με ομόφωνη γνωμοδότηση του Κεντρικού Αρχαιολογικού Συμβουλίου συγκροτήθηκε επιτροπή για τη διενέργεια αυτοψίας στο κτίριο της Δημοτικής Αγοράς.
      Αναμένεται να κατατεθεί το πόρισμα της εν λόγω επιτροπής, προκειμένου να επανεξετασθεί από το Κεντρικό Αρχαιολογικό Συμβούλιο Νεωτέρων Μνημείων για την έκδοση της τελικής απόφασης περί του χαρακτηρισμού της Δημοτικής Αγοράς ως μνημείου ή όχι και για την περαιτέρω δρομολόγηση των απαραιτήτων διαδικασιών.
      Επί του παρόντος οι τοπικές αρχές δεν μπορούν να προβούν σε κατεδάφιση των κτισμάτων. Οφείλουν να περιμένουν την απόφαση του Κεντρικού Αρχαιολογικού Συμβουλίου Νεωτέρων Μνημείων.
      Αφ΄ ής στιγμής η Δημοτική Αγορά Χαλκίδας χαρακτηρισθεί μνημείο, θα εξετασθούν όλα τα θέματα αναφορικά με την αναστήλωση και συντήρηση των κτισμάτων αυτής καθώς και το θέμα των πιστώσεων.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      5. Στην με αριθμό 6947/27.1.06 ερώτηση των Βουλευτών κυρίων Ροδούλας Ζήση, Ιωάννου Διαμαντίδη, Γρηγορίου Νιώτη, Δημητρίου Λιντζέρη και Γεωργίου Ανωμερίτη δόθηκε με το υπ’ αριθμ. 3202/16.2.06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσαν οι βουλευτές κα Ρ. Ζήση και οι κ.κ. Γ. Διαμαντίδης, Γρ. Νιώτης, Δ. Λιντζέρης και Γ. Ανωμερίτης και όσον αφορά αρμοδιότητες του Υπουργείου Ανάπτυξης, σας πληροφορούμε τα εξής:
      Α) Για την οριοθέτηση της Ζώνης, σας πληροφορούμε ότι σύμφωνα με την παράγραφο 3 του άρθρου 1 του ν. 2545/97 και την Υπουργική Απόφαση 2584/97 (ΦΕΚ 139) καθορίσθηκαν ως νέα μορφή ΒΕΠΕ γενικά οι Ναυπηγοεπισκευαστικές Ζώνες καθώς ο νόμος δεν προέβλεπε τέτοιας μορφής ΒΕΠΕ.
      Πέραν αυτού όμως σας ενημερώνουμε ότι σύμφωνα με το Νόμο 2545/97 (ΦΕΚ 254/Α/97) περί Βιομηχανικών και Επιχειρηματικών Περιοχών (ΒΙ.ΠΕ., ΒΙ.ΠΑ., ΒΙΟ.ΠΑ.) η πρωτοβουλία για τον καθορισμό των ΒΕ.ΠΕ. ανήκει σε φορείς ΒΕ.ΠΕ., του ιδιωτικού ή δημόσιου τομέα, που πρέπει να έχουν τη μορφή ανώνυμης εταιρείας. Στους φορείς αυτούς επιτρέπεται να συμμετέχουν φυσικά ή νομικά πρόσωπα του ιδιωτικού τομέα καθώς και Ο.Τ.Α., δημοτικές ή κοινοτικές επιχειρήσεις, νομαρχιακές αυτοδιοικήσεις κλπ. (παράγραφος 1 του άρθρου 3 του Ν. 2545/97). Για τον σκοπό αυτό υποβάλλεται στο Υπουργείο Ανάπτυξης αίτηση μετά των απαιτούμενων δικαιολογητικών, είτε από τους ιδρυτές του φορέα ΒΕ.ΠΕ. που πρόκειται να συσταθεί, είτε από τον ίδιο φορέα, εφ’ όσον έχει συσταθεί.
      Έως σήμερα, δεν έχει υποβληθεί τέτοιο αίτημα στην αρμόδια Υπηρεσία του Υπουργείου μας για τη Ναυπηγοεπισκευαστική ζώνη Περάματος- Πειραιά.
      Β) Σας γνωρίζουμε επίσης ότι για την ένταξη των ναυπηγοεπισκευαστικών επιχειρήσεων στο Δ' ΚΠΣ προκειμένου να τύχουν επιχορήγησης, για λόγους υγιούς ανταγωνισμού, εφαρμόζονται οι κρατικές ενισχύσεις που καθορίζονται εκάστοτε με τα πλαίσια και τους κανονισμούς για τη ναυπηγική βιομηχανία που ισχύουν για όλα τα κράτη μέλη της Ευρωπαϊκής Ένωσης και, για το λόγο αυτό, εξαιρούνται των άλλων ενισχύσεων.
      Θα πρέπει να επισημανθεί ότι τα αναφερόμενα προβλήματα έχουν παρουσιασθεί εδώ και αρκετά χρόνια και δυστυχώς ουδεμία ουσιαστική μέριμνα είχε ληφθεί από τις προηγούμενες κυβερνήσεις για την επίλυσή τους. Πάντως, για την εξυγίανση και αναβάθμιση της Ναυπηγοεπισκευαστικής Ζώνης Περάματος σχεδιάζεται συνολική παρέμβαση, στα πλαίσια ολοκληρωμένου προγράμματος που ετοιμάζεται.
      Τα ερωτήματα τέλος, που αφορούν ασφαλιστικές εισφορές, διαγραφές -πάγωμα χρεών, προσέλκυση εργασιών, επιστροφή επιδότησης των εργοδοτικών εισφορών, επιδότηση θέσεων εργασίας, είναι πρωτίστως θέματα που άπτονται των αρμοδιοτήτων των συνερωτώμενων Υπουργείων Εμπορικής Ναυτιλίας, Οικονομίας & Οικονομικών και Απασχόλησης.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      6. Στην με αριθμό 7070/31.1.06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 69/16.2.06 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 7070/31.1.2006 εγγράφου σας, με το οποίο μας διαβιβάσθηκε ερώτηση του Βουλευτή κ. Στ. Ματζαπετάκη, που κατατέθηκε στην Βουλή των Ελλήνων, σας γνωρίζουμε τα ακόλουθα:
      1. Πάγια πολιτική του ΥΕΝ είναι η συνεχής αναβάθμιση και αναδιάρθρωση των επαγγελματικών προσόντων των ναυτικών και η παραγωγή στελεχών του Εμπορικού Ναυτικού σε αριθμό ανάλογο προς τις υπάρχουσες ανάγκες, με επίπεδο κατάρτισης που να ανταποκρίνεται στις τρέχουσες τεχνολογικές εξελίξεις. Παράλληλα, επιδιώκεται η ασφάλεια των εργαζομένων επάνω στο πλοίο κατά την εκτέλεση των επαγγελματικών τους δραστηριοτήτων, γεγονός που επιτυγχάνεται με επαρκή εκπαίδευση σύμφωνα με τη σύγχρονη αντίληψη περί αυτής, όπως διαγράφεται στη Διεθνή Σύμβαση για τα πρότυπα εκπαίδευσης - πιστοποίησης και εκτέλεσης φυλακών (STCW).
      2. Με τις διατάξεις του σχεδίου νόμου για την ναυτική εκπαίδευση, προωθείται ο εκσυγχρονισμός του σχετικού νομοθετικού πλαισίου και η βελτίωση της ποιότητας της παρεχόμενης ναυτικής εκπαίδευσης, ώστε σε συνδυασμό με την υλοποίηση δέσμης κανονιστικών και λειτουργικών παρεμβάσεων στις Σχολές Εμπορικού Ναυτικού, να επιτυγχάνεται η αναβάθμισή της που συνδέεται άρρηκτα με την ανάπτυξη της ελληνικής εμπορικής ναυτιλίας, ενός από τους πιο παραγωγικούς τομείς της εθνικής οικονομίας.
      3. Προκειμένου να αντιμετωπιστεί η έλλειψη Αξιωματικών Ε.Ν. με αύξηση της προσέλκυσης νέων για φοίτηση στις ΑΕΝ και γενικά στο ναυτικό επάγγελμα, το ΥΕΝ έχει ήδη αναλάβει δράσεις προβολής του ναυτικού επαγγέλματος με συγχρηματοδότηση από κοινοτικούς πόρους στο πλαίσιο του Γ΄ ΚΠΣ.
      4. Όσον αφορά την προσέλευση υποψηφίων για τις ΑΕΝ σας γνωρίζουμε ότι για 1.350 προκηρυχθείσες θέσεις εισαγωγής στις ΑΕΝ, για το εκπαιδευτικό έτος 2005 2006, οι υποβληθείσες αιτήσεις ανήλθαν σε 2.786.
      5. Η συνεχής βελτίωση του ανθρώπινου παράγοντα στην ναυτιλία, συνιστά κεντρικό στόχο της νέας ναυτιλιακής πολιτικής. Η στρατηγική μας στον τομέα αυτό, περιλαμβάνει την εξέλιξη και τον εκσυγχρονισμό της ναυτικής εκπαίδευσης που παρέχουν οι ΑΕΝ.
      Επιδίωξή μας είναι η καθιέρωση ενός συστήματος ποιοτικού ελέγχου και αξιολόγησης της εκπαίδευσης, καθώς και η πιστοποίηση των επαγγελματικών προσόντων και δεξιοτήτων, σύμφωνα με τις διεθνείς και κοινοτικές προδιαγραφές για ποιοτική ναυτιλία.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      7. Στην με αριθμό 6563/18.1.06 ερώτηση του Προέδρου του Συνασπισμού Ριζοσπαστικής Αριστεράς και Βουλευτή κ. Αλέξανδρου Αλαβάνου δόθηκε με το υπ’ αριθμ. 302/16.2.06 έγγραφο από τον Υπουργό Αιγαίου και Νησιωτικής Πολιτικής η ακόλουθη απάντηση:
      «Σε απάντηση της ερώτησης του Προέδρου του Συνασπισμού Ριζοσπαστικής Αριστεράς και Βουλευτή κ. Α. Αλαβάνου πoυ απευθύνεται προς τον κ. Υπουργό Αιγαίου και Νησιωτικής Πολιτικής και αφορά «Προβλήματα του Μουσείου Στρατή Ελευθεριάδη-Τeriade», σας γνωρίζουμε τα παρακάτω:
      1. Το Μουσείο-Βιβλιοθήκη Τεριάντ είναι Ν.Π.Δ.Δ. εποπτευόμενο από τον Γενικό Γραμματέα της Περιφέρειας Βορείου Αιγαίου, σύμφωνα με το ΠΔ. 370/97. Επομένως σχετικά με την αντιμετώπιση των λειτουργικών του αναγκών αρμόδια Υπηρεσία ν’ απαντήσει είναι η Περιφέρεια Β. Αιγαίου, στη δικαιοδοσία της οποίας ανήκει το ανωτέρω Μουσείο.
      2. Σύμφωνα με έγγραφη πληροφόρησή μας, σας γνωρίζουμε ότι τόσον ο Γενucός Γραμματέας της Περιφέρειας, όσο και ο Δήμαρχος Μυτιλήνης, ως Πρόεδρος του Δ.Σ. του Μουσείου, με έγγραφά τους προς το ΥΠ.ΠΟ., έθεσαν θέμα υπαγωγής εκ νέου της επoπτείας του Μουσείου στο Yπoυργείo Πολιτισμού, προκειμένου να εξασφαλίζονται πόροι για την εύρρυθμη λειτουργία και επιτέλεση της αποστολής του, στην οποία αποσκοπούσε η δωρεά του Στρατή - Ελευθεριάδη Τεριάντ.
      3. Το Υπουργείο Αιγαίου και Νησιωτικής Πολιτικής, θέλοντας να συνδράμει στην ανάγκη εκσυγχρονισμού και βελτίωσης της λειτουργίας του Μουσείου, ξεκίνησε από τα τέλη του έτους 2003 τη διαδικασiα ανάθεσης, σύμφωνα με το Ν. 716/77, της προμελέτης του έργου «Επέκταση και βελτίωση του υφιστάμενου Μουσείου -Βιβλιοθήκης Στρατή Ελευθεριάδη - Τεριάντ στη περιοχή Βαρειά Ν. Λέσβου και διαμόρφωση του περιβάλλοντα χώρου», με στόχο τη χρηματοδότησή του από το Γ΄ ΚΠΣ. Προς αποφυγή καθυστέρησης των διαδικασιών για ένταξη του έργου στο Γ΄ ΚΠΣ, αποφασίστηκε τότε, μετά από εισήγηση του Tεχνικoύ Συμβουλίου του ΥΠ.ΑΙ. να υλοποιηθεί το έργο με εφαρμογή του συστήματος πρoσφοράς, που περιλαμβάνει μελέτη και κατασκευή και ως εκ τούτου ο διαγωνισμός περιορίστηκε μόνο στο στάδιο της προμελέτης. Η διαδικασiα αυτή υλοποιείτο από την υπηρεσία μας, αλλά απέβη άκαρπος και κρίθηκε περαιωθείσα (Aπόφαση με αρ. πρωτ. ΔΠMΕ/Φ.571. 03/3297/7.4.2005 του Υπ. Αιγαίου και Nησιωτικής Πoλιτικής). Στη ΣΑΜ 033 του Προγράμματος Δημοσίων Επενδύσεων του Υπ.Αι.κ΄Ν.Π. (κωδικός 2003ΣΜ03300001), υπάρχει εγγεγραμμένη η μελέτη: «Επέκταση και βελτίωση του υφισταμένου Μουσείου - Βιβλιοθήκης Στρατή Eλευθεριάδη - Tεριάvτ (ΝΠΔΔ) στη περιοχή Βαρειά Ν. Λέσβου και διαμόρφωση του περιβάλλοντα χώρου», με ολικό προϋπολογισμό 120.000,00 ΕΥΡΩ και πίστωση έτους 40.000,00 ΕΥΡΩ.
      4. Προκειμένου να διεκδικηθούν πόροι από χρηματοδοτικά προγράμματα της Ε.Ε., απαιτείται προηγουμένως να υπάρχουν σχετικές μελέτες, η εκπόνηση των οποίων διέπεται από τις διατάξεις του νέου Ν. 3316/2005 (ΦΕΚ 42 Α'/22.2.2005) «Ανάθεση και εκτέλεση δημοσίων συμβάσεων εκπόνησης μελετών και παροχής συναφών υπηρεσιών και άλλες διατάξεις», οι οποίες για τη συγκεκριμένη περίπτωση, ορίζουν ότι η διεξαγωγή της διαδικασίας ανάθεσης της μελέτης διενεργείται από την Περιφέρεια Βορ. Αιγαίου, η οποία εποπτεύει το Μουσείο, αφού το ίδιο δεν διαθέτει τεχνική στελέχωση. Αν οι υπηρεσίες της Περιφέρειας δηλώσουν αδυναμία να ασκήσουν την αρμοδιότητα αυτή, τότε το Μουσείο μπορεί να αναθέσει με Προγραμματική Σύμβαση σε άλλη αναθέτουσα Αρχή (π.χ. Υπ. Αιγαίου και Νησιωτικής Πολιτικής, Νομαρχιακή Αυτ/ση Λέσβου, Δήμο Μυτιλήνης) τη διεξαγωγή της προαναφερόμενης διαδικασίας, (άρθρο 3, παράγρ. 1 και 2). Σε περίπτωση ανάθεσης εκπόνησης και της οριστικής μελέτης του έργου, είτε μεμονωμένα, είτε με άλλα στάδια μαζί, απαιτείται η ένταξη του έργου στον πρoγραμματικό σχεδιασμό του φορέα, (άρθρο 4, παράγρ. 3).
      5. Τέλος, το Τμήμα Μελετών & Έργων της Δ/νσης Προγραμμάτων, Μελετών &Έργων του Υπουργείου ουδέποτε έλαβε εντολή και ουδέποτε ανέλαβε τη σύνταξη Τεχνικού Φακέλου για ένταξη έργου του Μουσείου στο Γ΄ Κ.Π.Σ.
      Ο Υπουργός
      ΑΡΙΣΤΟΤΕΛΗΣ Α. ΠΑΥΛΙΔΗΣ»
      8. Στην με αριθμό 6717/23.1.06 ερώτηση του Βουλευτή κ. Δημητρίου Ρέππα δόθηκε με το υπ’ αριθμ. 970/17.2.06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας, στην παραπάνω ερώτηση που κατέθεσε ο Βουλευτής κ. Δ. Ρέππας, για τα θέματα της αρμοδιότητάς μας, όσον αφορά την ολοκλήρωση της ασφαλτόστρωσης του δασικού δρόμου από τη διακλάδωση Πλατανακίου (θέση ΜΕΛΙΣΤΡΕΣ) έως το καταφύγιο Βαμβακούς (θέση ΑΛΕΞΑΝΔΡΕΪΚΑ) στο Νομό Αρκαδίας, διαβιβάζουμε το με αριθμ. 1376 / 26-1-06 έγγραφο της Γ.Γ. της Περιφέρειας Πελοποννήσου.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 6938/27.1.06 ερώτηση του Βουλευτή κ. Αθανασίου Μωραΐτη δόθηκε με το υπ’ αριθμ. 3205/16.2.06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο βουλευτής κ. Θ. Μωραΐτης, σας πληροφορούμε τα εξής:
      Σύμφωνα με στοιχεία των αρμόδιων Υπηρεσιών της Νομαρχιακής Αυτοδιοίκησης Αιτωλοακαρνανίας, αλλά και από σχετική επιστολή της εταιρείας, γίνεται σαφές ότι η Coca Cola 3Ε δεν διακόπτει τις επιχειρηματικές της δραστηριότητες. Η αναστολή λειτουργίας του τμήματος παραγωγής στις εγκαταστάσεις του Μεσολογγίου, όπως ξεκάθαρα μας διευκρινίζει, οφείλεται στην υλοποίηση ενός σχεδίου εσωτερικής αναδιάρθρωσης των δομών της παραγωγικής διαδικασίας για οικονομοτεχνικούς λόγους.
      Παράλληλα η επιχείρηση μας διαβεβαιώνει για τη συνέχιση της λειτουργίας της και ότι όλοι οι εργαζόμενοι θα εξακολουθήσουν να απασχολούνται, είτε στην εν λόγω μονάδα, είτε στα εργοστάσια της Πάτρας και του Αιγίου. Μάλιστα στη δεύτερη περίπτωση, δεσμεύεται και αναλαμβάνει τα έξοδα της καθημερινής μετακίνησης των εργαζομένων, ώστε η οικονομική τους επιβάρυνση να είναι μηδενική.
      Τέλος, θέλω να σας αναφέρω ότι οι εργαζόμενοι σήμερα στην μονάδα του Μεσολογγίου ανέρχονται στους είκοσι (20), ενώ σύμφωνα με τα τηρούμενα στο Υπουργείο μας στοιχεία, το εργοστάσιο του Μεσολογγίου δεν εμφανίζεται να συμμετείχε σε κανένα από τα Προγράμματα Δημοσίων Επενδύσεων αλλά και των επιδοτούμενων από την Ευρωπαϊκή Ένωση.
      Για τα λοιπά θέματα αρμόδιο να απαντήσει είναι το συνερωτώμενο Υπουργείο Απασχόλησης και Κοινωνικής Προστασίας.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      10. Στην με αριθμό  7622/10-2-06 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 1126/22-2-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Boυλευτής κ. Ρ. Ζήση, σας πληροφορούμε τα εξής:
      Το Υπουργείο Αγροτικής Ανάπτυξης και Τροφίμων είχε ζητήσει μέσω του Υπουργείου Οικονομίας και Οικονομικών -Γ.Λ.Κ. :
      α) Με το αριθμ. 33143/3-2-2006 έγγραφο, μεταφορά πίστωσης 7.126.000,00 ευρώ σε Νομαρχιακές Αυτοδιοικήσεις της χώρας, για εξόφληση ανειλημμένων υποχρεώσεων δακοκτονίας έτους 2005 και συγκεκριμένα στο Ν. Μαγνησίας αναμένεται να διατεθεί ποσό 300.000,00 ευρώ.
      β) Με το αριθμ. 33142/3-2-2006 έγγραφο, μεταφορά πίστωσης 3.678.600,00 ευρώ στο Υπουργείο Εσωτερικών Δημόσιας Διοίκησης και Αποκέντρωσης, για την εξόφληση ανειλημμένων υποχρεώσεων αμοιβών δακοκτονίας έτους 2005.
      Συγκεκριμένα στο Ν. Μαγνησίας αναμένεται να διατεθεί ποσό 280.000,00 ευρώ.
      Πέραν των ανωτέρω ποσών υπάρχει στον τακτικό προϋπολογισμό του Υπουργείου Αγροτικής Ανάπτυξης και Τροφίμων για το οικονομικό έτος 2006, υπόλοιπο ποσό προς διάθεση για δαπάνες δακοκτονίας ύψους 11.695.400,00 ευρώ.
      O Yπουργός
      Ε. ΜΠΑΣΙΑΚΟΣ»
      11. Στην με αριθμό  7391/6-2-06 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 1081/27-2-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθ. πρωτ. 3817/13-2-06 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή κ.. Α. Φωτιάδη.
      Επίσης σας πληροφορούμε ότι στο πλαίσιο του ΕΠΑΛ 2000 - 2006 και στο μέτρο της αντιστάθμισης εισοδήματος (Μέτρο 4.5), δεν προβλέπονται αποζημιώσεις για ζημιές των σκαφών ή αλιευτικών εργαλείων, αλλά αντισταθμίζονται οι χαμένες ημέρες εργασίας (ημερομίσθια), λόγω παύσης της αλιευτικής δραστηριότητας και μετά από έγκριση του σχετικού προγράμματος από την Ε.Ε.
      Η αντιστάθμιση αφορά περιπτώσεις απρόβλεπτων, ακραίων και μη επαναλαμβανομένων περιστάσεων, ιδίως αυτών που προκαλούνται από βιολογικά, κυρίως, αίτια. Κατά συνέπεια, δεν προβλέπεται από το πρόγραμμα ΕΠΑΛ κανενός είδους αποζημίωση για αντικατάσταση καταστραφέντων αλιευτικών εργαλείων.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      12. Στην με αριθμό  7079/31-1-06 ερώτηση του Βουλευτή  κ. Στυλιανού Παπαθεμελή δόθηκε με το υπ’ αριθμ. 10027/22-2-06 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω ερώτηση, που κατέθεσε στη Βουλή των Ελλήνων ο Βουλευτής κ. Σ. Παπαθεμελής και αφορά στη μη υπαγωγή του Χορτιάτη ως Δημοτικό Διαμέρισμα στον Καποδιστριακό Δήμο Χορτιάτη με έδρα το Ασβεστοχώρι στο Νομό Θεσσαλονίκης, αλλά στη δημιουργία ανεξάρτητου Δήμου, σας γνωρίζουμε ότι το ζήτημα αυτό θα εξετασθεί στο πλαίσιο της νομοθετικής πρωτοβουλίας του ΥΠ.ΕΣ.Δ.Δ.Α, για την αναμόρφωση και θεσμική μεταρρύθμιση της Τοπικής Αυτοδιοίκησης.
      Περαιτέρω σας γνωρίζουμε ότι όλα τα σχετικά υποβαλλόμενα αιτήματα καθώς και οι προτάσεις του Υπουργείου Εσωτερικών Δημόσιας Διοίκησης & Αποκέντρωσης θα μελετηθούν, έπειτα από ουσιαστικό διάλογο και σχετική γνώμη της ΚΕΔΚΕ, με βάση τις διαμορφωμένες ανάγκες στο χώρο της Τοπικής Αυτοδιοίκησης μετά την ψήφιση του νέου Δημοτικού και Κοινοτικού Κώδικα.
      Ο Υφυπουργός
      ΑΘ. ΝΑΚΟΣ»
      13. Στην με αριθμό  6966/30-1-06 ερώτηση του Βουλευτή  κ. Ανδρέα Μακρυπίδη δόθηκε με το υπ’ αριθμ. 10009/22-2-06 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε τα ακόλουθα:
      Σύμφωνα με την κατανομή των ΚΑΠ στις Νομαρχιακές Αυτοδιοικήσεις της Χώρας, από 1/7/2005 μέχρι σήμερα, στη Ν.Α. Αιτωλοακαρνανίας κατανεμήθηκε ποσό 1.346.666,00€ για την κάλυψη αποκλειστικά δαπανών βελτίωσης, συντήρησης και αποκατάστασης του οδικού της δικτύου, καθώς και ποσό 2.026.666,00€ για επενδυτικούς σκοπούς.
      Για το οδικό δίκτυο Κουβαρά-Φυτείες έχει εγκριθεί μελέτη και το έργο είναι σε διαδικασία ένταξης στο ΠEΠ.
      Σε ότι αφορά στο υπόλοιπο οδικό δίκτυο, Φυτείες-Αστακός, Φυτείες-Κατούνα, Κατούνα-Αετός-Μύτικας, αρμόδιο να απαντήσει είναι το συνερωτώμεvο Υπουργείο Περιβάλλοντος, Χωροταξίας και Δημοσίων Έργων.
      Ο Υφυπουργός
      ΑΘ. ΝΑΚΟΣ»
      14. Στην με αριθμό  7619/8-2-06 ερώτηση του Βουλευτού κ. Εμμανουήλ Στρατάκη δόθηκε με το υπ’ αριθμ. 1102/27-2-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Εμ. Στρατάκης, σας πληρoφoρoύμε τα εξής: .
      Το Υπουργείο Αγροτικής Ανάπτυξης και Τροφίμων παρακολουθεί από κοντά τις εξελίξεις που παρατηρούνται τόσο στους κόλπους της Ε.Ε., όσο και σε επίπεδο πρωτοβουλίας μεταξύ των Κ-Μ που έχουν κοινά ενδιαφέροντα για τα μεταποιημένα οπωροκηπευτικά, στα οποία υπάγεται και η σταφίδα.
      .Συγκεκριμένα, ενόψει των ανακοινώσεων της Επιτροπής που αναμένονται το δεύτερο εξάμηνο του 2006, για τροποποίηση/βελτίωση του υπάρχοντος καθεστώτος ενίσχυσης ή για μετάβαση στο καθεστώς της ενιαίας ενίσχυσης, ο Υπουργός, μαζί με τους συναδέλφους του της Ισπανίας, της Ιταλίας, της Γαλλίας, της Πορτογαλίας, της Κύπρου και της Ουγγαρίας, απέστειλε στις 20 Δεκεμβρίου 2005, επιστολή στην Επίτροπο κ. Μ. F. Boel με την οποία εκφράζονται οι κοινές τους θέσεις στον υπό αναθεώρηση τομέα των οπωροκηπευτικών.
      Από αρκετό καιρό πριν στο Υπουργείο πραγματοποιήθηκε σειρά συσκέψεων με όλους τους εμπλεκόμενους φορείς, τόσο της κορινθιακής σταφίδας όσο και της σουλτανίνας, με σκοπό την ενημέρωση και τη χάραξη εθνικής στρατηγικής.
      Το Υπουργείο συμμετείχε επίσης, μέσω της αρμόδιας υπηρεσίας (Δ/νση Μεταποίησης Τυποποίησης και Ποιοτικού Ελέγχου Προϊόντων Φυτικής Παραγωγής) στις άτυπες συσκέψεις των εμπειρογνωμόνων των παραπάνω αναφερομένων Κρατών της Ε.Ε., με σκοπό τη διαμόρφωση κοινής πρότασης και υποβολής συγκεκριμένων, επεξεργασμένων θέσεων στην επιτροπή, πριν από την υποβολή εκ μέρους της οποιασδήποτε σχετικής πρότασης.
      Το Υπουργείο ακόμα υπεραμύνθηκε, στο πλαίσιο αυτών των αρχικών συζητήσεων και του κοινού σχεδιασμού, των ελληνικών συμφερόντων στα οποία κυρίαρχη θέση καταλαμβάνει και η σταφίδα, για την οποία προτάθηκε η διατήρηση του σημερινού συστήματος κοινοτικών ενισχύσεων, προκειμένου να διασφαλισθεί και να εξασφαλισθεί το εισόδημα των παραγωγών.
      Σε κάθε περίπτωση θα παρακολουθείται η εξέλιξη των κοινοτικών διαβουλεύσεων και θα συνεχιστεί η συνεργασία της Κυβέρνησης με τους εκπροσώπους των αγροτών για τη διαμόρφωση επικαιροποιημένων κοινών θέσεων. 
      Ο Υπουργός
      Ε. ΜΠΑΣΙΑΚΟΣ»)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου:
      Πρώτη είναι η με αριθμό 7760/1246/14.2.2006 ερώτηση και αίτηση κατάθεσης εγγράφων του Βουλευτή της Νέας Δημοκρατίας κ. Ιωάννη Μανώλη προς τον Υπουργό Οικονομίας και Οικονομικών, σχετικά με προσλήψεις  στην Εμπορική Τράπεζα. 
      Η ερώτηση του κ. Μανώλη έχει ως εξής:
      «Η διοίκηση της Εμπορικής Τράπεζας προχώρησε για μια ακόμα φορά σε προσλήψεις σαράντα έξι ατόμων με αδιαφανείς διαδικασίες, που καταργούν στην πράξη τις ίσες ευκαιρίες και την αρχή της αξιοκρατίας και οδηγούν σε φωτογραφικές διατάξεις σε συγκεκριμένες προαποφασισμένες προσλήψεις. 
      Συγκεκριμένα, η διοίκηση της κρατικής τράπεζας που έχει διοριστεί από την Κυβέρνηση, αποφάσισε την πρόσληψη σαράντα έξι αποφοίτων Τ.Ε.Ι. με τις παρακάτω διαδικασίες. Αρχικά έδωσε εντολή στους διευθυντές της τράπεζας να βαθμολογήσουν με δικά τους υποκειμενικά κριτήρια όσους φοιτητές των Τ.Ε.Ι. έκαναν πρακτική στην Εμπορική Τράπεζα. Εν συνεχεία, όσοι προκρίθηκαν πέρασαν σε δεύτερο στάδιο από μια νέα εσωτερική αξιολόγηση και τελικώς επελέγησαν οι προαναφερθέντες σαράντα έξι.
      Κατόπιν αυτών, ερωτάται ο κύριος Υπουργός:
      Ήταν σε γνώση της Κυβέρνησης ο τρόπος που έγιναν οι προσλήψεις;
      Συμφωνεί η Κυβέρνηση με διαδικασίες προσλήψεων που στερούν εκ των προτέρων τη δυνατότητα σε νέους με τα ίδια ή περισσότερα προσόντα να συμμετάσχουν σ’ αυτές;
      Γνωρίζει η Κυβέρνηση τη λίστα των προσληφθέντων και εάν σ’ αυτή συμπεριλαμβάνονται άτομα που α) δεν έχουν κάνει την πρακτική τους στην τράπεζα σε αντίθεση με ό,τι προβλέπει η απόφαση της διοίκησης της τράπεζας και β) δεν έχουν τελειώσει τμήματα Τ.Ε.Ι. που είναι σχετικά με το αντικείμενο της τράπεζας;
      Παράλληλα, καλείται ο κύριος Υπουργός να καταθέσει στη Βουλή όλα τα έγγραφα που αποδεικνύουν ότι οι διαδικασίες προσλήψεων ήταν νόμιμες και διαφανείς, όπως επίσης και έγγραφα που αποδεικνύουν ότι α) όλοι οι επιτυχόντες είχαν κάνει πρακτική στην Εμπορική Τράπεζα, β) είχαν πτυχίο τμήματος Τ.Ε.Ι. σχετικό με το αντικείμενο της τράπεζας και γ) η αρχική βαθμολόγηση των φοιτητών για να προχωρήσουν στο επόμενο στάδιο αξιολόγησης έγινε με απόλυτα αντικειμενικά κριτήρια».
      Στην ερώτηση του κ. Μανώλη θα απαντήσει ο Υφυπουργός Οικονομίας και Οικονομικών κ. Δούκας.
      Ορίστε, κύριε Υφυπουργέ, έχετε το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, αγαπητέ συνάδελφε, συμφωνούμε, νομίζω όλοι πως θα πρέπει όλες οι προσλήψεις να είναι κατ’ εξοχήν αξιοκρατικές. Τελεία και παύλα, καμία αμφισβήτηση από κανέναν μας πάνω σε αυτό το θέμα.
      Η Εμπορική Τράπεζα, όπως γνωρίζετε, νομικά δεν ανήκει στο δημόσιο τομέα και δεν ανήκει στο «δημόσιο».
      Θα σας διαβάσω όμως την απάντηση που μας έδωσε η Εμπορική Τράπεζα για το θέμα αυτό: 
      «Το διοικητικό συμβούλιο της Τράπεζας που είναι αποκλειστικά αρμόδιο για τις προσλήψεις προσωπικού, αποφάσισε να προσλάβει κατόπιν διαγωνισμού έναν αριθμό σπουδαστών Τ.Ε.Ι., από εκείνους οι οποίοι είχαν στο παρελθόν συμμετάσχει σε πρόγραμμα πρακτικής τους άσκησης στην τράπεζα και είχαν διακριθεί στην εργατικότητα και επιμέλειά τους. Η Εμπορική Τράπεζα δίνει κάθε χρόνο την ευκαιρία σε σπουδαστές να συμμετάσχουν σε προγράμματα πρακτικής άσκησής τους, ώστε να αποκτήσουν εμπειρίες σε πραγματικό επαγγελματικό περιβάλλον. Η επιτροπή που ανέλαβε τη διεξαγωγή γραπτής δοκιμασίας, αποτελούνταν από δυο καθηγητές πανεπιστημίου–στελέχη της τράπεζας και ένα υψηλόβαθμο διοικητικό στέλεχος. Η γραπτή δοκιμασία περιελάμβανε εκατό ερωτήσεις πολλαπλών επιλογών, οι οποίες ορίστηκαν από επιτροπή τεσσάρων καθηγητών που προτάθηκαν από το Υπουργείο Παιδείας και οι οποίοι ανέλαβαν αυθημερόν τη διόρθωση των γραπτών. Από τους εκατόν σαράντα δύο συμμετέχοντες στον διαγωνισμό πέτυχαν σαράντα έξι άτομα, από τους οποίους όμως ένας δεν προσλήφθηκε γιατί δεν πληρούσε τις τυπικές προϋποθέσεις. Από τα παραπάνω προκύπτει ότι ούτε αδιαφανείς διαδικασίες ίσχυαν ούτε παραβιάστηκε η αρχή της ισότητας και της αξιοκρατίας. Υπογραφή: Εμπορική Τράπεζα της Ελλάδος».
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Ο κ. Μανώλης έχει το λόγο.
      ΙΩΑΝΝΗΣ ΜΑΝΩΛΗΣ: Κύριε Πρόεδρε, κύριε Υπουργέ, διαπιστώνω με λύπη μου ότι το μόνο αποτέλεσμα που είχε αυτή η ερώτησή μου, η αίτηση για κατάθεση εγγράφων, ήταν να μην προσληφθεί–να απολυθεί ένας από τους επιτυχόντες κατά  την Εμπορική Τράπεζα. Ομολογείται από το έγγραφο της Εμπορικής που μου διαβάσατε. 
      Για τυπικούς λόγους, τονίζω το εξής: Στη διαδικασία έπαιρναν μέρος, με απόφαση του διοικητικού συμβουλίου της τράπεζας, όσοι είχαν κάνει πρακτική άσκηση στην Εμπορική Τράπεζα. Βαθμολογήθηκαν από διευθυντές τους υποκειμενικά. Επελέγησαν κάποιοι με βαθμό από 9,5 και πάνω και απ’ αυτούς με μια άλλη διαδικασία επελέγησαν οι σαράντα έξι. 
      Στον πίνακα των επιτυχόντων που έχω και έκανα μετά την ερώτηση, το πρόσωπο που δεν προσλήφθηκε -που είχε περάσει το σεμινάριο και απλά δεν δουλεύει αυτή τη στιγμή στην τράπεζα- είναι δεύτερο σε επιτυχία. Το πρόσωπο αυτό για τυπικούς λόγους όπως φαίνεται, δεν είχε κάνει άσκηση στην τράπεζα. 
      Πράγματι εγώ και γι’ αυτό το πρόσωπο αλλά και για άλλα πρόσωπα, έχω τις συμβάσεις τους των Τ.Ε.Ι. με άλλους οργανισμούς. Άρα, το πρόβλημα, κύριε Υπουργέ, είναι τεράστιο. Είναι απάτη κατά της απόφασης του διοικητικού συμβουλίου της τράπεζας ή από διευθυντές ή από τον ίδιο τον διοικητή. Γιατί όταν η απόφαση είναι να έχουν κάνει πρακτική και πρακτική έχουν κάνει αλλού, δεν μπορεί να γίνεται φωτογραφική διάταξη, να επιλέγονται από τους διευθυντές μόνο τα δικά τους παιδιά, δηλαδή των διευθυντών τα παιδιά. 
      Εγώ δεν είχα πρόθεση κάνοντας την ερώτηση να απολυθεί κανείς, κύριε Υπουργέ, είτε είναι πράσινο παιδί –που κατά κανόνα είναι πράσινα τα περισσότερα, γιατί οι διευθυντές είναι πράσινοι- είτε είναι οτιδήποτε άλλο και δεν με ενδιαφέρει, ούτε και θα παρουσιάσω άλλα στοιχεία για άλλα παιδιά που δεν έχουν κάνει άσκηση. Όμως, η τράπεζα από μόνη της ομολογεί την απάτη. Γιατί όταν λέει «για τυπικούς λόγους» τι εννοεί; Τότε πως παρουσιάστηκε ότι είχε κάνει άσκηση; Ποιος διευθυντής πήρε την ευθύνη και του έβαλε βαθμό πάνω από 9,5 για να περάσει τις εξετάσεις; Ποιος μετά βαθμολόγησε και έδωσε την τοποθέτηση; 
      Κύριε Υπουργέ, όλα τα παιδιά έχουν ίσα δικαιώματα και ίσες ευκαιρίες και το δικό μου παιδί και το δικό σας παιδί. Δεν μπορεί κανένας διοικητής τράπεζας που ελέγχεται από το κράτος, να είναι ανεξέλεγκτος και να δηλώνει: «Εγώ γουστάρω να πάρω αυτούς και θα πάρω αυτούς και θα αποκλείσω τη δυνατότητα». Προσέξτε, αποκλείει τη δυνατότητα όχι να προσλάβει οποιοδήποτε άλλο παιδί –που τόσα χρόνια ήταν στο περιθώριο- αλλά να έχει την ελπίδα επειδή είναι ικανός και επειδή γράφει καλά τις εξετάσεις, να περάσει. 
      Θεωρώ ότι υπάρχει μείζον πολιτικό ζήτημα για τον διοικητή της Εμπορικής Τράπεζας και νομίζω ότι πρέπει να ελεγχθεί και από την Κυβέρνηση και από το διοικητικό συμβούλιο γιατί εξαπάτησε τα μέλη του διοικητικού συμβουλίου γιατί την απόφαση που πήραν δεν την τήρησε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μανώλη. 
      ΙΩΑΝΝΗΣ ΜΑΝΩΛΗΣ: Κύριε Πρόεδρε, με συγχωρείτε. Έχω εδώ τα έγγραφα, τα οποία θα καταθέσω. Δεν θα καταθέσω άλλα, γιατί δεν θέλω να απολυθούν και άλλοι.
      (Στο σημείο αυτό ο Βουλευτής κ. Ιωάννης Μανώλης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κύριος Υπουργός.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, θα μεταφέρω και τα Πρακτικά της Βουλής και τα έγγραφα που μου δώσατε στο διοικητή και στο διοικητικό συμβούλιο της Εμπορικής και θα περιμένω την απάντησή τους. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι με την υπ’ αριθ. 2223/1762/21-3-2006 απόφαση της Προέδρου της Βουλής συγκροτήθηκε η προβλεπομένη από το άρθρο 31 Α΄ του Κανονισμού της Βουλής Ειδική Επιτροπή επί του Απολογισμού και του Γενικού Ισολογισμού του Κράτους. Η σχετική απόφαση θα καταχωρισθεί στα Πρακτικά της σημερινής συνεδρίασης. 
      (Στο σημείο αυτό ο Α΄ Αντιπρόεδρος της Βουλής κ. Σωτήρης Χατζηγάκης καταθέτει για τα Πρακτικά την προαναφερθείσα απόφαση, η οποία έχει ως εξής:
      (να φωτογραφηθεί η σελίδα 12)
      ΠΡΟΕΔΡΕΥΩΝ (Σωτήρης Χατζηγάκης): Ο συνάδελφος Βουλευτής κ. Κυριάκος Μητσοτάκης ζητεί άδεια απουσίας στο εξωτερικό για την Πέμπτη 30 Μαρτίου 2006.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
      Επίσης, η συνάδελφος κ. Βάσω Παπανδρέου ζητεί άδεια απουσίας στο εξωτερικό για την Πέμπτη 30 Μαρτίου 2006.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
      Επίσης, η Βουλευτής κ. Αντωνία Αντωνίου ζητεί άδεια απουσίας στο εξωτερικό για το διάστημα από 4-4-2006 μέχρι 7-4-2006.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
      Η με αριθμό 7625/10-2-2006 ερώτηση του Βουλευτή του Πανελληνίου Σοσιαλιστικού Κινήματος κυρίου Εμμανουήλ Στρατάκη προς τον Υπουργό Οικονομίας και Οικονομικών, σχετικά με τη στήριξη του εισοδήματος των αγροτικών νοικοκυριών, διαγράφεται λόγω κωλύματος του κυρίου Υπουργού.
      ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, σας παρακαλώ!
      ΠΡΟΕΔΡΕΥΩΝ (Σωτήρης Χατζηγάκης): Όχι, δεν έχετε το λόγο, σας παρακαλώ πάρα πολύ. 
      ΕΜΜΑΝΟΥΗΛ ΣΤΡΑΤΑΚΗΣ: Δεν απαντάται καμία ερώτηση! 
      ΠΡΟΕΔΡΕΥΩΝ (Σωτήρης Χατζηγάκης): Αναφορές και ερωτήσεις δευτέρου κύκλου: Θα συζητηθεί τώρα η με αριθμό 8030/22-2-2006 ερώτηση της Βουλευτού του Πανελληνίου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Οικονομίας και Οικονομικών, σχετικά με την αποζημίωση των αγροτών της Κρήτης που επλήγησαν από την πρόσφατη απεργία των ναυτεργατών.
      Η ερώτηση της κυρίας συναδέλφου έχει ως εξής:
      «Η αδιάλλακτη στάση της Κυβέρνησης απέναντι στην απεργία της Πανελλήνιας Ναυτικής Ομοσπονδίας έχει φέρει σε δεινή οικονομική κατάσταση τους παραγωγούς της Κρήτης. Τόνοι ευπαθών αγροτικών προϊόντων παρέμειναν πολλές μέρες στα λιμάνια του νησιού με αποτέλεσμα να αλλοιωθούν. 
      Το πρόβλημα γίνεται ακόμα μεγαλύτερο, αφού μεγάλο μέρος της παραγωγής έχει παραμείνει μέσα στα θερμοκήπια, με ανυπολόγιστες οικονομικές συνέπειες για τους παραγωγούς. 
      Επειδή οι παραγωγοί των αγροτικών προϊόντων της Κρήτης καταβάλλουν τεράστια ποσά στον ΕΛ.Γ.Α., 
      επειδή η πολιτεία έχει χρέος να αποζημιώσει τους αγρότες,
      ερωτώνται οι κύριοι Υπουργοί:
      1. Υπάρχει η πολιτική βούληση της Κυβέρνησης για αποζημίωση των παραγωγών της Κρήτης;
      2. Αν ναι, μέσα σε ποιο χρονοδιάγραμμα θα γίνει αυτό;»
      Στην ερώτηση αυτή θα απαντήσει ο Υφυπουργός Οικονομίας και Οικονομικών κ. Πέτρος Δούκας.
      Ορίστε, κύριε Υπουργέ, έχετε το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, αγαπητή συνάδελφε -και χρόνια πολλά για προχθές- γνωρίζετε ότι η Κυβέρνηση κατέβαλε κάθε δυνατή προσπάθεια για να αποτραπούν αυτά τα οποία συνέβησαν. Γνωρίζετε ότι δεν υπάρχει θεσμικό πλαίσιο που να επιτρέπει τη χορήγηση των εν λόγω αποζημιώσεων. Γνωρίζετε ότι οι ΕΛ.Γ.Α. καταβάλλουν αποζημιώσεις στους παραγωγούς όλης της χώρας για ζημιές στη φυτική παραγωγή, σύμφωνα με τον Κανονισμό Ασφάλισης Φυτικής Παραγωγής, όπως αυτός τροποποιήθηκε και ισχύει μέχρι σήμερα. 
      Οι ζημιές που προξενήθηκαν σε θερμοκηπιακές καλλιέργειες εξαιτίας της παραμονής των προϊόντων στα θερμοκήπια δεν αποζημιώνονται από τον ΕΛ.Γ.Α., διότι σύμφωνα με το άρθρο 5 του κανονισμού του: «Δεν καλύπτονται ασφαλιστικά οι ζημίες που προξενούνται μετά την ωρίμανση της παραγωγής που αφέθηκε ασυγκόμιστη πέρα από τη συνηθισμένη εποχή συγκομιδής κατά περιοχή για οποιαδήποτε αιτία». Σε κάθε περίπτωση, αγαπητή συνάδελφε, εξετάζουμε όλες τις δυνατότητες τις οποίες έχουμε.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει η κ. Σχοιναράκη-Ηλιάκη.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ πολύ, κύριε Πρόεδρε.
      Κύριε Υπουργέ, δεν μας είπατε αν υπάρχει πολιτική βούληση, γιατί αυτό είναι το μεγάλο ζητούμενο. Το ένα ζήτημα είναι αυτό.
      Όμως, γνωρίζω πάρα πολύ καλά και γνωρίζει όλος ο κόσμος και ειδικότερα ο αγροτικός κόσμος ότι υπάρχει επιλεκτική –θα έλεγα- αντιμετώπιση ορισμένων περιοχών της χώρας σε ό,τι αφορά τις αποζημιώσεις, και γνωρίζετε πάρα πολύ καλά ότι ιδιαίτερες περιοχές συγκεκριμένων ανθρώπων που βρίσκονται στους οργανισμούς αυτούς και έχουν την ευθύνη διαχείρισής τους αποζημιώνονται για αγροτικά προϊόντα μάλιστα, τα οποία δεν εμπεριέχονται στον κανονισμό. Εμείς λοιπόν εκείνο που ζητάμε είναι το εξής: Υπάρχει πολιτική βούληση; Το ένα είναι αυτό. 
      Το δεύτερο είναι να αντιμετωπίζει η Κυβέρνηση με τα ίδια μέτρα και σταθμά όλους τους αγρότες της χώρας. Δεν μπορεί δηλαδή να γίνεται επιλεκτική αντιμετώπιση στις αποζημιώσεις, δεν μπορεί να γίνεται επιλεκτική επιλογή στη στήριξη των αγροτών μας, γιατί οφείλω να σας πω, κύριε Υπουργέ, κάτι που δεν φαίνεται να το γνωρίζει τελικά ή να το καταλαβαίνει και να έχει την πολιτική βούληση για λύση η Κυβέρνηση.  
      Σύμφωνα με τα επίσημα στοιχεία των υπηρεσιών που έχουν αναλάβει την  ευθύνη της καταγραφής περίπου το 40% της συνολικής παραγωγής των αγροτών οδηγήθηκε στις χωματερές. Ένα μεγάλο μέρος της σάπισε  μέσα στα θερμοκήπια εκείνη την περίοδο  εξαιτίας της αδυναμίας της Κυβέρνησης να χειριστεί ένα πολύ σημαντικό θέμα τη συγκεκριμένη περίοδο. Ταυτόχρονα το επόμενο διάστημα υπήρξαν αρνητικές λειτουργίες σε ό,τι αφορά στις αγορές με αποτέλεσμα οι αγρότες μας σήμερα να βιώνουν τον εφιάλτη της οικονομικής καταστροφής και να διαπιστώνουν συνεχώς ότι η Κυβέρνηση παρά τα αντιθέτως λεγόμενα δια στόματος του ιδίου του Πρωθυπουργού δεν είναι κοντά τους σ' αυτό το ζήτημα. Γιατί, όπως καλά θυμόμαστε όλοι μας και πολύ περισσότερο οι αγρότες μας, ο Πρωθυπουργός της χώρας έλεγε ότι ο ίδιος θα ήταν εκείνος που θα πήγαινε στις Βρυξέλλες και θα διεκδικούσε λύση για κάθε ζήτημα. 
      Εδώ σ' αυτό το σημαντικό θέμα εσείς μας λέτε ότι δεν υπάρχει θεσμικό πλαίσιο. Διαπιστώνουμε ότι δεν υπάρχει ούτε πολιτική βούληση. Απλά κοροϊδεύετε τους αγρότες και τους αφήνετε στο έλεος κάθε αρνητικής δικής σας πολιτικής λειτουργίας. 
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Φυσικά, αγαπητή συνάδελφε, αντιμετωπίζουμε το ίδιο όλους τους αγρότες ανεξαιρέτως. 
      Όσον αφορά το δεύτερο σκέλος του ερωτήματός σας εξετάζουμε κάθε δυνατότητα για να συνδράμουμε αυτούς που πραγματικά ταλαιπωρήθηκαν και φυσικά και οικονομικά από αυτές τις μεγάλες καταστροφές. 
      ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, παρακαλώ το λόγο επί προσωπικού. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Στρατάκη, γίνεται συστηματικά αυτό. Δεν υπάρχει προσωπικό. 
      ΕΜΜΑΝΟΥΗΛ ΣΤΡΑΤΑΚΗΣ: Υπάρχει, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης):Κύριε Στρατάκη, ξέρω εκ των προτέρων την ένστασή σας,αλλά, επειδή τείνει να γίνει κανόνας… 
      ΕΜΜΑΝΟΥΗΛ ΣΤΡΑΤΑΚΗΣ:Δεν την ξέρετε. 
      ΠΡΟΕΔΡΕΥΩΝ (Σωτήρης Χατζηγάκης): Την ξέρω, επειδή λείπει ο Υπουργός. Παγίως γίνεται αυτή η συζήτηση. 
       ΕΜΜΑΝΟΥΗΛ ΣΤΡΑΤΑΚΗΣ: Για παρεμφερές θέμα απαντά ο κ. Δούκας. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Στρατάκη, σας τιμώ και δεν θέλω να αντιδικήσω μαζί σας. Υπάρχει μια διαδικασία. Εάν υπάρχει παρέκκλιση από αυτή τη διαδικασία, τηρείστε τον Κανονισμό, κάντε την πρόταση επί του Κανονισμού ή αφήστε στον Κοινοβουλευτικό σας Εκπρόσωπο να διατυπώσει τη τυχούσα ένσταση εάν υπάρχει. Δεν γίνεται όμως να καταστρατηγούμε …
      ΕΜΜΑΝΟΥΗΛ ΣΤΡΑΤΑΚΗΣ: Απαντά ο κύριος Υπουργός για τα ακραία περιστατικά και δεν μπορεί να απαντήσει για τα ακραία καιρικά φαινόμενα; 
      ΠΡΟΕΔΡΕΥΩΝ (Σωτήρης Χατζηγάκης):Βλέπετε ότι τώρα μπαίνετε στην ουσία. 
      ΕΜΜΑΝΟΥΗΛ ΣΤΡΑΤΑΚΗΣ: Δεν μπαίνουμε σε καμιά ουσία. Απλώς υπάρχει μια διακριτική μεταχείριση εις βάρος μου. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμεθα στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Υγείας και Κοινωνικής Αλληλεγγύης.
      Ψήφιση στο σύνολο του σχεδίου νόμου: «Ενίσχυση της οικογένειας και λοιπές διατάξεις». 
      Το νομοσχέδιο  θα ψηφιστεί στο σύνολο αργότερα. 
      (Στο σημείο αυτό την Προεδρική Έδρα  καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) 
      ΠΡΟΕΔΡΟΣ (Άννα Μπενάκη-Ψαρούδα): Συνεχίζουμε
      Υπουργείου Οικονομίας και Οικονομικών.
      Μόνη συζήτηση επί της αρχής των άρθρων και του συνόλου του σχεδίου νόμου: «Προσαρμογή της ελληνικής  νομοθεσίας προς τις διατάξεις της οδηγίας 2002/87/Ε.Κ του Ευρωπαϊκού Κοινοβουλίου και του Συμβουλίου σχετικά με την συμπληρωματική εποπτεία πιστωτικών ιδρυμάτων, ασφαλιστικών επιχειρήσεων και επιχειρήσεων επενδύσεων χρηματοοικονομικού ομίλου ετερογενών δραστηριοτήτων» 
      Το νομοσχέδιο θα συζητηθεί κατά τη σημερινή συνεδρίαση. 
      Μόνη συζήτηση επί της αρχής των άρθρων και του συνόλου του σχεδίου νόμου: «Εξυγίανση και εκκαθάριση των πιστωτικών ιδρυμάτων»
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Υπουργείου Υγείας και Κοινωνικής Αλληλεγγύης.
      Μόνη συζήτηση επί της αρχής των άρθρων και του συνόλου του σχεδίου νόμου: «Μεταρρύθμιση του Συστήματος Φαρμακευτικής Περίθαλψης»
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Υπουργείου Εθνικής Άμυνας.
      Μόνη συζήτηση επί της αρχής των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding-MOU)  μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις  Υποστήριξης της Φιλοξενούσας Χώρας σε επιχειρήσεις-ασκήσεις ΝΑΤΟ μετά των συνημμένων Παραρτημάτων Α και Β αυτού»
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Επανερχόμεθα στην ψήφιση στο σύνολο του νομοσχεδίου του Υπουργείου Υγείας και Κοινωνικής Αλληλεγγύης: « Ενίσχυση της οικογένειας και λοιπές διατάξεις».
      ΠΡΟΕΔΡΟΣ (Άννα Μπενάκη - Ψαρούδα): Ερωτάται το Σώμα: Γίνεται δεκτό στο σύνολο το σχέδιο νόμου του Υπουργείου Υγείας και Κοινωνικής Αλληλεγγύης: «Ενίσχυση της οικογένειας και λοιπές διατάξεις», ως διενεμήθη. 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο έγινε δεκτό και στο σύνολο ως διενεμήθη κατά πλειοψηφία. 
      Συνεπώς, το νομοσχέδιο του Υπουργείου Υγείας και Κοινωνικής Αλληλεγγύης: «Ενίσχυση της οικογένειας και λοιπές διατάξεις» έγινε δεκτό σε μόνη συζήτηση κατ’ αρχήν, κατ’ άρθρο και στο σύνολο και έχει ως εξής:
      (Να καταχωρισθεί το κείμενο του νομοσχεδίου )
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη - Ψαρούδα): Παρεσχέθη η ζητηθείσα εξουσιοδότηση.
      Επανερχόμαστε στο νομοσχέδιο του Υπουργείου Οικονομίας και Οικονομικών. 
      Μόνη συζήτηση επί της αρχής, των άρθρων και του συνόλου του σχεδίου νόμου: «Προσαρμογή της ελληνικής νομοθεσίας προς τις διατάξεις της Οδηγίας 2002/87/ΕΚ του Ευρωπαϊκού Κοινοβουλίου και του Συμβουλίου σχετικά με τη συμπληρωματική εποπτεία πιστωτικών ιδρυμάτων, ασφαλιστικών επιχειρήσεων και επιχειρήσεων επενδύσεων χρηματοοικονομικού ομίλου ετερογενών δραστηριοτήτων».
      Κατά τη συζήτηση του νομοσχεδίου αυτού ο Κοινοβουλευτικός Εκπρόσωπος του Κ.Κ.Ε. ορίζει ως ειδικό αγορητή το Βουλευτή κ. Γκατζή Νικόλαο.
      Ο Πρόεδρος του Συνασπισμού Ριζοσπαστικής Αριστεράς ορίζει ως Κοινοβουλευτικό Εκπρόσωπο το Βουλευτή κ. Γιάννη Δραγασάκη.
      Έχει ζητήσει το λόγο ο Κοινοβουλευτικός Εκπρόσωπος του ΠΑ.ΣΟ.Κ. κ. Χαράλαμπος Καστανίδης.
      Ορίστε, έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, πρώτα απ’ όλα να σας καλωσορίσω μετά την επιστροφή σας από τη συνάντηση για την Ευρωμεσογειακή συνεργασία. Ελπίζω και εύχομαι όλα να πήγαν καλά.
      Ζήτησα το λόγο, κυρία Πρόεδρε, πριν από τους εισηγητές για να διατυπώσω μερικές σκέψεις για την οργάνωση της συζήτησής μας.
      Ξεκινώ από τις δύο τροπολογίες της Κυβέρνησης που κατατέθηκαν αργά την εβδομάδα που μας πέρασε. Εκ των δύο η μία αφορά την Εμπορική Τράπεζα και το επικουρικό ασφαλιστικό της ταμείο, η δε άλλη τροπολογία, αφορά την ίδρυση ειδικής γραμματείας του Υπουργείου Εργασίας και Κοινωνικής Αλληλεγγύης που θα έχει ως αποστολή το συντονισμό των φορέων και οργανισμών που εποπτεύονται από το Υπουργείο αυτό. 
      Ήδη και μετά από συνεννοήσεις που έγιναν με τον αρμόδιο Υπουργό ελπίζω να έχουμε συμφωνήσει -εμείς τουλάχιστον αυτό προτείνουμε- τη δεύτερη εκ των δύο τροπολογιών που αφορά στην ίδρυση της γραμματείας, να μην τη συζητήσουμε πρώτον, διότι δεν είναι σχετική με τα θέματα που ρυθμίζονται και δεύτερον, γιατί έχει σημασία και θα ήταν καλό συνεπώς να συζητηθεί με άνεση εφόσον κατατεθεί, βεβαίως, σε επόμενο νομοσχέδιο.
      Ασφαλώς θα συζητήσουμε την επίμαχη τροπολογία που αφορά την Εμπορική Τράπεζα. Θυμίζω, κυρία Πρόεδρε, ότι στη Διάσκεψη των Προέδρων είχαμε συμφωνήσει ότι η συζήτηση του νομοσχεδίου που αφορά προσαρμογή της ελληνικής προς την κοινοτική νομοθεσία θα γινόταν σε μία συνεδρίαση υπό την προϋπόθεση ότι δεν θα υπήρχαν τροπολογίες κατατεθειμένες έστω και αργά την εβδομάδα από την Κυβέρνηση. Ήδη, όμως, και αν ακόμα συζητήσουμε μόνο τη μία τροπολογία, επειδή, είναι εξαιρετικού ενδιαφέροντος, θα έχουμε μεγάλη συμμετοχή από τους συναδέλφους Βουλευτές.
      Προτείνω, λοιπόν, με βάση και το πνεύμα της συζήτησής μας στη Διάσκεψη των Προέδρων να προσθέσουμε μία ακόμα συνεδρίαση. Ειδικότερα θα πρότεινα η συνεδρίαση αυτή να γίνει εμβόλιμα την Πέμπτη το απόγευμα. 
      Προτείνω την Πέμπτη το απόγευμα, γιατί αύριο όπως είναι γνωστό έχουμε την προ Ημερησίας Διατάξεως Συζήτηση σε επίπεδο αρχηγών κομμάτων. Υπάρχει μεγάλο ακροατήριο που ενδιαφέρεται για τα θέματα της περιφερειακής ανάπτυξης και νομίζω ότι πρέπει να του επιτρέψουμε να παρακολουθήσει με άνεση τη συζήτηση των αρχηγών, χωρίς την απογευματινή παρεμβολή άλλων συζητήσεων.
      Γι’ αυτό ακριβώς και προτείνουμε από την πλευρά της Αξιωματικής Αντιπολίτευσης να προστεθεί κατ’ αρχάς –αυτό να αποφασίσουμε- μία ακόμα συνεδρίαση, η οποία να είναι το απόγευμα της Πέμπτης. 
      Οίκοθεν νοείται, κυρία Πρόεδρε, ότι με την ενσωμάτωση της τροπολογίας που αφορά την Εμπορική Τράπεζα στο σημερινό νομοσχέδιο, η επί της αρχής συζήτηση που θα αρχίσει σε λίγο, αφορά το σύνολο του νομοσχεδίου, δηλαδή και την τροπολογία. Το λέω αυτό για την οικονομία της συζήτησής μας. Πρόκειται για τροπολογία που με τον έναν ή τον άλλο τρόπο, εάν μεν απορριφθεί έχει καλώς, αλλά εάν ενσωματωθεί, ενσωματώνεται σ’ ένα νομοσχέδιο για το οποίο θα πρέπει να υπάρξει ενότητα συζήτησης. 
      Συνοψίζοντας, θα ήθελα να πω ότι δεν συμφωνούμε με τη συζήτηση της τροπολογίας που αφορά την Ειδική Γραμματεία του Υπουργείου Εργασίας και Κοινωνικής Αλληλεγγύης. Προτείνουμε να προστεθεί μία ακόμα συνεδρίαση, με δεδομένο ότι θα συζητήσουμε και την τροπολογία για την Εμπορική Τράπεζα, και προτείνουμε αυτή η συνεδρίαση να είναι την Πέμπτη το απόγευμα. 
      Τέλος, διατυπώνω το αυτονόητο ότι η συζήτηση επί της αρχής περιλαμβάνει και την τροπολογία που αφορά την Εμπορική Τράπεζα και την εν γένει επικουρική ασφάλιση. 
      Θα παρακαλέσω μόνο, κυρία Πρόεδρε, όταν -όπως κάναμε στο πρόσφατο παρελθόν- έρθει η ώρα της σχετικής ψηφίσεως, να διαχωριστεί το αρχικό νομοσχέδιο από την τροπολογία για να μπορεί να υπάρξει ξεχωριστή τοποθέτηση των κομμάτων. Θυμάστε ότι σε νομοθέτημα που αφορούσε προσαρμογή της ελληνικής νομοθεσίας προς την κοινοτική και επειδή υπήρχε συμφωνία των περισσοτέρων κομμάτων για το αρχικό νομοσχέδιο, διαχωρίσαμε τροπολογία από το σχέδιο νόμου. 
      Αυτές είναι οι σκέψεις μας, κυρία Πρόεδρε. 
      ΒΑΣΙΛΕΙΟΣ ΜΑΓΓΙΝΑΣ: Κυρία Πρόεδρε, θα ήθελα το λόγο. 
      ΠΡΟΕΔΡΟΣ (Άννα Μπενάκη-Ψαρούδα): Μισό λεπτό, για να καταλάβω. Θα σας δώσω αμέσως το λόγο.
      Εάν διαχωρίσουμε την τροπολογία ή θα την διαχωρίσουμε από την αρχή ή θα πάει μαζί. Αν κατάλαβα καλά, προτείνετε τροπολογία και τοποθέτηση επί της αρχής να πάνε μαζί. Μαζί θα πάνε και στα άρθρα μετά. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Λέω το εξής πράγμα, κυρία Πρόεδρε, το οποίο εφαρμόσαμε πολύ πρόσφατα: επειδή το αρχικώς κατατεθέν νομοθέτημα, ψηφίστηκε στην Κοινοβουλευτική Επιτροπή και από τα δύο μεγάλα κόμματα, προτείνω λοιπόν, κατά την ώρα της ψηφίσεως επί της αρχής να διαχωριστεί το νομοσχέδιο από την τροπολογία. Δηλαδή, ναι μεν συζητούμε, για την ενότητα του διαλόγου μας, και για την τροπολογία, αλλά διαχωρίζουμε κατά την ψηφοφορία, ώστε να διευκολυνθεί η ψήφιση της προσαρμογής. Διαφορετικά, δεν υπάρχει κάποιο πρόβλημα, θα καταψηφισθεί επί της αρχής όλο το νομοσχέδιο. 
      ΠΡΟΕΔΡΟΣ (Άννα Μπενάκη-Ψαρούδα): Ναι, αλλά θα πρέπει να γνωρίζει το Προεδρείο αν αυτοί που τοποθετούνται επί της αρχής του νομοσχεδίου, δηλαδή της οδηγίας, θα ομιλούν και επί της τροπολογίας. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Βεβαίως, ναι! 
      ΠΡΟΕΔΡΟΣ (Άννα Μπενάκη-Ψαρούδα): Επομένως, θα γίνει και η ψήφιση μετά συνέχεια. Θα περιληφθεί στην αρχή. Ένα από τα δύο θα γίνει, κύριε Καστανίδη. Ή θα μιλήσουμε μόνο επί του νομοσχεδίου και θα το ψηφίσουμε επί της αρχής και μετά θα μπούμε στην τροπολογία…
      ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, δεν είναι δυνατόν επί της αρχής να μην συμπεριλάβουμε κατατεθείσα τροπολογία. Αυτό είναι προφανές! 
      ΠΡΟΕΔΡΟΣ (Άννα Μπενάκη-Ψαρούδα): Απ’ ό,τι καταλαβαίνω, η ψηφοφορία θέλετε να γίνει χωριστά. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Βεβαίως! Μάλιστα, επαναλαμβάνω ότι αυτό το κάναμε πάρα πολύ πρόσφατα! 
      ΠΡΟΕΔΡΟΣ (Άννα Μπενάκη-Ψαρούδα): Η ψηφοφορία ναι, αλλά όχι νέα συζήτηση επί της τροπολογίας. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, κυρία Πρόεδρε. Λέω το εξής: Η συζήτησή μας ξεκινάει με συζήτηση επί της αρχής. Στην αρχή -οίκοθεν νοείται- ότι περιλαμβάνονται οι τροπολογίες ή η τροπολογία. Στο πρόσφατο παρελθόν, έχει συμβεί κατά την ψήφιση επί της αρχής να τα διαχωρίσουμε. Όχι αργότερα. Όμως, εάν υπάρχει ένσταση από το Προεδρείο, βεβαίως να τα ψηφίσουμε όλα μαζί. Μιλώ για την επί της αρχής ψηφοφορία. 
      ΠΡΟΕΔΡΟΣ (Άννα Μπενάκη-Ψαρούδα): Επομένως, η πρότασή σας για διαχωρισμό είναι επί της ψηφοφορίας. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Βεβαίως, επί της ψηφοφορίας, κυρία Πρόεδρε. 
      ΠΡΟΕΔΡΟΣ (Άννα Μπενάκη-Ψαρούδα): Το λόγο, λοιπόν, έχει ο κ. Μαγγίνας. 
      ΒΑΣΙΛΕΙΟΣ ΜΑΓΓΙΝΑΣ: Κυρία Πρόεδρε, η προσθήκη μιας ακόμα συνεδρίασης, θα έπρεπε να προκύπτει από το γεγονός ότι θα εγγραφούν τόσοι πολλοί συνάδελφοι, ώστε να μην επαρκεί ο χρόνος, σήμερα. Αυτό, ο αγαπητός συνάδελφος κ. Καστανίδης, το προδικάζει και πιθανόν σωστά. Έχω τη γνώμη ότι δεν υπάρχει αντίρρηση να υπάρξει μία εμβόλιμη συνεδρίαση. Όμως, αυτή η συνεδρίαση, και για την ενότητα προπαντός του λόγου και δια τη συνέχεια ομοίων θεμάτων, δεν μπορεί να γίνει την Πέμπτη. 
      Μπορεί να υπάρξει εμβόλιμη συνεδρίαση αύριο το απόγευμα. Θα μου επιτρέψετε να πω, όμως, αγαπητέ κύριε συνάδελφε, ότι το επιχείρημα ότι αύριο έχουμε προ ημερησίας διατάξεως συζήτηση, μάλλον διευκολύνει τα πράγματα, με την έννοια ότι θα μιλήσουν μόνο οι πολιτικοί αρχηγοί. Δεν υπάρχει κάματος και κόπος εκ μέρους των Βουλευτών, και με πολύ άνεση μπορούμε το απόγευμα να κάνουμε μία εμβόλιμη συνεδρίαση και να ολοκληρώσουμε τη σημερινή συζήτηση. Αυτή είναι η πρώτη παρατήρηση. 
      Η δεύτερη παρατήρηση που θέλω να κάνω είναι η εξής: Πως καταλήγει ο κύριος συνάδελφος στο συμπέρασμα, ότι η τροπολογία που εισάγει τη δημιουργία ειδικής γραμματείας -η οποία είναι ειδική γραμματεία για τα ασφαλιστικά ταμεία-  δεν έχει σχέση; Δεν ξέρω αν η Κυβέρνηση έχει μια άλλη άποψη, αλλά θα έλεγα να κοιτάξουμε και τις δύο τροπολογίες.
      Τέλος, θα ήθελα να προτείνω κάποια στιγμή αύριο –θα το δούμε βεβαίως και από τον αριθμό των εγγεγραμμένων- να κλείσουμε τη συζήτηση. Και αν τεθεί δηλαδή θέμα ψηφοφορίας –και θα τεθεί βεβαίως- να ολοκληρωθεί η συζήτηση  κάποια στιγμή αύριο, μετά το πέρας των ομιλητών, μετά την ψηφοφορία, πάντως με μία εμβόλιμη που θα γίνει αύριο και όχι την Πέμπτη.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Πρώτη φορά γίνεται αυτό. 
      ΠΡΟΕΔΡΟΣ (Άννα Μπενάκη-Ψαρούδα): Ο κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Κυρία Πρόεδρε, προτείνουμε να γίνει μία ακόμα συνεδρίαση από το γεγονός ότι πρόκειται για μία τροπολογία, η οποία αφορά χιλιάδες εργαζόμενους και συνταξιούχους, για να μην πω εκατοντάδες χιλιάδες, μία τροπολογία η οποία αναφέρεται σε δικαιώματα συνταξιοδοτικά και οικονομικά, μία τροπολογία, η οποία δεν πέρασε καθόλου από την επιτροπή. Ήρθε παραμονή του Ευαγγελισμού, όταν εδώ δεν υπήρχε κανένας και να λάβετε υπόψιν σας ότι  ουσιαστικά χθες ήρθε στα κόμματα. Μία τροπολογία τελικά, η οποία δεν μπορεί να μην δώσει τη δυνατότητα στους Βουλευτές να έχουν το χρόνο και να τοποθετηθούν,  πολύ περισσότερο δε, να δουν πολύ πιο ώριμα το πού το πάει η Κυβέρνηση και τι περιμένει σήμερα και αύριο τους εργαζόμενους. Διότι αυτή η τροπολογία κατακρεουργεί δικαιώματα και  γενικότερα το ασφαλιστικό σύστημα. Από αυτή την άποψη, λοιπόν, νομίζουμε, ότι πρέπει να δοθεί μία μέρα και πολύ καλά θα ήταν την Πέμπτη, αλλά αποφασίστε εσείς τελικά, ποια μέρα μπορεί να μπει η εμβόλιμη συνεδρίαση προς συζήτηση.
      ΠΡΟΕΔΡΟΣ (Άννα Μπενάκη-Ψαρούδα): Ο κ. Δραγασάκης έχει το λόγο.
      ΙΩΑΝΝΗΣ ΔΡΑΓΑΣΑΚΗΣ: Κυρία Πρόεδρε, επισημαίνω και εγώ ότι η τροπολογία για την Εμπορική Τράπεζα ήρθε παραμονή της εθνικής εορτής με κλειστή τη Βουλή, μιάμιση ώρα το μεσημέρι. Η άλλη τροπολογία ήρθε επτάμιση ώρα το βράδυ, όπως προκύπτει και από τη σφραγίδα. Τυπικά είναι εμπρόθεσμες, αλλά εάν τις κρίνουμε, με βάση το περιεχόμενό τους, νομίζω ότι μιλάμε για μία ταχύτητα, η οποία δεν δικαιολογείται στην προκειμένη περίπτωση. Συμφωνούμε να υπάρξει δεύτερη συνεδρίαση, προτείνουμε και εμείς την Πέμπτη, διότι εν πάση περιπτώσει νόημα έχει να προλάβουν τα κόμματα να επεξεργαστούν τα σχετικά θέματα και μ’ αυτήν την έννοια η προτίμησή μας είναι για Πέμπτη απόγευμα. 
      ΠΡΟΕΔΡΟΣ (Άννα Μπενάκη-Ψαρούδα): Το θέμα αυτό το αποφασίζει η Βουλή, αλλά θα θέλαμε και την άποψη της Κυβερνήσεως. 
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Η Κυβέρνηση δεν βλέπει βέβαια το λόγο να υπάρξει δεύτερη συνεδρίαση, αλλά αν θέλει η Βουλή να υπάρξει δεύτερη συνεδρίαση, είναι  θέμα της Βουλής. 
      (Θόρυβος στην Αίθουσα)
      Ακούσαμε  με πολύ σεβασμό την αντιπολίτευση, παρακαλώ τον αντίστοιχο σεβασμό.
      (Θόρυβος - Διαμαρτυρίες)
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριοι συνάδελφοι, για όνομα του Θεού. Τώρα, εδώ είναι που θα κάνουμε τη φασαρία; 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Η ρύθμιση αυτή επί της ουσίας είναι μία απλή εφαρμογή διατάξεων του νόμου 3371.
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, παρακαλώ, μη μπαίνετε επί της ουσίας της τροπολογίας. Μόνο για το θέμα το διαδικαστικό σας δώσαμε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Όλοι μπήκαν επί της ουσίας, όμως, κυρία Πρόεδρε. Θα μου επιτρέψετε να πω ότι όλοι μπήκαν επί της ουσίας. Άκουσα για κατακρεούργηση και διάφορα άλλα λόγια. Επί της ουσίας, λοιπόν, πρόκειται για μια διάταξη εφαρμογής που προκύπτει από το νόμο 3371. Έχει παρουσιαστεί εδώ και ένα μήνα η μελέτη, προκειμένου για την Εμπορική Τράπεζα.
      Εάν η Βουλή θεωρεί ότι πρέπει να γίνει ευρεία συζήτηση, δεν έχω καμία αντίρρηση, αλλά δεν βλέπω πώς μπορεί η συζήτηση να γίνει σήμερα –που είναι έτοιμα προφανώς τα κόμματα- αλλά και να αναβληθεί για την Πέμπτη η δεύτερη συνεδρίαση. Θεωρώ ότι αν πρέπει να γίνει δεύτερη συνεδρίαση, πρέπει να γίνει αμέσως αύριο, ώστε να ψηφιστεί το νομοσχέδιο και να συνεχίσει τις εργασίες της και η Κυβέρνηση και η Βουλή.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστώ πολύ, κύριε Υπουργέ.
      Κατ’ αρχάς, να ξεκαθαρίσουμε όλα τα θέματα. Για τη δεύτερη τροπολογία έχετε αντίρρηση, κύριε Καστανίδη, να συζητηθεί;
      ΧΑΡΑΛΑΜΠΟΣ ΚΑΣΤΑΝΙΔΗΣ: Ναι, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Δεν θα επιμείνουμε. Η τροπολογία η δεύτερη δεν είναι απολύτως σχετική με το νομοσχέδιο και αν δεν υπάρχει ομοφωνία των κομμάτων επί της συζητήσεώς της, ο κύριος Υπουργός Απασχόλησης θα τη φέρει σε ένα άλλο νομοσχέδιο.
      Ορίστε, κύριε Υπουργέ.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Πράγματι, κυρία Πρόεδρε, είχα επαφή με τους Κοινοβουλευτικούς Εκπροσώπους των κομμάτων. Εμείς εκτιμούμε ότι η τροπολογία αυτή είναι σχετική με το νομοσχέδιο, αλλά αν σύμφωνα με την πρακτική σας και με τα ειωθότα θα θέλατε συμφωνία των κομμάτων, δεν θα επιμείνουμε.
      Θα ήθελα για τελευταία φορά όμως να ζητήσω απ’ τα κόμματα να δουν με κατανόηση μια τροπολογία, η οποία και σχετική είναι και της οποίας η υιοθέτηση θα μας βοηθούσε πάρα πολύ στη δουλειά την οποίαν έχουμε. Θα παρακαλούσα, λοιπόν, εάν θα θεωρήσουν έστω και αυτή τη στιγμή τα κόμματα ότι είναι σχετική –κατ’ εμάς είναι- να συζητούσαμε την τροπολογία αυτή, κυρία Πρόεδρε. Στη διάθεσή σας από κει και πέρα.
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, είναι και η σύμπτωση κάπως ατυχής, γιατί συμπίπτει με μια τροπολογία, η οποία, όπως βλέπω, προκαλεί ιδιαίτερο ενδιαφέρον. Θα παρακαλούσα να μην επιμείνετε στη συζήτηση αυτής και σε ένα άλλο νομοσχέδιο πιστεύω ότι η Αντιπολίτευση θα δείξει την κατανόηση που χρειάζεται για το θέμα που σας ενδιαφέρει, και το οποίο πράγματι απλώς διευκολύνει τη διεξαγωγή των εργασιών του Υπουργείου σας.
      Επανερχόμαστε τώρα στο θέμα της άλλης τροπολογίας. Το Προεδρείο δεν έχει αντίρρηση να παράσχει άνετο χρόνο συζήτησης, όσο χρειάζεται, για την τροπολογία αυτή. Θα γίνει σήμερα η εγγραφή, θα προχωρήσουμε μέχρι μια ορισμένη ώρα, αλλά δεν μπορώ να συμφωνήσω μαζί σας, κύριε Καστανίδη, για την Πέμπτη.
      Η προ ημερησίας διατάξεως συζήτηση δεν αποτελεί πρόβλημα. Ήδη έχω υπ΄ όψιν μου τέσσερις-πέντε περιπτώσεις, όπου έχει γίνει προ ημερησίας διατάξεως συζήτηση το πρωί και έχει γίνει το απόγευμα συζήτηση νομοθετικής εργασίας. Επομένως, δεν μας εμποδίζει κανένα γεγονός κοινοβουλευτικό να βάλουμε την εμβόλιμη συνεδρίαση, αν χρειαστεί και αυτή, την Τετάρτη το απόγευμα.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Πότε άλλοτε έγινε, κυρία Πρόεδρε;
      ΠΡΟΕΔΡΟΣ (Άννα Μπενάκη-Ψαρούδα): Να σας πω τις ημερομηνίες; Πολύ ευχαρίστως: 27 Ιουλίου 1994, 27 Νοεμβρίου 2001, 28 Ιανουαρίου 2004, 12 Μαΐου 2004. Αυτές προς το παρόν και αν ψάξω, θα βρω κι άλλες.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εμβόλιμη μετά την προ ημερησίας διατάξεως;
      ΠΡΟΕΔΡΟΣ (Άννα Μπενάκη-Ψαρούδα): Εμβόλιμη μετά την προ ημερησίας διατάξεως. Είναι εδώ, αν θέλετε να τα ελέγξετε κιόλας. Αλλά πέραν αυτού, όπως ξέρετε, αποφεύγουμε να βάζουμε συνεδριάσεις Πέμπτη απόγευμα και πολλές φορές και εσείς έχετε αντιταχθεί στην παρεμβολή συνεδριάσεων Πέμπτη απόγευμα, διότι όλοι οι συνάδελφοι φεύγουν για τις επαρχίες.
      Γι’ αυτό θα παρακαλούσα να ξεκινήσουμε τώρα τη συζήτηση κανονικά, να δούμε πόσοι θα εγγραφούν, να φτάσουμε μια ορισμένη ώρα και εφόσον χρειαστεί να γίνει εμβόλιμη συνεδρίαση αύριο το απόγευμα, ώστε να υπάρξει άνεση συζητήσεως.
      Ορίστε, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, θέλω πρώτα απ’ όλα να διευκρινίσω σχετικά με την παράκληση του κυρίου Υπουργού Εργασίας, ότι δεν κατατρέχεται η Αντιπολίτευση από άρνηση να δείξει καλή διάθεση στη συζήτηση. Υπάρχει ένα θέμα αρχής που έχουμε συζητήσει πάρα πολλές φορές στην Αίθουσα.
      Εν πάση περιπτώσει προσθέτω και κάτι ακόμα, κύριε Υπουργέ: επειδή έχει σημασία η τροπολογία σας, καλό είναι να συζητηθεί με άνεση και όχι υπό το βάρος μιας άλλης τροπολογίας, που ασφαλώς μονοπωλεί αυτή την ώρα το ενδιαφέρον της κοινής γνώμης, έχει δε ιδιαίτερη σημασία για μια ευρεία κατηγορία εργαζομένων.
      Δεύτερον, κυρία Πρόεδρε, να αποφασίσουμε ότι θα υπάρξει πρόσθετη συνεδρίαση. 
      Η Αντιπολίτευση προτείνει την Πέμπτη το απόγευμα και επιμένει σ' αυτό στο σύνολό της. Βεβαίως, αν αποφασίσει διαφορετικά η Πλειοψηφία και το Προεδρείο θα γίνει την ημέρα που θα αποφασίσει το Προεδρείο και η Πλειοψηφία.
      ΠΡΟΕΔΡΟΣ (Άννα Μπενάκη - Ψαρούδα): Κύριε Καστανίδη, να αποφασίσουμε τώρα, προτού δούμε πόσοι συνάδελφοι θα εγγραφούν, δεν έχει και τόσο μεγάλη αξία. Όμως, σας διαβεβαιώνω ότι θα φτάσουμε σε μια ώρα στην οποία συνήθως φτάνουμε –δηλαδή αργά- όταν έχουμε μεγάλο ενδιαφέρον και μετά διακόπτουμε για την επομένη.
      Το λόγο έχει ο κ. Μαγγίνας.
      ΒΑΣΙΛΕΙΟΣ ΜΑΓΓΙΝΑΣ: Κυρία Πρόεδρε, ας μην ανησυχεί ο κ. Καστανίδης. Εάν χρειαστεί –τον διαβεβαιώνει και η Κυβέρνηση τον διαβεβαιώνουμε και εμείς, το Προεδρείο και η Νέα Δημοκρατία– θα υπάρξει μια ακόμη συνεδρίαση. Όμως, μην προτρέχουμε! Να δούμε πόσοι θα εγγραφούν. Το μείζον θέμα είναι ότι επιμένουμε στο να πραγματοποιηθεί η συνεδρίαση αυτή αύριο, απόγευμα Τετάρτης. 
      ΠΡΟΕΔΡΟΣ (Άννα Μπενάκη - Ψαρούδα): Επομένως, συμφωνούμε, κύριοι συνάδελφοι –όσοι τέλος πάντων συμφωνούν- ότι θα γίνει, αν χρειαστεί, εμβόλιμη συνεδρίαση αύριο το απόγευμα. 
      Εισερχόμαστε, λοιπόν, στη συζήτηση του νομοσχεδίου. Το λόγο έχει ο εισηγητής της Νέας Δημοκρατίας κ. Κωστόπουλος.
      ΑΠΟΣΤΟΛΟΣ ΚΩΣΤΟΠΟΥΛΟΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, ενσωματώνεται στο ελληνικό δίκαιο η υπ’ αριθμόν 87 οδηγία του Ευρωπαϊκού  Κοινοβουλίου και του Συμβουλίου, η οποία ψηφίστηκε το Δεκέμβριο του 2002 και με την οποία καθιερώνεται συμπληρωματική, προληπτική εποπτεία σε ετερογενείς ομίλους που αναπτύσσουν χρηματοοικονομικές δραστηριότητες τόσο σε χώρες-μέλη της Ευρωπαϊκής Ένωσης όσο και σε εξωκοινοτικές χώρες. 
      Η συμπληρωματική εποπτεία έχει πεδίο εφαρμογής και σε ετερογενείς ομίλους, τους οποίους απαρτίζουν τα πιστωτικά ιδρύματα, ασφαλιστικές επιχειρήσεις, επιχειρήσεις παροχής επενδυτικών υπηρεσιών. 
      Βεβαίως, αν διαβάσατε το νομοσχέδιο, θα είδατε ότι υπάρχουν πάρα πολλοί τεχνικοί όροι που θέλουν εξειδίκευση. Οι όροι αυτοί καθορίζονται στο άρθρο 2. Ενδεικτικά και περιληπτικά θα προσπαθήσω να δώσω κάποιες εξηγήσεις περισσότερο για κατανόηση. 
      Επίσης, με το συζητούμενο νομοσχέδιο τροποποιούνται και συμπληρώνονται διατάξεις της νομοθεσίας που ισχύουν για τα πιστωτικά ιδρύματα, για την κεφαλαιαγορά, για τις ασφαλιστικές επιχειρήσεις και για τις εταιρείες διαχείρισης. 
      Είναι γεγονός ότι στις εταιρείες διαχείρισης γίνεται ρύθμιση σε ό,τι αφορά  τους κανόνες ενοποιημένης εποπτείας πιστωτικών ιδρυμάτων και επιχειρήσεων παροχής επενδυτικών υπηρεσιών. Θα λέγαμε ότι γίνεται ρύθμιση στους κανόνες συμπληρωματικής εποπτείας που αποτελούν όμιλο ασφαλιστικών επιχειρήσεων και στους κανόνες συμπληρωματικής εποπτείας, όταν πρόκειται για δευτερογενή όμιλο χρηματοοικονομικών δραστηριοτήτων. 
      Η ενσωματούμενη κοινοτική οδηγία στην ελληνική έννομη τάξη καλύπτει ένα νομοθετικό κενό που υπάρχει σήμερα. Ασφαλώς, αυτό το νομοθετικό κενό γίνεται ακόμα επιτακτικότερο, καθώς αναπτύσσονται ραγδαίες χρηματοοικονομικές δραστηριότητες των πιστωτικών ιδρυμάτων, των ασφαλιστικών επιχειρήσεων και των επιχειρήσεων παροχής επενδυτικών υπηρεσιών τόσο στον εσωτερικό χώρο όσο και στην Ενωμένη Ευρώπη. 
      Σήμερα, από ό,τι ξέρουμε όλοι, μπορεί να έχουμε –και έχουμε πράγματι- ομογενείς ομίλους χρηματοοικονομικών δραστηριοτήτων. Όμως, είπαμε ότι τώρα αναπτύσσονται και ετερογενείς όμιλοι, δηλαδή συμπτύσσονται και εταιρείες με τις οποίες ενοποιούνται οι τράπεζες, οι ασφαλιστικές επιχειρήσεις και οι επιχειρήσεις παροχής υπηρεσιών. Έτσι, αυτός ο καινούργιος θεσμός έχει ανάγκη από μία συμπληρωματική εποπτεία. 
      Όταν, βεβαίως, λέμε ότι έχει ανάγκη από μία συμπληρωματική εποπτεία, αυτό σημαίνει, ταυτόχρονα, ότι και σήμερα υπάρχει μία κύρια εποπτεία. Πράγματι, όλοι ξέρουμε πως η γενική εποπτεία. Η γενική εποπτεία των τραπεζών ανήκει στην Τράπεζα της Ελλάδας. Αυτό το γνωρίζουμε όλοι. 
      Επίσης, κάθε τραπεζικός τομέας έχει τον εσωτερικό του έλεγχο, δηλαδή τον τομεακό. Κατ΄ ουσίαν γίνεται εσωτερικός έλεγχος στις τράπεζες, στις ασφαλιστικές επιχειρήσεις, στις επιχειρήσεις επενδυτικών υπηρεσιών, στις εταιρείες διαχείρισης. Τον έλεγχο και την εποπτεία ασκούν επίσης οι αρμόδιες δικαστικές και διοικητικές αρχές της χώρας, όπως είναι και το Υπουργείο...
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, σας παρακαλώ! Κύριε Αντιπρόεδρε, παρακαλώ! 
      ΑΠΟΣΤΟΛΟΣ ΚΩΣΤΟΠΟΥΛΟΣ: ...η Επιτροπή Κεφαλαιαγοράς, το Υπουργείο Ανάπτυξης και το Υπουργείο Οικονομίας.
      Οι έλεγχοι και οι εποπτείες των αρμοδίων αυτών αρχών και των υπηρεσιών έχουν πεδίο εφαρμογής, όπως είπαμε, σήμερα, τόσο σε τομεακό επίπεδο όσο και σε αμιγώς ομογενείς εταιρείες. 
      Επομένως, η συμπληρωματική αυτή εποπτεία είναι ένα τρίτο επίπεδο εποπτείας που καθιερώνεται και δεν έρχεται να καταργήσει τις υφιστάμενες εποπτείες και τους τομεακούς ελέγχους που υπάρχουν σήμερα -και ασκούνται σε ατομική βάση και σε ομογενείς ομίλους- αλλά έρχεται να συμπληρώσει, να επεκτείνει τις εποπτείες σε ετερογενείς ομίλους και σε μικτές χρηματοοικονομικές εταιρείες συμμετοχών, που και αυτές αναπτύσσονται στο χρηματοοικονομικό σύστημα και στο διεθνές επίπεδο.
      Στο ενδεχόμενο ερώτημα «πότε έχουμε ετερογενή όμιλο χρηματοοικονομικών δραστηριοτήτων;», η απάντηση είναι μία: για να χαρακτηριστεί από τις αρμόδιες αρχές ένας όμιλος ετερογενής και να έχει εφαρμογή η συμπληρωματική εποπτεία, πρέπει τουλάχιστον μία από τις επιχειρήσεις που συνθέτουν τον όμιλο να υπάγεται στον ασφαλιστικό τομέα και μία στον τραπεζικό ή στον τομέα παροχής επενδυτικών υπηρεσιών και επιπλέον, το 40% και άνω των δραστηριοτήτων του ομίλου να ασκείται στον χρηματοοικονομικό τομέα. 
      Οι εν λόγω επιχειρήσεις που συνθέτουν τον ετερογενή όμιλο και εφόσον έχουν την καταστατική τους έδρα σε κράτος-μέλος της Ενωμένης Ευρώπης και από τις αρχές του οποίου έχουν λάβει άδεια λειτουργίας, καλούνται «ρυθμιζόμενες επιχειρήσεις» και μία εξ αυτών είναι πάντοτε επικεφαλής του ομίλου. Όμως, σε έναν ετερογενή όμιλο οικονομικών δραστηριοτήτων μπορεί μία εταιρεία και μία επιχείρηση να είναι μητρική, εφόσον κατέχει όμως συμμετοχή, ή είναι συνδεόμενη με την επιχείρηση του χρηματοοικονομικού τομέα. 
      Περαιτέρω, με την ενσωματούμενη οδηγία, προσδιορίζονται τα κατώτατα όρια ορισμένων λόγων και μεγεθών που πρέπει να χαρακτηρίζουν έναν όμιλο ετερογενών χρηματοοικονομικών δραστηριοτήτων και καθορίζονται επίσης τα κριτήρια βάσει των οποίων οι αρμόδιες αρχές -διοικητικές, δικαστικές και εποπτεύουσες αρχές- αποφαίνονται αν ένας όμιλος πληροί τις προϋποθέσεις να θεωρηθεί όμιλος ετερογενών δραστηριοτήτων, ή αν θα πρέπει, ύστερα από κοινή συμφωνία των αρχών, να εφαρμοστούν οι διατάξεις της συμπληρωματικής εποπτείας. 
      Σε κάθε περίπτωση όμως –και αυτό πρέπει να τονιστεί- η συμπληρωματική εποπτεία δεν θίγει την υποχρέωση να τηρούνται οι τομεακοί κανόνες που προβλέπονται από τους επιμέρους κανονισμούς. 
      Συμπερασματικά μπορεί να διατυπωθεί: «σε επίπεδο ομίλου ετερογενών χρηματοοικονομικών δραστηριοτήτων υπόκεινται σε συμπληρωματική εποπτεία και έλεγχο:
      Πρώτον, οποιαδήποτε ρυθμιζόμενη επιχείρηση που είναι επικεφαλής του ομίλου.
      Δεύτερον, οποιαδήποτε ρυθμιζόμενη επιχείρηση ή μητρική επιχείρηση της οποίας είναι μικτή χρηματοοικονομική εταιρεία συμμετοχών» -ο όρος «μικτή εταιρεία συμμετοχών» είναι στο άρθρο 2 αλλά -και είναι βασική προϋπόθεση-  «να έχει την έδρα της σε κάθε μέλος της Ενωμένης Ευρώπης. 
      Τρίτον, οποιαδήποτε ρυθμιζόμενη επιχείρηση είναι συνδεδεμένη με άλλη επιχείρηση του χρηματοοικονομικού τομέα». 
      Ενδέχεται ένας όμιλος να αποτελεί υπο-όμιλο άλλου ετερογενούς ομίλου και εφόσον πληροί τις προϋποθέσεις του ομίλου, υπόκειται και αυτός σε συμπληρωματική εποπτεία. 
      Απ’ ό,τι παρατηρούμε όλοι και βλέπουμε και διαβάζουμε, υπάρχει μία σύνθεση, θα λέγαμε, χρηματοοικονομικών δραστηριοτήτων, που καμιά φορά μπορεί να ήταν απολύτως αναγκαία αυτή η νομοθετική ρύθμιση, για να καταλαμβάνει όλα τα ιδρύματα, τα οποία συμπλέκονται και συνθέτουν έναν μικτό όμιλο οικονομικών δραστηριοτήτων τόσο σε κοινοτικό επίπεδο, όσο και σε εσωτερικό επίπεδο. 
      Πέρα από την απαιτούμενη συνεργασία μεταξύ των αρμοδίων αρχών που έχουν χορηγήσει την άδεια σε ρυθμιζόμενες επιχειρήσεις, προκειμένου: είτε να μη θεωρήσουν ως ετερογενή όμιλο μία σύνθεση χρηματοοικονομικών τομέων είτε να εντοπίσουν περιπτώσεις που υπάρχουν ετερογενείς όμιλοι και έχουν διαφύγει της προσοχής της συμπληρωματικής οδηγίας, σημαντικό, πρωτεύοντα ρόλο παίζει ένας άλλος θεσμός, ο οποίος καθιερώνεται, ο θεσμός του συντονιστή. 
      Κατά βάση, για τη διασφάλιση της ορθής άσκησης της συμπληρωματικής εποπτείας των επιχειρήσεων που ρυθμίζονται και αποτελούν έναν ετερογενή όμιλο, για το συντονισμό μεταξύ των αρμοδίων αρχών των κρατών όπου έχει την έδρα του ο όμιλος ή η μικτή χρηματοοικονομική εταιρεία συμμετοχών, ως συντονιστής ορίζεται η αρμόδια αρχή που εξέδωσε την άδεια λειτουργίας της ρυθμιζόμενης επιχείρησης που είναι και επικεφαλής του ομίλου.
      Σε ιδιαίτερα εξαιρετικές περιπτώσεις οι σχετικές αρμόδιες αρχές μπορούν με κοινή συμφωνία να ορίσουν συντονιστή μια διαφορετική αρχή, αφού πρώτα ακούσουν τις απόψεις του ομίλου ή του φορέα των μικτών επιχειρήσεων. Τα καθήκοντα του συντονιστή περιγράφονται λεπτομερώς στο νόμο. 
      Περιληπτικά και ενδεικτικά μπορώ να  πω ότι περιλαμβάνεται η δυνατότητα, ύστερα από διαβούλευση με τις αρμόδιες αρχές, να καθορίζονται με απόφασή του τα ποσοτικά όρια, οι ποιοτικές απαιτήσεις, τα εποπτικά μέτρα, η δομή που πρέπει να έχει κάθε όμιλος, το σύστημα διαχείρισης των κινδύνων. 
      Ερευνάται η φερεγγυότητα, οι ικανότητες και το ήθος των στελεχών διοίκησης και διαχείρισης του ομίλου και γενικώς επιδιώκεται η διασφάλιση της σταθερότητας του ευρωπαϊκού χρηματοοικονομικού συστήματος και ο περιορισμός των κινδύνων στους οποίους εκτίθενται οι ρυθμιζόμενες επιχειρήσεις. 
      Με το ίδιο νομοσχέδιο, όπως είπαμε και στην αρχή, γίνονται τροποποιήσεις και συμπληρώσεις της δικής μας νομοθεσίας που αφορά τις ασφαλιστικές επιχειρήσεις. Είναι και αυτές καταγεγραμμένες στα σχετικά άρθρα. Εκείνο που έχει αξία να σημειωθεί είναι ότι το Υπουργείο Ανάπτυξης υποχρεούται να ζητεί τη σύμφωνη γνώμη των σχετικών αρμοδίων αρχών πριν από τη χορήγηση άδειας λειτουργίας ασφαλιστικής επιχείρησης σε ορισμένες περιπτώσεις και καθιερώνεται η υποχρέωση να υπόκειται σε συμπληρωματική εποπτεία. 
      Σε ό,τι αφορά τη νομοθεσία της κεφαλαιαγοράς –και εδώ πράγματι στα σχετικά άρθρα γίνεται λεπτομερής ανάλυση όλων των υποχρεώσεων- αυτό που πρέπει να τονιστεί, κατά την ταπεινή μου άποψη, είναι ότι θεσμοθετείται η υποχρέωση σύμφωνης γνώμης των σχετικών αρμοδίων αρχών για χορήγηση άδειας λειτουργίας σε χρηματιστηριακή εταιρεία, καθώς επίσης και διαβούλευση για την ικανότητα των στελεχών της. 
      Σε ό,τι αφορά την τραπεζική νομοθεσία καθιερώνεται και εδώ διάταξη που προβλέπει ότι η Τράπεζα της Ελλάδος έχει υποχρέωση να ελέγχει το κατά πόσο τα πρόσωπα που πραγματικά διευθύνουν δραστηριότητες μιας χρηματοοικονομικής εταιρείας ή ενός χαρτοφυλακίου έχουν το απαιτούμενο ήθος, την εμπειρία και τα ανάλογα προσόντα.
      Εισάγονται διατάξεις σχετικά με την εφαρμογή της ενοποιημένης και εδώ εποπτείας σε ένα πιστωτικό ίδρυμα, του οποίου όμως η μητρική επιχείρηση είναι πιστωτικό ίδρυμα ή χρηματοοικονομική εταιρεία και μπορεί να έχει και έδρα εκτός χώρας-μέλους της Ενωμένης Ευρώπης. 
      Καθιερώνεται και εδώ μια βασική αρχή ανταλλαγής πληροφοριών μέσω της Τράπεζας της Ελλάδος και των σχετικών αρμοδίων αρχών κατά την εξέταση οποιουδήποτε αιτήματος που έχει σχέση με χορήγηση άδειας λειτουργίας ενός πιστωτικού ιδρύματος. 
      Επειδή είπαμε ότι θα συζητήσουμε και τις τροπολογίες, θεωρώ πράγματι ότι η τροπολογία του Υπουργείου Απασχόλησης και Κοινωνικής Προστασίας -τουλάχιστον όπως αναλύεται στο άρθρο- είναι σχετική με το συζητούμενο νομοσχέδιο, διότι αφορά το συντονισμό των δράσεων, των μέτρων, των προγραμμάτων και των πολιτικών που υλοποιούνται από τους εφαπτομένους οργανισμούς και ασφαλιστικούς φορείς. Θεωρώ ότι θα πρέπει να την ψηφίσουμε, διότι πράγματι εισάγει ένα φορέα ο οποίος είναι απαραίτητος …
      ΠΡΟΕΔΡΟΣ (Άννα Μπενάκη-Ψαρούδα): Κύριε Κωστόπουλε, εάν αναφέρεστε στην τροπολογία του Υπουργείου Απασχόλησης, αυτή δεν εισάγεται για συζήτηση. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Την απέσυρε ο κύριος Υπουργός;
      ΠΡΟΕΔΡΟΣ (Άννα Μπενάκη-Ψαρούδα): Εγώ δεν την εισήγαγα για συζήτηση και ο κύριος Υπουργός συμφώνησε.
      ΑΠΟΣΤΟΛΟΣ ΚΩΣΤΟΠΟΥΛΟΣ: Ας πάμε, λοιπόν, στην άλλη τροπολογία. 
      Κυρίες και κύριοι συνάδελφοι, έχω την αίσθηση ότι στη συγκεκριμένη περίπτωση η Βουλή των Ελλήνων καλείται να αποφασίσει αν θα πρέπει ή όχι να εφαρμοστεί ένας νόμος. Οι ρυθμίσεις οι οποίες σήμερα εισάγονται με αυτή την τροπολογία δεν είναι τίποτε περισσότερο παρά υλοποίηση του νόμου τον οποίον ψηφίσαμε πριν από περίπου ένα χρόνο. Ειλικρινά δεν αντιλαμβάνομαι πώς είναι δυνατόν αυτή την ώρα να λέμε αν θα πρέπει να εφαρμοστεί ή όχι ο νόμος. 
      Έχω παρακολουθήσει το ν. 3029/2002 με τον οποίον έγινε σύσταση του Ταμείου. Στο άρθρο 6, στην παράγραφο 17 έλεγε: «Ενιαίο Ταμείο Επικουρικής Ασφάλισης Μισθωτών» και στην παράγραφο 17: «Ενοποιούνται Ταμεία Επικουρικής Ασφάλισης μέσα σε δεκαοκτώ μήνες από την έκδοση Προεδρικού Διατάγματος». Είναι ο νόμος τον οποίον ψήφισε ο κ. Ρέππας. Όσα δεν συγχωνεύονται, ενοποιούνται υποχρεωτικά με διαπιστωτική πράξη Υπουργού.
      Και πραγματικά από το 2002 ίσαμε σήμερα δεν είδατε ότι δεν εφαρμοζόταν ένας νόμος; Ή το ψηφίσατε απλά και μόνο για να λέμε έξω ότι εν πάση περιπτώσει ρυθμίζουμε το ασφαλιστικό, το επικουρικό των μισθωτών και των υπαλλήλων των τραπεζών και το αφήνουμε έτσι; Το ψηφίσαμε απλά και μόνο για να φαινόμαστε προς την Ενωμένη Ευρώπη ότι είμαστε συνεπείς, αλλά προς τα μέσα κάναμε το χατίρι των συνδικαλιστών; Είναι ένα θέμα, το οποίο το αφήνω στην κρίση και της Βουλής και του ελληνικού λαού.
      Σήμερα έχω την αίσθηση ότι υπερασπίζεστε μια χαμένη υπόθεση. Ο νόμος είναι ψηφισμένος. Η υλοποίηση ήταν εκείνη που έπρεπε να γίνει μέχρι τις 30 Μαρτίου. Δεν έχει γίνει και γι’ αυτό έρχεται η Κυβέρνηση να προστατεύσει την εφαρμογή του νόμου και δεν αντιλαμβάνομαι γιατί δεν έχει ρυθμίσει αυτό το θέμα.  Είμαι βέβαιος ότι κι εσείς γνωρίζετε πάρα πολύ καλά ότι δεν θίγει τα κεκτημένα. Τα δε όρια ηλικίας, τα ποσοστά συνταξιοδότησης, οι διαδικασίες ενοποίησης, που προβλέπονται, έχουν ήδη καθοριστεί με το νόμο του κ. Ρέππα και δεν έχει καμία σχέση ο ν. 3371 που ψηφίσαμε εμείς. Απλά σήμερα έρχεται να διασφαλιστεί το επικουρικό, ασφαλιστικό των τραπεζοϋπαλλήλων. Και βλέπετε και από την Έκθεση, η οποία συνοδεύει σήμερα την τροπολογία, ότι καλείται η «Εμπορική Τράπεζα» της Ελλάδος να καταθέσει ένα δισεκατομμύριο εκατόν σαράντα οκτώ εκατομμύρια ευρώ συνολικά και η «Τράπεζα Πειραιώς» 60.000.000 ευρώ. 
      Κατά συνέπεια, δεν αντιλαμβάνομαι πού βλέπετε εσείς αυτή την ώρα ότι δημιουργείται πρόβλημα έναντι όλων των άλλων μισθωτών, όταν εσείς επιχειρήσατε να ενοποιήσετε σ’ ενιαίο φορέα όλα τα επικουρικά ταμεία, πράγμα για το οποίο ψηφίσατε νόμο, αλλά δεν ενδιαφερθήκατε ποτέ για το αν ο νόμος αυτός υλοποιείται ή όχι.  
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα):  Ευχαριστούμε τον κ. Κωστόπουλο.
      Το λόγο έχει ο εισηγητής του ΠΑΣΟΚ κ. Ανδρουλάκης.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρία Πρόεδρε, παρακαλώ το λόγο.
      ΠΡΟΕΔΡΟΣ (Άννα Μπενάκη-Ψαρούδα): Θέλετε να κάνετε κάποια παρατήρηση, κύριε Υπουργέ; Κύριε Ανδρουλάκη, με συγχωρείτε μισό λεπτό.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ναι, κυρία Πρόεδρε. Θα καταθέσω μια σειρά από νομοτεχνικές βελτιώσεις και διορθώσεις. Είναι τρεις στο σώμα του νομοσχεδίου και δύο στην τροπολογία. Η μία είναι ένα παρόραμα των υπηρεσιών κατά τη σύνταξη της τροπολογίας για ένα μέρος του ποσού, που υποχρεούται να δώσει η «Εμπορική Τράπεζα», και το δεύτερο είναι μια αλλαγή, η οποία έχει κάποια ουσία και θα την εξηγήσω, αν μου δώσετε το χρόνο.
      ΠΡΟΕΔΡΟΣ  (Άννα Μπενάκη-Ψαρούδα): Μπορείτε να την εξηγήσετε μετά γιατί έχει ήδη ανέβει στο Βήμα ο κύριος Ανδρουλάκης;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Θα καταθέσω τις αλλαγές για τα Πρακτικά και κατά την απάντησή μου θα τις εξηγήσω. 
      ΠΡΟΕΔΡΟΣ  (Άννα Μπενάκη-Ψαρούδα): Κατά τη διάρκεια της συζητήσεως την εξηγείτε, για να μην περιμένει ο κ. Ανδρουλάκης. Θα καταχωρηθούν οι νομοτεχνικές βελτιώσεις και στα Πρακτικά.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Τις καταθέτω λοιπόν για τα  Πρακτικά, κυρία Πρόεδρε
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:
      (να φωτογραφηθεί η σελίδα 54)
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Είναι περισσότερα ή λιγότερα;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Παραπάνω είναι.
      ΠΡΟΕΔΡΟΣ  (Άννα Μπενάκη-Ψαρούδα): Παρακαλώ, κύριοι συνάδελφοι! Ορίστε, κύριε Ανδρουλάκη, έχετε το λόγο.
      ΔΗΜΗΤΡΙΟΣ ΑΝΔΡΟΥΛΑΚΗΣ: Κύριε Υπουργέ, περίμενα αυτή τη στιγμή, επειδή σας είδα να σηκώνεστε, και είπα: Να τώρα θα «καταθέσει αυτή τη μελέτη-φάντασμα», την οποία επικαλείστε.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Θα την καταθέσω.
      ΔΗΜΗΤΡΙΟΣ ΑΝΔΡΟΥΛΑΚΗΣ: Να την καταθέσεις. Διότι διαβάζουμε σε μία και μόνο εφημερίδα ότι…
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Καταθέτω και τα δύο κείμενα των μελετών. Ευχαριστώ, κύριε συνάδελφε.
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τις προαναφερθείσες μελέτες, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΔΗΜΗΤΡΙΟΣ ΑΝΔΡΟΥΛΑΚΗΣ: Περιμένω. Διότι στους Βουλευτές της Νέας Δημοκρατίας λέτε ότι η Εμπορική πρέπει να δώσει 778 εκατομμύρια για το ΕΤΕΑΜ και 369 για το ΕΤΑΤ. Θα σου πει ο άλλος: Γιατί όχι 1.000.000.000 ή 500 εκατομμύρια;
      Όσον αφορά τη μελέτη είδα σε μία εφημερίδα –έτσι προσπαθείτε να μας ψαρώσετε- ότι την έκανε η CITYGROUP. Θέλω στην περίπτωση αυτή, κύριοι συνάδελφοι, να ζητήσω να μας πείτε ποιες άλλες δουλειές έχει η CITYGROUP μαζί σας, δηλαδή σε ποιες περιπτώσεις της έχετε αναθέσει να είναι σύμβουλος στην πώληση, κρατικών επιχειρήσεων ομολόγων, μετοχών ή στις πωλήσεις της Εμπορικής ή σε άλλες. Διότι πολλές φορές διαπιστώνω ότι υπάρχουν μια σειρά ασυμβίβαστες δραστηριότητες στις μελέτες αξιολόγησης. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ματαιοπονείτε! Δεν είναι η CITYGROUP.
      ΠΡΟΕΔΡΟΣ  (Άννα Μπενάκη-Ψαρούδα): Παρακαλώ, κύριε Υπουργέ!
      ΔΗΜΗΤΡΙΟΣ ΑΝΔΡΟΥΛΑΚΗΣ: Ωραία. Το είδα σε μια εφημερίδα σήμερα.
      ΠΡΟΕΔΡΟΣ (Άννα Μπενάκη-Ψαρούδα): Κύριε Ανδρουλάκη, θέλετε να σας διακόψει;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Για να μην μένουν εντυπώσεις…
      ΔΗΜΗΤΡΙΟΣ ΑΝΔΡΟΥΛΑΚΗΣ: Ποια είναι; Πείτε μου.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Δεν είναι η CITYGROUP. Η εταιρία λέγεται Χιούιτ και είναι εταιρία λογιστών, δεν είναι τράπεζα. 
      ΔΗΜΗΤΡΙΟΣ ΑΝΔΡΟΥΛΑΚΗΣ: Προσέξτε! Δεν υπάρχει εθνική αναλογιστική αρχή; Γιατί δεν το αναθέσατε, μαζί με τα συνδικάτα, σε αυτή την εθνική αναλογιστική αρχή;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):Την έχει εγκρίνει τη μελέτη. 
      ΔΗΜΗΤΡΙΟΣ ΑΝΔΡΟΥΛΑΚΗΣ: Α, την έχει εγκρίνει. Καλά, μάλιστα. Ορίστε κύριοι συνάδελφοι, ο τρόπος που λειτουργεί το ελληνικό κράτος!
      Ποιο είναι αυτό που συνειδητοποιούν οι εργαζόμενοι, κύριοι συνάδελφοι, αυτές τις μέρες, που συνειδητοποιούμε όλοι μας, κι εγώ και πολλοί που τα λέγαμε αυτά, αλλά ίσως δεν τα βιώναμε; Ένα ωραίο «μαύρο» βράδυ, «Χ» βράδυ μιας άλλης 25ης του Μάρτη, ένας «Ψ», άλλος Αλογοσκούφης μιας «ΧΨ» πλειοψηφίας μπορεί, κύριοι συνάδελφοι, με μία κόλλα χαρτί, με πέντε αράδες, με μια τροπολογία δέκα γραμμών, να ανατρέψει τον προγραμματισμό της ζωής των ανθρώπων, να αλλάξει μονομερώς τους όρους της συνταξιοδότησής τους ή ακόμα μπορεί –και μη μου πείτε ότι αυτό είναι μυθιστόρημα πολιτικό- ένα ωραίο βράδυ να μας πει ότι, ξέρετε, τα ταμεία δεν έχουν λεφτά, έχουμε ελλείμματα, η Κομισιόν μας πιέζει, κόβω 20% τις συντάξεις των ανθρώπων, σας δίνω μια βασική –υποτίθεται-, μια ελάχιστη δηλαδή σύνταξη, και όποιος έχει μια συμπληρωματική ασφάλιση, ιδιωτική ή άλλη, κάπως τα βολεύει. Οι άλλοι πηγαίνετε να πνιγείτε.  
      Αυτό πιστεύω ότι είναι το βαθύτερο νόημα αυτής της τροπολογίας, αυτή είναι η πραγματική πρόκληση στη κοινωνία. Δεν αφορά μόνο τους υπαλλήλους της Εμπορικής Τράπεζας, αφορά όλη την κοινωνία, κύριοι συνάδελφοι. Και μη μου πει κανείς ότι, υπάρχει ο εγγυητικός ρόλος του κράτους. Η τροπολογία αυτή ουσιαστικά μας υπενθυμίζει ότι αν δεν βάλουμε τώρα ένα «στοπ», αύριο, μεθαύριο μία κυβέρνηση μπορεί να αθετήσει τις υποχρεώσεις και απέναντι στους ασφαλισμένους, μπορεί να αθετήσει όχι μόνο τις δικές της υποχρεώσεις, δηλαδή αυτές που συνδέονται με τη δημόσια δαπάνη, αλλά να φυτρώσει η κυβέρνηση εκεί που δεν τη σπέρνουν, όπως κάνετε εσείς, κύριε Αλογοσκούφη, σε ένα επικουρικό ταμείο μιας ιδιωτικής τράπεζας. Δηλαδή, να μπορεί να φυτρώσετε και να ακυρώσετε –προσέξτε, κύριοι συνάδελφοι- μία σύμβαση μεταξύ ελεύθερα συμβαλλομένων υποκειμένων ιδιωτικού δικαίου. 
      Έχει το δικαίωμα μια κυβέρνηση να καταργήσει τη δικαιοσύνη; Στην περίπτωση αυτή, να ακυρώσει το δικαίωμα προσφυγής των εργαζομένων, οι οποίοι μάλιστα έχουν δίκη, αν δεν κάνω λάθος, στις 29-9-2006; Το Σύνταγμα αυτό το επιτρέπει; Όχι, θα σας πει ο κ. Βενιζέλος που τον βλέπω να ανακατεύει τα χαρτιά του αυτή τη στιγμή. Η υπ’ αριθμό 98/49 οδηγία της Ευρωπαϊκής Ένωσης το επιτρέπει; Όχι. Το Ευρωπαϊκό Δικαστήριο το επιτρέπει; Όχι. Το Δικαστήριο Ανθρωπίνων Δικαιωμάτων; Όχι. Ο λαός θα το επιτρέψει; Αυτό θα το δούμε. 
      Κύριε Αλογοσκούφη, υπάρχει μία αρχαία παροιμία που μάλιστα την επανέλαβε ένας καθηγητής σας, αλλά τώρα τα έχετε ξεχάσει όλα αυτά. Θα σας πω μετά ποιος είναι αυτός. Όταν πέσεις, λέει, στο λάκκο, μη συνεχίζεις να σκάβεις. Εσείς, κύριε Υπουργέ, αυτό κάνετε. Σκάβετε, σκάβετε, σκάβετε, πάτε όλο και πιο κάτω. Αυτό κάνετε με αυτή την τροπολογία. Έναν ανεφάρμοστο νόμο πάτε να τον διορθώσετε με μία αντισυνταγματική τροπολογία. Ένα λάθος νόμο πάτε να τον διορθώσετε με μία εντελώς απαράδεκτη αντισυνταγματική τροπολογία, με ένα πολύ μεγαλύτερο λάθος. 
      Η ουσία της τροπολογίας, κύριοι συνάδελφοι, δεν είναι το νομικό ή το συνταγματικό θέμα. Είναι ότι στερούμε από τους εργαζόμενους το δικαίωμα να έχουν λόγο πάνω στη δική τους περιουσία, στο δικό τους ασφαλιστικό κεφάλαιο, στη δική τους ασφαλιστική αποταμίευση. Δεν είναι απλώς συνταγματικό θέμα, είναι ανατροπή των κοινωνικών ισορροπιών που διαμορφώθηκαν μετά τη μεταπολίτευση. Αυτή είναι η ουσία της τροπολογίας. 
      Οι εφημερίδες, βεβαίως, λένε για δωράκι στις τράπεζες. Εντάξει, είναι η πρώτη ανάγνωση, κύριοι συνάδελφοι. Βεβαίως, υποσχεθήκατε στους αγοραστές της Εμπορικής, δίνετε υποσχέσεις τώρα από ό,τι ξέρω στους ξένους θεσμικούς για το 10% της Αγροτικής, αλλά πολλοί συνάδελφοι, Βουλευτές στη Νέα Δημοκρατία, ρωτούν: ποιος αποπλάνησε, ποιον; Ο Αλογοσκούφης τον Προβόπουλο ή ο Προβόπουλος τον Αλογοσκούφη; Ο Αλογοσκούφης παγιδεύτηκε όπως είπαν συνάδελφοι της Νέας Δημοκρατίας -πού είναι ο συνάδελφος κ. Μανώλης, δεν τον βλέπω στην Αίθουσα, αλλά τον άκουσα στο ραδιόφωνο, που είπε ότι παγιδευτήκατε κύριε Υπουργέ από τον Προβόπουλο- ή όπως εγώ πιστεύω ότι είναι καθαρά δική σας πρωτοβουλία και δική σας συμπαιγνία; Θα πω κύριοι συνάδελφοι, τι εννοώ. 
      Ο κ. Αλογοσκούφης ουσιαστικά λέει στον Προβόπουλο: Δώσε μου όσο-όσο τώρα και όπως-όπως αυτά τα λεφτά, διότι τα χρειάζομαι για να βγω από την επιτήρηση, να βγω από την παγίδα της επιτήρησης που μόνος μου έπεσα μέσα. 
      Δώσε μου αυτά τα λεφτά να πάω να διαπραγματευτώ στην EUROSTAT ώστε τις «μαύρες τρύπες» να τις κάνω «λευκές τρύπες», να βγω από την επιτήρηση και αν πάρω και τα λεφτά των αποκρατικοποιήσεων, στήνω προεκλογικό τζόγο. Αυτό είναι το μυστικό, κύριοι συνάδελφοι. 
      Στην πραγματικότητα τα ασφαλιστικά συμφέροντα των εργαζομένων και τα λεφτά των αποκρατικοποιήσεων παίζονται από τον κύριο Αλογοσκούφη στην προεκλογική «ρουλέτα». Η ημερομηνία των εκλογών και η εκλογική φυγή της Κυβέρνησης από τα αδιέξοδα είναι που στοιχειώνουν το μυαλό τους. 
      Με κοιτάξατε αυτή τη στιγμή, κύριε Τσιτουρίδη, που ξέρετε τι αδυναμία και εκτίμηση σας έχω, όμως θα σας πω κάτι τώρα. Δυστυχώς είστε άτυχος για δεύτερη φορά σ’ αυτήν τη Βουλή. Αυτήν την φορά σας πήρε στο λαιμό του ο κ. Αλογοσκούφης που κάθεται δίπλα σας. Επειδή σας έχω εκτίμηση και το ξέρετε και κατά κάποιο τρόπο νιώθω και υποχρεωμένος διότι βγάλατε το «Βαμπίρ και κανίβαλοι» βιβλίο της χρονιάς, θέλω να σας πω ότι αντί να προχωρήσουμε σε ένα νέο συμβόλαιο που θα μοιράζει δίκαια τα βάρη ανάμεσα στις γενιές, με «νόμους-βαμπίρ» επιβαρύνουμε κι άλλο τις νέες γενιές και στις εργασιακές σχέσεις και στο ασφαλιστικό.
      Προχωρώ τώρα στην οδηγία. Κύριοι συνάδελφοι, μη νομίζετε ότι την υποτίμησα. Οι οδηγίες αυτές που γίνονται νόμοι στο άρπα-κόλλα, μεταξύ μας, έχουν μεγάλη σημασία. Αυτή η συγκεκριμένη λέει πώς και ποιος διαχειρίζεται τα λεφτά μας, με τι ρίσκο και με τι κόστος. 
      Στη συζήτηση στην επιτροπή έθεσα ένα θέμα χωρίς να πάρω απάντηση. Εδώ, κύριε Υπουργέ, υπερυθμίζει η Ευρωπαϊκή Ένωση –πριν από οκτώ χρόνια ουσιαστικά τα συζήτησε αυτά, τώρα ήδη είναι ξεπερασμένη η οδηγία αυτή κατά τη γνώμη μου- υπερυθμίζει έναν ήδη ρυθμισμένο τομέα, δηλαδή τις τράπεζες και αφήνει εντελώς ακάλυπτη μία νέα χρηματοοικονομική περιοχή. Δεν εννοώ μόνο τα παράγωγα αντιστάθμισης κινδύνου από πιστωτικές, συναλλαγματικές και εμπορικές πράξεις, αλλά τα hedge funds τα οποία φτάνουν στο ένα τρισεκατομμύριο.
      Κύριοι συνάδελφοι, όταν τα έλεγα αυτά στην επιτροπή πολλοί μου είπαν: «Εσύ είσαι εκτός πραγματικότητας, αυτά είναι εξωτικά. Δεν αφορούν τις ελληνικές τράπεζες τα hedge funds». Την επομένη ακριβώς, κύριοι συνάδελφοι, διαβάζω σε συνέντευξη –του Βασίλη Καρατζά στους Financial Times - που ανακοινώνει ότι η EUROBANK, μία μεγάλη ελληνική τράπεζα, αξιόλογη κατά τα άλλα, ιδρύει στα νησιά Κέιμαν ένα hedge funds, το Levant Fund. 
      Τι θέλω να πω, κύριοι συνάδελφοι; Δεν θεωρώ ότι αυτό είναι παράνομο ή από μόνο τουκακό, αλλά ρωτώ: Πώς γίνεται η διαχείριση ρίσκου σ’ αυτήν την περίπτωση; Τι εσωτερική πληροφόρηση μπορεί να υπάρξει σε ανάλογες περιπτώσεις; Και το επεκτείνω, δεν αφορά αυτήν την τράπεζα, αφορά γενικά τις τράπεζες της Ευρωπαϊκής Ένωσης. 
      Κύριοι συνάδελφοι, προσέξτε τι συμβαίνει. Μετατοπίζουμε το ρίσκο από τομείς υψηλής ρύθμισης, υψηλού κόστους και καλής γνώσης των κινδύνων, δηλαδή από τις τράπεζες, ασφαλιστικές, επενδυτικές, σε τομείς χαμηλής ρύθμισης, υψηλού ρίσκου, μεγάλων κινδύνων και κακής γνώσης των αγορών που είναι τα hedge funds. Aκόμα και αξιοσέβαστες μεγάλες τράπεζες της Ευρώπης επενδύουν σ’ αυτά τα νέα χρηματοοικονομικά προϊόντα από τη μέθη των γρήγορων αποδόσεων, αλλά και οι ίδιες οι τράπεζες, κύριοι συνάδελφοι, προχωρούν και μιμούνται τα υβριδικά ασφαλιστικά και επενδυτικά προϊόντα αυτών των hedge funds για να ανταποκριθούν στον ανταγωνισμό.
      Θέτω λοιπόν το πρόβλημα: Ποιος ρυθμίζει τι; Εδώ δεν θέλω το σιδερένιο χέρι του κράτους πάνω στα hedge funds. Αλίμονο! Αλλά δεν υπάρχει καμία ρύθμιση σ’ αυτόν τον τομέα. 
      Το άλλο ζήτημα που θέλω να θέσω αφορά τους ομίλους. Θα δείτε ότι η οδηγία αυτή δίνει ένα μεγάλο βάρος στις συναλλαγές εντός των ομίλων. Ακόμα και για τους ομίλους που δεν τους αφορά η οδηγία, κύριε Αλογοσκούφη, θέλω η Επιτροπή Κεφαλαιαγοράς και η Τράπεζα της Ελλάδος να το προσέξουν. Στους ομίλους η παγκόσμια πείρα λέει ότι μετατοπίζουμε το ρίσκο και το κέρδος όπου μας γουστάρει, ότι έχουμε δηλαδή αθέμιτες πρακτικές. Υπάρχει εσωτερική πληροφόρηση, αλλά υπάρχουν και εκβιασμοί, δηλαδή σου δίνω, λέει η χι διεθνής τράπεζα αυτό το δάνειο, αλλά θα πάρεις και αυτό το επενδυτικό προϊόν ή θα ασφαλιστείς σε μένα. Να γιατί πρέπει να στρέψουμε ιδιαίτερα την προσοχή μας στο θέμα των ομίλων, είτε υπάγονται στην οδηγία, είτε όχι.
      Ένα άλλο ζήτημα που έθεσα, με την ευκαιρία που είστε εδώ, κύριε Αλογοσκούφη, αφορά τους αξιολογητές. Λέω λοιπόν: Ποιος αξιολογεί τους αξιολογητές; Εδώ υπάρχει ένα απόλυτο δυοπώλιο δύο αμερικανικών εταιριών, η Moodys και η Standards & Poors. Ποιος αξιολογεί; Πού είναι ο ανταγωνισμός; Εκβιάζεται όλος ο κόσμος. Έχουμε αθέμιτες πρακτικές. Πρέπει η Ευρωπαϊκή Ένωση και εσείς να το δείτε αυτό το θέμα.
      Τώρα βεβαίως δεν μπορώ να προχωρήσω, κύριοι συνάδελφοι, στις λεπτομέρειες της οδηγίας. Αφορά τα τρία που δεν κάνει η Κυβέρνηση: διαχείριση κινδύνων, συστήματα εσωτερικού ελέγχου και επάρκεια κεφαλαίων. Εκεί τα «έχεις κάνει θάλασσα», αγαπητέ κύριε Αλογοσκούφη, και στα τρία ως Κυβέρνηση. 
      Θέλω να πω όμως ότι δεν είναι τρόπος αυτός που συζητάμε οδηγίες. Πρέπει στην ιστοσελίδα του Υπουργείου Εθνικής Οικονομίας, κύριε Αλογοσκούφη, να υπάρχει δημόσια διαβούλευση των Οδηγιών. Κανείς μας δεν ξέρει γιατί μπήκε –ξέρω εγώ- το νούμερο 40%, γιατί πρέπει –ξέρω εγώ- ο λόγος ισολογισμού τομέα και ισολογισμού ομίλου να είναι το λιγότερο 10%, γιατί πρέπει –ας πούμε- ο λιγότερο σημαντικός τομέας ενός ομίλου να είναι τουλάχιστον 6.000.000.000 ευρώ ο ισολογισμός του. Δεν ξέρουν ούτε οι συνάδελφοι, ούτε οι Υπουργοί, κανείς! Ψηφίσαμε χωρίς να ξέρουμε και ψηφίσαμε θετικά στην οδηγία. Γιατί δεν υπάρχει στην ιστοσελίδα του Υπουργείου μία ανοιχτή διαβούλευση; Γιατί δεν υπάρχει μία μελέτη εφαρμογής της οδηγίας να ξέρουμε ποιους αφορά και ποιους όχι; Και γιατί δεν καλούμε στις επιτροπές ακροάσεις των αρμόδιων φορέων; 
      Σας ευχαριστώ, κύριοι συνάδελφοι.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει εκ μέρους του Κομμουνιστικού Κόμματος ο συνάδελφος κ. Νικόλαος Γκατζής ως ειδικός αγορητής. 
      ΝΙΚΟΛΑΟΣ ΓΚΑΤΖΗΣ: Ευχαριστώ, κυρία Πρόεδρε.
      Κύριοι Βουλευτές από το 1992 που η κυβέρνηση και η τότε του ΠΑ.ΣΟ.Κ., αλλά και η Νέα Δημοκρατία και ο Συνασπισμός πήραν απόφαση στήριξης του Μάαστριχτ, έχουν έλθει δεκάδες τροπολογίες και οδηγίες –κύρια οδηγίες- από την Ευρωπαϊκή Ένωση, οι οποίες το μόνο που κάνουν είναι να διασφαλίσουν όσο το δυνατό περισσότερο τα υπερκέρδη των μεγάλων επιχειρήσεων –στη συγκεκριμένη περίπτωση των τραπεζών- και από την άλλη μεριά μια σειρά οδηγίες –καταπέλτες, θα έλεγα- ενάντια στα δημοκρατικά, κοινωνικά, οικονομικά και ασφαλιστικά δικαιώματα των εργαζομένων.
      Η οδηγία αυτή την οποία συζητάμε, η 2002, την οποία φέρνει σήμερα η Κυβέρνηση, δεν είναι τίποτα άλλο παρά ένα μέτρο ακόμα, το οποίο θα προστατεύσει ουσιαστικά τα συμφέροντα των μετόχων μέσα σε ετερόκλητες επιχειρήσεις στις οποίες μέσα στον όμιλο που υπάγονται πρέπει οπωσδήποτε να υπάρχει μια τραπεζική και οπωσδήποτε και μια ασφαλιστική επιχείρηση.
      Κύριοι Βουλευτές δεν θα σταθώ πάρα πολύ σ’ αυτό, με το γνώμονα ότι οποιαδήποτε οδηγία εκπορεύεται από την Ευρωπαϊκή Ένωση και έρχεται στα μέλη-κράτη, τα οποία την έχουν ψηφίσει, δεν προβλέπει τίποτα θετικό, δεν προοιωνίζεται κανένα καλό για την οικονομική ανάπτυξη υπέρ των λαϊκών και φτωχών λαϊκών στρωμάτων. Διότι μέχρι σήμερα καμία τέτοια οδηγία δεν έχει έλθει.
      Και αν έχετε εσείς που στηρίζετε αυτές τις πολιτικές υπ’ όψιν σας έστω και μία, πείτε την. Ίσως και εμείς αναθεωρήσουμε τη σκέψη μας, αν μας υποδείξετε έστω και μία οδηγία που να είναι υπέρ των εργαζομένων που να βάζει φραγμό στα υπερκέρδη, που να βάζει φραγμό στη συντονισμένη επίθεση που γίνεται ενάντια στους εργαζόμενους. Πείτε το και σε μας για να συμφωνήσουμε επιτέλους σε αυτήν σας τη νεοφιλελεύθερη πολιτική που στηρίζετε τα δύο μεγάλα κόμματα, αλλά και όσες οδηγίες στηρίζονται και από το Συνασπισμό με την «ευρωλατρεία» κ.λπ..
      Δεν θα σταθώ άλλο σε αυτό και λέω, κύριοι Βουλευτές, ότι εμείς θα καταψηφίσουμε αυτή την οδηγία, όπως και όλες, διότι δεν κάνει τίποτε άλλο –το είπε εξάλλου στην επιτροπή και ο Υπουργός, το είπε και ο εισηγητής της Πλειοψηφίας, όπως και το αποδέχτηκε και ο εισηγητής της Αξιωματικής Αντιπολίτευσης- από το εξής, ότι σε όλες οι οδηγίες της Ευρωπαϊκής Ένωσης που έρχονται εδώ δεν μπορεί να αλλάξει ούτε ένα «και». Ενσωματώνονται στην ελληνική νομοθεσία. 
      Έχει μετατραπεί τελικά η Βουλή σ’ έναν πρωτοκολλητή αποφάσεων της Κομισιόν, των Υπουργών, των διακρατικών συναντήσεων που γίνονται και από την άποψη αυτή εμείς θεωρούμε ότι και αυτή η οδηγία δεν έχει τίποτα να δώσει στον ελληνικό λαό, στους εργαζόμενους παρά νέα βάσανα από τα υπερκέρδη κ.λπ. των επιχειρήσεων. 
      Έρχομαι τώρα στην επίμαχη τροπολογία, κύριοι Βουλευτές. Από το 1992 κυρίως και μέχρι σήμερα έχουμε μία συντονισμένη επίθεση που γίνεται από τις κυβερνήσεις που διαδέχονται την εξουσία, εκτός των άλλων και στα ασφαλιστικά δικαιώματα των εργαζομένων. Έχουμε νόμους που ψήφισε το 1990 – 1992 η Νέα Δημοκρατία, νόμους που ψήφισε το ΠΑ.ΣΟ.Κ. το 2002 και νόμους που ψήφισε η Νέα Δημοκρατία  το 2005. 
      Συνολικά τι γίνεται με όλα αυτά τα αντιασφαλιστικά νομοσχέδια που έρχονται; Είναι οπωσδήποτε μέσα στο πλαίσιο της Κομισιόν, μέσα στο πλαίσιο της Ευρωπαϊκής Ένωσης και ιδιαίτερα σήμερα στη στρατηγική της Λισαβόνας  που προβλέπει κι εδώ μία εκ βάθρων αναθεώρηση –ανατροπή, λέμε εμείς- και του ασφαλιστικού συστήματος. Και αυτή η τροπολογία τελικά βρίσκεται ουσιαστικά μέσα στο πλαίσιο αυτής της πολιτικής.
      Να δούμε ορισμένα πράγματα. Κατ’ αρχήν, έχουμε από τη Νέα Δημοκρατία  το διάστημα αυτό τρεις θεσμικές παρεμβάσεις. Με το ν. 1907/90, το ν. 2084/92, τους νόμους Σιούφα που όταν συζητιούνταν τότε, κύριοι Βουλευτές –να σημειώσω εδώ- το ΠΑ.ΣΟ.Κ. αποχώρησε από τη συζήτηση με τον αείμνηστο Ανδρέα Παπανδρέου, ο οποίος είχε πει ότι όταν θα ερχόταν στην εξουσία, θα καταργούσε αυτούς τους νόμους. Όχι μόνο δεν τους κατήργησε, όχι μόνο τελικά δεν τους άφησε ανενεργούς, αλλά επί το πλείστον έκτισε πάνω σ’ αυτούς τους νόμους το παραπέρα γκρέμισμα των ασφαλιστικών δικαιωμάτων, του ασφαλιστικού συστήματος, αν  θέλετε. Και τελικά ήρθαν διάφοροι νόμοι μεταξύ των οποίων και ο ν. 3029/2002, ο «νόμος Ρέππα», όπως συνηθίζεται να λέγεται.
      Η Νέα Δημοκρατία  έρχεται ξανά με το ν. 3371 και φέρνει και σήμερα αυτή την  τροπολογία, η οποία δεν ξέρουμε ποιο ακριβώς νούμερο θα πάρει.
      Η τροπολογία αυτή, κύριοι Βουλευτές, όπως είπα, αποτελεί την τρίτη παρέμβαση στα ασφαλιστικά δικαιώματα. Τι γίνεται ακριβώς; Με τους νόμους του Σιούφα είχαμε αύξηση των ορίων ηλικίας, μείωση των συντάξεων και για πρώτη φορά είχαμε το διαχωρισμό εργαζομένων πριν και μετά το 1983. 
      Ο ν. 3029, ο νόμος του Ρέππα, του ΠΑ.ΣΟ.Κ., επεκτείνει το διαχωρισμό των εργαζομένων πριν και μετά το 1993, μειώνει τις συντάξεις και ο υπολογισμός γίνεται στην τελευταία πενταετία και όχι στον τελευταίο μισθό, όπως ίσχυε και από το 2008 μειώνεται κατά 1% κατ’ έτος το ποσοστό του υπολογισμού της σύνταξης από το 80% που θα καταλήξει στο 70%.  Οι αυξήσεις των συντάξεων γίνονται με βάση την εισοδηματική πολιτική και όχι με τις κλαδικές αυξήσεις που ίσχυαν. 
      Εδώ είναι που πατάνε και σήμερα οι τραπεζίτες και δεν θέλουν ουσιαστικά να υπογράψουν ή να συμφωνήσουν για κλαδικές συμβάσεις με τους τραπεζοϋπαλλήλους. 
      Στο ν. 3029 που αφορούσε την κύρια σύνταξη προβλέπεται, επίσης, ένταξη των ειδικών ταμείων των τραπεζοϋπαλλήλων της κύριας σύνταξης στο Ι.Κ.Α. μέχρι 31/12/2007. Όταν δεν γίνει αυτό και όπου δεν γίνει, τότε μπαίνουν υποχρεωτικά από την 1/1/2008. 
      Επίσης, δίνεται η δυνατότητα στο Ε.Τ.Α.Π. να δημιουργούνται και επαγγελματικά ταμεία. Είναι ο λεγόμενος τρίτος πυλώνας για τα ασφαλιστικά. Πολύ περισσότερο δε τα μέτρα τα οποία παίρνει οδηγούν και ενισχύουν την ιδιωτική ασφάλιση. Ασφαλιστικά ταμεία με εταιρείες. 
      Αυτός ο νόμος δεν επηρεάζει σήμερα, κύριοι Βουλευτές, την Εμπορική, γιατί η κύρια σύνταξη δίνεται ήδη από το Ι.Κ.Α..
      Να δούμε το ν. 3371 της Νέας Δημοκρατίας που ιδρύει το Ε.Τ.Α.Μ. –ένα «ταμείο-μαϊμού» ουσιαστικά- και έτσι δρομολογείται η ένταξη της κύριας σύνταξης στο Ι.Κ.Α.. Προϋπόθεση ίδρυσης του Ε.Τ.Α.Μ. είναι η διάλυση του επικουρικού ταμείου, όπως προβλέπει το άρθρο 62. Εδώ, η παράγραφος 6 του άρθρου 62 προβλέπει ότι δεν μπορούν να ενταχθούν, αν τελικά υπάρχει διαφωνία έστω και ενός εκ των δυο μερών που απαρτίζουν τη σύμβαση για το ταμείο το οποίο ισχύει σήμερα, το επικουρικό.
      Η Κυβέρνηση τι κάνει; Η Κυβέρνηση τα αγνοεί αυτά, καταργεί ουσιαστικά και το δικό της νόμο. Ετσιθελικά, με κοινωνική ευαισθησία, αποφασίζει αυτή για τους εργαζόμενους και διατάσσει την κατάργηση ουσιαστικά του ενός ταμείου και τη μετάθεση των ασφαλιστικών δικαιωμάτων των εργαζομένων στο ταμείο το οποίο ιδρύει. Κάνει, δηλαδή, το νόμο λειτουργικό, ενώ σήμερα δεν μπορούσε να γίνει.
      Από την άλλη μεριά, βγαίνουν και ορισμένα κονδύλια. Να θυμίσω εδώ, κύριοι Βουλευτές, το Τ.Α.Π.-Ι.Λ.Τ., για το οποίο η ένταξη που έγινε τότε στο Ι.Κ.Α. προέβλεπε ότι η Κυβέρνηση και οι τράπεζες ιδιαίτερα θα δώσουν 600.000.000 ευρώ στο Ι.Κ.Α..
      Τι έγινε, κύριοι Βουλευτές, κύριοι της Κυβέρνησης, σημερινοί και προηγούμενοι; Γιατί δεν δόθηκαν αυτά τα λεφτά μέχρι σήμερα στο Ι.Κ.Α.; Λέμε, όμως, ότι το Ι.Κ.Α. τελικά και τα ασφαλιστικά ταμεία αιμορραγούν, ότι δεν έχουν να πληρώσουν συντάξεις, ότι μετά από λίγα χρόνια θα βρεθούν σε πολύ δύσκολη θέση, όταν τραπεζίτες και κεφάλαιο δεν καταβάλλουν τις υποχρεώσεις τους και εσείς ουσιαστικά τα παραγράφετε και δεν τα ζητάτε. Και δεν είναι λίγα 600.000.000 ευρώ μόνο από την Τράπεζα Πίστεως τότε, όταν ουσιαστικά μεταφέρθηκαν οι εργαζόμενοι στο Ι.Κ.Α..
      Κύριοι Βουλευτές, στο σημείο αυτό θα μιλήσω και λίγο ξεκάθαρα. Θεωρούμε ότι είναι υποκρισία και των δύο να μιλάνε σήμερα για ευαισθησίες και για ενδιαφέρον απέναντι στους εργαζόμενους. Να θυμίσω ότι όταν συζητιόταν ο νόμος το 1992, το ΠΑ.ΣΟ.Κ. αποχώρησε και ο Ανδρέας Παπανδρέου έκανε τη δήλωση που σας είπα, αλλά όταν συζητιόταν και ο ν. 3029 αποχώρησε η Νέα Δημοκρατία τότε, επαναλαμβάνοντας τα ίδια τα οποία είχε πει και ο Ανδρέας Παπανδρέου ότι όταν έρθει στην εξουσία, θα καταργήσει αυτόν το νόμο. 
      Βλέπουμε να επαναλαμβάνεται και από τα δύο κόμματα η ίδια ιστορία στους ίδιους αντιασφαλιστικούς νόμους, οι οποίοι συνεχίζονται όταν διαδέχεται ο ένας τον άλλον στην εξουσία, χωρίς καμία διαφοροποίηση.
      Κύριοι Βουλευτές και οι δυο νόμοι συμπληρώνουν ο ένας τον άλλο: Κατεδάφιση της κοινωνικής ασφάλισης, αύξηση των ορίων ηλικίας, μείωση των συντάξεων, προώθηση της ιδιωτικής ασφάλισης. 
      Από την άλλη πλευρά, έχουμε ενίσχυση των υπερκερδών των τραπεζών εις βάρος των δικαιωμάτων των εργαζομένων.
      Και με την τροπολογία, επιδιώκεται με βίαιο τρόπο εδώ, κύριε Υπουργέ, η επιτάχυνση υλοποίησης των αντιασφαλιστικών μέτρων στον κλάδο των τραπεζών. 
      Επίσης, εξειδικεύει τον αντιασφαλιστικό ν. 3029 του ΠΑ.ΣΟ.Κ. για τα ασφαλιστικά δικαιώματα, ενισχύει την τεράστια κερδοφορία των τραπεζών. Εκφράζεται η ένταση του αυταρχισμού του κεφαλαίου και των κυβερνήσεων, καθώς καταργείται το δικαίωμα της προσφυγής στη δικαιοσύνη που προβλέπει ο ν. 3371.
      Μέσα στο πλαίσιο της κοινωνικής ευαισθησίας, όπως είπα προηγουμένως, με το «αποφασίζουμε και διατάζουμε», υποχρεώνει να διαλυθούν ουσιαστικά τα ταμεία και κυρίως καταργεί στην πράξη το σύνολο των Επικουρικών Ταμείων στις τράπεζες, αρκεί μόνο αίτηση εργοδότη –του τραπεζίτη δηλαδή- στο Ε.Τ.Α.Μ.. Ο νόμος, με βάση αυτήν την τροπολογία, καταργεί τα ταμεία και τους μεταφέρει είτε στο Ε.Τ.Α.Μ. είτε στο Ι.Κ.Α.. Και αυτό παρά το ότι ο νόμος το απαγορεύει.
      Πέρα από αυτό, κύριοι Βουλευτές, ενώ οι τράπεζες προσθέτουν επιπλέον τεράστια κέρδη στα θησαυροφυλάκιά τους από τη μη καταβολή των υποχρεώσεων που έχουν για τα ασφαλιστικά ταμεία, οι τραπεζοϋπάλληλοι που για κύρια σύνταξη θα υπαχθούν στο Ι.Κ.Α. και για επικουρική στο Ε.Τ.Α.Μ., θα αντιμετωπίσουν ουσιαστικά, σοβαρά οικονομικά προβλήματα. 
      Όμως, πέρα απ’ αυτό, θα έχουμε αύξηση των ορίων ηλικίας, κύριε Υπουργέ, για δεκαπέντε χρόνια περίπου για μητέρες ανήλικων παιδιών και έως και δέκα χρόνια για τους άνδρες και τις υπόλοιπες γυναίκες, αφού αυξάνεται το όριο ηλικίας. Η κύρια σύνταξη, απ’ ό,τι λένε τουλάχιστον οι αστικές εφημερίδες στις οικονομικές τους σελίδες, κύριοι συνάδελφοι, μειώνεται από 15% έως 45% και η επικουρική σύνταξη έως και 67%. Δεν τα λέμε εμείς, αυτά τα στοιχεία τα δίνουν οι αστικές εφημερίδες με τις οικονομικές τους στήλες, όπως για παράδειγμα η «ΕΛΕΥΘΕΡΟΤΥΠΙΑ». 
      Κύριοι Βουλευτές της Κυβέρνησης, θα ήθελα να πω ότι οι μεταρρυθμίσεις, όπως και ο εκσυγχρονισμός της προηγούμενης Κυβέρνησης, έχουν πια ξεμπροστιαστεί μπροστά στους εργαζόμενους. Νομοθετείτε υπέρ των εργοδοτών και σε βάρος των εργαζομένων. 
      Το νομοσχέδιο, κύριοι Βουλευτές, είναι ένα ακόμα δείγμα του τρόπου, με τον οποίο η Κυβέρνηση της Νέας Δημοκρατίας δείχνει την ευαισθησία απέναντι στους «εργαζόμενους», σκέφτεται να αντιμετωπίσει το ασφαλιστικό πρόβλημα. Αυτό που γίνεται σήμερα με την τροπολογία, φανταστείτε το σε επέκταση για όλο το ασφαλιστικό σύστημα τι δεινά θα επιφέρει στους εργαζόμενους, ποια δικαιώματα θα περικόψει, πώς τελικά οδηγεί στην παραπέρα εμπορευματοποίηση της υγείας και των ασφαλιστικών ταμείων.
      Κύριοι Βουλευτές, εμείς παλεύουμε για μια δημόσια, καθολική, υποχρεωτική, κοινωνική ασφάλιση με αναβαθμισμένα δικαιώματα και καλούμε τους εργαζόμενους στις τράπεζες να αγωνισθούν για ένα ταμείο κύριας σύνταξης, για ένα ταμείο επικουρικής ασφάλισης και να παλέψουν για τη διαμόρφωση των αναγκαίων πολιτικών προϋποθέσεων, για να μπορέσουν να πραγματοποιηθούν αυτά που νομίζουμε και πιστεύουμε ότι συνδέονται με την αλλαγή των συσχετισμών δύναμης για ριζικές, πολιτικές, κοινωνικές αλλαγές, για τις οποίες το Κομμουνιστικό Κόμμα Ελλάδας…
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Αυτό κάνουμε. Ένα ταμείο κάνουμε.
      ΝΙΚΟΛΑΟΣ ΓΚΑΤΖΗΣ: Ναι, κάνετε ένα ταμείο, αλλά το κάνετε προς τα κάτω, κύριε Υπουργέ. Σας είπα προηγουμένως τι κάνετε, πόσα χρόνια προσθέτετε, πόσα ποσοστά από την κύρια και την επικουρική σύνταξη αφαιρείτε. 
      ΒΑΣΙΛΕΙΟΣ ΜΑΓΓΙΝΑΣ: Αυτά λέει η τροπολογία, αυτά που λέτε; 
      ΝΙΚΟΛΑΟΣ ΓΚΑΤΖΗΣ: Στην πράξη αυτά λέει, κύριε συνάδελφε.
      ΒΑΣΙΛΕΙΟΣ ΜΑΓΓΙΝΑΣ: Τίποτα απ’ αυτά που λέτε δεν λέει. 
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριοι συνάδελφοι!
      ΝΙΚΟΛΑΟΣ ΓΚΑΤΖΗΣ: Ψάξτε το λιγάκι και θα δείτε ότι το λέει. Το να λέτε ότι δεν τα λέει και να παραπλανάτε τον ελληνικό λαό μην επιχειρείτε να το κάνετε, γιατί θα είναι διαστρέβλωση της πραγματικότητας. Θα τα ακούσετε και από τον Κοινοβουλευτικό μας Εκπρόσωπο και από άλλους ομιλητές. Γι’ αυτό, κύριε Κοινοβουλευτικέ Εκπρόσωπε, δεν είναι όπως το παρουσιάζετε. Ρίχνετε στάχτη στα μάτια, για να περάσει αυτό το έκτρωμα –πραγματικά- που προσπαθείτε να περάσετε σήμερα μέσα από το ασφαλιστικό σύστημα των τραπεζοϋπαλλήλων, καθώς και τη γενικότερη αντιμετώπιση που θέλετε να επιβάλλετε στο ασφαλιστικό μας σύστημα. Γι’ αυτόν το λόγο καταψηφίζουμε επί της αρχής και την τροπολογία και την Οδηγία.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Το λόγο έχει ο κ. Δραγασάκης ως Ειδικός Αγορητής του Συνασπισμού.
      ΙΩΑΝΝΗΣ ΔΡΑΓΑΣΑΚΗΣ: Κυρία Πρόεδρε, κυρίες και κύριοι συνάδελφοι, η ευρωπαϊκή οδηγία, την οποία συζητούμε και ενσωματώνουμε στο ελληνικό δίκαιο, είναι μία σοβαρή οδηγία, αλλά δυστυχώς, όσο και να τη συζητήσουμε, ούτε να την αλλάξουμε μπορούμε ούτε τίποτε άλλο. Ή την δεχόμαστε ή δεν την δεχόμαστε. Επομένως, αυτό που έχει νόημα να συζητήσουμε είναι η τροπολογία που έφερε ξαφνικά η Κυβέρνηση για την Εμπορική Τράπεζα, διότι αυτήν την τροπολογία μπορούμε να τη συζητήσουμε, να την αλλάξουμε, να την απορρίψουμε ή να τη δεχθούμε, όσοι θέλουν να τη δεχθούν. 
      Με την τροπολογία που έφερε, η Κυβέρνηση αποφασίζει –αυτή είναι η ουσία- τη διάλυση του επικουρικού ταμείου ασφάλισης των εργαζομένων της Εμπορικής Τράπεζας. Αυτό κάνει η τροπολογία, αυτό έχει ως πρακτικό αποτέλεσμα, τη διάλυση ενός ταμείου. 
      Το περιεχόμενο της τροπολογίας, αλλά και η διαδικασία με την οποία έρχεται προς συζήτηση, αποτελούν, δυστυχώς, απ’ ό,τι φαίνεται, τον καθρέφτη μίας αυταρχικής στάσης, στην οποία ολοένα και πιο συχνά διολισθαίνει η Κυβέρνηση. Με αυτήν τη διάσταση ακριβώς, το θέμα που συζητούμε δεν αφορά μόνο την Εμπορική Τράπεζα ή τους εργαζόμενους εκεί, δεν αφορά μόνον τον τραπεζικό κλάδο, αλλά ολόκληρη την κοινωνία.
      Κατά την δική μας άποψη, ο τρόπος με τον οποίο ήρθε αυτή η τροπολογία δείχνει περιφρόνηση του Κοινοβουλίου. Την Τρίτη ήμασταν στην επιτροπή και συζητούσαμε το νομοσχέδιο. Αντί να έρθει εκεί η τροπολογία, να μπορέσουμε να τη δούμε και να τη συζητήσουμε, κατατέθηκε Παρασκευή,  ημέρα κατά την οποία η Βουλή ήταν κλειστή. Ποια ανωτέρα βία; Γιατί δεν νομίζουμε ότι καμιά Κυβέρνηση απολαμβάνει να κάνει τέτοιου τύπου ολισθήματα. Ποια ανωτέρα βία, λοιπόν, υποχρέωσε την Κυβέρνηση σε αυτή την πρακτική; Θα επιχειρήσω μια απάντηση στο τέλος αφού πρώτα εξετάσουμε τις βασικές πτυχές του προβλήματος. 
      Το θέμα που συζητούμε έχει μια ιδιαιτερότητα, μια ιδιομορφία. Και αυτή είναι η εξής: το Ταμείο Επικουρικής Ασφάλισης του προσωπικού της Εμπορικής είναι προϊόν συλλογικών διαπραγματεύσεων και συλλογικής σύμβασης ανάμεσα στη διοίκηση της Τράπεζας και τους εργαζόμενους της Εμπορικής. Επομένως, δεν μπορεί ούτε να καταργηθεί ούτε να διαλυθεί μονομερώς. Αυτή είναι η ιδιομορφία που έχουμε εδώ. Η σύμβαση βεβαίως μπορεί να καταγγελθεί στα δικαστήρια πράγμα που έκανε η διοίκηση της Εμπορικής. Όμως και οι εργαζόμενοι προσέβαλαν με αγωγή τους στα δικαστήρια αυτή την καταγγελία. 
      Συνεπώς εδώ έχουμε μια αντιδικία η επίλυση της οποίας έχει οριστεί από τα δικαστήρια να γίνει στις 29 Σεπτεμβρίου 2006. Σ’ αυτή την αντιδικία, λοιπόν, παρεμβαίνει η Κυβέρνηση. Και βεβαίως παρεμβαίνει υπέρ του εργοδότη. «Για να προστατέψει τις συντάξεις», μας λέει η εισηγητική έκθεση. Μα οι συντάξεις καταβάλλονται κανονικά όσο υπάρχει εκκρεμοδικία, κύριε Υπουργέ. Και δεύτερον, στην αίτηση που έκαναν οι εργαζόμενοι για ασφαλιστικά μέτρα το φθινόπωρο, η διοίκηση της Εμπορικής παραβρέθηκε στο δικαστήριο και είπε ότι δεν συντρέχει κίνδυνος για τις συμβάσεις και γι’ αυτό, όπως γνωρίζετε, δεν συζητήθηκε καν η αίτηση ασφαλιστικών μέτρων από το δικαστήριο. Εδώ οι πιο ειδικοί στα συνταγματικά θα αποφανθούν αν η νομοθετική εξουσία και η Κυβέρνηση μπορούν να υποκαθιστούν τη δικαιοσύνη. Και ενδεχομένως εδώ τίθενται και θέματα συνταγματικής τάξης και συνταγματικότητας. Δεν είμαι αρμόδιος για να επεκταθώ σ’ αυτό το θέμα. Θέτω την πολιτική διάσταση του προβλήματος. 
      Και ένα δεύτερο. Η Κυβέρνηση λέει στην περίπτωση των κλαδικών διαπραγματεύσεων Ο.Τ.Ο.Ε.-τραπεζών ότι είναι υπέρ των συλλογικών διαπραγματεύσεων, αλλά δεν μπορεί να πιέσει τις τράπεζες ή να παρέμβει στο θέμα αυτό. Πώς παρεμβαίνει εδώ και μάλιστα τελεσίδικα και αυταρχικά; Επιλύει την αντιδικία προς όφελος του εργοδότη. Αυτό είναι το πρώτο σημείο που ήθελα να θέσω. 
      Το δεύτερο είναι η οικονομική ταμπακιέρα. Δεν κατάλαβα τον φίλο μου τον Ανδρουλάκη που είπε ότι είναι θέμα πρώτης ανάγνωσης ότι ωφελούνται οι τράπεζες απ’ αυτήν τη ρύθμιση. Και πρώτης και τελευταίας ανάγνωσης. Για τα λεφτά γίνεται η υπόθεση εδώ. Δεν είναι ένα παιχνίδι χωρίς νόημα και χωρίς ωφελούμενο. 
      Ο ν. 3371, θυμίζω, προβλέπει ότι με τη διάλυση ενός τραπεζικού επικουρικού ταμείου οι εργαζόμενοι ασφαλίζονται στο Ι.Κ.Α. Ε.Τ.Ε.Α.Μ. και στο ενιαίο Επικουρικό Ταμείο Τραπεζών. Η τράπεζα της οποίας το επικουρικό διαλύεται, άρα παύει να έχει υποχρεώσεις, καταβάλλει εφάπαξ εισφορά στα ταμεία αυτά. Η τροπολογία ορίζει τελεσίδικα το ύψος αυτής της εισφοράς. Είναι 1207,5 εκατομμύρια ευρώ. Με την προσθήκη-διόρθωση που έκανε ο Υπουργός αλλάζει κατά μερικές μονάδες το νούμερο αυτό. 
      Ερώτημα στο οποίο πρέπει να απαντήσουμε όλοι και κυρίως η παράταξη της πλειοψηφίας: αρκούν αυτά τα χρήματα για να καλύψουν τις υποχρεώσεις που αναλαμβάνει το Ι.Κ.Α. Ε.Τ.Ε.Α.Μ.; Αυτό είναι το κρίσιμο ερώτημα. Σύμφωνα με μια αναλογιστική μελέτη που είχε διενεργήσει η ίδια η Εμπορική Τράπεζα το αναλογιστικό έλλειμμα του υπό διάλυση ταμείου είχε εκτιμηθεί στα 1400 εκατομμύρια ευρώ. 
      Το στοιχείο αυτό το αναφέρει ο ορκωτός ελεγκτής, ο οποίος υπέγραψε τις καταστάσεις της Εμπορικής Τράπεζας. 
      Επίσης, αυτό το στοιχείο το αναφέρει η ίδια η Εμπορική Τράπεζα στο ενημερωτικό δελτίο, το οποίο κατέθεσε, προκειμένου να γίνει αύξηση του μετοχικού κεφαλαίου πρόσθετα. Διαβάζω από το ενημερωτικό δελτίο της Εμπορικής Τράπεζας τη διαπίστωση του ορκωτού λογιστή: «Υπάρχει πιθανότητα», γράφει ο ορκωτός λογιστής, «δικαστικών διενέξεων μεταξύ των εργαζομένων και της τράπεζας.» «Ενδεχομένως», προσθέτει ο ορκωτός ελεγκτής, «η δικαστική απόφαση να κρίνει άκυρη την καταγγελία από την τράπεζα της σύμβασης με το σύλλογο εργαζομένων, ή να θεωρήσει παράνομο τον τρόπο διάλυσης του επικουρικού ταμείου με συνέπεια η υποχρέωση της τράπεζας προς τους ασφαλιστικούς οργανισμούς να μην περιοριστεί με βάση το νέο νόμο, αλλά να παραμείνει στα αρχικά επίπεδα της αναλογιστικής μελέτης, 1.4 δισεκατομμυρίων ευρώ». Θα καταθέσω στα Πρακτικά της Βουλής το σχετικό έγγραφο.
      Έχουμε, λοιπόν, μία διαφορά, 200.000.000 ευρώ ανάμεσα στο ποσό που αναφέρει η τροπολογία και το ποσό που αναφέρει εδώ η ίδια η Εμπορική Τράπεζα ως αναλογιστικό έλλειμμα. Ποιος θα τα καλύψει αυτά τα λεφτά; Δεν απασχολεί κανέναν; Βεβαίως, τη διαφορά θα την καλύψουν οι εργαζόμενοι και οι φορολογούμενοι. 
      Τρίτο σημείο. Στο σημείο αυτό υπάρχει ένα σκάνδαλο επίσης. Οι εργαζόμενοι της Εμπορικής, ορθά σκεπτόμενοι, ξέροντας δηλαδή ότι οι αναλογιστικές μελέτες έχουν και μία σχετικότητα –η μία μελέτη μπορεί να το δείξει έτσι, η άλλη αλλιώς- ανέθεσαν και αυτοί, ο σύλλογός τους, σε εξειδικευμένη εταιρεία να εκπονήσει σχετική αναλογιστική μελέτη, ώστε σε κάθε περίπτωση οι εργαζόμενοι να έχουν σαφή εικόνα για τις ασφαλιστικές υποχρεώσεις της τράπεζας, του εργοδότη τους προς αυτούς, προς το Ταμείο τους. Για να εκπονηθεί, όμως, η σχετική μελέτη, όπως όλοι αντιλαμβανόμαστε, έπρεπε η διοίκηση της τράπεζας να δώσει στους εργαζόμενους τα στοιχεία, το μισθολόγιο, τον αριθμό των εργαζομένων, δηλαδή τα στοιχεία που είχε δώσει και στο μελετητή που είχε ορίσει το Υπουργείο. Αν και ο σύλλογος με επιστολή του στις 12.1.2006 ζήτησε γραπτώς αυτά τα στοιχεία από τη διοίκηση της Εμπορικής, η διοίκηση της τράπεζας ουδέποτε έδωσε αυτά τα στοιχεία. Θα καταθέσω και την επιστολή αυτή στα Πρακτικά.
      Η διοίκηση, συνεπώς, της Εμπορικής Τράπεζας συνειδητά στέρησε από τους εργαζόμενους το δικαίωμα να εκπονήσουν δική τους μελέτη, να υπερασπιστούν επομένως τεκμηριωμένα τα δικά τους συμφέροντα. Και τη στάση αυτή της διοίκησης η κυβέρνηση τη νομοποιεί επιχειρώντας σήμερα να κλείσει το θέμα με συνοπτικές διαδικασίες. Αυτό, όμως, μπορεί να έχει ζημιά για το Ι.Κ.Α. Μπορεί να επιφέρει ζημιά για το κοινωνικό σύνολο. Πρόκειται συνεπώς για μια ένοχη σχέση εδώ Κυβέρνησης και τράπεζας. 
      Τέταρτο σημείο. Ποιος ωφελείται από όλα αυτά; Ο Διοικητής της Εμπορικής Τράπεζας -για να είμαι συνοπτικός- ο κ. Προβόπουλος έχει επανειλημμένα δηλώσει ότι από την επιχειρούμενη ρύθμιση στο ασφαλιστικό των τραπεζών η Εμπορική Τράπεζα θα έχει ένα ετήσιο όφελος 30.000.000 ευρώ τουλάχιστον. «Υπενθυμίζεται», αναφέρει η διοίκηση της Εμπορικής Τράπεζας σε δελτίο Τύπου που εξέδωσε στις 28.11.2005, «ότι η ένταξη της Εμπορικής στο νέο ασφαλιστικό καθεστώς θα έχει ως αποτέλεσμα τη μείωση των εξόδων προσωπικού», έτσι το λέει, «κατά τουλάχιστον 30.000.000 ευρώ ετησίως». Θα καταθέσω και αυτό το στοιχείο στα Πρακτικά της Βουλής. Το όφελος βέβαια αυτό είναι το κόστος το οποίο έλεγα πριν ότι θα επιβαρύνει το Ι.Κ.Α. ή το κοινωνικό σύνολο. 
      Τα ποσά που αναφέρω είναι εντελώς ενδεικτικά, διότι υπάρχουν και άλλες πτυχές, τις οποίες είτε δεν γνωρίζουμε, είτε δεν μπορούμε να εκτιμήσουμε ποσοτικά τις συνέπειές τους. Παραδείγματος χάριν, στις λογιστικές καταστάσεις της Τράπεζας Πειραιώς, η οποία έχει μία μικρή συμμετοχή σ’ αυτό το Ταμείο της Εμπορικής, διάβασα το εξής: «Η Τράπεζα  Πειραιώς εξακολουθεί να απαιτεί το ποσό των 24.4 εκατομμυρίων ευρώ περίπου από το Ταμείο.
      Η τράπεζα επιδιώκει τη μείωση της υποχρέωσής της στο Ε.Τ.Α.Τ. κατά το ίδιο ποσό. Δεν ξέρω εάν ο κύριος Υπουργός έχει συζητήσει με τη διοίκηση της Τράπεζας Πειραιώς πώς θα επιλυθεί και αυτή η διαφορά. Αλλά εδώ όλοι ζητούν απ’ αυτό το Ταμείο. Θα καταθέσω στη συνέχεια και το σχετικό απόσπασμα για τα Πρακτικά της Βουλής.
      Άφησα τελευταίο και σε εκκρεμότητα το ερώτημα γιατί γίνονται όλα αυτά. Ποια ανώτερη δύναμη υποχρεώνει την Κυβέρνηση σε τέτοιες αντιδημοκρατικές, κατά τη γνώμη μας, και ως προς το περιεχόμενό τους και ως προς τη διαδικασία τους, πρακτικές; Αυτή η ανώτερη δύναμη, κατά τη γνώμη μας, δεν είναι άλλη από την ίδια πολιτική της Κυβέρνησης. Η, πάση θυσία, ιδιωτικοποίηση της Εμπορικής καθιστά την Κυβέρνηση όμηρο των επίδοξων αγοραστών, οι οποίοι ζητούν να αγοράσουν την Εμπορική Τράπεζα «καθαρή», ελεύθερη από κάθε μελλοντική δέσμευση ή υποχρέωση. Αυτή είναι η δική μας ανάλυση και ερμηνεία επί του θέματος.
      Και επειδή με την ιδιωτικοποίηση της Εμπορικής ουσιαστικά ολοκληρώνεται –θέλουμε να πιστεύουμε ότι ολοκληρώνεται- ένας κύκλος ιδιωτικοποιήσεων του τραπεζικού συστήματος, ο οποίος άρχισε επί ΠΑ.ΣΟ.Κ., θεωρώ ότι η στιγμή είναι κατάλληλη να θέσουμε ορισμένα ερωτήματα προς την Κυβέρνηση, αλλά και προς κάθε κατεύθυνση. 
      Πρώτο ερώτημα: Ποιες ήταν, κυρίες και κύριοι συνάδελφοι, οι επιπτώσεις από τη μέχρι τώρα ιδιωτικοποίηση του τραπεζικού συστήματος; Δεν είναι καιρός να απαντήσουμε στο ερώτημα αυτό; Έγινε καλύτερη η εξυπηρέτηση των δανειοληπτών και των καταθετών; Μειώθηκε, εξαιτίας της ιδιωτικοποίησης, η διαφορά επιτοκίων ανάμεσα στις καταθέσεις και τις χορηγήσεις, ή μήπως βελτιώθηκε η πρόσβαση των μικρών επιχειρήσεων στο τραπεζικό σύστημα;
      Εν τέλει, η λειτουργία των τραπεζών, κύριε Υπουργέ, μετά την ιδιωτικοποίηση, έγινε πιο υπεύθυνη κοινωνικά -διότι άκουσα προχθές τον κύριο Υπουργό να εγκαλεί τις τράπεζες και να ζητά από αυτές μεγαλύτερη κοινωνική ευθύνη- ή έγινε πιο αναπτυξιακή, διότι άκουσα και τον κ. Παπανδρέου προ ημερών να εγκαλεί τις τράπεζες και να τους  ζητά πιο ισχυρό αναπτυξιακό ρόλο, τώρα που ιδιωτικοποιήθηκαν;
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Θα πάρω λίγα λεπτά από τη δευτερολογία μου, κυρία Πρόεδρε.  
      Οι εργαζόμενοι στις τράπεζες αντιλαμβάνονται αυτό που θέτω σήμερα εδώ. Αντιλαμβάνονται ότι για να υπερασπιστούν τα εργασιακά και τα ασφαλιστικά τους δικαιώματα πρέπει να έχουν οι εργαζόμενοι, η Ο.Τ.Ο.Ε. και τα σωματεία τους μία άποψη συνολικά για τη δομή του τραπεζικού συστήματος.
       Εγώ θεωρώ θετικό ότι είδα την Ο.Τ.Ο.Ε. να εντάσσει στο πλαίσιο των αγωνιστικών της κινητοποιήσεων και την άρνηση της περαιτέρω ιδιωτικοποίησης. Το ερώτημα αυτό επαναλαμβάνω ότι αφορά όλους μας. Επειδή ενδεχομένως ο συνάδελφος κ. Ανδρουλάκης δεν είχε αρκετό χρόνο να αναφερθεί στο θέμα αυτό, εγώ θα ήθελα ευθέως να θέσω το ερώτημα ποια είναι η θέση του κόμματος της Αξιωματικής Αντιπολίτευσης σε ό,τι αφορά το μέλλον της Εμπορικής. Δεν αναφέρομαι στο παρελθόν, τώρα ποια είναι. Είναι υπέρ του να δοθεί η Εμπορική στην «CREDIT AGRICOLE», που όπως αντιλαμβάνομαι συνεχίζουν να υποστηρίζουν ορισμένοι πρώην Υπουργοί; Είναι υπέρ του να δοθεί η Εμπορική σε κάποια άλλη ελληνική ιδιωτική τράπεζα, θέση για την οποία, όπως αντιλαμβάνομαι, κάποιοι Βουλευτές εργάζονται κιόλας, ή είναι υπέρ του να παραμείνει η Εμπορική υπό τον έλεγχο του δημοσίου και των ασφαλιστικών ταμείων, με πιο ενεργητική συμμετοχή μάλιστα των ασφαλιστικών ταμείων στη διοίκησή της, όπως υποστηρίζει η πλειοψηφία των εργαζομένων της Εμπορικής, θέλω να πιστεύω, αλλά και ο Συνασπισμός;
      Μήπως είναι καιρός το ΠΑ.ΣΟ.Κ. και ο Πρόεδρός του να πάρουν μια πιο σαφή θέση επί του θέματος; Κατά την άποψή μας ναι, διότι έτσι διευκολύνουν τον αγώνα των εργαζομένων, που είναι και οπαδοί και ψηφοφόροι του ΠΑ.ΣΟ.Κ., αλλά και διότι με τον τρόπο αυτό θα στερήσουν από την Κυβέρνηση τη δυνατότητα να αξιοποιεί τέτοιου τύπου ασάφειες, για να διευκολύνει τη δική της πολιτική.
      Με αυτά τα επιχειρήματα, κυρία Πρόεδρε, εμείς καταψηφίζουμε την τροπολογία, καταψηφίζουμε και το νομοσχέδιο ως σύνολο, παρ’ όλο που το υπόλοιπο περιεχόμενό του θα μπορούσε να γίνει αποδεκτό, διότι δεν θα θέλαμε με τη θετική μας ψήφο σ’ αυτό το νομοσχέδιο να νομιμοποιήσουμε πρακτικές σαν αυτές στις οποίες μόλις τώρα άσκησα κριτική. 
      Ευχαριστώ. 
      (Στο σημείο αυτό ο Βουλευτής κ. Ιωάννης Δραγασάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΟΣ (Άννα Μπενάκη-Ψαρούδα): Θα ήθελα να κάνω μία ανακοίνωση. Έχει ζητήσει το λόγο ο κ. Αλογοσκούφης για μία πεντάλεπτη παρέμβαση, ο κ. Τσιτουρίδης και κατόπιν ο κ. Καστανίδης. 
      ΕΥΑΓΓΕΛΟΣ ΒΕΝΙΖΕΛΟΣ: Θα κάνουν παρέμβαση και οι δύο Υπουργοί; 
      ΠΡΟΕΔΡΟΣ (Άννα Μπενάκη-Ψαρούδα): Ναι, θα κάνουν παρέμβαση κατά τον Κανονισμό, κύριε Βενιζέλο. Τον ξέρετε πολύ καλά τον Κανονισμό. Και οι δύο Υπουργοί. Και δέκα να ήταν, πάλι δικαιούνται κατά τον Κανονισμό. 
      Έχω την τιμή να ανακοινώσω στο Σώμα ότι την συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων είκοσι ένα μαθητές και μαθήτριες, είκοσι δύο γονείς και πέντε συνοδοί-δάσκαλοι του Δημοτικού Σχολείου Κιάτου και Μεσαίας Μηλιάς του Νομού Πιερίας. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Το λόγο έχει ο Υπουργός Οικονομίας και Οικονομικών κ. Αλογοσκούφης για μία πεντάλεπτη παρέμβαση. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, θεώρησα σκόπιμο να κάνω αυτήν την πεντάλεπτη παρέμβαση, διότι από τις τοποθετήσεις των εισηγητών της Αντιπολίτευσης προέκυψε ότι επικρατεί πλήρης σύγχυση αναφορικά με το περιεχόμενο της ρύθμισης για τις τράπεζες, για το ασφαλιστικό των τραπεζοϋπαλλήλων και τη σχέση του με το ν. 3371 που ψηφίσαμε εδώ στη Βουλή. Η ρύθμιση που συζητούμε σήμερα εντάσσεται στο ν. 3371/2005, προβλέπεται από αυτόν τον νόμο και αν η Αξιωματική Αντιπολίτευση και τα άλλα κόμματα της Αντιπολίτευσης είχαν κάνει τον κόπο να διαβάσουν το νόμο δεν θα επεδείκνυαν σήμερα τόσο προκλητική άγνοια και δεν θα μιλούσαν για ανατροπές και για αιφνιδιασμούς. 
      Ο ν. 3371 στοχεύει στην επίλυση των προβλημάτων που αντιμετωπίζει το ασφαλιστικό σύστημα των τραπεζοϋπαλλήλων και το ίδιο το τραπεζικό σύστημα. Κάναμε με το νόμο αυτό ένα μεγάλο βήμα για να καταστήσουμε υγιές το τραπεζικό σύστημα και ειδικά δύο κρατικού ενδιαφέροντος τράπεζες, την Αγροτική Τράπεζα και την Εμπορική Τράπεζα, οι οποίες κινδύνευαν με πλήρη κατάρρευση μετά την εφαρμογή των Διεθνών Λογιστικών Προτύπων. Η προηγούμενη κυβέρνηση δυστυχώς και σε αυτό το θέμα είχε επιδείξει μια προκλητική αδιαφορία. Κάναμε τη ρύθμιση αυτή, διότι αυτό επιτάσσει το δημόσιο συμφέρον και αυτό επιτάσσουν και οι οικονομικές και κοινωνικές ανάγκες του τόπου μας. Η ρύθμιση που συζητούμε σήμερα αποτελεί το τελικό στάδιο της ένταξης τραπεζών στα πλαίσια του νόμου, ειδικά αναφορικά με την Εμπορική Τράπεζα και ειδικότερα για ένα μικρό μέρος για την Τράπεζα Πειραιώς. 
      Θέλω να υπενθυμίσω ότι με τα άρθρα 57 έως και 69 του ν. 3371 με τα οποία ρυθμίστηκαν τα θέματα ασφάλισης προσωπικού των πιστωτικών ιδρυμάτων προβλεπόταν ότι θα υπάρξει νομοθετική ρύθμιση για την ένταξή των ταμείων. Στο άρθρο 59 και στην περίπτωση γ΄ του νόμου αυτού προβλέπεται ότι η εισφορά εργοδότη για την κάλυψη της δαπάνης που προκαλείται από την ένταξη των συνταξιούχων και ασφαλισμένων των Ταμείων Επικουρικής Ασφάλισης του προσωπικού στο Ε.Τ.Ε.Α.Μ. καθορίζεται με νόμο μετά από την εκπόνηση ειδικής οικονομικής μελέτης. Αυτό και κάναμε. Το ίδιο προβλέπεται και στο άρθρο 63 περίπτωση α΄ του ίδιου νόμου. Προβλέπεται ότι το ποσό της εισφοράς κάθε πιστωτικού ιδρύματος για την κάλυψη των δαπανών του Ενιαίου Ταμείου Ασφάλισης Τραπεζοϋπαλλήλων, του Ε.Τ.Α.Τ. δηλαδή, καθορίζεται με νόμο μετά από εκπόνηση ειδικής οικονομικής μελέτης. Όπως προβλέπει ο νόμος, ειδικές οικονομικές μελέτες ανατέθηκαν από το Υπουργείο Οικονομίας και Οικονομικών για τις τράπεζες Εμπορική και Πειραιώς, εκπονήθηκαν, παραλήφθηκαν και εγκρίθηκαν. 
      Παραλήφθηκαν για τη  μεν Εμπορική στις 13.1.2006 για δε την Τράπεζα Πειραιώς στις 10.2.2006. Παραλήφθηκαν από επιτροπή που συστήθηκε γι’ αυτόν το σκοπό με πρόεδρο τον πρόεδρο της Εθνικής Αναλογιστικής Αρχής. Ανακοινώθηκε η ολοκλήρωση της εκπόνησης των μελετών με ειδική λεπτομερή ανακοίνωση από το Υπουργείο Οικονομίας και Οικονομικών στις 17.2.2006, με δελτίο τύπου το οποίο δημοσιεύθηκε στις εφημερίδες. Υπήρξε πλήρης διαφάνεια. 
      Τα ποσά που προκύπτουν είναι 778,6 εκατομμύρια ευρώ για την εισφορά της Εμπορικής Τράπεζας στο Ε.Τ.Ε.Α.Μ. και 377,3 εκατομμύρια ευρώ για την εισφορά της στο Ε.Τ.Α.Τ.. Ακόμη είναι 9,7 εκατομμύρια ευρώ για την εισφορά της Τράπεζας Πειραιώς στο Ε.Τ.Ε.Α.Μ. και 49,9 εκατομμύρια ευρώ για την εισφορά της στο Ε.Τ.Α.Τ.. Αυτή είναι η ουσία της ρύθμισης. Αποτελεί εφαρμογή του νόμου και όχι άλλο νόμο. Θέλω να το επισημάνω αυτό με ιδιαίτερη έμφαση. Χρειάστηκε για να ολοκληρωθεί η εξυγίανση των δύο τραπεζών που είχε αφήσει σε κακά χάλια η προηγούμενη κυβέρνηση, να γίνει αύξηση κεφαλαίου περίπου 350.000.000 ευρώ στην Εμπορική και πάνω από 1.000.000.000 ευρώ στην Αγροτική Τράπεζα. Τέτοιο ήταν το χάλι της. Κινδύνευε με κατάρρευση. 
      Η Αγροτική Τράπεζα έπαιξε το ρόλο της αναφορικά με την επίλυση του προβλήματος των πανωτοκίων όπως έπαιξαν και οι άλλες τράπεζες. Αυτό τις επιβάρυνε, αλλά σε κάθε περίπτωση αυτό που έχει σημασία και για τον αγροτικό κόσμο είναι να υπάρχει μια ισχυρή Αγροτική Τράπεζα, αλλά και για την οικονομία γενικότερα να υπάρχουν ισχυρές τράπεζες. Αυτό το πετύχαμε με τις προσπάθειες των διοικήσεων και με το νόμο που φέραμε για την αντιμετώπιση του προβλήματος των τραπεζοϋπαλλήλων. Σήμερα οι τραπεζοϋπάλληλοι μπορούν με σιγουριά να προσβλέπουν στις συντάξεις τους χωρίς να αναλογίζονται αν κινδυνεύουν να καταρρεύσουν πιστωτικά ιδρύματα μεγάλης σημασίας για την εθνική οικονομία και ότι μαζί με την κατάρρευσή τους κινδυνεύουν και οι συντάξεις τους. 
      Μία τελευταία παρατήρηση σχετικά με την πρόταση του Κομμουνιστικού Κόμματος Ελλάδας. Αυτό το οποίο επιζητείτε αυτό κάναμε με το ν. 3371. Εκεί που είχαμε μια σωρεία ιδιωτικών επικουρικών ταμείων, κάνουμε ένα ενιαίο δημόσιο ταμείο, διότι πιστεύουμε ότι με αυτόν τον τρόπο θα έχουμε και μεγαλύτερη δικαιοσύνη αναφορικά με το συνταξιοδοτικό ζήτημα των τραπεζοϋπαλλήλων χωρίς να θίγονται ώριμα συνταξιοδοτικά δικαιώματα. Έτσι το κάναμε στο νόμο. Και καταργήσαμε αυτήν την πανσπερμία των ετοιμόρροπων ταμείων, τα οποία δυστυχώς  δεν μπορούσαν να εξυπηρετηθούν από τους εργοδότες, δηλαδή από τις συγκεκριμένες τράπεζες. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ο Υπουργός Απασχόλησης και Κοινωνικής Προστασίας κύριος Σάββας Τσιτουρίδης έχει το λόγο.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θα ήθελα να προσθέσω και εγώ ότι αυτές τις ημέρες με αφορμή αυτήν την τροπολογία είδαμε όλοι ότι κάποιοι επηρεασμένοι προφανώς από τις προτροπές του κ. Παπανδρέου σήκωσαν τα λάβαρα της επανάστασης είτε διαστρεβλώνοντας την πραγματικότητα είτε αγνοώντας το τι προτείνει η Κυβέρνηση εδώ.
      Με αυτήν την τροπολογία, όπως είπε ο κ. Αλογοσκούφης η Κυβέρνηση αυτονοήτως εφαρμόζει την ισχύουσα νομοθεσία, η οποία και δεν θίγεται από την τροπολογία. Με αυτήν την τροπολογία ρυθμίζουμε υποχρεώσεις  τραπεζών προς ελλειμματικά ασφαλιστικά ταμεία επικουρικής ασφάλισης, ώστε να υπάρξει απρόσκοπτη τήρηση όλων των κεκτημένων δικαιωμάτων εργαζομένων και συνταξιούχων τραπεζοϋπαλλήλων. Με άλλα λόγια η τροπολογία δεν προσθέτει τίποτα ούτε αφαιρεί τίποτα από κεκτημένα δικαιώματα εργαζομένων. 
      Επιλύεται απευθείας το θέμα της επικουρικής ασφάλισης του προσωπικού της Εμπορικής Τράπεζας προς όφελος τόσο των εργαζομένων όσο και της ίδιας της τράπεζας. Η Κυβέρνηση εγγυάται κεκτημένα δικαιώματα εργαζομένων στις τράπεζες των οποίων τα ταμεία ήταν ελλειμματικά. Και η Κυβέρνηση εγγυάται αυτήν την καταβολή με την καταβολή συντάξεων από το Ενιαίο Ταμείο Επικουρικής Ασφάλισης Μισθωτών και από το Ενιαίο Ταμείο Ασφάλισης Τραπεζοϋπαλλήλων, τα οποία και λειτουργούν υπό την εποπτεία του κράτους.
      Ζήτησα το λόγο όμως με αφορμή μια παρέμβαση του κ. Γκατζή ο οποίος αναφέρθηκε στο τι έγινε μια εβδομάδα προ των εκλογών του 2004. Το λέω αυτό γιατί βλέπουμε ότι κάποιοι έρχονται υποκριτικά και με επιλεκτική ευαισθησία να σηκώσουν λάβαρα όταν δεν τους είδαμε να αντιδρούν μια εβδομάδα προ των εκλογών του 2004 τη στιγμή που με υπουργική απόφαση και όχι με νόμο, ακριβώς 27 Φεβρουαρίου του 2004 ήρθαν να ρυθμίσουν εν κρυπτώ για το τι γίνεται στον κλάδο της σύνταξης του ταμείου ασφάλισης προσωπικού της Ιονικής και Λαϊκής. Το ταμείο αυτό εντάχθηκε στο Ι.Κ.Α.-Ε.Τ.Α.Μ. με ένα ποσό των 638,7 εκατομμυρίων ευρώ, αυτά ήταν τα περιουσιακά του στοιχεία όταν οι αναλογιστικές μελέτες έδειχναν ότι θα έπρεπε να έχει καταβληθεί ένα πρόσθετο ποσό των 800.000.000 ευρώ. Τότε λοιπόν, αυτοί οι οποίοι υποκριτικά έρχονται σήμερα λέγοντας ότι είναι λίγα τα τόσα ή τα άλλα τα οποία προκύπτουν από αναλογιστική μελέτη, δεν τους είδαμε να αντιδρούν για το πως με μια υπουργική απόφαση μια εβδομάδα προ των εκλογών εν κρυπτώ χρεώνουν 800.000.000 ευρώ στο Ι.Κ.Α. δηλαδή σε όλους τους Έλληνες. 
      Ε, λοιπόν, ξέρετε επιλεκτικές μνήμες και υποκρισίες σε αυτά τα ζητήματα δεν χωρούν, κυρίες και κύριοι συνάδελφοι. Τα υπόλοιπα θα τα πούμε στη συνέχεια. Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Κύριε Πρόεδρε, κύριε Αλαβάνο, έχετε ζητήσει να μιλήσετε;
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Μάλιστα, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Θα προηγηθεί ο κ. Καστανίδης. Ορίστε κύριε Καστανίδη έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, τις καινοφανείς ερμηνείες που ανέπτυξε ο Υπουργός Οικονομίας λίγο πριν, σχετικά με την κατατεθείσα από την Κυβέρνηση τροπολογία, θα σχολιάσω αργότερα, όπως θα σχολιάσω και την αναγνωστική του ικανότητα. 
      Επίσης, στον Υπουργό Εργασίας, τον οποίο άκουσα με προσοχή, έχω να παρατηρήσω ότι προφανώς η τροπολογία του ούτε αφαιρεί ούτε προσθέτει στη νομοθεσία που η δική του Κυβέρνηση ψήφισε λίγους μήνες πριν. Διότι αναφέρεται μόνο στις διατάξεις του ν. 3371 όπως προκύπτει σαφώς και από το κείμενο της αιτιολογικής έκθεσης. Είναι λοιπόν προφανές ότι δεν θέλετε να αφαιρέσετε ή να προσθέσετε κάτι, απλούστατα αντιλαμβανόμενοι ότι ο νόμος σας είναι πλήρως ανεφάρμοστος επιχειρείτε νέα επέμβαση.
      Τέλος, κύριε Υπουργέ, καμία κοινωνική ομάδα δεν επαναστατεί επειδή κάποιος εξ ημών μπορεί να την προτρέπει. Επαναστατεί όταν αντιλαμβάνεται ότι θίγονται βάναυσα τα δικαιώματά της, ότι η ευημερία της βάλλεται και ο μόνος τρόπος που της απομένει είναι να δώσει τη μάχη για να υπερασπιστεί αυτά που εσείς κατεδαφίζετε. 
      Κυρία Πρόεδρε, θα ζητήσω την εφαρμογή του άρθρου 100 του Κανονισμού της Βουλής. Μετά την ενσωμάτωση της τροπολογίας, που αφορά στην κατάλυση του ταμείου επικουρικής ασφάλισης της Εμπορικής Τράπεζας και την βίαιη επέμβαση σε όλα τα υπόλοιπα επικουρικά ταμεία ασφάλισης των τραπεζοϋπαλλήλων, εγείρεται θέμα αντισυνταγματικότητας συνολικά του νομοσχέδιου που συζητάμε. Λίγους μήνες μετά την ψήφιση του ν. 3371 με τον οποίο η Κυβέρνηση επιχείρησε ληστρική επιδρομή σε βάρος των ταμείων των τραπεζοϋπαλλήλων και αφού διαπίστωσε ότι καθίσταται ανεφάρμοστη η νομοθεσία της, επιχειρεί σήμερα να επέμβει εκ νέου συνεχίζοντας την ίδια πολιτική. 
      Επισημαίνω, κυρίες και κύριοι συνάδελφοι, ότι εγείρεται από την πλευρά της Αντιπολιτεύσεως, ζήτημα αντισυνταγματικότητας του νομοσχεδίου. Επεμβαίνει η Κυβέρνηση σε συλλογικές διαπραγματεύσεις. Καταργεί την αρχή της συλλογικής αυτονομίας. Παραβιάζει ακόμη και κρίσιμες διατάξεις της ευρωπαϊκής σύμβασης των δικαιωμάτων του ανθρώπου. Συνεχίζει με την ίδια μανία την κατεδάφιση της συνταγματικής έννομης τάξης χωρίς να σέβεται τίποτα. Θα μπορούσε κανείς να αριθμήσει πολλά άρθρα του Συντάγματος, εμμένω κυρίως στα άρθρο 12 και 26 του Συντάγματος.
      Κατόπιν αυτών, κυρία Πρόεδρε, η Αξιωματική Αντιπολίτευση ζητά σύμφωνα με τις πρόνοιες και τους ορισμούς του άρθρου 100, να κρίνει η Ολομέλεια της Βουλής τα ζητήματα αντισυνταγματικότητας που θέτει. Την ανάπτυξη των απόψεων της Αξιωματικής Αντιπολίτευσης κατά τη διαδικασία του λέγοντος και αντιλέγοντος θα αναλάβει ο συνάδελφος κ. Βενιζέλος.
      ΠΡΟΕΔΡΟΣ (Άννα Μπενάκη-Ψαρούδα): Επομένως επικαλείστε την παράγραφο 2 του άρθρου 100 του Κανονισμού της Βουλής, σύμφωνα με το οποίο έχουν δικαίωμα να μιλήσουν ο λέγων, ο αντιλέγων, οι Πρόεδροι των Κοινοβουλευτικών Ομάδων ή οι Κοινοβουλευτικοί Εκπρόσωποι και οι αρμόδιοι Υπουργοί, καθένας για πέντε λεπτά της ώρας.
      Ο κ. Βενιζέλος έχει το λόγο για πέντε λεπτά.
      ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, η τροπολογία για το ασφαλιστικό καθεστώς των τραπεζοϋπαλλήλων  είναι μνημείο πολιτικού αυταρχισμού,  κοινωνικής προκλητικότητας, αλλά και νομικής ανοησίας. 
      Το νομικό, πολιτικό και κοινωνικό αδιέξοδο του αρχικού νόμου, του ν.3371/2005, επιχειρεί η Κυβέρνηση να το θεραπεύσει με μία δεύτερη πλάνη που είναι χείρω της πρώτης. Γιατί η τροπολογία αυτή είναι κατάφορα αντισυνταγματική, κατάφορα αντίθετη προς το ευρωπαϊκό κοινοτικό δίκαιο και βεβαίως είναι κοινωνικά άδικη, ταξική, μονομερής, υπονομεύει τον κοινωνικό διάλογο, την κοινωνική συναίνεση, αντιφάσκει με τις δηλώσεις περί δήθεν σοβαρού και υπεύθυνου διαλόγου για το ασφαλιστικό ζήτημα της χώρας.
      Πιο συγκεκριμένα, η τροπολογία είναι απολύτως αντίθετη στο άρθρο 26 του Συντάγματος. Επιχειρεί με ωμό και απροκάλυπτο τρόπο να παρέμβει σε συγκεκριμένη, κατανομαζόμενη, ανοιχτή δίκη και ως εκ τούτου πλήττει την αρχή της διάκρισης των εξουσιών.
      Δεύτερον, η τροπολογία αντιβαίνει στο άρθρο 20 του Συντάγματος γιατί παραβιάζει το δικαίωμα δικαστικής προστασίας. Προσπαθεί να υψώσει τεχνητούς δικονομικούς φραγμούς στη δυνατότητα προσφυγής των ασφαλισμένων στα αρμόδια δικαστήρια.
      Τρίτον, η τροπολογία αντιβαίνει στο άρθρο 22 του Συντάγματος γιατί με αυτήν καταργούνται συλλογικές συμβάσεις εργασίας, πλήττεται η συλλογική αυτονομία, πλήττεται η καρδιά της κοινωνίας των πολιτών, η καρδιά του συνδικαλιστικού κινήματος και της κοινωνικής συναίνεσης. Και επιπλέον, πλήττεται η τελευταία παράγραφος του άρθρου 22, που εγγυάται το δικαίωμα στην κοινωνική ασφάλιση. Γιατί ουσιαστικά με τη ρύθμιση αυτή καταστρατηγείται το δικαίωμα στην κοινωνική ασφάλιση για δεκάδες χιλιάδες ασφαλισμένους και συνταξιούχους του τραπεζοϋπαλληλικού κλάδου.
      Η τροπολογία παραβιάζει επίσης την αρχή της ισότητας. Διότι εισάγει δυσμενή διαφορετική μεταχείριση στο εσωτερικό της ίδιας ομάδας εργαζομένων και συνταξιούχων που τελούν ή τελούσαν υπό ίδιες συνθήκες εργασίας. 
      Παραβιάζει επίσης την αρχή της ισότητας σε συνδυασμό με την αρχή της οικονομικής ελευθερίας, δηλαδή με το άρθρο 5 παράγραφοι 1 και 3 του Συντάγματος, γιατί ουσιαστικά πλήττει τον ελεύθερο οικονομικό ανταγωνισμό και ευνοεί συγκεκριμένες τραπεζικές επιχειρήσεις. Και υπό την έννοια αυτή η τροπολογία αντιβαίνει και στο άρθρο 87 της Συνθήκης για την Ευρωπαϊκή Κοινότητα, γιατί η όλη μεθόδευση συνιστά, όπως έγινε και με την εθελουσία έξοδο στον Ο.Τ.Ε., έμμεση, παράνομη κρατική ενίσχυση συγκεκριμένων τραπεζών. Άρα, έχουμε προσβολή και του άρθρου 28 του Συντάγματος, που διαμορφώνει τη σχέση ανάμεσα στην εθνική έννομη τάξη και την ευρωπαϊκή κοινοτική έννομη τάξη.
      Έχουμε συνεπώς μπροστά μας μία ρύθμιση η οποία είναι πανταχόθεν αντισυνταγματική, είναι όπως είπα και προηγουμένως, ένα μπούμερανγκ που εκτοξεύει η Κυβέρνηση και θα πέσει και αυτό στο κεφάλι της, όπως η πρώτη φουρνιά δήθεν μεταρρυθμίσεων, που εξελίχθηκαν πια σε ιλαροτραγωδία. 
      Έχουμε τώρα έναν αντισυνταγματικό, διορθωτικό νόμο για το ασφαλιστικό των τραπεζοϋπαλλήλων. Θα έχουμε ένα διορθωτικό νόμο για τον ανεφάρμοστο νόμο για τις Δ.Ε.Κ.Ο. Θα έχουμε ένα διορθωτικό νόμο για την ανεφάρμοστη ρύθμιση για τη διευθέτηση του χρόνου εργασίας και την κατάργηση του οκταώρου. Θα έχουμε ένα διορθωτικό νόμο για τη ρύθμιση για την εθελουσία έξοδο στον Ο.Τ.Ε. που επιβαρύνει το Τ.Α.Π.-Ο.Τ.Ε.. 
      Βεβαίως, όλα αυτά τελικά υπονομεύουν τη σοβαρή δημόσια συζήτηση για το ασφαλιστικό. Υπονομεύουν την εθνική γενική συλλογική σύμβαση εργασίας και συνιστούν πολιτική πρόκληση, γιατί την ώρα που η Κυβέρνηση εξυπηρετεί συγκεκριμένες τράπεζες και τους λύνει το αναλογιστικό τους πρόβλημα -και άρα το πρόβλημα της περιουσίας τους και της κερδοφορίας τους- ισχυρίζεται, ψευδόμενη ενώπιον του ελληνικού λαού, ότι δεν μπορεί να επηρεάσει τους διοικητές των μεγάλων κρατικών τραπεζών που έχει διορίσει ο Πρωθυπουργός ουσιαστικά, προκειμένου να συμπράξουν στη σύναψη κλαδικής συλλογικής σύμβασης με την Ο.Τ.Ο.Ε.. 
      Ε, νομίζω ότι υπάρχει ένα όριο στην πολιτική ψευδολογία, στην πολιτική εξαπάτηση, αλλά –θα μου επιτρέψετε να πω- και στην πολιτική και νομική ανοησία! Διότι η Κυβέρνηση ψηφίζει νόμους. Προκαλεί κοινωνικές εντάσεις. Φθείρεται πολιτικά. Ταπεινώνει την πλειοψηφία της, που την αναγκάζει να ψηφίζει και να ξαναψηφίζει τέτοιους νόμους. Τελικά, δεν μπορεί να εφαρμόσει τους νόμους. Δεν παράγει κανένα δήθεν αναπτυξιακό αποτέλεσμα. Εκτίθεται χωρίς κανένα όφελος, χωρίς κανένα κέρδος.
      Και, βέβαια, δεν κλαίμε για το πολιτικό πρόβλημα και το αδιέξοδο της Κυβέρνησης και του κ. Καραμανλή, αλλά εκφράζουμε εδώ την αγωνία και τον πόνο του κάθε ασφαλισμένου, του κάθε εργαζομένου, του κάθε ανέργου, που παρακολουθεί τον κατήφορο της Κυβέρνησης, ο οποίος, δυστυχώς, είναι και κατήφορος της οικονομίας και της χώρας. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ τον κ. Βενιζέλο.
      Από πλευράς Νέας Δημοκρατίας θα απαντήσει ο κ. Τασούλας. Όμως, πριν πάρετε το λόγο, κύριε Τασούλα, θέλω να αναγγείλω ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην Έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, σαράντα φοιτητές και φοιτήτριες και δύο συνοδοί από τη Νομική Σχολή Αθηνών.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Κυρίες και κύριοι συνάδελφοι, ελπίζω να τους δώσουμε ένα καλό παράδειγμα εφαρμογής του Κανονισμού της Βουλής σε θέματα αντισυνταγματικότητας.
      Ορίστε, κύριε Τασούλα. Έχετε το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κυρία Πρόεδρε, ο καταιγισμός των άρθρων του Συντάγματος που προκλητικά και δίκην κήνσορος ανέφερε ο κ. Βενιζέλος στην ουσία αμφισβητούν ευθέως το συνταγματικά απορρέον δικαίωμα της Κυβέρνησης να οδηγήσει τη χώρα με βάση τις ευθύνες της και να ασκήσει τη γενική πολιτική. Αρνείται στην Κυβέρνηση να εφαρμόσει το άρθρο 82 του Συντάγματος, που είναι στοιχειώδες και επιτάσσει στην Κυβέρνηση να λύνει τα σοβαρά προβλήματα της χώρας. 
      Το άρθρο 22 παράγραφος 5 του Συντάγματος προβλέπει ότι η κοινωνική ασφάλιση συνιστά μέριμνα του κράτους, της πολιτείας. Η τροπολογία που καλούμεθα να ψηφίσουμε εδώ σήμερα δεν είναι τίποτε άλλο παρά εφαρμογή του συνταγματικού δικαιώματος και της συνταγματικής υποχρεώσεως της πολιτείας να φροντίζει για το ασφαλιστικό σύστημα της χώρας.
      Υποθέτω ότι ο κ. Βενιζέλος, που εκτοξεύει όχι απλώς ανευλαβείς, αλλά ανεπίτρεπτες ύβρεις περί δήθεν ανοησίας, γνωρίζει πως σ’ έναν τόμο για το νέο Σύνταγμα του 2001, εις το οποίο μετείχε και ο ίδιος, ο συνταγματολόγος Ανθόπουλος ομιλεί για τη συνταγματική αξία του δημοσιονομικού συμφέροντος. Έτσι, τα δημοσιονομικά ζητήματα, η ισορροπία και η ανταγωνιστικότητα της οικονομίας αποκτούν από εδώ και πέρα και συνταγματική αξία. 
      Η Κυβέρνηση, μεριμνώντας εκεί όπου δεν μερίμνησε επί δεκαετίες το ΠΑ.ΣΟ.Κ., φροντίζει να κατοχυρώσει το ασφαλιστικό σύστημα και να επιβάλει στις εργοδοσίες την καταβολή ιλιγγιωδών ποσών προς το Ι.Κ.Α., προκειμένου να εξασφαλιστούν όλα τα μελλοντικά δικαιώματα των ασφαλισμένων. 
      Φροντίζει να επιβάλει στις εργοδοσίες την καταβολή ιλιγγιωδών ποσών προς το Ι.Κ.Α., προκειμένου να εξασφαλιστούν όλα τα μελλοντικά δικαιώματα των ασφαλισμένων. Με την παρούσα τροπολογία η Εμπορική Τράπεζα μόνο υποχρεώνεται να καταβάλει άνω του 1.100 εκατομμυρίων ευρώ προς το ασφαλιστικό ταμείο στο οποίο μεταφέρονται οι επικουρικώς ασφαλισμένοι της. Και επειδή αυτό συνιστά μέριμνα για την επιβίωση ενός ασφαλιστικού συστήματος, τότε όλες οι άγριες κατηγόριες του κ. Βενιζέλου θα πρέπει να επιστραφούν εις τον αποστολέα τους.
      Νομίζω πως μόνο και μόνο εν όψει αυτής της συνταγματικής διατάξεως, μόνο και μόνο εν όψει του γεγονότος ότι το δημοσιονομικό συμφέρον έχει αυτόχρημα συνταγματική αξία ενώπιον του οποίου δημοσιονομικού συμφέροντος ελάχιστα κοινωνικά δικαιώματα είναι υπέρτερα και πάντως όχι αυτά για τα οποία σήμερα συζητούμε, η τροπολογία η παρούσα είναι πλήρως συμβατή με το Σύνταγμα της χώρας, είναι πλήρως συμβατή με την υποχρέωση της Κυβερνήσεως να αντιμετωπίσει τα γενικά προβλήματα της χώρας, όπως τα επισώρευσε η αβελτηρία της παρατάξεως του κ. Βενιζέλου.
      Και δεν είναι μόνο υποχρέωση εκ του Συντάγματος. Είναι και μια προτροπή του ελληνικού λαού όχι να στρουθοκαμηλίζουμε, όχι να δείχνουμε αμεριμνησία ή ευθυνοφοβία, όπως έκανε επί δεκαετίες το ΠΑ.ΣΟ.Κ., αλλά να αντιμετωπίσουμε ένα πρόβλημα σημερινό, πριν γκρεμίσει και την ανταγωνιστικότητα της οικονομίας και βλάψει τα οικονομικά συμφέροντα της χώρας και οδηγήσει αυτούς για τους οποίους δήθεν εγείρονται ανησυχίες για τα ασφαλιστικά τους δικαιώματα όχι σε απώλεια των ασφαλιστικών δικαιωμάτων τους στο μέλλον, αλλά σε απώλεια ενδεχομένως και της ίδιας τους της εργασίας, εάν δεν ληφθούν αυτά τα μέτρα.
      Συνεπώς, δεν είναι ότι η Κυβέρνηση καταργεί δικαιώματα. Η Κυβέρνηση κήδεται των δικαιωμάτων των εργαζομένων. Μεριμνά γι’ αυτά, τα κατοχυρώνει και οι ενέργειές της είναι απολύτως συμβατές με τη συνταγματική υποχρέωσή της, όπως απορρέει από το άρθρο 22, παράγραφος 5 του Συντάγματος, με την υποχρέωσή της όπως απορρέει από το άρθρο 25 του Συντάγματος, που καθιερώνει το κοινωνικό κράτος δικαίου, αλλά κυρίως με την υποχρέωσή της όπως την ανέλαβε έναντι του ελληνικού λαού, ο οποίος της έδωσε στις 7 Μαρτίου τη δύναμη για να πραγματοποιήσει όλα αυτά και όχι τις δήθεν ανοησίες, τις οποίες, κύριε Βενιζέλο, σας επιστρέφουμε αυτούσιες.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχουν οι Κοινοβουλευτικοί Εκπρόσωποι των κομμάτων.
      Ο κ. Μαγγίνας, παρακαλώ.
      ΒΑΣΙΛΕΙΟΣ ΜΑΓΓΙΝΑΣ: Κυρία Πρόεδρε, τα περί ταξικής και αυταρχικής ρυθμίσεως, που και εις την Αίθουσα, αλλά και εις τα μέσα επικοινωνίας κατά κόρον χρησιμοποιεί ο κ. συνάδελφος κ. Βενιζέλος τα αντιπαρέρχομαι. Τα περί πολιτικής ανοησίας, όμως, κύριε συνάδελφε, να τα υποδεχθείτε, διότι σας επιστρέφονται εις ολόκληρον.
      (Χειροκροτήματα από την πτέρυγα της Νέας Δημοκρατίας)
      Τα μπερδέψατε λίγο. Διότι στην επιχειρηματολογία σας αλλού επικαλείστε ρυθμίσεις της τροπολογίας και τις χαρακτηρίζετε αντισυνταγματικές και αλλού επικαλείστε ρυθμίσεις του ν. 3371. Τι απ’ όλα είναι αντισυνταγματικό; Ή είναι όλα αντισυνταγματικά;
      Κυρίες και κύριοι συνάδελφοι, τίποτα δεν απαγορεύει –και παρακαλώ τον κ. Βενιζέλο αν έχει αντίρρηση να μας το πει- στο νομοθέτη να αλλάξει, να προβεί σε υποκατάσταση ενός ιδιωτικού φορέα κοινωνικής ασφάλισης μ’ ένα κρατικό ασφαλιστικό φορέα. Και αυτό ακριβώς κάνει η τροπολογία. Η ρύθμιση, η οποία επέρχεται με την τροπολογία, εναρμονίζεται και με το 22.5 του Συντάγματος για το δικαίωμα κοινωνικής ασφάλισης από το κράτος και με το άρθρο 25, παράγραφος 1, εδάφιον α΄ του Συντάγματος για τη γενική αρχή του κοινωνικού κράτους.
      Δεν γνωρίζω αν ο κ. Βενιζέλος έχει πληροφορηθεί την ύπαρξη της υπ’ αριθμόν 5024/87 αποφάσεως της ολομέλειας του Συμβουλίου της Επικρατείας, όπου εκεί, κυρίες και κύριοι συνάδελφοι, λέγεται ρητά ότι «επειδή η έννοια του άρθρου 22 παράγραφος 5 του Συντάγματος είναι ότι εκεί όπου ο νόμος καθιερώνει την υποχρεωτική κοινωνική ασφάλιση και ειδικότερα θεσπίζει την υποχρεωτική καταβολή ασφαλιστικής εισφοράς, είτε από μέρους του μισθωτού είτε από μέρους του εργοδότου, οφείλει να καθιστά φορέα της μόνο το κράτος ή νομικά πρόσωπα δημοσίου δικαίου που και αυτά είναι δημόσιες υπηρεσίες καθ’ ύλην, όμως αποκεντρωμένες.».
      ΕΥΑΓΓΕΛΟΣ ΒΕΝΙΖΕΛΟΣ: Διαβάστε και παρακάτω την απόφαση.
      ΒΑΣΙΛΕΙΟΣ ΜΑΓΓΙΝΑΣ: Το ταμείο επικουρικής ασφάλισης, κύριε Βενιζέλο, προσωπικού Εμπορικής Τράπεζας λένε οι ίδιοι ότι είναι ειδικός λογαριασμός κοινωνικής ασφάλισης που συστήθηκε με ιδιωτικού δικαίου μεταξύ της Εμπορικής Τράπεζας και του Συλλόγου. Λένε ορθά ότι προστατεύεται από το άρθρο 5 παράγραφος 1 του Συντάγματος το οποίο μιλάει για την ελευθερία των συμβάσεων. Δεν προστατεύεται όμως από το άρθρο 22 παράγραφος 5 στο οποίο αναφέρθηκα.
      Επειδή κάνατε και μια αναφορά στη δικαιοσύνη, δεν ξέρω αν τα δικαστήρια, όπου εκκρεμεί σήμερα ο,τιδήποτε, θα θεωρήσουν αυτά άνευ αντικειμένου και θα διακόψουν τη δίκη, τη διαδικασία. Από πού όμως κατάγεται η άποψή σας ότι στερείται το δικαίωμα προσφυγής οιοσδήποτε εργαζόμενος, συλλογικά ή ατομικά; Επί της νομοθεσίας η οποία ισχύει ο οιοσδήποτε, αν αισθάνεται ότι έχει έννομο συμφέρον, μπορεί να προσφύγει. Χάριν, λοιπόν, εντυπώσεως μην λέτε κουβέντες και νομίζουν οι πολίτες πράγματα που δεν συμβαίνουν.
      Κλείνω με μια εγκύκλιο την οποία υπογράφει ο αγαπητός συνάδελφος που δεν είναι συνταγματολόγος, ο κ. Νίκος Χριστοδουλάκης, ο οποίος όμως έχει διατελέσει Υπουργός Εθνικής Οικονομίας. Λέει, λοιπόν, ο κ. Χριστοδουλάκης στην υπ’ αριθμόν 82785/10-12-2003 εγκύκλιό του: «Οι ρυθμίσεις συνταξιοδοτικών θεμάτων απαιτούν ειδική νομοθετική ρύθμιση και μάλιστα με συνταξιοδοτικό νόμο. Εφιστάται –λέει στις υπηρεσίες- η προσοχή για αποφυγή τυχόν ρυθμίσεων, οι οποίες άμεσα ή έμμεσα δημιουργούν υποχρεώσεις στα ασφαλιστικά ταμεία, πέραν αυτών που προκύπτουν από την εισοδηματική πολιτική. Υπογραφή: Ο Υπουργός Νικόλαος Χριστοδουλάκης».
      (Θόρυβος από την πτέρυγα του ΠΑ.ΣΟ.Κ)
      Κυρίες και κύριοι συνάδελφοι του ΠΑ.ΣΟ.Κ, δεν θέλετε τις μεταρρυθμίσεις. Αυτό είναι που σας ενοχλεί. Δεν θέλετε την ανάπτυξη της χώρας και προσπαθείτε μαζί με πολλούς συνδικαλιστές –και δεν ξέρω ποιος υπακούει σε ποιον, η Ο.Τ.Ο.Ε. στο ΠΑ.ΣΟ.Κ ή το ΠΑ.ΣΟ.Κ στην Ο.Τ.Ο.Ε.- να σταματήσετε μια πολιτική προσπάθεια. Βεβαιωθείτε, λοιπόν, ότι οι μεταρρυθμίσεις θα προχωρήσουν είτε το θέλετε είτε δεν το θέλετε. 
      (Χειροκροτήματα από την πτέρυγα της Νέας Δημοκρατίας)
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κυρία Πρόεδρε...
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, κυρίες και κύριοι συνάδελφοι...
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κυρία Πρόεδρε, αναφέρθηκε σε μια ερμηνεία την οποία προφανώς δεν κατανόησε...
      ΠΡΟΕΔΡΟΣ (Άννα Μπενάκη - Ψαρούδα): Αν δεν την κατανόησε, στο τέλος της συζητήσεως θα την εξηγήσετε, κύριε Χριστοδουλάκη.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Ο νόμος λέει ότι χρειάζονται συνταξιοδοτικοί νόμοι για το δημόσιο...
      ΠΡΟΕΔΡΟΣ (Άννα Μπενάκη - Ψαρούδα): Σας παρακαλώ, κύριε Χριστοδουλάκη! Δεν έχετε το λόγο και τον στερείτε και από τον Κοινοβουλευτικό σας Εκπρόσωπο. 
      Ορίστε, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Σας ευχαριστώ, κυρία Πρόεδρε.
      Κυρίες και κύριοι συνάδελφοι, ομολογώ ότι ακούγοντας ορισμένους εκ των συναδέλφων, που ως αντιλέγοντες υπερασπίστηκαν τη συνταγματικότητα της επίμαχης τροπολογίας, αναρωτιέμαι αν πρέπει να μιλούμε περί νομικής ανοησίας ή περί νομικού κανιβαλισμού. 
      Θα ήθελα να είμαι πάρα πολύ σαφής. Ο κ. Τασούλας επικαλέστηκε τη διάταξη του άρθρου 22 παράγραφος 5 του Συντάγματος για να ισχυριστεί ότι, επειδή προφανώς το κράτος μεριμνά για την κοινωνική ασφάλιση, μπορεί να επεμβαίνει με τον τρόπο που νομίζει η Κυβέρνηση.
      Η γενική διάταξη, κύριοι συνάδελφοι, του άρθρου 22 παράγραφος 5 ορίζει ότι προφανώς το κράτος μεριμνά για την κοινωνική ασφάλιση. Αλλά επειδή το κράτος μεριμνά για την κοινωνική ασφάλιση, δεν σημαίνει ότι επιτρέπει εσάς να επεμβαίνετε με κατεδάφιση της συνταγματικής έννομης τάξης όποτε νομίζετε, για όποιο θέμα νομίζετε. 
      Διαθέτουμε συγκεκριμένη συνταγματική έννομη τάξη που ρυθμίζει τα της διακρίσεως των εξουσιών, που προστατεύει την αρχή της συλλογικής αυτονομίας, που επιβάλει σεβασμό της οικονομικής ελευθερίας και της ισότητας των πολιτών. Πρόκειται για θεμελιώδεις διατάξεις του Συντάγματος που δεν μπορείτε να παραβιάσετε με επίκληση του άρθρου 22 παράγραφος 5 την επίκληση δηλαδή της γενικής υποχρέωσης του κράτους να μεριμνά για την κοινωνική ασφάλιση. 
      Δεύτερον, αναρωτήθηκε ο Κοινοβουλευτικός Εκπρόσωπος της Νέας Δημοκρατίας αν μιλάμε για τον ν. 3371, ή για άλλο νόμο. 
      Θέλω να υπενθυμίσω στη Νέα Δημοκρατία  ότι μόλις το καλοκαίρι του 2005 για τα άρθρα 57 έως 69 του ν. 3371  έθεσε και πάλι το ΠΑ.ΣΟ.Κ, όπως και το σύνολο της Αντιπολίτευσης, θέματα αντισυνταγματικότητας κατ’ εφαρμογή του άρθρου 100 του Κανονισμού της Βουλής των Ελλήνων. Από τότε προειδοποιήσαμε ότι η αρχική παρέμβαση της Νέας Δημοκρατίας δημιουργεί σοβαρά ζητήματα αντισυνταγματικότητας. Όταν στη συνέχεια, κυρίες και κύριοι συνάδελφοι, διαπίστωσε η Kυβέρνηση, ο  κ. Αλογοσκούφης και οι  συναρμόδιοι Υπουργοί ότι μάλλον δικαιωνόταν ο ισχυρισμός της Αντιπολίτευσης ότι δεν θα καταστεί δυνατή η εφαρμογή των άρθρων 57 έως 69 του ν. 3371, προφανώς αποφάσισαν ότι πρέπει ξανά να επέμβουν με την τροπολογία την οποία τώρα συζητούμε. 
      Αλλά γενομένης της αρχικής αντισυνταγματικής παρεμβάσεως, καθίσταντο προφανές ότι πιθανή δεύτερη επέμβαση θα συνέχιζε το αντισυνταγματικό ολίσθημα της Κυβέρνησης της Νέας Δημοκρατίας. Και εξηγούμαστε: 
      Σύμφωνα με τις διατάξεις του ν.3371, διάλυση επικουρικού ταμείου ασφάλισης των εργαζομένων δεν μπορεί να επέλθει από τη στιγμή που η διαφωνούσα πλευρά προσφεύγει στη δικαιοσύνη. Έχουμε προσφυγές από  την πλευρά των εργαζομένων ενώπιον της δικαιοσύνης, όταν οι διοικήσεις των τραπεζών, όπως στην προκειμένη περίπτωση της Εμπορικής, επιχειρούν μονομερώς να  ανακοινώσουν την κατάργηση του σχετικού επικουρικού ταμείου ασφάλισης.
      Είναι δυνατόν να επεμβαίνει η Κυβέρνηση και να καταργεί ουσιαστικά αρμοδιότητα της δικαιοσύνης επί υφισταμένης εκκρεμοδικίας, ισχυριζόμενη ότι δεν καταργεί την αρχή διακρίσεως των εξουσιών κατά το άρθρο 25 του Συντάγματος; Είναι δυνατόν να ισχυρίζεστε ότι δεν καταργείτε τη συλλογική αυτονομία, όταν διαλύετε  τα ταμεία που ιδρύθηκαν μετά από συλλογικές διαπραγματεύσεις; 
      Και επιτέλους, κύριε συνάδελφε Μαγγίνα, ας διαβάζουμε λίγο καλύτερα και πληρέστερα. Η απόφαση 5024/1987 του Συμβουλίου της Επικρατείας δεν αναφέρεται στα επικουρικά ταμεία ασφάλισης που είναι αποτέλεσμα συλλογικής διαπραγμάτευσης. 
      ΒΑΣΙΛΕΙΟΣ ΜΑΓΓΙΝΑΣ: Τι διαφορά έχει;
      ΧΑΡΑΛΑΜΠΟΣ ΚΑΣΤΑΝΙΔΗΣ: Κάνετε λάθος. Η απόφαση 5024/1987 αφορά την κρατική ασφάλιση. 
      ΒΑΣΙΛΕΙΟΣ ΜΑΓΓΙΝΑΣ: Τι διαφορά έχει; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Επίσης, οφείλετε να κατανοήσετε ότι  αυτό που διαβάσατε προηγουμένως -η εγκύκλιος δηλαδή του κ. Χριστοδουλάκη- αφορά μόνο την απολύτως ευνόητη υπόδειξη προς τους υπαλλήλους του Υπουργείου Οικονομικών ότι τα συνταξιοδοτικά θέματα πρέπει να ρυθμίζονται μόνο με ειδικό συνταξιοδοτικό νόμο. Δεν αντελήφθην ποια οξύνοια σας οδήγησε στην επίκληση της σχετικής εγκυκλίου. 
      Λοιπόν, κυρίες και κύριοι συνάδελφοι, αντισυνταγματικές οι ρυθμίσεις σας με το ν. 3371 το περασμένο καλοκαίρι, αντισυνταγματικό το νέο ολίσθημά σας με την τροπολογία την οποία συζητούμε. 
      Είναι απολύτως βέβαιο ότι αναλαμβάνετε μεγάλες ευθύνες, όχι μόνο για την κατεδάφιση της συνταγματικής έννομης τάξης, αλλά και για όσα δεινά προκαλείτε στα ταμεία. 
      Μην επικαλείστε πρόβλημα των ταμείων, όταν το 1% του Α.Ε.Π. το οποίο πρέπει κατ’ έτος να καταβάλλετε στα ασφαλιστικά ταμεία σύμφωνα με τις προβλέψεις του νόμου Ρέππα, δεν τα καταβάλλετε. 
      (Θόρυβος-διαμαρτυρίες από την πτέρυγα της Νέας Δημοκρατίας-κωδωνοκρουσίες)
      Και δεν μπορείτε να επικαλείστε πρόβλημα, όταν πολλές πτυχές του ισχύοντος ασφαλιστικού καθεστώτος δεν εφαρμόζονται, όπως η συγχώνευση ταμείων. 
      Όθεν, κυρίες και κύριοι συνάδελφοι, είστε υπόλογοι αντισυνταγματικού εκτροχιασμού και επιφέρετε δεινά σε πολλές κατηγορίες των εργαζομένων. Γι’ αυτό ακριβώς και τελειώνω υπενθυμίζοντας για άλλη μία φορά, ότι τα όσα ακούσαμε δεν δικαιώνουν απλώς τον ισχυρισμό περί νομικής ανοησίας, αλλά τον ισχυρισμό περί νομικού «κανιβαλισμού», για τον οποίο είναι υπεύθυνη η Κυβέρνηση της Νέας Δημοκρατίας.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Σκυλλάκος.
      ΑΝΤΩΝΗΣ ΣΚΥΛΛΑΚΟΣ: Κατ’ αρχήν υπάρχει η συγκεκριμένη τροπολογία. Αν το θέμα το εξετάσουμε εντελώς νομικά, βεβαίως υπάρχει αντισυνταγματικότητα διότι παραβιάζει την συλλογική αυτονομία, επεμβαίνει στη συλλογική διαπραγμάτευση -το Ταμείο ήταν αποτέλεσμα διαπραγμάτευσης- και ταυτόχρονα όταν η υπόθεση βρίσκεται στα δικαστήρια κι υπάρχει προσφυγή, το λύνει νομοθετικά κατά παράβαση του σχετικού άρθρου του Συντάγματος. Αυτό είναι η τυπική πλευρά της αντισυνταγματικότητας της συγκεκριμένης τροπολογίας. 
      Ποιο είναι όμως το συμπέρασμα, αν ανατρέξουμε και στο παρελθόν, και σ’ αυτήν την τροπολογία; Όταν δεν επαρκούν οι νόμοι έρχονται διατάξεις συμπληρωματικές, καινούργιοι νόμοι, για τους οποίους λίγο λογαριάζει η κάθε κυβέρνηση αν συνάδουν με το Σύνταγμα ή είναι αντίθετοι με το Σύνταγμα. Πόσες φορές σ’ αυτήν την Αίθουσα και επί Νέας Δημοκρατίας και επί ΠΑ.ΣΟ.Κ. δεν προκαλέσαμε ψηφοφορία και εμείς, όπως και η εκάστοτε Αντιπολίτευση, για αντισυνταγματικότητα; Και σε όλους τους ασφαλιστικούς νόμους του παρελθόντος υπήρχαν σοβαρότατα ζητήματα αντισυνταγματικότητας. Δηλαδή αντισυνταγματικός είναι και ο ν. 3371 –συμφωνώ με τον Κοινοβουλευτικό Εκπρόσωπο της Νέας Δημοκρατίας- αλλά το ίδιο αντισυνταγματικός είναι και ο ν.3029/2002, ο «νόμος Ρέππα». Αντισυνταγματικοί ήταν και οι νόμοι του Σιούφα. Να θυμίσω το ’85, που έγινε μάχη μεγάλη στη Βουλή εδώ για την Πράξη Νομοθετικού Περιεχομένου που απαγόρευε τις αυξήσεις; Ήταν συνταγματική;
      Αυτό το οπλοστάσιο της χρησιμοποίησης της νομοθεσίας κόντρα στις συλλογικές διαπραγματεύσεις είναι «όπλο» της εκάστοτε κυβέρνησης: και των κυβερνήσεων της Νέας Δημοκρατίας και του ΠΑ.ΣΟ.Κ.. Αυτή είναι η πείρα των τελευταίων δεκαετιών.
      Εν πάση περιπτώσει, για την ουσία της τροπολογίας θα έχουμε χρόνο να μιλήσουμε. Επί της συνταγματικότητας, εμείς συμφωνούμε ότι είναι αντισυνταγματική για τους λόγους που ανέφερα.
      ΠΡΟΕΔΡΟΣ (Άννα Μπενάκη- Ψαρουδα): Ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Κουβέλης έχει το λόγο. 
      ΦΩΤΗΣ ΚΟΥΒΕΛΗΣ: Κυρία Πρόεδρε, δεν θα αναφερθώ στην ουσία της τροπολογίας, διότι τα επιχειρήματά μας έχουν κατατεθεί, επιχειρήματα τα οποία μας οδηγούν στην παραδοχή ότι μ’ έναν εξαιρετικά αρνητικό τρόπο ρυθμίζονται τα ζητήματα των εργαζομένων. Περιορίζω, κατά συνέπεια, την αναφορά μου στην αντισυνταγματικότητα της συγκεκριμένης διάταξης. 
      Κυρίες και κύριοι συνάδελφοι, η ίδια η αιτιολογική έκθεση ομολογεί ότι γίνεται παρέμβαση της νομοθετικής εξουσίας, με την πρωτοβουλία της εκτελεστικής, στο χώρο της δικαιοσύνης. Ακούστε, κύριοι συνάδελφοι, τι ομολογεί η ίδια η αιτιολογική έκθεση. «Δεδομένου ότι η αντιδικία που έχει προκύψει είναι δυνατόν να παραταθεί πέραν ενός ευλόγου χρονικού διαστήματος, με άμεσες επιπτώσεις στη συνέχιση καταβολής των συντάξεων». Συμπερασματικά έρχεται αυτή εδώ η διάταξη. Και μάλιστα, κύριε Υπουργέ, στο πλαίσιο της αντισυνταγματικής ρύθμισης επιχειρείτε να οριοθετήσετε και τον «εύλογο χρόνο». Λέτε ότι θα παραταθεί πέραν ενός ευλόγου χρονικού διαστήματος. Επιτέλους, ποιοι είστε εσείς που θα οριοθετήσετε τον εύλογο χρόνο, όταν μάλιστα η ίδια η πραγματικότητα σάς διαψεύδει, αφού στα μέσα του προσεχούς Σεπτεμβρίου θα κρίνει η δικαιοσύνη το συγκεκριμένο ζήτημα; 
      Περαιτέρω, αγαπητέ κύριε Μαγγίνα, αποτελεί ομολογουμένως σόφισμα αυτό το οποίο είπατε: «Και σε τι εμποδίζεται ο οιοσδήποτε να προσφύγει στη δικαιοσύνη και ανεξαρτήτως του γεγονότος ότι θα υπάρχει ένας νόμος;»
      Εμποδίζεται όχι αυτός που θα προσφύγει, αλλά εμποδίζεται, κυρίες και κύριοι συνάδελφοι, το έργο της δικαιοσύνης. Και το άρθρο 26 του Συντάγματος δεν θέλει να εμποδίζεται το έργο της δικαιοσύνης από παρεμβάσεις της νομοθετικής εξουσίας. Περαιτέρω, είναι αντισυνταγματική η ρύθμιση και κατά το άρθρο 22 παράγραφος 2 του Συντάγματος.  
      Κυρίες και κύριοι συνάδελφοι, το Τ.Ε.Α.Π.Ε.Τ.Ε., το συγκεκριμένο ταμείο, είναι καρπός και αποτέλεσμα ελεύθερων συλλογικών συμβάσεων και αυτές οι συλλογικές συμβάσεις και τα αποτελέσματά τους προστατεύονται από το άρθρο 22, παράγραφος 2 του Συντάγματος και νομίζω ότι προσχηματικά επικαλείστε την παράγραφο 5 του άρθρου 22, σύμφωνα με την οποία το κράτος πρέπει να μεριμνά για την κοινωνική ασφάλιση των πολιτών. Αυτό είναι μία γενική ρύθμιση και αφορά στη γενική υποχρέωση του κράτους και σε καμία περίπτωση δεν έρχεται να αντιστρατευτεί τη ρύθμιση της παραγράφου 2 του άρθρου 22, εκεί δηλαδή που αναφέρεται η ελευθερία των συλλογικών συμβάσεων και ο σεβασμός σ’ αυτές και στα αποτελέσματά τους. 
      Άλλωστε -και ολοκληρώνω, κυρία Πρόεδρε- κακώς επικαλούνται οι κύριοι συνάδελφοι την παράγραφο 5 του άρθρου 22 του Συντάγματος, το οποίο –επαναλαμβάνω- αναφέρεται στην υποχρέωση του κράτους να μεριμνά για την κοινωνική ασφάλιση, όταν μάλιστα η συγκεκριμένη ρύθμιση δεν αποτελεί μέριμνα για την κοινωνική ασφάλιση. Αντίθετα, περιορίζει, μειώνει και απαξιώνει την κοινωνική ασφάλιση που επετεύχθη μέσα από συλλογικές διαπραγματεύσεις. 
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ τον κ. Κουβέλη. 
      Κύριε Υπουργέ, έχετε το λόγο. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, εγώ θα έλεγα για την Αξιωματική Αντιπολίτευση ότι πολιτική πενία συνταγματικάς τέχνας κατεργάζεται αλλά –δυστυχώς- ούτε και αυτό συμβαίνει! Ούτε και αυτό συμβαίνει!
      ΚΩΝΣΤΑΝΤΙΝΟΣ ΓΕΙΤΟΝΑΣ: Αυτός είναι ο σεβασμός για το Σύνταγμα; 
      (Διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη - Ψαρούδα): Σας παρακαλώ, κύριοι συνάδελφοι! Εκατέρωθεν τώρα έχουμε φιλοφρονήσεις! 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Όπως γνωρίζετε, κύριες και κύριοι συνάδελφοι, εγώ πριν γίνω Βουλευτής, καθηγητής ήμουν, αλλά όχι συνταγματολόγος. Ήμουν οικονομολόγος! Και επειδή από τη θέση που είμαι πρέπει να νομοθετούμε, ζήτησα και επικαλούμαι τη γνώμη έγκριτων συνταγματολόγων, ειδικά για το θέμα που συζητάμε. 
      Θα σας διαβάσω το συμπέρασμα μιας γνωμοδότησης και μετά θα σας πω και το όνομα. «Ο νομοθέτης μπορεί και υποχρεούται από το Σύνταγμα, για την εξυπηρέτηση του δημοσίου συμφέροντος, το οποίο συνίσταται στην εξασφάλιση σταθερότητας και βεβαιότητας των δικαιωμάτων κοινωνικής ασφάλισης των εργαζομένων στην Εμπορική Τράπεζα, στην αποκατάσταση της κοινωνικής ισότητας στο χώρο των κοινωνικών ασφαλίσεων των ομοειδών κλάδων εργαζομένων και στην ενοποίηση και δημοσιοποίηση του συστήματος των κοινωνικών ασφαλίσεων των εργαζομένων γενικώς, να προβεί σε υποκατάσταση του ιδιωτικού φορέα κοινωνικής ασφάλισης των εργαζομένων στην Εμπορική Τράπεζα –του Τ.Ε.Α.Π.Ε.Τ.Ε.- με κρατικό ασφαλιστικό φορέα.
      Μπορεί, επίσης, να επιφέρει τις αναγκαίες διορθωτικές μεταβολές ως προς τα ασφαλιστικά δικαιώματα και τις ασφαλιστικές υποχρεώσεις των εργαζομένων με βάση την αρχή της κοινωνικής ισότητας στο ομοειδή χώρο κοινωνικής ασφάλισης». Πρόκειται για γνωμοδότηση με ημερομηνία 7 Απριλίου 2005 και γνωμοδοτών είναι ο κ. Γεώργιος Κασιμάτης oμότιμος καθηγητής του Συνταγματικού Δικαίου του Πανεπιστημίου Αθηνών. Καταθέτω ολόκληρη αυτήν τη γνωμοδότηση. 
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης  καταθέτει για τα Πρακτικά την προαναφερθείσα γνωμοδότηση, η  οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΧΑΡΑΛΑΜΠΟΣ ΚΑΣΤΑΝΙΔΗΣ: Και σε τι σας δικαιώνει αυτό; 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κατά τον κ. Βενιζέλο πρόκειται για νομικά ανόητο και κατά τον κ. Καστανίδη για νομικό «κανίβαλο». 
      Έρχομαι, όμως, σε μία δεύτερη γνωμοδότηση, την οποία διαβάζω: «Με βάση τις σκέψεις που εκτέθηκαν, η υπαγωγή του ειδικού λογαριασμού του Τ.Ε.Α.Π.Ε.Τ.Ε. στο Ι.Κ.Α. – Ε.Τ.Ε.Α.Μ. με ρύθμιση του νομοθέτη είναι, εν όψει των δεδομένων που διαμορφώνονται, συνταγματικά θεμιτή. 
      Ειδικότερα, εναρμονίζεται τόσο με το δικαίωμα κοινωνικής ασφάλισης –άρθρο 22, παράγραφος 5 του Συντάγματος- όσο και με την αρχή του κοινωνικού κράτους –άρθρο 25, παράγραφος 1, εδάφιο α’ του Συντάγματος. Αυτή η γνωμοδότηση έχει ημερομηνία 22 Μαρτίου 2005 με γνωμοδοτούντες τον κ. Δημήτριο Τσάτσο ομότιμου καθηγητή Παντείου Πανεπιστημίου και Πανεπιστημίου Hagen –δάσκαλος, εάν δεν κάνω λάθος, του κ. Βενιζέλου- και επίτιμου καθηγητή Πανεπιστημίου Dusseldorf και τον κ. Φίλιππο Σπηρόπουλο καθηγητή του Πανεπιστημίου Αθηνών. 
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης  καταθέτει για τα Πρακτικά την προαναφερθείσα γνωμοδότηση, η  οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κατά τον κ. Βενιζέλο ο δάσκαλός του είναι νομικά ανόητος. Και κατά τον κ. Καστανίδη είναι νομικά κανίβαλος.
      ΧΑΡΑΛΑΜΠΟΣ ΚΑΣΤΑΝΙΔΗΣ: Προφανώς δεν έχετε κατανοήσει τι λένε οι καθηγητές.
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη - Ψαρούδα): Σας παρακαλώ, κύριοι συνάδελφοι, και από τις δύο πλευρές.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Έρχομαι σε μία τρίτη γνωμοδότηση. Θα διαβάσω απλώς το συμπέρασμα. «Δεν είναι αντισυνταγματική η υπαγωγή των ασφαλισμένων και των συνταξιούχων του Τ.Ε.Α.Π.Ε.Τ.Ε. με νόμο στην ασφάλιση του Ε.Τ.Ε.Α.Μ.». Ημερομηνία 27.7.2005. Γνωμοδοτών, Γεώργιος Λεβέντης, καθηγητής Εργατικού Δικαίου στο Νομικό Τμήμα του Πανεπιστημίου Αθηνών. Ισχύουν αυτά που είπαν ο κ. Βενιζέλος και ο κ. Καστανίδης, προφανώς και για τον κ. Λεβέντη.
      Προχωρώ σε μία τέταρτη γνωμοδότηση. «Η Εμπορική Τράπεζα έχει δικαίωμα να καταγγείλει τη συλλογική σύμβαση εργασίας με την οποία ιδρύθηκε το Τ.Ε.Α.Π.Ε.Τ.Ε.». Γνωμοδοτών, Απόστολος Γεωργιάδης, ομότιμος καθηγητής του Πανεπιστημίου Αθηνών, ακαδημαϊκός. Οι χαρακτηρισμοί του κ. Βενιζέλου προφανώς αφορούν και τον κ. Γεωργιάδη.
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης  καταθέτει για τα Πρακτικά τις προαναφερθείσες γνωμοδοτήσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      ΧΑΡΑΛΑΜΠΟΣ ΚΑΣΤΑΝΙΔΗΣ: Να τους ρωτήσετε τι λένε σε περίπτωση εκκρεμοδικίας. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Έρχομαι στο άλλο ατόπημα της Αξιωματικής Αντιπολίτευσης, διότι η προχειρολογία δεν έχει όρια. Έκανα στην αρχή της συνεδρίασης κάποιες τροποποιήσεις. Κάνατε τον κόπο να τις διαβάσετε; Διατηρείται η ρύθμιση του ν. 3371 η οποία λέει ότι σε καμία περίπτωση στο Ε.Τ.Α.Τ. δεν ανατίθενται θέματα σχετικά με δικαστικές αντιδικίες που προκύπτουν μεταξύ εργοδότη και εργαζομένου στο πλαίσιο ιδιωτικών συμφωνιών που έχουν καταρτίσει. Στην περίπτωση αυτή δεν διαλύεται ούτε θίγεται η περιουσία του. 
      Άρα όλοι οι κεραυνοί που εξαπολύσατε κατά της παρέμβασης στη δικαιοσύνη, ήταν κεραυνοί στο κενό για μια ακόμη φορά.
      Τέλος, πρέπει να διευκρινίσω ότι αυτές οι γνωμοδοτήσεις κατατέθηκαν από την Εμπορική Τράπεζα στο Μονομελές Πρωτοδικείο Αθηνών σε δίκη ασφαλιστικών μέτρων στην οποία συμμετείχε και το ελληνικό δημόσιο. Έτσι περιήλθαν σε γνώση μας. Πιστεύω, όμως, ότι θα έπρεπε να είχαν περιέλθει σε γνώση και της Αξιωματικής Αντιπολίτευσης.
      Ο κ. Μαγγίνας αναφέρθηκε προηγουμένως στον κ. Χριστοδουλάκη, πρέπει να πω ότι συμφωνώ με αυτήν την εγκύκλιο του κ. Χριστοδουλάκη. Είναι σωστή. Εφιστάται η προσοχή για αποφυγή τυχόν ρυθμίσεων μέσω των συλλογικών συμβάσεων εργασίας, οι οποίες άμεσα ή έμμεσα δημιουργούν υποχρεώσεις στα ασφαλιστικά ταμεία πέραν αυτών που προκύπτουν από την εισοδηματική πολιτική. Είχατε απόλυτο δίκιο, κύριε Χριστοδουλάκη. Έχετε απόλυτο άδικο σήμερα. 
      Αυτή είναι η πραγματικότητα σχετικά με τις γνωμοδοτήσεις. Είπα συνταγματολόγος δεν είμαι. Ας τα βρει ο κ. Βενιζέλος με τους συναδέλφους του.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Ο Υπουργός Απασχόλησης και Κοινωνικής Προστασίας κ. Σάββας Τσιτουρίδης έχει το λόγο.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κυρίες και κύριοι συνάδελφοι, ο δογματισμός και το απόλυτο τόσο στο χώρο της πολιτικής όσο και της νομικής επιστήμης, δεν οδηγεί μακριά. 
      Θα αντιπαρέλθω τα περί νομικής ανοησίας και όλους τους άλλους ισχυρισμούς και χαρακτηρισμούς τους οποίους ακούσαμε από την πλευρά του κ. Βενιζέλου και θα έλθω στην ουσία των θεμάτων. Δεν μπορώ όμως, να αντισταθώ στον πειρασμό να μην κάνω ένα σχόλιο στα περί ταξικότητας στις πολιτικές της Νέας Δημοκρατίας. Ο ελληνικός λαός γνωρίζει, όπως όλοι γνωρίζουμε, πως πολιτική και κοινωνική πλειοψηφία τη Νέα Δημοκρατία  την έκαναν οι κοινωνικά αδύναμοι, οι μικρομεσαίοι, οι συνταξιούχοι, οι μισθωτοί, οι αγρότες, οι άνεργοι. 
      Όλα τα χρόνια του ΠΑ.ΣΟ.Κ. οι βολεμένοι, οι εφησυχασμένοι, οι ισχυροί που γιγαντώθηκαν επί των ημερών σας, ψήφιζαν ΠΑ.ΣΟ.Κ.. 
      (Χειροκροτήματα από την πτέρυγα της Νέας Δημοκρατίας)
      Και ψηφίζουν ΠΑ.ΣΟ.Κ.. Άρα σας επιστρέφουμε τους χαρακτηρισμούς περί ταξικής πολιτικής. Σας ανήκουν επί έντεκα χρόνια εις ολόκληρον. Αυτοί θίγονται σήμερα. 
      Άς έρθουμε στην ουσία του ζητήματος. Στην προκειμένη περίπτωση δεν πρόκειται περί υποκαταστάσεως του δικαστή από το νομοθέτη.
      Πρώτον, διότι δεν εξαφανίζεται καμία δικαστική απόφαση –η οποία μάλιστα δεν έχει εκδοθεί- με νομοθετική διάταξη. Δεύτερον, ο νομοθέτης εδώ δεν μπορεί να αποφανθεί αντί του δικαστή περί του ισχύοντος δικαίου υπέρ του ενός ή του άλλου διαδίκου, ούτε καταργείται καμία εκκρεμής δίκη. Δεν καταργείται καμία εκκρεμής δίκη. Ρυθμίζει απλώς η πρόταση της Κυβέρνησης μία κατάσταση με νομοθετική πράξη κατά τρόπο διαφορετικό από αυτόν τον οποίο ρυθμίζεται ως σήμερα. Το λέω αυτό, διότι η διαφορά ανάμεσα στο σύλλογο εργαζομένων στην Εμπορική Τράπεζα και στην Εμπορική Τράπεζα και η απόφαση η οποία εξεδόθη επί των ασφαλιστικών μέτρων αναφερόταν στη συνέχιση καταβολής ασφαλιστικών εισφορών Τ.Ε.Α.Π.Ε.Τ.Ε. και στη μη υποβολή αίτησης υπαγωγής στο Ε.Τ.Α.Τ.. Με άλλα λόγια το επίδικο αντικείμενο το οποίο υπήρχε και υπάρχει είναι να υποχρεωθεί ο αντίδικος, δηλαδή η Εμπορική Τράπεζα, να συνεχίσει να καταβάλλει τις προβλεπόμενες ασφαλιστικές εισφορές, να παρακρατεί και να αποδίδει τις εισφορές των εργαζομένων της, δηλαδή να κατοχυρώσει τα κεκτημένα δικαιώματα των εργαζομένων. 
      Αυτό κάνει η τροπολογία μας και η ένταξη στο νέο καθεστώς, με την πρόταση που καταθέσαμε έρχεται να γίνει με τις ήδη ισχύουσες καταστατικές διατάξεις των εργαζομένων παλαιών και νέων και συνεπώς τα κεκτημένα τους κατοχυρώνονται. Δηλαδή δεν προσβάλλεται κανένα  κεκτημένο δικαίωμα.
      Συνεπώς ο ισχυρισμός περί προσβολής του δικαιώματος στην ένδικη προστασία είναι προσχηματικός και αλυσιτελής. Αυτή είναι η πραγματικότητα. 
      Επιπλέον η απόφαση στα ασφαλιστικά μέτρα που εξεδόθη ήδη γι’ αυτήν τη διαφορά δεν θεμελίωσε ούτε ανεγνώρισε δικαιώματα των ασφαλισμένων μέχρι στιγμής, αντίθετα δε, έκρινε υπέρ της εναγόμενης τράπεζας. Συνεπώς είναι δεδομένο ότι με την τροπολογία ρυθμίζεται ένα παρεμπίπτον ζήτημα στην κρίση του δικαστηρίου, προσβολή δικαιώματος αναγνωρισμένου με δικαστική απόφαση δεν υπάρχει. Αξίζει, όμως, εδώ να επισημάνουμε ότι ακόμα και αν υπήρχε, σύμφωνα με έγκριτους συνταγματολόγους τους οποίους θα σας αναφέρω παρακάτω –με έγκριτους που στη συνέχεια πέρασαν στην πολιτική- το άρθρο 26 παράγραφος 1 και 3 του Συντάγματος, αλλά και το άρθρο 2 του Αστικού Κώδικα, δεν εμποδίζουν τη νομοθετική εξουσία να ρυθμίσει διαφορετικά, με νέους κανόνες δικαίου γενικής ισχύος, δικαιώματα που αποκτήθηκαν με προϊσχύσαντες νόμους ή αναγνωρίστηκαν με δικαστικές αποφάσεις. Μπορεί δηλαδή η νομοθετική εξουσία να μεταβάλει την ενέργεια που είχε μία έννομη σχέση ή και να ορίσει ακόμη και την απόσβεση υφισταμένων δικαιωμάτων, εκτός αν παραβιάζονται συνταγματικές διατάξεις, έλεγε ο κ. Βενιζέλος το 1993 σε σύγγραμμά του, εκδόσεις Σάκουλα. Και εδώ, κυρίες και κύριοι συνάδελφοι, παραβίαση συνταγματικών διατάξεων με την παρούσα τροπολογία δεν υπάρχει σε καμία περίπτωση και αυτό γιατί η τροπολογία αυτή δεν έρχεται να περιορίσει την οικονομική και συναλλακτική ελευθερία. Άσκηση της συναλλακτικής ελευθερίας δεν συνιστάται μόνο με την υπογραφή μιας σύμβασης, συνιστάται και όταν καταγγέλλεται η σύμβαση αυτή. Και εδώ έρχεται ο ένας εκ των συμβαλλομένων, δηλαδή η Εμπορική Τράπεζα να καταγγείλει τη σύμβασή της αυτή. Άρα ποιος παρεμβαίνει στην ελευθερία των συλλογικών διαπραγματεύσεων; Το ένα εκ των δύο μερών και όχι νομοθετική ρύθμιση της Κυβέρνησης.
      Κυρίες και κύριοι συνάδελφοι, θα κάνω μία τελευταία παρατήρηση. Ο ν. 3029/2002 προβλέπει ότι θα γίνει  ομαδοποίηση των επικουρικών ταμείων, αλλιώς, εάν δεν γίνει, θα έχουμε υποχρεωτική ένταξή τους μέχρι 31-12-2007 με διαπιστωτικές πράξεις στο Ι.Κ.Α. Ε.Τ.Ε.Α.Μ.. Γιατί αυτή η διάταξη την οποία ψηφίσατε είναι συνταγματική και αυτό το οποίο προτείνουμε σήμερα είναι αντισυνταγματικό; Δώστε μας μία απάντηση.
      (Χειροκροτήματα από την πτέρυγα της Νέας Δημοκρατίας)
       Θα πω, λοιπόν, ότι σε κάθε περίπτωση είναι προφανές ότι το δημόσιο συμφέρον που υπηρετείται με τη νομοθετική πρωτοβουλία της Κυβέρνησης είναι ασυγκρίτως υπέρμετρο του όποιου προσβαλλόμενου δικαιώματος και δικαιολογεί απόλυτα σύμφωνα με πάρα πολλές αποφάσεις και του Εφετείου Αθηνών και του Συμβουλίου Επικρατείας, που δεν παραθέτω εδώ, την παρέμβαση του νομοθέτη, αφού εξασφαλίζεται, πρώτον, η χρηματοδότηση του ταμείου τουλάχιστον για μία τριακονταετία, δεύτερον, διασφαλίζονται τα δικαιώματα των εργαζομένων και, τρίτον, μία τράπεζα, όπως η Εμπορική, διασώζεται.
      Ε, λοιπόν, η πρωτοβουλία που παίρνουμε βρίσκεται στο δρόμο που επέλεξε η Κυβέρνηση για να οδηγήσει τον τόπο σε ανάπτυξη και κοινωνική συνοχή στη βάση συγκεκριμένων μεταρρυθμίσεων και σήμερα είναι προφανές το ποιοι δεν θέλουν να προχωρήσει ο τόπος και ποιοι δεν θέλουν τις μεταρρυθμίσεις. Ε, λοιπόν, εμείς θα προχωρήσουμε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, ολοκληρώθηκε η συζήτηση…
      ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, θέλω το λόγο επί προσωπικού.
      ΠΡΟΕΔΡΟΣ (Άννα Μπενάκη - Ψαρούδα): Μετά, κύριε Βενιζέλο.
      ΕΥΑΓΓΕΛΟΣ ΒΕΝΙΖΕΛΟΣ: Θέλω το λόγο.
      ΠΡΟΕΔΡΟΣ (Άννα Μπενάκη - Ψαρούδα): Σας παρακαλώ, όχι, δεν έχετε το λόγο. Διαβάστε τον Κανονισμό, τον ξέρετε πολύ καλά.
      ΕΥΑΓΓΕΛΟΣ ΒΕΝΙΖΕΛΟΣ: Τον έχω στο χέρι μου.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κυρία Πρόεδρε, θέλω κι εγώ το λόγο.
      ΠΡΟΕΔΡΟΣ (Άννα Μπενάκη - Ψαρούδα): Όχι, σας παρακαλώ. Ούτε εσείς μπορείτε να δεχθείτε παρεμβάσεις ούτε ο κ. Βενιζέλος να κάνει. Η διαδικασία του Συντάγματος είναι περιοριστική. 
      Ολοκληρώθηκε η συζήτηση κατά το άρθρο 100, παράγραφος 2 του Κανονισμού της Βουλής για την αντισυνταγματικότητα του νομοσχεδίου. 
      Οι αποδεχόμενοι την πρόταση ότι το νομοσχέδιο δεν είναι σύμφωνο με το Σύνταγμα παρακαλώ να εγερθούν.
      (Εγείρονται οι αποδεχόμενοι την πρόταση)
      Είναι προφανές ότι δεν ηγέρθη ο απαιτούμενος αριθμός Βουλευτών από το Σύνταγμα και τον Κανονισμό της Βουλής.
      Συνεπώς η ένσταση αντισυνταγματικότητας απορρίπτεται.
      (Χειροκροτήματα από την πτέρυγα της Νέας Δημοκρατίας)
      Το λόγο έχει ο κ. Καλλιώρας.
      ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε…
      ΠΡΟΕΔΡΟΣ (Άννα Μπενάκη - Ψαρούδα): Τι θέλετε, κύριε Βενιζέλο;
      ΕΥΑΓΓΕΛΟΣ ΒΕΝΙΖΕΛΟΣ: Σας παρακαλώ, δώστε μου δύο λεπτά για να σας εξηγήσω.
      ΠΡΟΕΔΡΟΣ (Άννα Μπενάκη - Ψαρούδα): Όχι, δεν μπορώ να σας δώσω. Με ποια διαδικασία να σας δώσω δύο λεπτά;
      ΕΥΑΓΓΕΛΟΣ ΒΕΝΙΖΕΛΟΣ: Ο κ. Αλογοσκούφης επικαλέστηκε τα λόγια μου συκοφαντώντας με. Θέλω να πω μία φράση.
      ΠΡΟΕΔΡΟΣ (Άννα Μπενάκη - Ψαρούδα): Κύριε Βενιζέλο…
      ΕΥΑΓΓΕΛΟΣ ΒΕΝΙΖΕΛΟΣ: Ακούστε με.
      ΠΡΟΕΔΡΟΣ (Άννα Μπενάκη - Ψαρούδα): Αν αρχίσουμε να ψάχνουμε ποιος συκοφάντησε ποιον, δεν θα καταλήξουμε πουθενά. 
      BΑΣΙΛΕΙΟΣ ΜΑΓΓΙΝΑΣ: Κυρία Πρόεδρε, δεν μπορεί να συνεχίζεται αυτό.
      ΕΥΑΓΓΕΛΟΣ ΒΕΝΙΖΕΛΟΣ: Μία φράση.
      ΠΡΟΕΔΡΟΣ (Άννα Μπενάκη - Ψαρούδα): Πείτε τη να τελειώνουμε.
      ΕΥΑΓΓΕΛΟΣ ΒΕΝΙΖΕΛΟΣ: Όταν ένας εγκληματίας είναι ανόητος και ανίκανος, δεν φταίει ο συνήγορος της υπεράσπισης.
      ΠΡΟΕΔΡΟΣ (Άννα Μπενάκη - Ψαρούδα): Κύριε Καλλιώρα, έχετε το λόγο.
      ΗΛΙΑΣ ΚΑΛΛΙΩΡΑΣ: Ευχαριστώ πολύ, κυρία Πρόεδρε.
      Αγαπητοί συνάδελφοι, καταλαβαίνω την αγωνία του κ. Βενιζέλου, καταλαβαίνω την αγωνία και του κυρίου Κοινοβουλευτικού Εκπροσώπου. Θα τους ρωτήσω μόνο ένα για να απαντήσουν, γιατί μέσα σ’ αυτήν την Αίθουσα οι φράσεις και οι λέξεις που ακούστηκαν δεν ταιριάζουν σ’ ένα κόμμα εξουσίας όπως θέλει να πιστεύει ότι είναι το ΠΑ.ΣΟ.Κ..
      Δυστυχώς, αγαπητοί συνάδελφοι, το ΠΑ.ΣΟ.Κ. για μία ακόμα φορά μας έδειξε ότι έγινε το τελευταίο διάστημα κυρίως ένα κόμμα διαμαρτυρίας και δεν σας τιμά αυτό. 
      Ήθελα να ρωτήσω τους συναδέλφους του ΠΑ.ΣΟ.Κ. τι έχουν να μας πουν για το θέμα της συνταγματικότητας σ’ ό,τι έχει σχέση με την υπουργική απόφαση –με υπογραφή μάλιστα Υφυπουργών- της 27ης Φεβρουαρίου του 2004, όταν λίγο πριν από τις εκλογές έδωσαν στο Τ.Α.Π.Ι.Λ.Τ., έδωσαν σε ιδιώτες περίπου 1.000.000.000 ευρώ (σημερινά χρήματα). 
      Μάλιστα, αγαπητοί συνάδελφοι του ΠΑ.ΣΟ.Κ., να σας πω ότι με τη σημερινή ρύθμιση, με τη σημερινή τροπολογία για πρώτη φορά στη χώρα μας υπάρχει τράπεζα, η Εμπορική, η οποία δίνει –επαναλαμβάνω- για πρώτη φορά στην ιστορία –και αυτό το κάνει η Νέα Δημοκρατία- …
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριοι συνάδελφοι, συντομεύετε την έξοδό σας. Παρακαλώ πάρα πολύ.
      Συνεχίστε, κύριε Καλλιώρα.
      ΗΛΙΑΣ ΚΑΛΛΙΩΡΑΣ: Αναγκάζει λοιπόν το κόμμα της Νέας Δημοκρατίας τα λεφτά που δώσατε εσείς κατά «συνταγματικό τρόπο» το Φλεβάρη του 2004 να τα πάρει σήμερα -πάνω από 1.000.000.000 ευρώ- και να δημιουργήσει εκείνες τις συνθήκες για τη βιωσιμότητα του ταμείου, του ιδίου ταμείου απ’ όπου εσείς αφαιρέσατε χρήματα από τον ελληνικό λαό και σήμερα έρχεστε να μιλήσετε για κανιβαλισμούς και να μιλήσετε με τέτοιον ευτελή τρόπο κυρίως, κύριε Βενιζέλο, για τους δασκάλους σας.
      Αγαπητοί συνάδελφοι, το ΠΑ.ΣΟ.Κ. δυστυχώς έχει χάσει την αίσθηση της πολιτικής του πορείας και μετατράπηκε σε κόμμα διαμαρτυρίας από κόμμα εξουσίας. Το καταλαβαίνω αυτό, κύριοι συνάδελφοι. Κάνατε λάθη πολλά. Οδηγήσατε τον Αρχηγό σας, τον Γεώργιο Παπανδρέου και με την απογραφή –να σας το θυμίσω αυτό- όπου δύο χρόνια πριν κάποιοι από εσάς θα σχίζατε τα πτυχία σας και λέγατε ότι η Ελλάδα θα μπει σε νέα πορεία αρνητική, λέγατε για πρόστιμα, λέγατε για ποινές, λέγατε για νέα επιτήρηση!
      Δυστυχώς και η Ευρωπαϊκή Επιτροπή και το EUROGROUP και το ΕCΟFΙΝ με πολιτικό κείμενο των είκοσι πέντε σας δίνουν χαστούκι και σας λένε: Ξυπνήστε, δεν πρέπει να ακολουθήσετε αυτήν την πορεία της Αντιπολίτευσης. Κάνετε λάθος!
      ΦΙΛΙΠΠΟΣ ΤΣΑΛΙΔΗΣ: Δυστυχώς για ποιους;
      ΗΛΙΑΣ ΚΑΛΛΙΩΡΑΣ: Θέλω λοιπόν να σας πω, όπως και σήμερα, για μια ακόμα φορά έρχεσθε στην Αίθουσα και δεν μας βάζετε όλους εμάς να σκεφθούμε μία, παρακαλώ, μία πρόταση του ΠΑ.ΣΟ.Κ.! Και στην επιτροπή και σήμερα εδώ παρακαλώ να διαβαστούν όλα τα Πρακτικά από τους συναδέλφους του ΠΑ.ΣΟ.Κ. και να μας πουν μία πρόταση! Μη διαβάζετε, μην ψάχνεστε. Δεν έχετε! 
      Αγαπητοί συνάδελφοι, καταλαβαίνω δυστυχώς κάτι που εσείς δεν έχετε καταλάβει, ότι οι πολίτες βρίσκονται μπροστά από τα κόμματα, οι πολίτες βρίσκονται μπροστά από τους συνδικαλιστές, μπροστά από τους πολιτικούς και σας παρασύρουν, ενώ εσείς συνεχίζετε να κάνετε τα λάθη, τα οποία δεν επιτρέπονται –επαναλαμβάνω- σε κόμμα εξουσίας.
      Αγαπητοί συνάδελφοι, τα πράγματα είναι ξεκάθαρα. Εδώ πρόκειται για έναν πλέον νόμο, για μια πρόσθετη διάταξη, η οποία συνεχίζει ό,τι ακριβώς προέβλεπε ο ν. 3371/2005. Υπάρχει δηλαδή μία συνέχεια και νομοθετική, αλλά και λογική και οικονομική συνέχεια. Προβλέπονταν νέες νομοθετικές ρυθμίσεις. Αυτό που κάνουμε προβλεπόταν. 
      Επίσης προβλεπόταν ότι στο τελικό στάδιο της ένταξης των τραπεζών θα γίνουν οι αναλογιστικές μελέτες με τον επίσημο τρόπο –σας εξήγησε ο κύριος Υπουργός- για να φθάσουμε να πούμε συγκεκριμένα ποσά, το τι θα δώσει –λόγου χάρη- η Εμπορική Τράπεζα και τι θα κάνει η Τράπεζα Πειραιώς μετά από επίσημες μελέτες συνδυασμού κράτους και ιδιωτών. 
      Επιπρόσθετα, ο νόμος έλεγε ότι θα καθοριστούν και τα ποσά και επαναλαμβάνω ότι είναι και η πρώτη φορά όπου τράπεζα πληρώνει, αναντίστοιχα με το παρελθόν, τη συμμετοχή της για την ευρωστία ενός ταμείου όπως είναι το Ι.Κ.Α.-Ε.Τ.Ε.Α.Μ..
      Τώρα, όσοι από εσάς βγαίνετε και λέτε στους πολίτες από τα τηλεοπτικά κυρίως παράθυρα ότι αλλάζουν τα όρια ηλικίας –σας έχω ακούσει- οι εισφορές και τα συντάξιμα ποσά, σας παρακαλώ μην εκτίθεσθε! Δεν υπάρχει το παραμικρό στο συγκεκριμένο νόμο, του οποίου συζητάμε τη διάταξη. Δεν υπάρχει τίποτα από αυτά. Μην παραπλανάσθε και παραπλανάτε και τον ελληνικό λαό –νομίζετε, τουλάχιστον.
      Αγαπητοί συνάδελφοι, σήμερα κάνουμε υποχρεωτική την υπαγωγή των ταμείων για ποιο λόγο; Τα πράγματα είναι πάρα πολύ απλά και θα σας θυμίσω τι έγινε με την Εμπορική Τράπεζα. Δεν την οδηγήσατε σε βαθμό μέσα από τον οποίο τα διεθνή λογιστικά πρότυπα, αγαπητοί συνάδελφοι, έφερναν την Εμπορική Τράπεζα με αρνητική καθαρή θέση; Δηλαδή έπρεπε –και αυτό κάναμε- να γίνει αύξηση μετοχικού κεφαλαίου πάνω από 350.000.000 ευρώ, για να μπορέσουμε με τα νέα λογιστικά πρότυπα να έχουμε μια τράπεζα εύρωστη η οποία θα υπηρετεί τον πολίτη; Ποιος οδήγησε την τράπεζα προς αυτήν την κατεύθυνση;
      Να σας ρωτήσω και το άλλο; Πρόκειται για θέμα της Αγροτικής Τραπέζης που περιλαμβάνεται στη σημερινή διάταξη. Ποιος οδήγησε την Αγροτική Τράπεζα σε τέτοιο σημείο όπου χρειάστηκαν 1.400.000.000 ευρώ με βάση το οποίο ρυθμίσαμε και πανωτόκια σε εβδομήντα πέντε χιλιάδες κυρίως αγρότες; Για να μην το ξεχνάμε αυτό!
      Δεν πρέπει όμως να ξεχνάμε και τα λαμπρόχαρτα. Να μην ξεχνάμε και τη «Δ.Ε.Κ.Α.». Να μην ξεχνάμε το παιχνίδι που παίξατε. Οδηγήσατε τις τράπεζες στην οικονομική καταστροφή και έρχεστε σήμερα να μας κατηγορείτε, ενώ έπρεπε να είστε μονίμως κατηγορούμενοι. 
      Αγαπητοί συνάδελφοι, επειδή η χώρα πρέπει να προχωρήσει μπροστά, το θέμα των μεταρρυθμίσεων, που είπε ο Πρωθυπουργός και το θέμα της περιφέρειας στηρίζονται απόλυτα στην επιτυχή πορεία του τραπεζικού μας συστήματος και πρέπει οι άνθρωποι οι οποίοι είναι είτε συνταξιούχοι είτε θα βγουν στη σύνταξη να μπορούν να πληρωθούν. Εμείς, λοιπόν, διασφαλίζουμε και τα τέσσερα με τη σημερινή διάταξη και τις μεταρρυθμίσεις και την περιφέρεια με την Αγροτική Τράπεζα. Επίσης διασφαλίζουμε την υγιή πορεία των ταμείων στο βαθμό που μπορεί να υπάρξει ανά τράπεζα.
      Τελειώνοντας θα ήθελα να πω ότι δυστυχώς η κοινωνία είναι ώριμη να προχωρήσει μπροστά και εμείς εδώ στην Αίθουσα δεν το έχουμε καταλάβει. Αυτό θα μας στοιχίσει ως χώρα. Να το σκεφθείτε. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ.
      Το λόγο έχει ο κ. Βενιζέλος.
      ΕΥΑΓΓΕΛΟΣ ΒΕΝΙΖΕΛΟΣ:  Κυρίες και κύριοι Βουλευτές, στη δεκαετία του ’60 ένας από τους τότε παλαιότερους και γηραιότερους δικηγόρους της Θεσσαλονίκης αρεσκόταν να διηγείται ένα χαρακτηριστικό περιστατικό των ποινικών δικαστηρίων. 
      Έλεγε, λοιπόν, στους νεότερους συναδέλφους του ότι όταν τελείωνε η ποινική δίκη και καταδικαζόταν ο κατηγορούμενος, αυτός τον κοιτούσε με απόγνωση και του έλεγε: «Και τώρα, κύριε συνήγορε;» Τώρα, αγαπητέ, εσείς εις την φυλακήν και εγώ εις το γραφείον μου». 
      Έτσι συμβαίνει και με τις γνωμοδοτήσεις που μέσα στην απόγνωσή του επικαλέστηκε προηγουμένως ο κ. Αλογοσκούφης. Αν ένας κατηγορούμενος είναι –για να χρησιμοποιήσω τις εκφράσεις μας- ανόητος ή κανίβαλος, δεν φταίει σε τίποτα ο συνήγορος υπεράσπισης. Και αν η Κυβέρνηση οδηγείται σ’ έναν πολιτικό, οικονομικό και κοινωνικό αδιέξοδο συμπαρασύροντας σ’ ένα μεγάλο πρόβλημα και μεγάλες τραπεζικές επιχειρήσεις, σας διαβεβαιώ ότι δεν φταίνε σε τίποτα οι νομικοί παραστάτες και οι δικηγόροι των τραπεζών. Κάνουν τη δουλειά τους όσο μπορούν καλύτερα. Και έχετε ανάγκη, κύριοι Υπουργοί, από πολύ υψηλού επιπέδου και πολύ υψηλού κόστους νομική υπεράσπιση εσείς και οι τράπεζες, που καθοδηγείτε και παρασύρατε, γιατί τους έχετε εμπλέξει σε μία περιπέτεια χωρίς τέλος. 
      Και αυτός ο δεύτερος ο διορθωτικός νόμος για το ασφαλιστικό των τραπεζοϋπαλλήλων θα καταστεί ανεφάρμοστος ως αντισυνταγματικός, ως αντίθετος προς το Ευρωπαϊκό Κοινοτικό Δίκαιο και κυρίως ως κοινωνικά προκλητικός και αναπτυξιακά τυφλός. Και θα αντιδράσει τελικά όχι μόνο το εργατικό κίνημα, όχι μόνο η ΟΤΟΕ και η ΓΣΕΕ, όχι μόνο οι άμεσα θιγόμενοι ασφαλισμένοι και συνταξιούχοι του τραπεζοϋπαλληλικού κλάδου, θα αντιδράσει και η αγορά γιατί θα καταλάβει ότι τελικώς τους επιβαρύνετε με βάρη, αντί να τους λύσετε ένα πρόβλημα που είχαν και το οποίο είναι πασίγνωστο και οφθαλμοφανές. 
      Και θα παρακαλούσα να μην επικαλείται ο κ. Τσιτουρίδης άλλη φορά το νόμο 3029/2002 και μάλιστα τις διατάξεις του για την υποχρεωτική ομαδοποίηση ασφαλιστικών ταμείων που είναι νομικά πρόσωπα δημοσίου δικαίου, γιατί αν έκανε τον κόπο να διαβάσει παρακάτω τις ειδικές ρυθμίσεις του νόμου 3029, θα έβλεπε ότι υπάρχει ειδική διάταξη του άρθρου 11 για τα επικουρικά ταμεία των τραπεζών, ακριβώς επειδή αυτά έχουν μία νομική ιδιορρυθμία ως νομικά πρόσωπα ιδιωτικού δικαίου συνεστημένα επί τη βάσει συλλογικών συμβάσεων εργασίας. Γιατί; Γιατί ο εργοδότης, δηλαδή η τράπεζα, είναι ένας χρηματοπιστωτικός οργανισμός με υπερβάλλουσα ευρωστία. Άρα, είναι ένας φορέας ικανός να αναλάβει αναλογιστικά βάρη, κάτι που δεν μπορεί να το κάνει οποιαδήποτε άλλη επιχείρηση που λειτουργεί ως εργοδότης.
      Γι’ αυτό τα επικουρικά των τραπεζών έχουν τη μορφή της σύμβασης και του νομικού προσώπου ιδιωτικού δικαίου, γιατί έχουν από πίσω μία τράπεζα που έχει το πλεονέκτημα να διαχειρίζεται το κοινωνικό πλεόνασμα, το χρήμα των καταθετών και άρα πρέπει να αναλαμβάνει και κοινωνικές ευθύνες, ενώ οι άλλες επιχειρήσεις, όσο μεγάλες και ισχυρές και αν είναι, δεν έχουν αυτό το πλεονέκτημα το χρηματοπιστωτικό και χρηματοοικονομικό. Έτσι εξηγείται η ιδιορρυθμία των τραπεζών και του ασφαλιστικού τους συστήματος. 
      Αυτό δεν το κατενόησε ο νέος Υπουργός Απασχόλησης, γιατί δεν διάβασε το άρθρο 11 του νόμου Ρέππα. Ο δε αγαπητός φίλος Κοινοβουλευτικός εκπρόσωπος της Νέας Δημοκρατίας, ο κ. Μαγγίνας, επικαλείται τις πρώτες σκέψεις μιας απόφασης της ολομέλειας του Συμβουλίου της Επικρατείας, της απόφασης 5024/1987, η οποία στην επόμενη και κρίσιμη σκέψη λέει ρητά ότι τέτοια υποχρέωση καταβολής εισφορών σε λογαριασμό αλληλοβοηθητικό, όπως είναι τα επικουρικά ταμεία των τραπεζών, μπορεί να αναλάβει ο εργοδότης, αλλά μόνο με βάση σύμβαση. 
      Ακριβώς περί αυτού συζητούμε. Συζητούμε για συμβάσεις, επί τη βάσει των οποίων οι εργοδότες, δηλαδή οι τράπεζες, έχουν αναλάβει υποχρέωση καταβολής εισφορών και έρχεστε τώρα και τους απαλλάσσετε από την υποχρέωση αυτή, εξωραΐζετε τις λογιστικές τους καταστάσεις, τους απαλλάσσετε από συμβατικές υποχρεώσεις, τους προσφέρετε παράνομη, έμμεση κρατική ενίσχυση, παραβιάζοντας όχι μόνο το Σύνταγμα αλλά και το άρθρο 87 της Συνθήκης για την Ευρωπαϊκή Κοινότητα
      Παραβιάζετε επιπλέον και το άρθρο 2 του πρώτου Προσθέτου Πρωτοκόλλου της Ευρωπαϊκής Σύμβασης Δικαιωμάτων του Ανθρώπου, γιατί θίγετε την περιουσία των ασφαλιστικών ταμείων των τραπεζοϋπαλλήλων, την οποία ουσιαστικά υποτάσσετε τώρα στο δημόσιο σύστημα κοινωνικής ασφάλισης. 
      Όμως, το ακόμα χειρότερο είναι ότι θίγετε την περιουσία του Ι.Κ.Α. και τα ασφαλιστικά δικαιώματα των ασφαλισμένων στο Ι.Κ.Α., γιατί κλονίζεται η μακροπρόθεσμη βιωσιμότητα του και η αναλογιστική του αντοχή, γιατί του φορτώνετε βάρη, όχι με μία αναλογιστική μελέτη που να αιτιολογεί τη ρύθμιση αλλά με μία οικονομική απλώς μελέτη. 
      Είναι δυνατόν να σοβαρολογούμε στην Αίθουσα αυτή, όταν συζητούμε για το ασφαλιστικό και για το δήθεν υπεύθυνο και συναινετικό τρόπο με τον οποίο η Κυβέρνηση αντιμετωπίζει το μακροπρόθεσμο και μεγάλο πρόβλημα της χώρας; Και μας καλεί σε διάλογο και συναίνεση, όταν από τη μία πλευρά η Κυβέρνηση με υποκρισία και με παραπλανητικό τρόπο λέει «ελάτε να συμφωνήσουμε στην απογραφή της κατάστασης, για να λάβουμε μέτρα στην επόμενη κοινοβουλευτική περίοδο» και, από την άλλη μεριά, με συγκεκριμένες μονομερείς, ταξικές και άδικες πρωτοβουλίες, όπως η σημερινή, έρχεστε και «σαλαμοποιείτε» το σύστημα, καταργείτε ασφαλιστικά ταμεία και συλλογικές συμβάσεις και υπονομεύετε το Ι.Κ.Α.; 
      Πώς έχετε το πολιτικό θράσος να συζητάτε για διάλογο στο ασφαλιστικό, όταν ο προϋπολογισμός σας του 2006 περιλαμβάνει εκ γενετής έλλειμμα 1,8 δισεκατομμυρίων ευρώ για τις ανάγκες χρηματοδότησης του Ι.Κ.Α. και των άλλων ασφαλιστικών ταμείων, για συντάξεις και για τον κλάδο υγείας; Είναι δυνατόν να σας πάρει κανείς στα σοβαρά, να σας εκλάβει ως ειλικρινείς, όταν έχετε αυτήν την αντιφατική συμπεριφορά; 
      Και, εν πάση περιπτώσει, η Κυβέρνηση, κυρίες και κύριοι συνάδελφοι της Νέας Δημοκρατίας, πρέπει να σας εξηγήσει, εσάς που σας καλεί να ψηφίζετε τις ρυθμίσεις αυτές, γιατί η πρώτη γενιά μεταρρυθμιστικών δήθεν νόμων έχει μείνει ανεφάρμοστη και έχει αποτύχει.
       Πού είναι ο νόμος για τις Δ.Ε.Κ.Ο.; Παρατάθηκε η προθεσμία και θα παραταθεί ξανά, εάν διασωθεί ο νόμος από την ανοιχτή σύγκρουση μεταξύ του κ. Αλογοσκούφη και του κ. Λιάπη. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Πού είναι ο νόμος για τη διευθέτηση του χρόνου εργασίας; Συνεστήθησαν οι τριμερείς επιτροπές; Ήρθε καμία επιχείρηση να υπαχθεί στο νόμο ή γιγαντώθηκε η αδήλωτη και άτυπη εργασία; Τι απέγινε η εθελουσία έξοδος στον Ο.Τ.Ε. και το μεγαλεπήβολο σχέδιο του κ. Αλογοσκούφη και του κ. Βουρλούμη; Επτακόσιοι συνταξιούχοι περιμένουν στην ουρά επί μήνες να πάρουν σύνταξη και το Τ.Α.Π.-Ο.Τ.Ε. δεν μπορεί να δώσει τη σύνταξη. 
      Ε, λοιπόν, πρέπει να σας εξηγήσει, κυρίες και κύριοι συνάδελφοι της Νέας Δημοκρατίας, ο Πρωθυπουργός σας και η Κυβέρνησή σας γιατί σας ταλαιπωρεί, σας ευτελίζει και σας ταπεινώνει. 
      Τι θα βγείτε να πείτε στον κόσμο; Πώς θα εξηγήσετε αυτήν την αδυναμία της Κυβέρνησης να κάνει έστω και ένα βήμα, έστω και προς λανθασμένη κατεύθυνση; Δεν σας προκαλεί αγωνία και φόβο η εικόνα μιας κυβέρνησης που κάνει βήμα σημειωτόν στο κενό… 
      ΚΩΝΣΤΑΝΤΙΝΟΣ ΤΑΣΟΥΛΑΣ: Όχι!
      ΕΥΑΓΓΕΛΟΣ ΒΕΝΙΖΕΛΟΣ: …που δεν έχει πού να πάει;
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Βενιζέλο, ολοκληρώστε. Έχει περάσει ο χρόνος σας.
      ΕΥΑΓΓΕΛΟΣ ΒΕΝΙΖΕΛΟΣ: Και εσάς βεβαίως δεν σας προβληματίζει, γιατί έχετε ποιητικό οίστρο και σας αρέσει η σουρεαλιστική εικόνα μιας κυβέρνησης που κάνει σημειωτόν στον αέρα και πηγαίνει στο πουθενά. Όμως η χώρα δικαιούται να έχει κυβέρνηση με ευθύνη και προσανατολισμό. Αδικείτε και τον εαυτό σας, αδικείτε και τις προοπτικές των Ελλήνων πολιτών.
      (Χειροκροτήματα από την πτέρυγα του ΠΑ.ΣΟ.Κ.)
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κυρία Πρόεδρε, θα ήθελα το λόγο. 
      ΠΡΟΕΔΡΟΣ (Άννα Μπενάκη-Ψαρούδα): Πολύ σύντομα, σας παρακαλώ, κύριε Υπουργέ, γιατί έχουμε πολλούς εγγεγραμμένους.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κυρία Πρόεδρε, θα είμαι πολύ σύντομος.
      Επειδή άκουσα πάλι ένα υποκριτικό ενδιαφέρον για το Ι.Κ.Α., θέλω να ακούσω κάποια στιγμή πώς ο νόμος του 2002, τον οποίο ψήφισε η προηγούμενη κυβέρνηση, προβλέπει την αναγκαστική υπαγωγή στο Ι.Κ.Α. όλων των ασφαλιστικών ταμείων διά διαπιστωτικών πράξεων και πώς δεν ανησυχούσε ο λαλίστατος κ. Βενιζέλος, Υπουργός του ΠΑ.ΣΟ.Κ. και πολλοί άλλοι στις 27 Φεβρουαρίου του 2004, μία εβδομάδα προ των εκλογών, όταν εν κρυπτώ χρέωσαν 800.000.000 ευρώ το Ι.Κ.Α., χωρίς να προβλέπεται από πού θα βρεθούν τα λεφτά αυτά.
      ΕΥΑΓΓΕΛΟΣ ΒΕΝΙΖΕΛΟΣ: Μου επιτρέπετε να σας απαντήσω; Μου επιτρέπετε μία διακοπή;
      ΠΡΟΕΔΡΟΣ (Άννα Μπενάκη-Ψαρούδα): Όχι, δεν επιτρέπεται καμία διακοπή. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Να μου απαντήσετε. Γιατί τότε δεν ανησυχούσατε, κύριε Βενιζέλο, με υπουργική απόφαση εν κρυπτώ;
      ΠΡΟΕΔΡΟΣ (Άννα Μπενάκη-Ψαρούδα): Τελειώσατε, κύριε Υπουργέ.
      ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, με συγχωρείτε. Αυτή η κοινή υπουργική απόφαση προέβλεπε έναρξη ισχύος τον Ιούλιο του 2004. Αν δεν σας έκανε, μπορούσατε να την ανακαλέσετε.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Και εσείς το νόμο Σιούφα, εάν δεν σας έκανε, να τον ανακαλούσατε. 
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριοι συνάδελφοι.
      ΕΥΑΓΓΕΛΟΣ ΒΕΝΙΖΕΛΟΣ: Τη δεχθήκατε και τώρα να σιωπήσετε.
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Βενιζέλο, όχι διάλογο.
      Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Κυρίες και κύριοι Βουλευτές, είναι σημαντική η σημερινή τροπολογία που αφορά στο ασφαλιστικό ζήτημα των τραπεζοϋπαλλήλων και μετά τη διαμάχη περί της συνταγματικότητας ή όχι, ας μπούμε και στην ουσία της υπόθεσης, γιατί πράγματι είναι σημαντική η συγκεκριμένη ρύθμιση και μέσα από τη συζήτηση θα αποκαλυφθεί ότι και η σημερινή Κυβέρνηση εξακολουθεί να υλοποιεί αντιδραστικές μεταρρυθμίσεις στο κοινωνικοασφαλιστικό σύστημα, διότι μέσα στα πλαίσια που έχουν καθοριστεί από την Ευρωπαϊκή Ένωση δεν μπορεί, εφόσον συμφωνεί με αυτές τις μεταρρυθμίσεις, να ακολουθεί αυτές τις συγκεκριμένες κατευθύνσεις. 
      Εξάλλου, στη Σύνοδο Κορυφής που έγινε τις προάλλες, ήταν χαρακτηριστική η απόφασή της για τα ασφαλιστικά συστήματα των κρατών-μελών της Ευρωπαϊκής Ένωσης. Εκεί έδωσε κατευθύνσεις ότι πρέπει μέχρι το 2010 και τα όρια συνταξιοδότησης να ανέβουν και οι συντάξεις να μειωθούν, για να μπορέσει να επιμηκυνθεί ο εργάσιμος βίος.
      Σ’ αυτό βέβαια και ο εισηγητής της Κυβέρνησης αλλά και ο εισηγητής της Αξιωματικής Αντιπολίτευσης δεν είπαν τίποτα. Άλλωστε πώς να πουν; Συμφωνούν και ομονοούν στο να περνούν τέτοιες αντιδραστικές μεταρρυθμίσεις, γιατί αντιδραστικές μεταρρυθμίσεις περιείχε ο ν. 1902/1991, ο ν. 2084/1992 επί Νέας Δημοκρατίας. Αντιδραστικές ασφαλιστικές μεταρρυθμίσεις περιείχε και ο ν. 3029/2002 επί ΠΑ.ΣΟ.Κ., αντιδραστικές μεταρρυθμίσεις περιείχε και ο ν. 3371/2005 επί Νέας Δημοκρατίας. Μάλιστα, μέσα σε εκείνο το νομοσχέδιο για την Κεφαλαιαγορά και πάλι με τροπολογία η Κυβέρνηση της Νέας Δημοκρατίας μάς έφερε το ασφαλιστικό των τραπεζοϋπαλλήλων, όπως κάνει και σήμερα.
      Έτσι, λοιπόν, έχουμε την αιτιολογία και την επιχειρηματολογία της Κυβέρνησης πως πρέπει να παρθούν συγκεκριμένα μέτρα, επειδή τα διεθνή λογιστικά πρότυπα εμφανίζουν πλέον την οικονομική κατάσταση της Εμπορικής, της Αγροτικής αλλά και άλλων τραπεζών, ότι δεν είναι αυτή που μας παρουσίαζαν τόσα χρόνια και πρέπει να πάρουμε μέτρα για να σώσουμε τις τράπεζες.
      Μα, το ζήτημα είναι να σώσετε τις τράπεζες σε βάρος των εργαζομένων ή να σωθούν οι εργαζόμενοι σε βάρος των τραπεζιτών, οι οποίοι γνωρίζουμε πάρα πολύ καλά τι κέρδη έχουν βγάλει όλα αυτά τα χρόνια, αρχής γενομένης από την Εθνική Τράπεζα με 100% κέρδη, την ALΡΗA BANΚ, την Εγνατία, την EUROBANK; Όλες, ακόμα και η Εμπορική, έχουν κέρδη. Γιατί παρουσιάζετε πως  η Εμπορική δεν έχει κέρδη και έρχεσθε εδώ δήθεν για να πάρετε τα μέτρα και να τη σώσετε; Δεν σας πήρε ο πόνος για την Εμπορική, απλούστατα θέλετε και εσείς, όπως και οι προηγούμενοι, μέσα από την καλή οικονομική κατάσταση της Εμπορικής να προχωρήσει η ιδιωτικοποίηση και αυτής της Τράπεζας. Εξάλλου, κύριε Υπουργέ, το ομολογείτε ότι ο κύριος στόχος είναι η ιδιωτικοποίησή της.
      Η παρέμβαση της σημερινής Κυβέρνησης είναι ακριβώς πάνω στο ν.3029/2002, γιατί πραγματικά εκεί πατά και η σημερινή Κυβέρνηση. Το ότι τα βάρη, βέβαια, φορτώνονται στο Ι.Κ.Α.-Ε.Τ.Ε.Α.Μ. είναι γεγονός και δεν το λέμε μόνο εμείς, κυρίες και κύριοι Βουλευτές. Όταν συζητούσαμε το ν.3371, ο πρώην Πρόεδρος της Νέας Δημοκρατίας κατέθεσε τροπολογία και ξέρετε τι σας είπε; Σας είπε το εξής: Για την επικουρική ασφάλιση προβλέπεται ότι το κόστος θα το επωμιστούν οι τράπεζες, για την κύρια σύνταξη υπάρχει ασάφεια και δημιουργείται  η εντύπωση ότι θα επιβαρυνθεί το Ι.Κ.Α.. Εμείς είχαμε πει τότε ότι το Ι.Κ.Α. θα επιβαρυνθεί για την κύρια σύνταξη. Όσον αφορά την επικουρική ασφάλιση, έλεγε ότι προβλέπεται πως οι τράπεζες εντός δεκαετίας με εισφορά θα καταβάλουν το κόστος της ένταξης, χωρίς για την περίοδο αυτή να αναφέρεται το επιτόκιο που πρέπει οι τράπεζες να καταβάλλουν στο Ι.Κ.Α.. Και δεν είναι τυχαίο σ’ αυτό το σημείο ότι αναφέρθηκε ο Υπουργός Οικονομίας, ο κ. Αλογοσκούφης, λέγοντας πως το άρθρο 59 του ν.3371 προβλέπει οικονομική μελέτη για το ταμείο και ότι για την Εμπορική έγινε μελέτη. Γιατί δεν δόθηκε αυτή η μελέτη στα κόμματα, για να δούμε και εμείς την οικονομική κατάσταση του ταμείου; Μάλιστα, σταμάτησε εκεί και δεν λέει προς τα κάτω ότι με το νόμο θα επιβάλλεται να πληρώσει η τράπεζα σε ένα βάθος χρόνου δεκαετίας και μάλιστα άτοκα. Να, λοιπόν, πώς ωφελούνται και μέσα από αυτήν την τροπολογία και πάλι οι τραπεζίτες. 
      Αυτή η τροπολογία εξακολουθεί να δέχεται το διαχωρισμό που έχει γίνει ανάμεσα στους εργαζόμενους τα τελευταία δεκαπέντε χρόνια, ανεξάρτητα ποιος ήταν στη διακυβέρνηση της χώρας. Είχαμε άλλο καθεστώς μέχρι το 1982, άλλο μέχρι το 1993, άλλο μετά το 1993 και έχουμε και άλλο χρονικό όριο που έθεσε ο ν.3371 από 1/1/2005 για τους νεοεισερχόμενους εργαζόμενους στις τράπεζες. Αυτοί υπάγονται αποκλειστικά στο Ι.Κ.Α.. Άρα το πρόβλημα είναι πολύ σημαντικό, για να αντιμετωπίζονται με σκιαμαχίες μεταξύ Κυβέρνησης και Αντιπολίτευσης. Εμείς λέμε ότι «ναι, έχουν αυξηθεί τα όρια, ότι πραγματικά έχουν μειωθεί οι συντάξεις», γιατί με το ν.3029 η μείωση των συντάξεων έγινε, γιατί οι τραπεζοϋπάλληλοι πλέον υπολόγιζαν τη σύνταξή τους όχι με τον τελευταίο μισθό αλλά με την τελευταία πενταετία και οπότε υπάρχει μείωση της σύνταξης.
      Η ένταξη των ειδικών ταμείων στο Ι.Κ.Α. γίνεται προαιρετικά μέχρι τις 31/12/2007, αλλά υποχρεωτικά μετά το 2008. Τι έκανε ο «νόμος Ρέππα»; Ίδρυσε τα επαγγελματικά ταμεία συνταξιοδότησης. Γι’ αυτό και πάρθηκαν όλα τα μέτρα ενάντια στην κύρια σύνταξη, ενάντια στην επικουρική, για να έρθουν τα επαγγελματικά, όπως και η ιδιωτική ασφάλιση, γιατί αυτή είναι η κατεύθυνση και της Ευρωπαϊκής Ένωσης. 
      Όμως, και με το ν.3371/2005 συνεχίστηκε η αύξηση του ορίου συνταξιοδότησης που για τους άνδρες φθάνει μέχρι και τα επτά χρόνια και ακόμη περισσότερο για τις γυναίκες, γιατί βγάζει απ’ έξω την πρόωρη συνταξιοδότηση. Μειώνεται ακόμη πιο πολύ η σύνταξη. Συρρικνώνει τις συντάξεις και καθορίζει την όποια αύξησή τους όχι μέσα από το ταμείο αλλά με υπουργικές αποφάσεις. 
      Έρχεσθε, λοιπόν, τώρα με αυτήν την τροπολογία, να κάνετε τι; Θέλετε να χτυπηθεί το επικουρικό ταμείο πλέον. Εκεί είναι η όλη υπόθεση. Γι’ αυτό και είναι υποχρεωτική η επίλυση με την παρέμβαση που κάνει η Κυβέρνηση σε βάρος των εργαζομένων και προς όφελος των τραπεζιτών. Άρα, λοιπόν, παρακολουθούμε και τη νέα διακυβέρνηση της χώρας να υλοποιεί όλες τις οδηγίες που δίνουν οι τραπεζίτες, οι βιομήχανοι και οι εφοπλιστές.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Είμαστε μάρτυρες μέσα σ’ αυτήν την Αίθουσα αλλά είναι μαρτυρικός ο λαός που πραγματικά δέχεται την ολομέτωπη επίθεση στα κοινωνικοασφαλιστικά του δικαιώματα, στα εργασιακά του δικαιώματα και στα δημοκρατικά του ακόμα, αν θέλετε, δικαιώματα. 
      Και μάλιστα το ζήτημα για μας είναι συγκεκριμένο. Εμείς καλούμε όλους τους εργαζόμενους, όχι μόνο τους τραπεζοϋπαλλήλους, οι οποίοι πρέπει να αγωνιστούν για ένα ταμείο κύριας σύνταξης για όλους τους εργαζόμενους στις τράπεζες χωρίς διακρίσεις και διαχωρισμούς μεταξύ τους και ένα ταμείο επικουρικής ασφάλισης για όλους τους εργαζόμενους στις τράπεζες. Παράλληλα καλούμε σε αυτόν τον αγώνα και όλους τους εργαζόμενους γιατί πιστεύουμε ότι μπορούν και πρέπει να δημιουργήσουν εκείνη την πλατιά συσπείρωση. Υπάρχει το αγωνιζόμενο ταξικό εργατικό συνδικαλιστικό κίνημα, υπάρχει το Π.Α.ΜΕ. που δίνει τον αγώνα του ούτως ώστε να υπάρχει μια δημόσια καθολική, υποχρεωτική, κοινωνική ασφάλιση με μείωση των ορίων ηλικίας συνταξιοδότησης, αύξηση των συντάξεων, από 1050 η κατώτερη, και των κοινωνικών παροχών για την κοινωνική ασφάλιση γενικότερα. 
      Αλλά όμως, κυρία Πρόεδρε, και κλείνω με αυτό, ειπώθηκε ότι πραγματικά η Κυβέρνηση βάζει στο χέρι τα επικουρικά ταμεία των τραπεζών. Μα και η Κυβέρνηση έκανε το ίδιο με τον Ο.Α.Π.-Δ.Ε.Η.. Να υπενθυμίσω ότι με νόμο έβαλε χέρι στη μεγάλη περιουσία που είχε ο ασφαλιστικός φορέας των εργαζομένων στη Δ.Ε.Η. προκειμένου μέσα από αυτήν τη ρύθμιση να προχωρήσει η ιδιωτικοποίηση και της μεγάλης δημόσιας επιχείρησης της Δ.Ε.Η.. Άρα, δηλαδή, υπάρχει ένας συνολικός σχεδιασμός μέσα στα πλαίσια της Ευρωπαϊκής Ένωσης και αυτόν το σχεδιασμό εφαρμόζει και υλοποιεί και η σημερινή Κυβέρνηση με ευλάβεια πατώντας στα βήματα που είχε πατήσει η προηγούμενη κυβέρνηση που και εκείνη πατούσε σε ό,τι είχε δημιουργήσει η κυβέρνηση της Νέας Δημοκρατίας τη διετία 1992-1993. 
      Και επειδή μιλήσατε γι’ αυτό μέσα στο Κοινοβούλιο. Γνωρίζουμε ότι είναι μεγάλη η πολιτική συμμαχία που υπάρχει αυτήν την ώρα αλλά εμείς ελπίζουμε στον ελληνικό λαό, στους εργαζόμενους ότι θα ξεσηκωθούν. Δεν μπορεί να μην ξεσηκωθούν με όλα τα μέτρα που παίρνονται σε βάρος τους. Αυτό που γίνεται στη Γαλλία, αυτό που γίνεται στην Αγγλία, αυτό που γίνεται σε όλες τις χώρες της Ευρωπαϊκής Ένωσης πρέπει να γίνει και εδώ. Σε εθνικό και ευρωπαϊκό επίπεδο να δοθεί η μάχη σε όλα τα μέτωπα που είναι ανοικτά σε βάρος των εργαζομένων. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ. Ο κ. Τζίμας έχει το λόγο. 
      ΜΑΡΓΑΡΙΤΗΣ ΤΖΙΜΑΣ: Ευχαριστώ, κύριε Πρόεδρε. Κυρίες και κύριοι συνάδελφοι, το ΠΑ.ΣΟ.Κ. φαίνεται πως δεν έχει αντιληφθεί είκοσι τέσσερις μήνες μετά τις εθνικές εκλογές ότι αυτή η Κυβέρνηση έχει πάρει μια σαφή εντολή από τον ελληνικό λαό να αλλάξει ό,τι άσχημο άφησε πίσω του μετά από την εικοσάχρονη διακυβέρνηση της χώρας. 
      Το ΠΑ.ΣΟ.Κ. συμπεριφέρεται με τα στελέχη του σαν να είναι Κυβέρνηση. Δεν έχει συνηθίσει ακόμη στην ιδέα ότι βρίσκεται στα έδρανα της Αξιωματικής Αντιπολίτευσης. Στελέχη του μιλούν ως Υπουργοί, ως Υφυπουργοί, ως πρώην Υπουργοί. Δεν έχει αντιληφθεί ότι αυτή η Κυβέρνηση έχει τη λαϊκή εντολή να κυβερνήσει τον τόπο -και το κάνει- μέσα από μεταρρυθμίσεις, μέσα από εκσυγχρονιστικές διαδικασίες προκειμένου να ανακτήσει το χαμένο έδαφος το οποίο έγινε επί των ημερών σας. 
      Είστε όμως, κυρίες και κύριοι συνάδελφοι του ΠΑ.ΣΟ.Κ., φαρισαίοι και υποκριτές. Μέσα στην Αίθουσα αυτή χύνετε κροκοδείλια δάκρυα για τους εργαζόμενους, για τους ανέργους, σήμερα για τους τραπεζικούς, προχθές για τους αγρότες, αλλά δεν εξηγήσατε ποτέ τίποτα σ’ αυτές τις κοινωνικές ομάδες που εσείς με την πολιτική σας επί είκοσι ολόκληρα χρόνια τις εξαθλιώσατε και τις οδηγήσατε σε οικονομικό μαρασμό. 
      Δεν εξηγήσατε ακόμη -δυο χρόνια στην Αντιπολίτευση- γιατί παρακρατούσατε το Λ.Α.Φ.Κ.Α. από τους Έλληνες συνταξιούχους. Γιατί από το 1993 μέχρι το 2004 παρακρατούσατε με δικούς σας νόμους από τον Έλληνα συνταξιούχο το Λ.Α.Φ.Κ.Α.. Και ήρθε αυτή η Κυβέρνηση και όχι μόνο κατήργησε το Λ.Α.Φ.Κ.Α. αλλά επιστρέφει και αυτά που εσείς παρακρατούσατε. 
      Δώστε μια εξήγηση στην αγροτιά της Ελλάδος, στους αγρότες μας. Γιατί τους καταδικάσατε στα πανωτόκια της Αγροτικής Τράπεζας και ήρθε αυτή η Κυβέρνηση και κατήργησε τα πανωτόκια και έβγαλε από εβδομήντα χιλιάδες αγροτικές οικογένειες σε ολόκληρη την Ελλάδα αυτόν το βραχνά που εσείς είχατε περιελίξει γύρω από το λαιμό των αγροτών; Δώστε επιτέλους μια εξήγηση σε ολόκληρο τον ελληνικό λαό: γιατί μπήκατε στις οικογένειες των ελληνικών νοικοκυριών και αφαιρέσατε τις οικονομίες από ενάμισι εκατομμύριο ελληνικές οικογένειες μέσω του μεγαλυτέρου μεταπολεμικού σκανδάλου, του Χρηματιστηρίου; Για να κάνετε τριακόσια τζάκια σε ολόκληρη την Ελλάδα, που πιστεύατε πως εσαεί θα βοηθούν το κόμμα σας; Και με την κοινοβουλευτική πλειοψηφία που είχατε το 2002 στην Αίθουσα αυτή δεν προχωρήσατε τη διερεύνηση του σκανδάλου του Χρηματιστηρίου και έρχεστε εδώ σήμερα στην Αίθουσα αυτή να παριστάνετε τους τιμητές δήθεν των διωκόμενων εργαζομένων και συνταξιούχων; Ενάμισι εκατομμύριο ελληνικές οικογένειες έχασαν το υστέρημά τους από το δικό σας σκάνδαλο, γιατί πίστεψαν εσάς και επένδυσαν στο Χρηματιστήριο. 
      Και έρχεστε εδώ τώρα να κατηγορήσετε αυτήν την Κυβέρνηση, γιατί μια ιδιωτική συμφωνία εργαζομένων Εμπορικής, ένα ιδιωτικό ταμείο, το θέτει υπό την αιγίδα του δημοσίου. Μπαίνει η «θεία χάρις» του κράτους στις σχέσεις των συνταξιούχων και εργαζομένων της Εμπορικής με την Εμπορική Τράπεζα. Εσείς θέλετε το κράτος να είναι απαθές, να μην αναμιγνύεται εκεί που υπάρχει δυσλειτουργία, γιατί έτσι μια ζωή, είκοσι ολόκληρα χρόνια πολιτευτήκατε. Και τώρα, λοιπόν, που έρχεται η Κυβέρνηση να ρυθμίσει αυτή τη δυσλειτουργία στις σχέσεις εργαζομένων-συνταξιούχων με την Εμπορική Τράπεζα δεν ζητούμε το «εύγε», αλλά τουλάχιστον η σιωπή πολλές φορές αρμόζει στα πολιτικά  πρόσωπα και ιδιαίτερα σε σας. 
      Κατηγορείτε την Κυβέρνηση αυτή λέγοντας πως δεν κυβερνά τον τόπο. Μήπως, κυρίες και κύριοι συνάδελφοι του ΠΑ.ΣΟ.Κ., θα πρέπει να εξηγήσετε στον εαυτό σας και στον ελληνικό λαό γιατί μας παραδώσατε πριν από είκοσι τέσσερις μήνες μια χώρα που χαρακτηρίζεται διεθνώς και παγκοσμίως ως χώρα των ελλειμμάτων; Διότι ουδέποτε εδώ και ένα χρόνο αμφισβητήσατε το αποτέλεσμα της απογραφής, αλλά αμφισβητείτε την ίδια τη διαδικασία της απογραφής. Δεν εξηγήσατε στον ελληνικό λαό, παρ’ όλο που είστε δυο χρόνια στην Αντιπολίτευση, για την κακοδιαχείριση, για τους νόμους που περνούσατε μεσάνυχτα εδώ και επιτρέπατε στην Αγροτική Τράπεζα να παίζει στο Χρηματιστήριο τα αποθεματικά της και βρήκαμε εμείς περίπου 1,5 τρισεκατομμύρια δραχμές χρέη της Αγροτικής Τράπεζας και πάνω από 2.000.000.000 ευρώ χρέη των νοσοκομείων. 
      Αυτή η Κυβέρνηση, λοιπόν, έχει την εντολή -και το κάνει με τον καλύτερο δυνατό τρόπο- να οδηγήσει και οδηγεί τη χώρα στη λεωφόρο της προόδου και της ευημερίας. Εγώ αντιλαμβάνομαι πως το ΠΑ.ΣΟ.Κ. στεναχωριέται, γιατί πετυχαίνει η πολιτική της νέας διακυβέρνησης. Δεν θέλετε να είμαστε συνεπείς απέναντι στις κυβερνητικές μας εξαγγελίες παραμονές των εκλογών. Θέλετε να συντηρείται αυτό το κλίμα της αναξιοπιστίας των πολιτικών και της πολιτικής που επί είκοσι ολόκληρα χρόνια διδάξατε στον ελληνικό λαό και σας πειράζει, γιατί αυτή η Κυβέρνηση μ’ ένα καινούργιο ύφος και ένα καινούργιο ήθος θέλει να αποκαταστήσει στα μάτια των πολιτών και την  πολιτική και τους πολιτικούς. 
      Εμείς, λοιπόν, με την τροπολογία αυτή εξασφαλίζουμε τα συμφέροντα και τα δικαιώματα των εργαζομένων και των συνταξιούχων της Εμπορικής Τράπεζας. Είναι μία πολιτική για να μη βρεθούν οι εργαζόμενοι και συνταξιούχοι αυτοί σε αδύναμη θέση στις επόμενες δεκαετίες. Είναι μία πολιτική που και με την τροπολογία αυτή χαρακτηρίζει τη νέα διακυβέρνηση, τη Νέα Δημοκρατία και τον Πρωθυπουργό μας, μία πολιτική υπέρ των αδυνάτων και όχι υπέρ των οργανωμένων συμφερόντων που τόσο πιστά υπηρετήσατε τα τελευταία είκοσι χρόνια.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Τζίμα.
      Η κ. Μιλένα Αποστολάκη έχει το λόγο.
      ΜΙΛΕΝΑ ΑΠΟΣΤΟΛΑΚΗ: Κύριε Πρόεδρε, με μεθοδεύσεις που συμπυκνώνονται στη γνωστή πλέον κυβερνητική αντικοινοβουλευτική και αυταρχική τακτική, σήμερα ουδείς συζητάει, ούτε καν οι εισηγητές για την προσαρμογή της ελληνικής νομοθεσίας προς τις διατάξεις της οδηγίας του Ευρωπαϊκού Κοινοβουλίου και του Συμβουλίου σχετικά με τη συμπληρωματική εποπτεία πιστωτικών ιδρυμάτων, ασφαλιστικών επιχειρήσεων κ.λπ.. Για να επαναφέρουμε την ημερήσια διάταξη στην επικαιρότητα, αυτό ήταν το νομοσχέδιο το οποίο θα συζητούσε η Ολομέλεια. Αυτό ήταν το νομοσχέδιο για το οποίο υποτίθεται ο κ. Τασούλας και οι υπόλοιποι εισηγητές θα τοποθετούνταν στην Αίθουσα. Ουδείς, όμως, μιλάει και τοποθετείται επ’ αυτού.
      Να θυμίσουμε γιατί; Γιατί την Παρασκευή 24 Μαρτίου, το απόγευμα, ημέρα και ώρα κατά την οποία η Βουλή είναι κλειστή, παραμονή της εθνικής επετείου, χωρίς καμία συνεννόηση, χωρίς να γνωρίζει κανείς, χωρίς κάποιος από τους ενδιαφερόμενους κοινωνικούς εταίρους να έχει ειδοποιηθεί, η Κυβέρνηση για άλλη μια φορά, κατά την προσφιλή μέθοδό της, αποφάσισε αιφνιδιαστικά, επαναλαμβάνω, να καταθέσει την επίμαχη τροπολογία, την οποία συζητάμε σήμερα και για την οποία θα αναλωθεί ο χρόνος όλων των Βουλευτών. Είμαι βέβαιη γι’ αυτό.
      Η επίκληση του άρθρου 101 παράγραφος 6 του Κανονισμού της Βουλής, καθώς επίσης και του άρθρου 74 παράγραφος 5 του Συντάγματος, έχω την εντύπωση ότι επειδή έχουν γραφτεί και τα δύο αυτά άρθρα στα παλαιότερα των υποδημάτων της Κυβέρνησης, ηχεί πλέον ως ένα χαριτωμένο ανέκδοτο. Και δεν έχει κανένα νόημα πια οι Βουλευτές της Αντιπολίτευσης να εμμένουμε στην τήρηση του Κανονισμού και του γράμματος του Συντάγματος.
      Η Κυβέρνηση εγκαινιάζει σήμερα το δεύτερο μέρος ενός σχεδίου, που για επικοινωνιακούς λόγους, για λόγους δικούς της, έχει βαπτίσει μεταρρυθμίσεις, χωρίς βεβαία να πείθει πλέον κανέναν και που στην ουσία πρόκειται για διευθετήσεις οικονομικών συμφερόντων, φίλιων οικονομικών συμφερόντων και για επέλαση σε κατακτήσεις και δικαιώματα, τα οποία επίσης έχει βαπτίσει για επικοινωνιακούς και πάλι λόγους ως κατεστημένα προνόμια, ξεχνώντας ότι δεν πρόκειται για προνόμια, πρόκειται για συνταγματικά κατοχυρωμένες κατακτήσεις, που αποτελούν θεμέλια για τη λειτουργία του δημοκρατικού μας πολιτεύματος.
      Η επιχείρηση, κυρίες και κύριοι συνάδελφοι, είναι ξεκάθαρη. Αφορά στην κατάργηση κατ’ αρχάς της συλλογικής αυτονομίας και την επικράτηση της λογικής του διαίρει και βασίλευε. Είναι η λογική με την οποία η παράταξή σας, η παράταξη που έχει συγκεκριμένες ιδεολογικές αναφορές, συγκεκριμένο παρελθόν, συγκεκριμένους πρωταγωνιστές, συνεχίζει να πολιτεύεται χωρίς διάλογο -είναι αλήθεια κάτι το οποίο έχετε ξεχάσει- χωρίς συναίνεση, χωρίς καμία διαπραγμάτευση. Επιβάλλετε μία ρύθμιση κατάφωρα αντισυνταγματική, που παραβιάζει πληθώρα άρθρων του Συντάγματος, το άρθρο 5, το άρθρο 22, το άρθρο 25, το άρθρο 28 του Καταστατικού μας Χάρτη και που αντιβαίνει επίσης και στο Ευρωπαϊκό Δίκαιο προσβάλλοντας το ευρωπαϊκό κεκτημένο.
      Δεν πήρατε κανένα μάθημα, κύριοι συνάδελφοι της Κυβέρνησης, από το φιάσκο του Βασικού Μετόχου και από το διασυρμό της χώρας όταν στην ίδια αυτή Αίθουσα από την Αντιπολίτευση εγείρονταν τα ζητήματα της αντισυνταγματικότητας και της κατάφωρης παραβίασης των διατάξεων του Ευρωπαϊκού Δικαίου.
      Καταλύετε τους όρους των συλλογικών συμβάσεων. Προσβάλλετε την περιουσία των ταμείων.
      Θίγετε τα ασφαλιστικά δικαιώματα μερίδας εργαζομένων, δημιουργώντας όχι μόνο αδικαιολόγητες ανισότητες, μεταξύ των εργαζομένων αυτών, αλλά ευνοώντας εξόφθαλμα και με τρόπο προκλητικό συγκεκριμένες τράπεζες, όχι μόνο ως εργοδότριες των συγκεκριμένων εργαζομένων, από τις υποχρεώσεις των οποίων τις απαλλάσσετε, αλλά και σε ό,τι αφορά τον μεταξύ τους ανταγωνισμό. 
      Ξεκίνησε αυτή η υπόθεση την περασμένη άνοιξη, άνοιξε ο χορός της εξυπηρέτησης των «ημετέρων» και συνεχίζεται τώρα με αυτήν σας την πρωτοβουλία. Και όλα αυτά, κυρίες και κύριοι συνάδελφοι, γίνονται στο πόδι, χωρίς καμία αναλογιστική μελέτη, γιατί εδώ οι οικονομικές μελέτες δεν έχουν θέση και δεν έχουν καμία χρησιμότητα, χωρίς διάλογο με το Ι.Κ.Α., του οποίου η επιβάρυνση σας θυμίζω ότι σύμφωνα με τις απόψεις του προέδρου του, επιφανούς στελέχους της Νέας Δημοκρατίας κ. Βαρθολομαίου, κατά την τελευταία αυτή πρωτοβουλία σας αναμένεται να κυμανθούν μεταξύ 9.000.000.000 και 12.000.000.000. 
      Ιδρύετε ταμεία, κυρίες και κύριοι συνάδελφοι, τα οποία εγκαταλείπετε. Αναρωτιέμαι εάν θα αναφέρετε στην Ολομέλεια πότε συνεδρίασε για τελευταία φορά το Διοικητικό Συμβούλιο του Ε.Τ.Α.Τ.. Αναρωτιέμαι επίσης εάν θα εγγυηθείτε τη δυνατότητά του για την είσπραξη των εισφορών και για την καταβολή των συντάξεων. Αρκεί, σύμφωνα με το τερατούργημα της τροπολογίας το οποίο καταθέσατε, η αίτηση του εργοδότη, προκειμένου να αποχωρήσει από το επικουρικό ταμείο, χωρίς τη σύμφωνη γνώμη του ή χωρίς αυτό να έχει προηγουμένως διαλυθεί. Ο εργοδότης δηλαδή αποφασίζει μονομερώς για λογαριασμό και του έτερου, δηλαδή του εργαζόμενου.
      Ακούστηκε σε αυτήν την Αίθουσα ότι πρόκειται για ένα μεγάλο πολιτικό, κοινωνικό και οικονομικό αδιέξοδο. Πρόκειται για ένα μεγάλο πολιτικό, κοινωνικό και οικονομικό σκάνδαλο, δεν είναι απλώς αδιέξοδο. Και γι’ αυτό δεν είναι τυχαίο το γεγονός ότι μόλις έξι Βουλευτές της Συμπολίτευσης ζήτησαν να πάρουν το λόγο και να τοποθετηθούν σε μια τέτοιας κρισιμότητας, ως προς το περιεχόμενό της τροπολογία. Είναι όλοι σκυφτοί, βουβοί και απόντες. Τους ευτελίζετε, τους οδηγείτε σε αδιέξοδο και δεν σας στηρίζουν επί της ουσίας. Είναι μία μονομερής, προκλητική επιλογή υπέρ των φίλων σας, υπέρ των υμετέρων, η οποία ουσιαστικά μας προϊδεάζει και προαναγγέλλει τις μεθοδεύσεις σας σε σχέση και με άλλα ταμεία, με τα ταμεία των Δ.Ε.Κ.Ο., με άλλα ταμεία εκτός από αυτά των τραπεζών.
      Κυρίες και κύριοι συνάδελφοι, είστε το φάντασμα της κυβέρνησης του 1990-1993 που καθημερινά ολοκληρώνει την επίθεσή του απέναντι στους θεσμούς, απέναντι στη δημοκρατία, απέναντι στους εργαζόμενους, απέναντι σε όλη τη χώρα.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Αποστολάκη.
      ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, ως τι ώρα θα πάμε;
      ΠΡΟΕΔΡΕΥΩΝ (Σωτήρης Χατζηγάκης): Δωδεκάμισι. Έχουμε πει μέχρι τις δωδεκάμισι θα ψηφίσουμε επί της αρχής και οι υπόλοιποι θα μιλήσουν στην αυριανή εμβόλιμη απογευματινή συνεδρίαση.
      Το λόγο έχει ο κ. Τασούλας.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, το νομοσχέδιο, το οποίο συζητούμε σήμερα έχει μία αξία για την άσκηση προληπτικής εποπτείας στα πιστωτικά ιδρύματα, στις ασφαλιστικές επιχειρήσεις και στις επιχειρήσεις επενδύσεων, που ανήκουν σε χρηματοοικονομικό όμιλο ετερογενών δραστηριοτήτων, όπως επελέγη να λέγεται. Την αξία αυτής της ασκήσεως προληπτικής εποπτείας την περιγράφει πολύ χαρακτηριστικά η έκθεση επί του νομοσχεδίου της Διευθύνσεως Επιστημονικών Μελετών της Βουλής, η οποία λέει: «Ορισμένοι από τους ομίλους αυτούς επί των οποίων ασκείται με τη νομοθέτηση αυτής της εποπτείας ο προληπτικός έλεγχος -πιστωτικά ιδρύματα, ασφαλιστικές επιχειρήσεις και επιχειρήσεις επενδύσεων- συγκαταλέγονται μεταξύ των μεγαλυτέρων χρηματοοικονομικών ομίλων, οι οποίοι δραστηριοποιούνται στις σχετικές αγορές και παρέχουν υπηρεσίες σε παγκόσμια βάση». 
      Το ενδεχόμενο οι όμιλοι αυτοί, λόγω του μεγέθους τους, να αποσταθεροποιήσουν το χρηματοπιστωτικό σύστημα και να επηρεάσουν δραστικά τους ιδιώτες καταθέτες τους κατόχους ασφαλιστικών συμβολαίων και τους επενδυτές σε περίπτωση, που θα αντιμετώπιζαν οικονομική στενότητα και δυσκολίες αυτό το γεγονός αποτελούσε σοβαρή πρόκληση για την Ευρωπαϊκή Ένωση, η οποία έπρεπε να αντιμετωπισθεί και αντιμετωπίζεται με την ενσωμάτωση αυτής της οδηγίας και από τη χώρα μας με τη συζήτηση του παρόντος νομοσχεδίου.
      Είναι όμως φυσικό λόγω της εντάσεως και της δημαγωγίας με την οποία αντιμετωπίστηκε η συζητούμενη τροπολογία να κερδίσει τη μερίδα του λέοντος της προσοχής και στην Αίθουσα εδώ και στις ενημερωτικές εκπομπές της τηλεόρασης και του ραδιοφώνου.
      Θυμίζω, για χάρη της ιστορίας και για χάρη της προσπάθειας να μην υπάρχει μνήμη είκοσι τεσσάρων ωρών, που είναι η συνήθης μέσα στην επικαιρότητα, θυμίζω, λοιπόν, ότι τη Δευτέρα 13 Φεβρουαρίου είκοσι τέσσερις Βουλευτές του ΠΑ.ΣΟ.Κ. μεταξύ των οποίων και τέως Υπουργοί Εργασίας όπως οι κύριοι Πρωτόπαπας και Ρέππας, κατέθεσαν επερώτηση με την οποία εγκαλούσαν την Κυβέρνηση, γιατί αδυνατεί να εφαρμόσει το ν.3371 και μάλιστα στις 13 Φεβρουαρίου, κατά το ΠΑ.ΣΟ.Κ., γιατί αδυνατεί να μετακινήσει τα προβλεπόμενα ασφαλιστικά δικαιώματα από τα επικουρικά ταμεία των τραπεζών στο επικουρικό ταμείο του Ι.Κ.Α.. Αυτοί οι οποίοι στις 13 Φεβρουαρίου τρέχοντος έτους εγκαλούσαν με επερώτηση την Κυβέρνηση για την αδυναμία εφαρμογής του νόμου σήμερα καταλογίζουν στην Κυβέρνηση διάφορες εκφράσεις, που ξεφεύγουν όχι μόνο της πολιτικής ευπρέπειας, αλλά ξεφεύγουν και κάθε είδους προσωπικής ευπρέπειας.
      Αντιπαρέρχομαι τις φράσεις περί ανοησίας και κανιβαλισμού γιατί δεν διαθέτω την κακεντρέχεια να τις ανταποδώσω με το ίδιο ύφος και με την ίδια οργίλη διάθεση και στέκομαι στο γεγονός ότι πρέπει να κατανοηθεί ότι το δημοσιονομικό συμφέρον και η ανταγωνιστικότητα της οικονομίας δεν είναι απλώς οικονομικές επιλογές ή πρόσκαιρες προτιμήσεις, αλλά είναι συνταγματικά προστατευόμενες κατευθύνσεις της κυβερνητικής πολιτικής, έχουν συνταγματική πλέον αξία και προστασία η έννοια του δημοσιονομικού συμφέροντος και της πραγματικά ανταγωνιστικής οικονομίας. Στο πλαίσιο αυτής της αντίληψης μπορούμε να δούμε και τις ρυθμίσεις για τις  Δ.Ε.Κ.Ο. και τις ρυθμίσεις για το ασφαλιστικό των τραπεζών, ιδιαίτερα των κρατικών, γιατί μόνο τότε θα καταλάβουμε ότι προστατεύοντας το δημοσιονομικό συμφέρον και την ανταγωνιστικότητα των τραπεζών επιτελούμε συνταγματικό καθήκον, το οποίο είναι υπέρτερο από τυχόν ανισορροπίες ή μετακινήσεις δικαιωμάτων ή ψευδαισθήσεις υπονομεύσεως δικαιωμάτων. Αυτό δεν υπάρχει. Υπάρχει εξασφάλιση συμφερόντων που είναι υπέρτερα από το να αισθάνεται κάποιος ότι έχει κατοχυρώσει κάποια δικαιώματα που στην πραγματικότητα υπονομεύουν την ανταγωνιστικότητα της συνολικής οικονομίας και του τραπεζικού συστήματος.
      Πριν δύο χρόνια, έγινε ένας ευρύτατος διάλογος από επιστήμονες για το νέο Σύνταγμα και ο συνταγματολόγος κ. Ανθόπουλος ανέλαβε να μιλήσει για την αρχή του κοινωνικού κράτους δικαίου, που θεσπίζει το άρθρο 25 παράγραφος 1 του ισχύοντος Συντάγματος του 2001. 
      Ο συνταγματολόγος κ. Ανθόπουλος μιλώντας για το κοινωνικό κράτος δικαίου θέτει την αρχή της συνταγματικής αξίας του δημοσιονομικού συμφέροντος και το δημοσιονομικό συμφέρον πάνω από ορισμένες άλλες συνταγματικές αξίες. Δεν το θέτει μόνο πάνω από το λεγόμενο απόλυτο κοινωνικό κεκτημένο. Γράφει ότι κριτήριο για τον έλεγχο της συνταγματικότητας των νόμων, που αφορούν τα κοινωνικά δικαιώματα είναι η εφαρμογή της αρχής του απόλυτου κοινωνικού κεκτημένου στην περίπτωση των κοινωνικώς αδυνάμων υποκειμένων. 
      Κατά το Σύνταγμα, λοιπόν, αυτά τα υποκείμενα είναι οι χαμηλόμισθοι και γενικότερα αυτοί που έχουν χαμηλό εισόδημα, η υλική εξύψωση της οικονομικής καταστάσεως των οποίων αποτελεί συνταγματική υποχρέωση του κράτους. Επίσης, είναι οι άποροι, οι άνεργοι, οι χαμηλοσυνταξιούχοι, οι οικογένειες χαμηλής οικονομικής στάθμης, οι πολύτεκνοι, τα άτομα με αναπηρίες και οι άστεγοι. 
      Στις περιπτώσεις αυτές –καταλήγει- η αρχή του κοινωνικού κράτους δεν επιτρέπει τη διαβάθμιση της αρχής του κοινωνικού κεκτημένου. Μία, σύμφωνη με την αρχή του κοινωνικού κράτους, ερμηνεία των συνταγματικών διατάξεων που έχουν θεσπιστεί υπέρ των αδυνάμων αυτών ομάδων, οδηγεί στην αποδοχή της συνταγματικής αναγκαιότητας της αρχής του απολύτου κοινωνικού κεκτημένου. 
      (Στο σημείο αυτό την Προεδρική Έδρα καταλαμβάνει ο  Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Εδώ, όμως, δεν νομοθετούμε ούτε για απόρους ούτε για αστέγους. Νομοθετούμε για εργαζομένους στις τράπεζες, για εργαζομένους, οι οποίοι δικαιωματικά και με την αξία τους έχουν υψηλά δικαιώματα εν σχέσει με τους απόρους και τους αστέγους και εν όψει αυτών των δικαιωμάτων η αρχή του δημοσιονομικού συμφέροντος είναι υπέρτερη και καλώς η Κυβέρνηση προστατεύει εν προκειμένω την ανταγωνιστικότητα της οικονομίας και προστατεύοντας την ανταγωνιστικότητα της οικονομίας, προστατεύει τις εργασίες και τις δουλειές και τις συντάξεις όσων εργάζονται στις τράπεζες, όχι, όμως, για σήμερα ή για αύριο, αλλά για τα επόμενα είκοσι και τριάντα χρόνια.
      Συνεπώς αυτή η τροπολογία είναι σύμφωνη και με το Σύνταγμα και με την πολιτική αρχή της υπευθυνότητας και με τις υποχρεώσεις και τις δεσμεύσεις που έχουμε αναλάβει έναντι του ελληνικού λαού.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Το λόγο έχει η συνάδελφος κ. Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριοι συνάδελφοι, μ’ αυτήν την τροπολογία –γιατί βεβαίως και εγώ για την τροπολογία θα μιλήσω- που ενσωματώνεται στο νομοσχέδιο, που συζητάμε σήμερα, στην ουσία έχουμε τη δεύτερη πράξη του έργου που ονομάζεται «Η συμπαιγνία Κυβέρνησης-τραπεζιτών».
      Η πρώτη πράξη του έργου παίχτηκε και παίζεται ακόμη με το θέμα της εκκρεμότητας των κλαδικών συμβάσεων. Σήμερα, έχουμε τον πλήρη ενταφιασμό κάθε δικαιώματος των τραπεζοϋπαλλήλων. Σήμερα, μ’ αυτήν την τροπολογία ο Υπουργός Οικονομίας στην ουσία καθιστά εφικτή την πώληση της Εμπορικής με το λιγότερο δυνατό κόστος συμμόρφωσης της Τράπεζας στα διεθνή λογιστικά πρότυπα και στην ουσία καθιστά τον κ. Προβόπουλο «τζάμπα μάγκα» στις πλάτες των Ελλήνων φορολογουμένων, οι οποίοι επιβαρύνονται με τα ελλείμματα, που θα προκύψουν στο Ι.Κ.Α. και στις πλάτες των συνδικαλιστικών ελευθεριών των τραπεζοϋπαλλήλων, καταλύοντας το δικαίωμά τους για δικαστική προστασία. 
      Συμμορφούμενοι, λοιπόν, προς τας υποδείξεις οι εργαζόμενοι της Εμπορικής Τράπεζας, εντάσσονται αυθωρεί και παραχρήμα άμεσα –αν ψηφιστεί αυτή η τροπολογία- στο Ε.Τ.Ε.Α.Μ. και στο Ε.Τ.Α.Τ., ενώ, όπως είπα, πριν εκκρεμεί η δικαστική τους προσφυγή. 
      Ας δούμε, όμως, το πολιτικό νόημα πίσω από αυτές τις μεταρρυθμίσεις. Το πρώτο συμπέρασμα που συνάγουμε είναι ότι οι μεταρρυθμίσεις σας, κυρίες και κύριοι της Νέας   Δημοκρατίας, δεν είναι τίποτα άλλο παρά μια «φούσκα στον αέρα». Το είπαν και άλλοι συνάδελφοι. Απαντώ και στον κ. Τασούλα που μίλησε πριν από λίγο. 
      Στις 13 του Φλεβάρη εδώ, στη Βουλή, κατηγορήσαμε την Κυβέρνηση για δύο χρόνια πλήρους απραξίας στο ασφαλιστικό σύστημα είτε ως προς την εφαρμογή του ν. 3029 είτε ως προς τον εκσυγχρονισμό των ταμείων είτε ως προς την ταλαιπωρία του Έλληνα πολίτη. Βεβαίως λοιδορήσαμε αυτήν την Κυβέρνηση, η οποία αδυνατεί να εφαρμόσει τους νόμους που η ίδια ψήφισε. Άρα, περί τίνος ομιλείτε; 
      Όμως, από την αρχή της συζήτησης κάνατε επιλεκτική χρήση των διατάξεων, λες και από το Σύνταγμα εφαρμόζεται η μία διάταξη και όχι οι άλλες. Κάνατε επιλεκτική χρήση των γνωμοδοτήσεων συνταγματολόγων και τώρα κάνετε επιλεκτική χρήση αυτής της επερώτησης. Διότι, έτσι και αλλιώς, αδυνατείτε να δείτε τα πράγματα συνολικά. Γι’ αυτό δεν έχετε και σχέδιο. Είστε αποσπασματικοί, πρόχειροι και ανίκανοι να κυβερνήσετε αυτήν τη χώρα. Αυτό είναι πλέον δεδομένο και στον τελευταίο Έλληνα πολίτη. Είναι παγκόσμια πρωτοτυπία να χρειάζεσαι ένα νόμο, για να εφαρμόσεις το δικό σου νόμο!
      Δείτε τα Πρακτικά από τη συνεδρίαση της 13ης Φλεβάρη, μια και θέλετε να θυμηθείτε αυτή τη μέρα, και δείτε τι έλεγε ο τότε Υφυπουργός κ. Αγγελόπουλος –άραγε για αυτό καταργήθηκε;- όταν τον ρωτούσαμε τι θα γίνει με εκείνο το προεδρικό διάταγμα που προβλέπει η παράγραφος 6 του άρθρου 62 του δικού σας νόμου και το οποίο διευθετεί τα θέματα της ένταξης και της πληρωμής των συντάξεων από τον Ε.Τ.Α.Τ. και όλες τις διαδικασίες, που αφορούν περιπτώσεις όπου εκκρεμεί δικαστική διαμάχη. Αυτό, λοιπόν, θέλατε να καταργήσετε μέσα από αυτόν το  νόμο. 
      Δεν ψηφίζετε αυτόν το νόμο, όπως μας λέτε, μόνο για το ποσό που πράγματι προβλέπεται στο δικό σας νόμο. Και μη μας τα πείτε αυτά, κύριε Υπουργέ, στη δευτερολογία σας. Στην ουσία δεν μπορείτε να εφαρμόσετε το ν. 3371 και φέρνετε αυτόν το νόμο. Δεν είναι μόνο ότι καταλύετε τα ταμεία, τα οποία έχουν συσταθεί με ελεύθερες συλλογικές διαπραγματεύσεις. Είναι ότι ψεύδεστε και παραπλανάτε τον ελληνικό λαό και προσπαθείτε να παραπλανήσετε τους πάντες εδώ μέσα, όταν λέτε τι; Όταν λέτε ότι και ο ν. 3029 το ίδιο έκανε. 
      Κύριε Υπουργέ της Απασχόλησης, ο ν. 3029 δεν έχει καταναγκαστικό χαρακτήρα για ταμεία, όπως αυτά των τραπεζών, τα οποία συστήθηκαν με ελεύθερες συλλογικές διαπραγματεύσεις. Ο ν. 3029 στα θέματα των επικουρικών ταμείων των τραπεζών έχει το άρθρο 11. Σας παρακαλώ, λοιπόν, διαβάστε το καλά και πείτε μου αν αυτό το άρθρο 11, με το οποίο ο ν. 3029 χειρίζεται τα ασφαλιστικά θέματα των επικουρικών ταμείων των τραπεζών, έχει καμία σχέση με αυτό που μας είπατε πριν λίγο. Δεν έχει καμία.
      Για να δούμε τώρα σε τι κατάσταση βρίσκεται το Ε.Τ.Α.Τ. που εσείς οι ίδιοι φτιάξατε. Μπορεί καν να εφαρμοστεί ο νόμος που σήμερα ψηφίζουμε;  Όχι, κυρίες και κύριοι συνάδελφοι της Νέας Δημοκρατίας. Δεν μπορεί να εφαρμοστεί. Προβλέπεται άμεση εφαρμογή των διατάξεων της τροπολογίας, ενώ έχετε εγκαταλείψει ένα ταμείο, που εσείς ιδρύσατε, στην τύχη του. Δεν μας νοιάζει τι θα γίνει το Ε.Τ.Α.Τ., γιατί έτσι και αλλιώς είναι θνησιγενές. Πείτε μας, όμως, πώς θα δοθούν οι συντάξεις στους συνταξιούχους μετά την τροπολογία. Μπορείτε να μας πείτε πώς θα εισπραχθούν οι εισφορές;  Με ποιο διοικητικό μηχανισμό θα γίνει αυτό; Μήπως απλώς το Τ.Ε.Α.Π.Ε.Τ.Ε. βαπτίζεται σε Ε.Τ.Α.Τ.; 
      Εκείνος ο έρημος ο Πρόεδρος του Ε.Τ.Α.Τ. χθες περιδιάβαινε τους διαδρόμους του Υπουργείου Απασχόλησης και έλεγε: «Ρε παιδιά, μήπως έχει κάποιος αυτήν την τροπολογία, να τη διαβάσω και εγώ;» Δεν είναι ότι δεν κάνετε διάλογο ποτέ, πουθενά και για τίποτα. Είναι ότι και οι ίδιοι οι άνθρωποι σας την αγνοούν. Εν προκειμένω ο Πρόεδρος του Ε.Τ.Α.Τ. αγνοούσε την ύπαρξη της τροπολογίας και την αναζητούσε εναγωνίως στους διαδρόμους του Υπουργείου Απασχόλησης. Άρα υπάρχει και ένα θέμα που άπτεται σαφέστατα της δυνατότητας να πληρωθούν οι συντάξεις, να εισπραχθούν οι εισφορές και να λειτουργήσει το σύστημα. 
      Είστε ανίκανοι να θεσμοθετήσετε και σήμερα μια σοβαρή διάταξη. Και θέλετε να φανείτε ως μεταρρυθμιστές.
      Τέλος, η μεγάλη παραπλάνηση –την είπα και πριν- είναι η κοινωνική συναίνεση. Ο Πρωθυπουργός απ’ τις Βρυξέλλες έκανε και πάλι λόγο. Ο κύριος Υπουργός Απασχόλησης συνεχώς το τελευταίο διάστημα μιλά για κοινωνική συναίνεση και συμμετοχή των εργαζομένων. Απαξιώσατε έστω να συνομιλήσετε με τους άμεσα θιγόμενους της Εμπορικής. Γιατί το πάτε τράπεζα-τράπεζα και το έχετε θεσμοθετήσει έτσι, διότι θέλετε να κατακερματίσετε τους εργαζόμενους, τον κοινωνικό ιστό. Έτσι κι αλλιώς πυροδοτείτε πάντα κοινωνικές συγκρούσεις και στρέφετε τη μία ομάδα εναντίον της άλλης. Αλλά δεν θα περάσει αυτό που θέλετε να κάνετε.
      Την ίδια ώρα, λοιπόν, που ο Πρωθυπουργός επικαλείτο άλλη μια φορά την κοινωνική συναίνεση για τις δήθεν μεταρρυθμίσεις του, οι Υπουργοί του πέρναγαν νύχτα. Δεν ήταν νύχτα, μεσημέρι ήταν, αλλά ήταν «νύχτα» όσον αφορά τα κοινοβουλευτικά ήθη και έθιμα και την παραμονή της 25ης Μαρτίου έφερναν, όπως έφεραν και όλα τα αντεργατικά και τις καλοκαιρινές τροπολογίες, εν κρυπτώ αυτήν την τροπολογία, χωρίς να ενημερώσουν κανέναν και για τίποτα.
      Ερωτώ και τελειώνω, κύριε Πρόεδρε, με αυτό. Κυρίες και κύριοι συνάδελφοι, αυτή η μονομέρεια των επιλογών σας, αυτή η σύνταξη με τους ολίγους και ισχυρούς και η παραγνώριση των δικαιωμάτων και των αναγκών των περισσοτέρων έρχεται να αποκαλύψει το πρόσωπό σας. Και σας ρωτώ –και ολοκληρώνω, κύριε Πρόεδρε, σε μισό λεπτό- με τον ίδιο τρόπο άραγε θα χειριστείτε και το μέλλον των άλλων ταμείων, εκτός αυτών που αφορούν την Εμπορική Τράπεζα; Με τον ίδιο τρόπο θα χειριστείτε και το διάλογο για το μέλλον του ασφαλιστικού συστήματος της χώρας;
      Και μια τελευταία ερώτηση: Τι κάνετε με τη διάταξη 2; Ποια τράπεζα ευνοείτε και ποιο ομαδικό ασφαλιστήριο που καταγγέλθηκε; Απαντήστε, κύριε Υπουργέ της Οικονομίας: Ποιο ομαδικό ιδιωτικό ασφαλιστήριο καταγγέλθηκε πρόσφατα, για να ενταχθεί στο Ε.Τ.Α.Τ.; Ποια είναι αυτή η τράπεζα; Θέλω να μας απαντήσετε. Ποια τράπεζα είναι; Ποια ασφαλιστική εταιρεία είναι και τι υποκρύπτετε; Μήπως, εκτός απ’ το δωράκι στον κ. Προβόπουλο, υπάρχει και κάποιο άλλο δωράκι προς την Τράπεζα Αττικής;
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΚΩΝΣΤΑΝΤΙΝΟΣ ΤΑΣΟΥΛΑΣ: Των Ανατολικών Ινδιών!
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Ο συνάδελφος κ. Γρηγοράκος έχει το λόγο.
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, κυρίες και κύριοι συνάδελφοι, σήμερα συζητείται ένα σημαντικό νομοσχέδιο, αλλά, δυστυχώς, τις εντυπώσεις τις έχει κλέψει η τροπολογία για την Εμπορική Τράπεζα. Παρακολούθησα από την αρχή τη συζήτηση και είμαι πολύ προβληματισμένος για το τι θα λένε οι τραπεζοϋπάλληλοι, που σήμερα ήταν στους δρόμους και τώρα παρακολουθούν τη συζήτηση στη Βουλή.
      Κυρίες και κύριοι συνάδελφοι, το Σύνταγμά μας το προστατεύουμε σαν κορωνίδα όλοι. Αλλά κάποια στιγμή θα πρέπει να μιλήσουμε και για την ουσία των προβλημάτων. Διότι καλό είναι να συζητάμε για την αντισυνταγματικότητα ενός νομοσχεδίου ή μιας τροπολογίας, αλλά από κει και πέρα ο Έλληνας πολίτης σήμερα περνάει πάρα πολύ δύσκολα. Ανατρέπονται βασικά του συνταγματικά δικαιώματα, εργασιακά δικαιώματα.
      Η 24η του Μάρτη είναι μια ιστορικής σημασίας ημέρα, διότι βέβαια γιόρταζαν οι υπάλληλοι της Βουλής των Ελλήνων για την 25η Μαρτίου, αλλά κάποιοι άλλοι ήρθαν κρυφίως και κατέθεσαν μια τροπολογία, η οποία πραγματικά φέρνει σε πολύ δύσκολη θέση όλους τους τραπεζοϋπαλλήλους της χώρας αυτήν τη στιγμή, φέρνει τις οικογένειές τους και τα παιδιά τους, διακυβεύει το μέλλον τους, βάζει σε πραγματικά μεγάλη δοκιμασία τα συνταγματικά τους δικαιώματα, τα συνταξιοδοτικά τους δικαιώματα και τον προγραμματισμό της οικογενείας τους, αλλά και το δικό τους.
      Γράφηκε, λοιπόν, δυστυχώς με μελανά χρώματα αυτή η μέρα στο ήδη βεβαρημένο παθητικό της Νέας Δημοκρατίας όσο και στην ιστορία των αγώνων για εργασιακή ειρήνη και δικαιοσύνη, που επαγγέλθηκε ο κύριος Πρωθυπουργός μιλώντας προχθές από τις Βρυξέλλες.
      Ο ανεφάρμοστος ν.3371/2005 που ανέτρεψε τη συλλογική σύμβαση ήταν μόνο το πρελούδιο και η προαναγγελία μιας επερχόμενης λαίλαπας νομοθετικών ρυθμίσεων, που θίγουν τα δικαιώματα των τραπεζοϋπαλλήλων και αργότερα όλων των εργαζομένων. Στο χωριό μου λένε μια παροιμία: «Τώρα καίγεται το σπίτι του διπλανού, αύριο θα καεί και το δικό σου». Έτσι φαίνεται ότι κάθε μέρα αφαιρούμε εργασιακά, οικονομικά κεκτημένα από μεγάλες κοινωνικές ομάδες του ελληνικού λαού.
      Καταργείται με την παρούσα τροπολογία το Ταμείο της Εμπορικής Τράπεζας για προφανείς βέβαια λόγους: Αποδεσμευμένη από υποχρεώσεις ασφάλισης η τράπεζα που θέλουμε να δώσουμε στους ιδιώτες, είναι σίγουρα μια καλή αγορά για τον υποψήφιο αγοραστή. 
      Η επίμαχη τροπολογία, κύριε Υπουργέ, είναι πραξικόπημα. Βάζει στο περιθώριο τη δικαιοσύνη και προτάσσει το συμφέρον του κεφαλαίου. Πρόκειται για μια οξύμωρη, νομικά, ενέργεια, αφού εκκρεμούν ακόμα δικαστικές αποφάσεις για τις 26-9-2006 και έρχονται και άλλες τροπολογίες –τις βλέπουμε καθημερινά- με καθεστωτική αντίληψη, «ετσιθελική» παρέμβαση μέσω μάλιστα νομοθετικού έργου που ασκεί η Βουλή. 
      Χρησιμοποιείτε,  κυρίες και κύριοι συνάδελφοι, τη Βουλή των Ελλήνων, για να πετύχετε μία χωρίς προηγούμενο αυθαίρετη παρέμβαση που αφορά σώμα εκατό χιλιάδες εργαζόμενους και συνταξιούχους τραπεζοϋπαλλήλων. Είναι κάτι πολύ μεγαλύτερο από πρόκληση, να βλέπει κάποιος στην αιτιολογική έκθεση αυτής της τροπολογίας να αφαιρείται η ασφάλεια του δικαίου, δηλαδή της δικαστικής προσφυγής, σε περίπτωση ασυμφωνίας μεταξύ των δύο μερών. 
      Η τροπολογία αυτή εκθέτει βέβαια την Κυβέρνηση της Νέας Δημοκρατίας, η οποία σήμερα με την ψήφιση αυτής της τροπολογίας υπογράφει και τυπικά τη διάρρηξη των σχέσεών της με τους κοινωνικούς εταίρους. Έτσι, λοιπόν, αφαιρεί πια το λαϊκισμό, που είχε τόσα χρόνια ότι μαζί της είναι όλοι οι εργαζόμενοι και οι συνταξιούχοι και όλοι αυτοί, οι οποίοι όλα αυτά τα χρόνια «βγαίναμε και κλαίγαμε» στους δρόμους και στις γειτονιές. Ο Πρωθυπουργός είχε πάει και στο τελευταίο χωριό και στο τελευταίο σπίτι, διαρρηγνύοντας τα ιμάτιά του για τα δίκαια αιτήματα του λαού, τα οποία «αυτές οι φοβερές κυβερνήσεις του ΠΑ.ΣΟ.Κ. δεν γύριζαν ποτέ το πρόσωπό τους να δουν». Και η συμπόρευση γίνεται μόνο με τους εργοδότες και όχι βέβαια με αυτό το λαό τον οποίο φροντίσαμε να εξαπατήσουμε στις εκλογές της 7ης Μαρτίου του 2004. 
      Φέρνετε μεταρρυθμίσεις. Άρχισαν να χάνουν την έννοια οι λέξεις σήμερα. Ανατροπές, λέει, ρήξεις. Ναι, μεταρρυθμίζετε! Μεταρρυθμίζετε, όμως, ταξικά, κύριε Υπουργέ. Μεταρρυθμίζετε για τον εργοδότη και ενάντια στον εργαζόμενο. Οι μοναδικές κοινωνικές ομάδες, που σήμερα είναι σύμμαχοί σας είναι οι τραπεζίτες και ο Σ.Ε.Β., καμία άλλη κοινωνική ομάδα. Όλες οι άλλες κοινωνικές ομάδες είναι απέναντι. 
      Ναι, ανατρέπετε καταστάσεις!  Ανατρέπετε την εργασιακή ειρήνη και φέρνετε κοινωνική πόλωση. Όταν μιλάτε από το Βήμα της Βουλής ζητάτε συναίνεση. Ποια συναίνεση, όταν κάθε φορά που φέρνετε ένα νομοσχέδιο φόβος και τρόμος πιάνει τον ελληνικό λαό για το τι θα περιέχει αυτό; Για ποιο διάλογο; Πού είναι ο διάλογος και η συνεννόηση με τους τραπεζοϋπαλλήλους, στους οποίους δίνατε ρητές δεσμεύσεις τον τελευταίο καιρό; Φέρατε μέσα σε οκτώ μήνες τρεις νομοθετικές παρεμβάσεις υπέρ των τραπεζών και σε βάρος των εργαζόμενων, των υπαλλήλων, του εν ενεργεία υπάλληλου, του μελλοντικού υπάλληλου και βέβαια σε βάρος του Έλληνα συνταξιούχου. 
      Φέρνετε αλλαγές! Οι πιο σημαντικές από αυτές είναι η αύξηση της ακρίβειας. Αυτή είναι η αλλαγή, η επίθεση στα εισοδήματα των εργαζομένων. Οι τράπεζες, που έχουν αποκομίσει τεράστια κέρδη το τελευταίο διάστημα, ευνοούνται ακόμη περισσότερο με αυτήν την τροπολογία. Ο τραπεζοϋπάλληλος –το είπαν και συνάδελφοι όλων των παρατάξεων, εκτός από τη Συμπολίτευση- πρέπει να τα βγάλει πέρα με μειωμένη κύρια σύνταξη από 15% έως 45% και με ακόμη μειωμένη επικουρική σύνταξη από 25% έως 67% και βέβαια με αυξημένα όρια ηλικίας. 
      Όλες αυτές οι ρυθμίσεις δεν κάνουν τίποτε άλλο, παρά να βάζουν ένα φυτίλι στις διαπραγματεύσεις τόσο με την Ένωση Ελλήνων Τραπεζών όσο και την Εθνική Γενική Συλλογική Σύμβαση με τη Γ.Σ.Ε.Ε.. Όλες οι ενέργειες της Κυβέρνησης υπονομεύουν το εργασιακό μέλλον του Έλληνα πολίτη και ναρκοθετούν την εργασιακή ειρήνη.
      Θα ήθελα να ρωτήσω τους συναδέλφους της Νέας Δημοκρατίας: Ποιος είναι ο εγγυητικός ρόλος του κράτους; Ποιες είναι αυτές οι νομοθετικές ρυθμίσεις που μας επιφυλάσσει για το μέλλον, ποιες αυθαιρεσίες και καταστρατηγήσεις νόμων σχεδιάζει για το μέλλον; Χαρίζοντας ασφαλιστικές υποχρεώσεις πολλών δισεκατομμυρίων ευρώ στους τραπεζίτες και σε βάρος του Ι.Κ.Α.;
      Περιμένω μία απάντηση την οποία θα ήθελα από τον Υπουργό, παρά να μας καταθέτει εδώ πληρωμένες συνταγματικές γνωμοδοτήσεις. Οι συνάδελφοί μου στο ΠΑ.ΣΟ.Κ. και εγώ προσπαθούμε να καταλάβουμε ποια είναι η κοινωνική συναίνεση, που θέλει να έχει η Νέα Δημοκρατία. Μόνο κοινωνική σύγκρουση επιδιώκει η Νέα Δημοκρατία με αυτά τα νομοθετήματα, που φέρνει στη Βουλή. 
      Πώς βέβαια ταιριάζουν όλα αυτά; Δεν μπορούμε να τα καταλάβουμε. Και σήμερα, με όλη αυτήν τη συζήτηση, που έγινε για τη συνταγματικότητα του νομοσχεδίου και αυτής της τροπολογίας, παραλίγο να χάσουμε την ουσία. Η τροπολογία αυτή είναι η επιτομή της κοινωνικής διαίρεσης και της μονομέρειας που προωθεί η Κυβέρνηση της Νέας Δημοκρατίας και γι' αυτό θα αποτύχει.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, τόσο ενθουσιασμένοι είναι οι Βουλευτές της Πλειοψηφίας, για τις νομοθετικές πρωτοβουλίες της Κυβέρνησης, που ούτε ένας δεν παρακολουθεί τη συζήτηση! 
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Είναι εδώ ο κ. Σαλαγκούδης.
      ΠΡΟΕΔΡΕΥΩΝ (Ιωάννης Τραγάκης): Είναι εδώ, κύριε Γείτονα…
      ΚΩΝΣΤΑΝΤΙΝΟΣ ΓΕΙΤΟΝΑΣ: Μετρήστε τους, κύριε Πρόεδρε, αφού με προκαλείτε. Τέλος πάντων είπα κάτι, αφήστε το να περάσει.
      Κύριε Πρόεδρε, κυρίες και κύριοι συνάδελφοι, η προβλεπόμενη άλλωστε επικέντρωση του ενδιαφέροντος...
      ΑΠΟΣΤΟΛΟΣ ΚΑΚΛΑΜΑΝΗΣ: Δικαιολογούνται οι συνάδελφοι της Πλειοψηφίας διότι, αν τους εσέβετο επ’ ελάχιστον η Κυβέρνηση, δεν θα κατέθετε νύχτα -τη νύχτα μάλιστα της 24ης Μαρτίου- αυτή την τροπολογία. Τι να κάτσουν να κάνουν; Είναι ντροπή αυτό που γίνεται. 
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, σας παρακαλώ. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, κύριε Κακλαμάνη, συμφωνώ. Εγώ επεσήμανα, δεν έψαξα για τα αίτια. Τα αίτια είναι αυτά που λέτε. 
      Κύριε Πρόεδρε, ξεκινάω από την αρχή. Αν θέλετε, κρατήστε το χρόνο μου.
      Η προβλεπόμενη –τουλάχιστον για μένα- επικέντρωση του ενδιαφέροντος της Βουλής στην επίμαχη τροπολογία έβαλε στο περιθώριο κάθε συζήτηση για το κύριο νομοσχέδιο, που ενσωματώνει την οδηγία 2002/87 στο ελληνικό δίκαιο. Με την οδηγία αυτή θεσμοθετείται εποπτεία σε χρηματοοικονομικούς ομίλους ετερογενών δραστηριοτήτων. Για μένα ήταν αναγκαίος αυτός ο συμπληρωματικός έλεγχος, ιδιαίτερα όσον αφορά τις ενδοεταιρικές συναλλαγές ενός ομίλου. 
      Δεν πρέπει να ξεχνάμε ότι στη νέα οικονομία το χρηματοοικονομικό σύστημα είναι πολύπλοκο και το εσωτερικό τοπίο των ομίλων, ιδιαίτερα είναι ομιχλώδες, δυσανάγνωστο, πολύ ολισθηρό. Και αυτό έχει επιπτώσεις στα κράτη, στους πολίτες, στη σταθερότητα αν θέλετε συνολικά του ευρωπαϊκού χρηματοοικονομικού συστήματος. 
      Θα είχαμε πολλά να πούμε και στην Ολομέλεια για αυτήν την οδηγία, όπως είπαμε και στην επιτροπή. Επειδή δεν έχω χρόνο, θα μιλήσω και εγώ για την επίμαχη τροπολογία. Θέλω μόνο να πω ότι ο τρόπος με τον οποίο ενσωματώνουμε τις οδηγίες είναι πια ξεπερασμένος. Η κοινοβουλευτική διαδικασία με την οποία τις ενσωματώνουμε είναι τυπική, μηχανιστική. Δεν έχουμε ενημέρωση καν ούτε οι Βουλευτές στις επιτροπές, όπως και συνολικά οι Βουλευτές και η Βουλή. 
      Δεν έχουμε καμία εκτίμηση για τις επιπτώσεις κάθε οδηγίας στην ελληνική πραγματικότητα. Δεν έχουμε εκτίμηση των δυνατοτήτων του διοικητικού μηχανισμού ως προς την εφαρμογή των οδηγιών. Με τις οδηγίες παρεμβαίνουμε στο υπάρχον δίκαιο, συμπληρώνουμε, τροποποιούμε. Δεν έχουμε καν κωδικοποίηση, άρα προσθέτουμε σε γραφειοκρατία. Δεν προσφέρουμε σε διαφάνεια και ανταγωνιστικότητα. 
      Πιστεύω ότι μέσα σε αυτήν την Αίθουσα -και αναφέρομαι ειδικά στο Προεδρείο που μπορεί να πάρει πρωτοβουλία, γιατί αυτές οι απόψεις δεν εκφράζουν μόνο εμένα, εκφράζουν την πλειοψηφία των Βουλευτών, που συζητούμε από όλες τις πτέρυγες- θα πρέπει να το συζητήσουμε το θέμα αυτό σοβαρά, να αλλάξουμε τον τρόπο, τη διαδικασία εναρμόνισης με οδηγίες να ενισχύσουμε τις επιστημονικές και διοικητικές υποδομές της Βουλής. Έχουμε στο μέλλον νέες και πολλές οδηγίες τις οποίες οφείλουμε να ενσωματώσουμε με τον καλύτερο τρόπο.
      Δυστυχώς η Κυβέρνηση δεν ενδιαφέρεται για την αναβάθμιση της κοινοβουλευτικής διαδικασίας, για τη βελτίωση της ποιότητας του νομοθετικού έργου. Με την επίμαχη τροπολογία για το ασφαλιστικό ξεπέρασε και κάθε δικό της προηγούμενο. Εγώ πιστεύω ότι η Κυβέρνηση συνεχίζει έναν κοινοβουλευτικό κατήφορο και θα επικαλεστώ πάλι, κύριε Πρόεδρε, τις ευθύνες του Προεδρείου διότι θα πρέπει να αναλάβει πρωτοβουλίες. Σε νομοσχέδιο για οδηγίες έχουμε συνεχείς τροπολογίες άσχετες, με την ενσωμάτωση οδηγιών. Σοβαρά κοινωνικά θέματα αντιμετωπίζονται με τροπολογίες. Στην προκειμένη περίπτωση, παραμονή της γιορτής του Ευαγγελισμού, -ήρθε με τον «κρίνο» η τροπολογία- σε κλειστή ουσιαστικά Βουλή, με κλειστές τις εφημερίδες, κατετέθη αυτή η τροπολογία. Και το ίδιο κάνετε, κύριε Υπουργέ, με όλες τις απορρυθμίσεις που πλήττουν την κοινωνία. Συνοπτικές διαδικασίες με τροπολογίες. Δεν θέλετε διάλογο στη Βουλή, δεν θέλετε ακρόαση φορέων. Φοβάστε την κοινωνία. 
      Ισχυρίζεστε ότι με αυτήν την τροπολογία δεν κάνετε τίποτε άλλο, παρά να εφαρμόζετε το νόμο. Πρώτη φορά ακούω ότι χρειάζεται νόμος για να εφαρμοστεί άλλος νόμος. Αυτό είναι ομολογία αδιέξοδων, στα οποία έχετε φθάσει. Και το είχαμε προβλέψει όσον αφορά συγκεκριμένα το ν. 3371 που αναφερόμαστε. Και προσπαθείτε –σας άκουσα απόψε και εσάς προσωπικά, κύριε Υπουργέ, και όλους τους συναδέλφους της Νέας Δημοκρατίας- να δημιουργήσετε σύγχυση, να θολώσετε πάλι τα νερά, με αναφορές στο «νόμο Ρέππα». Με άλλες αρχές, άλλες διατάξεις, με σεβασμό της νομιμότητας στις συλλογικές διαπραγματεύσεις, με επιχορήγηση από το κράτος του ασφαλιστικού συστήματος κινήθηκε ο «νόμος Ρέππα» και άλλο είναι αυτό που κάνετε εσείς. Δεν μπορεί, όμως, να συνεχίζετε –και το είδα και απόψε- να κρύβεστε πίσω από το ΠΑ.ΣΟ.Κ. με ψέματα. Το προσωπείο σιγά-σιγά πέφτει. Αλήθεια δεν διδαχθήκατε τίποτα από το χαστούκι της EUROSTAT για την πολιτική απάτη της απογραφής; Δεν διδαχθήκατε τίποτα από τη γνώμη, που εξέφρασαν γραπτώς εμπειρογνώμονες και μελετητές, που βάλατε εσείς, για το Ε.Σ.Π.Α., όπου ουσιαστικά ομιλούν για τα επιτεύγματα της τελευταίας οκταετίας στην οικονομία και στην ανάπτυξη και έτσι ουσιαστικά κατεδάφισαν την καταστροφολογία σας;
      Είδα απόψε -και τρόμαξα- ανάγλυφη μια νέα αλαζονεία από την Κυβέρνηση και από την κυβερνητική πτέρυγα. Κάποτε, στην αρχή της θητείας σας, -να πάει στην ευχή!- είχατε την αλαζονεία της δύναμης. Μα τώρα δείχνετε την αλαζονεία της αδυναμίας –ό,τι χειρότερο- μπροστά στα αδιέξοδα που έχετε στην κοινωνία; Οι χειρισμοί σας στο ασφαλιστικό δείχνουν ανερμάτιστη πολιτική. Και ανερμάτιστη πολιτική είναι μια ανεύθυνη πολιτική. Τελικά, αν μπορώ να κρίνω την Κυβέρνησή σας ως συνολική προσωπικότητα, θα έλεγα ότι είναι μια διαταραγμένη πολιτική προσωπικότητα.  Δεν ξέρετε τι θέλετε, δεν έχετε σχέδιο.
      Προχθές ο κύριος Πρωθυπουργός μιλούσε για διάλογο, στις  Βρυξέλλες, και την ίδια ώρα εσείς καταθέτατε αιφνιδιαστικά την τροπολογία. Μας μιλάτε για κοινωνικό κράτος, για προστασία των κοινωνικών δικαιωμάτων. Είπε ότι κήδεται η Κυβέρνηση ο κ. Τασούλας -τον βλέπω τώρα να μπαίνει στην αίθουσα- ότι κήδεται των δικαιωμάτων των εργαζομένων. Και την ίδια ώρα ανοίγετε πόλεμο με την κοινωνία. Τορπιλίζετε την κοινωνική ειρήνη και μας ζητάτε και τα ρέστα. Ζητάτε τα ρέστα και από τους εργαζομένους. Δηλαδή τι θέλετε να πουν οι εργαζόμενοι; Σφάξτε μας, αγάδες της Κυβέρνησης, για να αγιάσουμε; Αυτό θέλετε; Δεν θα το πουν ποτέ.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Στο ασφαλιστικό –θα τελειώσω, κύριε Πρόεδρε, σε μισό λεπτό- πρέπει να κυριαρχεί, για μένα, το ένστικτο της ζωής, της ομαλής κοινωνικής συμβίωσης, που σημαίνει και προϋποθέτει κοινωνική αλληλεγγύη και αλληλεγγύη των γενεών. Εσείς πραγματικά τορπιλίζετε την κοινωνική ειρήνη. Δεν είναι μόνον αντισυνταγματική, απλά, και αντικοινοτική η διάταξή σας, αλλά ουσιαστικά είναι ανατρεπτική του προγραμματισμού της ομαλής κοινωνικής ζωής των ανθρώπων. 
      Επειδή δεν έχω άλλο χρόνο, θα τελειώσω και θα σας πω ότι δύο χρόνια παλινδρομείτε και αυτοδιαψεύδεσθε. Το τοπίο, στην κοινωνική ασφάλιση, γίνεται χειρότερο. Κινδυνολογείτε απλά, αλλά δεν έχετε κάνει ούτε τα στοιχειώδη, τα προβλεπόμενα από τους νόμους, όπως την ενίσχυση της Εθνικής Αναλογιστικής Αρχής, την αντιμετώπιση εισφοροδιαφυγής, της «μαύρης» εργασίας και τόσα άλλα που προβλέπονται και μπορούσατε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Τελειώνω, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Όλο τελειώνετε, αλλά δεν τελειώνετε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Και τώρα προτείνετε διάλογο χωρίς σχέδιο, χωρίς πρόταση και ατζέντα. Είναι πρόταση για το θεαθήναι και στον αέρα. Και γι’ αυτό απορρίπτεται. Σπείρατε –πιστεύω- ανέμους και θα θερίσετε θύελλες. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο συνάδελφο.
      Ο συνάδελφος κ. Πρωτόπαπας έχει το λόγο. 
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, αναρωτιέμαι τι γίνεται με τις μεταρρυθμίσεις. Να κάνουμε ένα μικρό απολογισμό στο σύντομο χρόνο που έχουμε; 
      Ασφαλιστικό. Τον Ιούνιο του 2005 η Κυβέρνηση, αφού κατά δήλωση του Διοικητού του Ι.Κ.Α. χάρισε και στις τράπεζες 9.000.000.000 για την κύρια σύνταξη και 13.000.000.000 συνολικά από τον κρατικό προϋπολογισμό προς τις τράπεζες με τον τρόπο που επέλεξε τις λύσεις για το ασφαλιστικό, πανηγύρισε ότι έχει λύσει το ασφαλιστικό των τραπεζοϋπαλλήλων. Εννέα μήνες μετά ξανασυζητάμε, υπό συνθήκες κρίσης το ασφαλιστικό των τραπεζοϋπαλλήλων. Αυτό τα λέει όλα. 
      Τι άλλο να πούμε; Τον Ιούνιο του 2005 η Κυβέρνηση ψήφισε το νόμο για την υποχρεωτική διευθέτηση του χρόνου εργασίας. Θέλω να ρωτήσω τον κύριο Υπουργό Εργασίας –«Απασχόλησης και Κοινωνικής Προστασίας» λέγεται τώρα- ποιος είναι ο απολογισμός του εννεαμήνου. Θα μου πείτε μηδενικός. Δίκιο έχετε. Αυτή είναι η μεταρρύθμιση που κάνετε. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Δεν είπα μηδενικός. 
      ΧΡΗΣΤΟΣ ΠΡΩΤΟΠΑΠΑΣ: Θα μου τα πείτε στη συνέχεια. 
      Μεταρρύθμιση τρίτη. Ωράριο λειτουργίας εμπορικών καταστημάτων. Ρώτησα δύο φορές τον κ. Σιούφα ποιος είναι ο απολογισμός από την –εντός εισαγωγικών- «μεταρρύθμιση» αυτή. Όλος ο κόσμος λέει: μια τρύπα στο νερό. Το λένε οι έμποροι, το λένε οι μικρομεσαίοι, το λένε τα σούπερ μάρκετ, που το εφήρμοσαν. Ουδόλως αυξήθη η απασχόληση, αρνητικές είναι οι συνέπειες σε μία σειρά ζητήματα, όπως και στον τζίρο. Άρα για την τρίτη μεταρρύθμιση: μια τρύπα στο νερό. 
      Δ.Ε.Κ.Ο.. Το Δεκέμβριο του 2005 η Κυβέρνηση περνά το «νόμο μεταρρύθμιση» –και αυτός εντός εισαγωγικών- για τις Δ.Ε.Κ.Ο.. Τώρα ο νόμος αναβάλλεται. Τώρα πολλοί Υπουργοί, συνάδελφοί σας, λένε άσε, να δούμε αργότερα. Μια ακόμη τρύπα στο νερό. 
      Και τι να πω; Αυτό που επιβάλατε με τις συμβάσεις; Κύριε Υπουργέ Απασχόλησης, δεν είστε πιστευτός όταν βγαίνετε και λέτε ότι ανησυχείτε και μεριμνάτε για το θέμα των κλαδικών συμβάσεων και της Εθνικής και την ίδια ώρα με τις ενέργειές σας δημιουργείτε σημαντικές δυσκολίες και υπονομεύετε το κλίμα δυστυχώς –ξαναλέω εγώ- που έχει να κάνει με την Εθνική Γενική και τις κλαδικές συμβάσεις. 
      Και επειδή χρειάζεται ο τόπος τη συμφωνία της Γ.Σ.Ε.Ε. με το Σ.Ε.Β. και τις άλλες εργοδοτικές οργανώσεις, φροντίστε να σταματήσετε με τις ενέργειές σας αυτήν την υπονόμευση και αφήστε τους κοινωνικούς εταίρους να συζητήσουν, υπό κλίμα ομαλότητας, και όχι υποκριτικά τη μία ώρα να δηλώνετε ότι θέλετε τις συμβάσεις και την άλλη ώρα να κάνετε ό,τι μπορείτε, μα, ό,τι μπορείτε, με επικεφαλής τον κ. Αλογοσκούφη βεβαίως, προκειμένου να δημιουργήσετε πρόσθετα προβλήματα. 
      Έρχομαι στο συγκεκριμένο ζήτημα, που αφορά το ασφαλιστικό των τραπεζοϋπαλλήλων. Με μεγάλη έκπληξη άκουσα τον κ. Καραμανλή να μιλά από τις Βρυξέλλες για το ασφαλιστικό. Από τις Βρυξέλλες Παρασκευή πρωί! «Θα προχωρήσουμε με διάλογο», είπε, «δεν βιαζόμαστε, θα επιδιώξουμε συναινέσεις σ’ ένα τόσο σοβαρό ζήτημα». 
      Και εσείς ο ίδιος, κύριε Υπουργέ Απασχόλησης και Κοινωνικής Προστασίας, είπατε τα ίδια λίγες ώρες μετά. Και το μεσημέρι καταθέσατε τροπολογία! Καλά, ποιον κοροϊδεύετε; Δεν καταλαβαίνετε ότι οι εργαζόμενοι όλοι, όχι μόνο οι τραπεζοϋπάλληλοι, έχουν γνώση και μνήμη; Δεν καταλαβαίνετε ότι δεν είναι εικόνα αυτή μιας Κυβέρνησης που λέει, διά του Πρωθυπουργού της χώρας, άλλα τη μία ώρα και πράττει τα ακριβώς αντίθετα μερικές ώρες μετά; 
      Τι νόημα έχει να έλθετε να καταθέσετε την τροπολογία στις 24 του μήνα; Τι νομίζετε, ότι δεν θα την πάρουμε είδηση; Τι νομίζετε, ότι δεν θα γίνει φασαρία; Τι νομίζετε, ότι δεν θα δημιουργηθεί και πάλι σκηνικό κρίσης και πάλι σκηνικό κρίσης στο ίδιο ζήτημα; Δεν τα αντέχει αυτά ο τόπος! Δεν αντέχει αυτό το αίσθημα ανασφάλειας και της συνεχούς εικόνας κρίσης η ελληνική κοινωνία!
      Δεν μπορεί ο εργαζόμενος να έχει την αίσθηση ανά πάσα στιγμή ότι κάθε Παρασκευή μεσημέρι, κάτι θα του συμβεί. Μου θυμίζετε αυτό που λέγανε ορισμένες φορές στον «Αστερίξ» που διαβάζαμε μικρότεροι, ότι φοβόμαστε μην μας πέσει ο ουρανός στο κεφάλι. Εδώ έχουμε κάθε Παρασκευή να πέφτει ο ουρανός στο κεφάλι. Τι θα γίνει μ’ αυτήν την ιστορία; 
      Και έρχομαι σ’ αυτήν τούτη την τροπολογία. Δεν προβληματιστήκατε τόσο καιρό γιατί δεν εφαρμοζόταν ο νόμος; Τι ήθελε; Τροπολογία; Όχι, κύριε Υπουργέ. Ο νόμος δεν εφαρμοζόταν γιατί όλοι ήταν απρόθυμοι να τον εφαρμόσουν. Ο μόνος που έτρεχε ο κ. Προβόπουλος, διότι είχε εντολή να πουλήσει την τράπεζα. Δεν ξέρω τι εντολή είχε για τις συμβάσεις. Εκεί δεν δίναμε εντολές. Αλλού δίνουμε, αλλού δεν δίνουμε. Παντού δίνουμε, αλλά δεν το λέμε πάντα.
      Ήταν όλοι απρόθυμοι. Και προσέξτε: Όχι μόνο οι εργαζόμενοι. Απρόθυμοι ήταν και οι ιδιώτες τραπεζίτες. Και θέλω να το κρατήσετε αυτό. 
      Και ξέρετε, γιατί ήταν απρόθυμοι; Όχι, διότι δεν θέλανε να ξεφορτωθούν από πάνω τους τα ασφαλιστικά βάρη, αλλά γιατί τους λέγατε να πάνε σ’ ένα ταμείο στο οποίο δεν ήξεραν τι θα βρουν μπροστά τους. Και επειδή αυτοί θέλουν την εργασιακή ομαλότητα για να κάνουν τη δουλειά τους, σου λέει:  Πού πάμε; Σε ποιο ταμείο; Με ποια δεδομένα; Με ποιες μελέτες βιωσιμότητας; Με ποιο χρονικό ορίζοντα ζωής και ανταπόκρισης στο έργο, το οποίο θα είχε; 
      Ένα άδειο κέλυφος έχετε δημιουργήσει. Και επειδή ακριβώς έχετε δημιουργήσει ένα άδειο κέλυφος, χωρίς κανένα περιεχόμενο, υπάρχει πλήρης απροθυμία και άρνηση και από τους εργαζόμενους και από τους περισσότερους εργοδότες για να πάνε. Μόνο οι προς πώληση έρχονται. 
      Και τι κάνετε τότε για να αντιμετωπίσετε το πρόβλημα; Αντί να δείτε το πρόβλημα και να καταλάβετε ότι στραβά αρμενίζετε, βγάζετε γνωμάτευση ότι στραβός είναι ο γιαλός. Και αφού γνωματεύσετε ότι στραβός είναι ο γιαλός, τους τραβάτε και μία τροπολογία για να ησυχάσουμε. Αυτό λέτε. 
      Ησυχάζετε, όμως, έτσι; Αυτό είναι το μείζον ερώτημα που βάζω. Νομίζετε ότι ησυχάζετε; Νομίζετε ότι δεν θα έχει δικαστική συνέχεια αυτή η ιστορία; Νομίζετε ότι δεν θα υπάρξουν προσφυγές στα δικαστήρια και στην Ευρωπαϊκή Ένωση; Νομίζετε ότι παρά τις πληρωμένες γνωματεύσεις, που παρουσιάσατε, δεν υπάρχει επί της ουσίας μείζον νομικό πρόβλημα, που έχει δημιουργηθεί; 
      Υπάρχει, αγαπητέ κύριε Υπουργέ. Και η πολιτική των τετελεσμένων δεν είναι σοβαρή πολιτική, όπως δεν είναι και σοβαρή η πράξη που κάνατε.
      Βγάζετε ένα ποσό και λέτε: «Τόσα θα δώσει η Εμπορική, σε δέκα δόσεις». Γιατί τόσα και όχι άλλα; Και επειδή δεν μου αρέσει να παίζω την κολοκυθιά, επιτέλους, τι μελέτη είναι αυτή; 
      Έχω εδώ χαρτιά του Συλλόγου της Εμπορικής, ο οποίος αγωνιούσε στις 12.1.2006 και έλεγε: «Φέρτε μας, ρε παιδιά, τη μελέτη. Δώστε μας ένα αντίγραφο του ηλεκτρονικού αρχείου ότι το έκανε η εταιρεία. Βοηθείστε να καταλάβουμε τι ακριβώς γίνεται». Τίποτα όμως. Τίποτα απολύτως. 
      Υπάρχει μελέτη από έναν ιδιώτη, επιλεγμένο από τον κ. Προβόπουλο, ο οποίος ξέρετε τι έκανε; Το διάβαζα σε μία ανακοίνωση του Συλλόγου Εμπορικής. Έβγαλε περίπου ακριβώς –μπράβο του, δηλαδή- ως κόστος για την Εμπορική αυτό που είχε αναγγείλει ο κ. Προβόπουλος από τον Ιούλιο χωρίς μελέτη …
      ΔΗΜΗΤΡΗΣ ΑΝΔΡΟΥΛΑΚΗΣ:  Και ο κ. Αλογοσκούφης.
      ΧΡΗΣΤΟΣ ΠΡΩΤΟΠΑΠΑΣ: Και ο κ. Προβόπουλος και ο κ. Αλογοσκούφης, αγαπητέ κύριε Ανδρουλάκη. Και οι δύο. 
      Ήρθε, δηλαδή, και είπε ο άνθρωπος ότι πληρώθηκα να κάνω μία δουλειά και δηλώνω όσα μου είπε ο εργοδότης μου. Και έτσι θα ζήσουν τα ταμεία; Υπάρχει άνθρωπος σοβαρός που θα πει ότι αυτό λέγεται μελέτη και εξασφαλίζει τη βιωσιμότητα για το αύριο;
      Ξέρετε τι θα κάνετε; Υποχρεώνετε την επόμενη κυβέρνηση να αντιμετωπίσει ένα ταμείο, το οποίο είναι θνησιγενές. Ξαναδημιουργείτε ζήτημα νέας παρέμβασης στο ασφαλιστικό των τραπεζών για τρίτη φορά. Αυτό κάνετε. Προεξοφλείτε ένα αδύναμο μέλλον. Δημιουργείτε μείζον καθεστώς ανασφάλειας σε εργαζόμενους. Δεν λύνετε το ασφαλιστικό. Επιβαρύνεται μόνο το δημόσιο με τις κινήσεις που κάνατε το καλοκαίρι και τώρα οδηγείται σε πλήρες αδιέξοδο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνω με αυτό. Νομίζετε ότι θα ξεμπερδέψετε. Δεν θα ξεμπερδέψετε. Και δεν ξεμπερδεύει όποιος κάθε φορά πορεύεται μέσα από κρίσεις. Και δεν ξεμπερδεύει όποιος κάθε φορά πορεύεται μέσα από αυταρχισμό. Και δεν ξεμπερδεύει όποιος εκφυλίζει τις μεταρρυθμίσεις και τις προκαλεί και τις μετατρέπει σε φόβητρο για τον απλό εργαζόμενο και για το κάθε μέλος της κοινωνίας μας. Έχετε ουσιαστικά αποτύχει. Μ’ εσάς χαΐρι δεν γίνεται. Το μόνο που γίνεται μία ώρα νωρίτερα είναι να το καταλάβει ο ελληνικός λαός και να σας επιφυλάξει την τύχη που, κατά τη γνώμη μου, θα σας επιφυλάσσει στις επόμενες εκλογές.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, επειδή και ο μόλις κατελθών του Βήματος κ. Πρωτόπαπας, αλλά και ο κ. Γείτονας έκαναν αναφορές στο Προεδρείο και το άφησα αναπάντητο, αλλά τώρα είμαι υποχρεωμένος να απαντήσω …
      ΧΡΗΣΤΟΣ ΠΡΩΤΟΠΑΠΑΣ: Εγώ έκανα αναφορά στο Προεδρείο;
       ΠΡΟΕΔΡΕΥΩΝ (Ιωάννης Τραγάκης): Θα σας πω αμέσως. Για τις τροπολογίες της Παρασκευής …
      ΧΡΗΣΤΟΣ ΠΡΩΤΟΠΑΠΑΣ: Για την Κυβέρνηση το είπα, όχι για σας.
       ΠΡΟΕΔΡΕΥΩΝ (Ιωάννης Τραγάκης): Ακούστε. Επειδή δεν θέλω να ανατρέχω στο παρελθόν, θα ήθελα να σας υπενθυμίσω ότι Παρασκευή βράδυ είχαν υποβληθεί σαράντα τροπολογίες από το 2002 και μέχρι το 2004. 
      ΧΡΗΣΤΟΣ ΠΡΩΤΟΠΑΠΑΣ: Αν είναι να μας μιμείστε και στα κακά, κύριε Πρόεδρε, δεν είχατε κανένα λόγο να μπείτε στην Κυβέρνηση.
      ΠΡΟΕΔΡΕΥΩΝ (Ιωάννης Τραγάκης): Σαράντα τροπολογίες σε δεκαοκτώ νομοσχέδια είχαν υποβληθεί. Και δεν ήταν μόνο Παρασκευές.
      Επειδή, λοιπόν, με προκαλείτε...
      ΔΗΜΗΤΡΙΟΣ ΠΙΠΕΡΓΙΑΣ: ...(Δεν ακούστηκε)
      ΠΡΟΕΔΡΕΥΩΝ (Ιωάννης Τραγάκης): Κύριε Πιπεργιά, επειδή με προκαλείτε, λοιπόν, στις 4/1/2002, διακοπές Χριστουγέννων, κατετέθησαν τέσσερις τροπολογίες.
      Ακούστε τώρα. Στις 2/1/2004, 19:30΄ η ώρα, κατετέθη τροπολογία. Δεν θέλω να αναφερθώ σε ποια τροπολογία.
      (Θόρυβος-διαμαρτυρίες από την πτέρυγα του ΠΑ.ΣΟ.Κ.)
      Ήταν η τροπολογία που αφορούσε την εταιρεία «ΕΛΛΗΝΙΚΟΣ ΧΡΥΣΟΣ». Μην προκαλείτε το Προεδρείο άλλη φορά, γιατί θα παίρνετε απαντήσεις.
      Ευχαριστώ πολύ.
      ΧΡΗΣΤΟΣ ΠΡΩΤΟΠΑΠΑΣ: Χαίρομαι που αγανακτείτε και ελπίζω να αγανακτήσετε και με την Κυβέρνηση το ίδιο.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, θα μπορούσα να έχω το λόγο;
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, θέλετε να συμπληρώσετε κάτι άλλο;
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Μάλιστα, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, ο κ. Πρωτόπαπας έθεσε ένα ερώτημα και εκτιμώ ότι είναι χρήσιμο να απαντήσω.
      Πριν απ’ όλα, όμως, θέλω να πω ότι η εταιρεία αυτή, η οποία έκανε την αναλογιστική μελέτη είναι διεθνούς κύρους και η μελέτη αυτή εγκρίθηκε από την Εθνική Αναλογιστική Αρχή.
      Αν έχετε το οποιοδήποτε πρόβλημα με τη λειτουργία και το κύρος της Εθνικής Αναλογιστικής Αρχής, μπορείτε να φέρετε το θέμα στην Εθνική Αντιπροσωπεία και να το συζητήσουμε.
      ΧΡΗΣΤΟΣ ΠΡΩΤΟΠΑΠΑΣ: Γιατί δεν την καταθέσατε στη Βουλή; Σας τη ζητήσαμε. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Μήπως είναι η ίδια, που έκανε και για το Υπουργείο;
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κατετέθη.
      ΑΓΓΕΛΟΣ ΤΖΕΚΗΣ: Δεν μας τη δώσατε, όμως.
      ΔΗΜΗΤΡΙΟΣ ΚΟΥΣΕΛΑΣ: Τώρα την πήραμε.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Σε ό,τι αφορά το νόμο περί ευελιξίας στην αγορά εργασίας –είναι το ερώτημα που έθεσε ο κ. Πρωτόπαπας- πρέπει να σας πω, κύριε Πρωτόπαπα, ότι υπάρχουν ήδη πολύ θετικά αποτελέσματα και νομίζω ότι όσοι αφουγκράζονται την κοινωνία και την αγορά, μπορούν να τα δουν αυτά τα αποτελέσματα.
      Αυτός ο νόμος θεσμοποίησε ή νομιμοποίησε καταστάσεις που υπήρχαν στην αγορά. Και το ξέρατε ότι υπήρχαν. Έδωσε διέξοδο σε ειδικές κατηγορίες πληθυσμού, σε μητέρες, σε νέους. Άνοιξε νέες προοπτικές και τα αποτελέσματα είναι εμφανή και μπορούμε, όταν περάσει ένας εύλογος χρόνος, να συζητήσουμε επί των αποτελεσμάτων.
      Ζήτησα, όμως, το λόγο, πέραν του ότι όφειλα να σας τα πω αυτά –και θα επανέλθω σ’ αυτό το θέμα, ας μη συνεχίζουμε απόψε- γιατί είναι ενδιαφέρον να δούμε πώς ένας νόμος ο οποίος έρχεται και είναι πολύ καλά ζυγιασμένος ανάμεσα σε δύο στόχους που είναι η ευελιξία αφ’ ενός και η προστασία στην εργασία αφ’ ετέρου, έρχεται να φέρει θετικά αποτελέσματα.
      Επειδή τις τελευταίες ημέρες επιχειρήθηκε από κάποιες πλευρές να χρεωθεί η Κυβέρνηση για πράξεις άλλων κυβερνήσεων ή για προθέσεις πολιτικών Αρχηγών άλλων κομμάτων, πρέπει να αναφέρω στην Εθνική Αντιπροσωπεία ότι η δική μας νομοθετική δουλειά στον τομέα της ευελιξίας της αγοράς εργασίας τέλειωσε. Περιμένουμε τα αποτελέσματα, παρακολουθούμε τα αποτελέσματα αυτού του νόμου και στο τέλος της τετραετίας πιστεύουμε ότι ο ελληνικός λαός –και εξ αυτού του λόγου- θα μπορέσει να κρίνει θετικά και μία κυβέρνηση η οποία πήρε την πρωτοβουλία αυτή. 
      Για όλους όσοι πιστεύουν ότι θα έπρεπε να κάνουμε κάτι ριζοσπαστικότερο, επί παραδείγματι να ψηφίσουμε νόμο περί ανασφάλιστης εργασίας των νέων, όπως πρότεινε ο κ. Παπανδρέου, αυτό δεν θα το κάνουμε.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΧΡΗΣΤΟΣ ΠΡΩΤΟΠΑΠΑΣ: Δεν το πρότεινε αυτό, αλλά δεν πειράζει.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Έχουν ανάγκη να τον συκοφαντούν.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Ο συνάδελφος κ. Κουσελάς έχει το λόγο.
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, κατ’ αρχάς αυτό που θα ήθελα να πω, κύριε Πρόεδρε, είναι ότι για να έρθει στην κυβέρνηση η Νέα Δημοκρατία δεν επαγγέλετο ότι θα επαναλάβει τις άσχημες πλευρές του ΠΑ.ΣΟ.Κ.. Και το λέω αυτό σε σχέση με το γεγονός που ήδη επισημάνθηκε επανειλημμένα από πλευράς των συναδέλφων του ΠΑ.ΣΟ.Κ. ότι η Κυβέρνηση έχει κάνει πλέον καθεστώς την κατάθεση τροπολογιών την Παρασκευή το μεσημέρι με το κλείσιμο της Βουλής.
      Κύριε Υπουργέ, σας ενοχλούν, φαίνεται, τα φώτα της δημοσιότητας. Σας ενοχλούσε, ίσως, η έκθεση την οποία έπρεπε να πάρετε από το Επιστημονικό Συμβούλιο της Βουλής, γιατί πολλά ακούσαμε περί γνωματεύσεων από έγκριτους συνταγματολόγους. Εδώ, όμως, στη Βουλή που συζητάμε, δεν ήρθε η έκθεση από το κατ’ εξοχήν αρμόδιο όργανο της Βουλής, το Επιστημονικό της Συμβούλιο, και απ’ ό,τι φαίνεται, σας ενοχλεί και η πρόσκληση των κοινωνικών φορέων. 
      Στήνετε στο εκτελεστικό απόσπασμα έναν ολόκληρο κλάδο, χιλιάδες οικογένειες και δεν του δίνετε τη δυνατότητα να εκφραστεί καν και να εκφέρει την άποψή του.
      Αυτή, απ’ ό,τι φαίνεται, είναι η αντίληψή σας για τη δημοκρατία, για το διάλογο και για τη διαφάνεια. 
      Σας είπαμε από το καλοκαίρι που πέρασε, με την ψήφιση του ν.3371/2005, ότι αυτός ο νόμος δεν πρόκειται να εφαρμοστεί. Δεν μας ακούσατε. Το πρόβλημα, όμως, δεν είναι μόνο ότι δεν ακούτε, αλλά το μεγάλο πρόβλημα είναι ότι λέτε ψέματα και μάλιστα ασύστολα ψέματα. Επειδή ο κόσμος δεν γνωρίζει τι ακριβώς συμβαίνει με το ασφαλιστικό, προσπαθείτε να δημιουργήσετε μία γενικευμένη σύγχυση. Οι διατάξεις της τροπολογίας όχι μόνο δεν υλοποιούν το «νόμο Ρέππα», όπως ψευδώς ισχυρίστηκαν οι κυβερνητικοί εκπρόσωποι, αλλά τον καρατομούν. Και αυτό, γιατί καταργείτε το άρθρο 11 του ν.3029/2002 το οποίο προέβλεπε τη δημιουργία ενός ενιαίου επικουρικού ταμείου για όλους τους τραπεζοϋπαλλήλους με σεβασμό στην αυτονομία των υφιστάμενων ταμείων.
      Έρχεσθε, λοιπόν, σήμερα, χωρίς να έχετε καμία νομιμοποίηση να παρέμβετε και παρεμβαίνετε αυτόκλητα σε ταμεία που έχουν προέλθει από συλλογικές διαπραγματεύσεις και συμφωνίες ιδιωτικού χαρακτήρα. Έχω μπροστά μου ένα ιδιωτικό συμφωνητικό που αφορά μία από τις δύο τράπεζες, τις οποίες καταγγέλλετε και ουσιαστικά –όχι τυπικά- διαλύετε το ταμείο. Είναι ένα ιδιωτικό συμφωνητικό με συμβαλλόμενους την Τράπεζα Αττικής από τη μία πλευρά και το Σύλλογο Υπαλλήλων της Τράπεζας Αττικής από την άλλη. Αυτό δεν αφορά ένα ταμείο, γιατί οι συνάδελφοι εδώ είναι ασφαλισμένοι για κύρια σύνταξη στο Ι.Κ.Α., για επικουρική σύνταξη στο Τ.Α.Π.Ι.Λ.Τ.Α.Τ. και έχουν φτιάξει και αυτόν το λογαριασμό. Είναι Λ.Α.Κ., είναι ένας λογαριασμός. Αυτό, λοιπόν, το οποίο είναι ένα ιδιωτικό συμφωνητικό, έρχεσθε σήμερα να το καταργήσετε.
      Κύριε Υπουργέ, από την άλλη πλευρά λέτε –μάλιστα κάνατε μία σειρά από δηλώσεις- ότι σέβεστε τη συλλογική αυτονομία, ότι σέβεστε και δεν παρεμβαίνετε στις συλλογικές διαπραγματεύσεις, αλλά την ίδια στιγμή καταργείτε τα αποτελέσματα των συλλογικών διαπραγματεύσεων. Είναι ή δεν είναι, κύριε Υπουργέ, υποκριτική αυτή η στάση σας; Απαντήστε και πείτε μας. 
      Εγώ σας ερωτώ ευθέως το εξής: Πώς η Κυβέρνησή σας νομιμοποιείται να παρεμβαίνει σε ταμεία που έχουν σωματειακή μορφή, που έχουν συσταθεί, δηλαδή, σαν σωματεία; Πώς γίνεται να παρεμβαίνει σε ταμεία που είναι έξω –και σας το απέδειξα αυτό- από το φάσμα της κοινωνικής ασφάλισης, σε ταμεία για τα οποία δεν υπάρχει ούτε κοινωνικός πόρος ούτε κρατική εισφορά ούτε, στο κάτω-κάτω της γραφής, είχε το κράτος την εγγύηση των συγκεκριμένων ταμείων; Πώς μπορεί να παρεμβαίνει στο Ταμείο της Εμπορικής Τράπεζας το οποίο, όπως η ίδια η εισηγητική έκθεση αναφέρει, έχει σωματειακή μορφή, είναι προϊόν συλλογικής σύμβασης εργασίας; Πώς μπορείτε να παρεμβαίνετε σε ασφαλιστήρια συμβόλαια; Αυτό που σας αναφέρω, αφορά ασφαλιστήριο συμβόλαιο και την Εθνική Ασφαλιστική. Η Εθνική Ασφαλιστική είναι η εταιρεία, η οποία εγγυάται τα αποτελέσματα του συγκεκριμένου ταμείου, του συγκεκριμένου λογαριασμού στην Τράπεζα Αττικής.
      Εσείς, λοιπόν, έρχεσθε και νομοθετείτε σήμερα, για να καταργηθούν αυτά τα σωματεία, αυτά τα ασφαλιστικά συμβόλαια και να τους πάρετε την περιουσία, όπως βέβαια και στα υπόλοιπα ταμεία και όχι μόνο σ’ αυτά τα δύο. Ειλικρινά αναρωτιέται κανένας πώς θα μπορούσε να χαρακτηρίσει αυτήν την πράξη σας. Να τη χαρακτηρίσουμε κλοπή, αυθαιρεσία, αυταρχισμό; 
      Κυρίες και κύριοι συνάδελφοι, η Κυβέρνηση μ’ αυτήν την τροπολογία, κατά τη γνώμη μου, νομοθετεί ένα πελώριο σκάνδαλο. Πέραν των άλλων, χαρίζει δισεκατομμύρια στις τράπεζες, γιατί τα ποσά που υποχρεώνει να καταβάλλουν οι τράπεζες στο Ι.Κ.Α.-Ε.Τ.Ε.Α.Μ. είναι ψίχουλα και αφορούν, κύριε Υπουργέ, με βάση το νόμο που ψηφίσατε, το ν.3371, μόνο τους συνταξιούχους, δηλαδή, μόνο τις υποχρεώσεις τους έναντι των συνταξιούχων. Θα το πω πιο παραστατικά, για να το καταλάβετε. Εγώ, που έχω αυτήν τη στιγμή είκοσι πέντε χρόνια ασφαλισμένος και δεν έχω πληρώσει ούτε ένα ευρώ στο Ι.Κ.Α.-Ε.Τ.Ε.Α.Μ., θα πάω στο Ι.Κ.Α.-Ε.Τ.Ε.Α.Μ., χωρίς το Ε.Τ.Ε.Α.Μ. για εμένα –και όχι μόνο για εμένα, γιατί είναι πενήντα χιλιάδες που θα πάνε στο Ι.Κ.Α.-Ε.Τ.Ε.Α.Μ.- να πάρει έστω και ένα ευρώ. 
      Και θα σας αποκαλύψω αυτήν τη στιγμή επειδή βγάλατε μελέτες και άλλα, συγκεκριμένα στοιχεία  που αφορούν την Εμπορική Τράπεζα, αφού το θέλετε έτσι. Η μελέτη που έκανε η «BACON & GOODROW» για λογαριασμό των τραπεζών έβγαλε τις υποχρεώσεις της Εμπορικής Τράπεζας απέναντι στα ασφαλιστικά ταμεία στο ύψος του 1.678.000.000 ευρώ. Με βάση την τροπολογία που ψηφίζετε υποχρεώνεται την Εμπορική να δώσει 1.156.000.000. Η διαφορά, κύριε Υπουργέ, είναι 522.000.000. Είναι μισό δισεκατομμύριο ευρώ. Αυτή είναι η διαφορά, αυτό είναι το κόστος της συγκεκριμένης ρύθμισης, αυτός είναι ο μποναμάς που δίνετε στην συγκεκριμένη τράπεζα. 
      ΑΓΓΕΛΟΣ ΤΖΕΚΗΣ: Πόσα;
      ΔΗΜΗΤΡΗΣ ΚΟΥΣΕΛΑΣ: Είναι 522.000.000, συνάδελφε Άγγελε Τζέκη, ο μποναμάς που δίνουν σε μια συγκεκριμένη τράπεζα προκειμένου να πουληθεί όπως πάρα πολύ σωστά είπατε. Γι’ αυτό και ψηφίσατε το ν. 3371/2005. Δίνετε ταυτόχρονα τη δυνατότητα με μια απλή αίτηση των διοικήσεων μέσα απ’ αυτήν την τροπολογία και με τις αναλογιστικές μελέτες που θα γίνουν -όχι από την Εθνική Αναλογιστική Αρχή- να εντάξουν τους ασφαλισμένους τους στο Ι.Κ.Α.-Ε.Τ.Ε.Α.Μ. και στο Ε.Τ.Α.Τ.. Με μια απλή αίτηση, χωρίς καμιά διαπραγμάτευση, χωρίς καμιά συμφωνία. 
      Κατεδαφίζετε έτσι ασφαλιστικά δικαιώματα που έχουν κατακτηθεί μέσα από συλλογικές διαπραγματεύσεις. Αυξάνετε τα όρια ηλικίας. Τα όρια ηλικίας για τους άντρες θα αυξηθούν μέχρι και οκτώ χρόνια. Για τις γυναίκες η αύξηση είναι μέχρι και δεκαπέντε χρόνια. Θα έχουμε μείωση των επικουρικών συντάξεων από 45%-65%. Εφαρμόζετε τον πλέον αντιασφαλιστικό νόμο, το ν. 2084/2002, για όλους όσους μπήκαν από το 1993 και μετά. Και βέβαια αφαιρείτε τη δυνατότητα από τους νέους συναδέλφους να έχουν μια αξιοπρεπή σύνταξη. 
      Κύριε Πρόεδρε, σας ευχαριστώ για την ανοχή σας. Κλείνω λέγοντας ότι η τροπολογία αυτή και ο ν. 3371 θα μείνει στην ιστορία σαν ο πλέον αντιασφαλιστικός νόμος. Ένας νόμος τον οποίο ούτε η κυβέρνηση Μητσοτάκη δεν τόλμησε να φέρει, γιατί οι νόμοι εκείνοι δεν έπιασαν τα συγκεκριμένα ταμεία, αλλά ούτε και η χούντα. Να είστε σίγουρος όμως ότι δεν θα περάσει ποτέ στη συνείδηση των εργαζομένων. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Επειδή πολλοί συνάδελφοι έρχονται και με ρωτάνε στην Έδρα, θα ήθελα να σας γνωρίσω ότι σήμερα η συμφωνία είναι να τελειώσουμε στις 00:30΄ με όσους συναδέλφους έχουν μιλήσει. Θα ψηφίσουμε το νομοσχέδιο επί της αρχής και αύριο το απόγευμα στην εμβόλιμη συνεδρίαση που έχουμε αποφασίσει θα συνεχίσουν οι υπόλοιποι συνάδελφοι και θα συζητηθούν και τα άρθρα και η τροπολογία σε μια ενότητα για να ψηφίσουμε στο τέλος.
      Η κ. Σχοιναράκη έχει το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κυρίες και κύριοι συνάδελφοι, η Κυβέρνηση τελικά με τη λειτουργία της δείχνει ότι παίζει ένα πολύ άσχημο παιχνίδι σε βάρος των εργαζομένων, σε βάρος του ελληνικού λαού. Από τη μια πλευρά προσπαθεί στο επικοινωνιακό κομμάτι να διαδώσει τη φήμη ότι είναι μια κοινωνικά ευαίσθητη Κυβέρνηση που εφαρμόζει πολιτικές ήπιας προσαρμογής αφού μάλιστα τις έχει διαμορφώσει μέσα από τον κοινωνικό διάλογο. Ταυτόχρονα κινούμενη εν κρυπτώ φροντίζει να κάνει πράξη την πραγματική της πολιτική που χαρακτηρίζεται από μια σειρά αντιλαϊκών μέτρων. Γιατί για το θέμα που συζητάμε η ίδια η πράξη να κατατεθεί, δηλαδή, η τροπολογία και μάλιστα εντελώς αιφνιδιαστικά, το απόγευμα της Παρασκευής παραμονή της εθνικής εορτής, τεκμηριώνει τον ισχυρισμό μας ότι η Κυβέρνηση ασκεί την πραγματική και όχι την επικοινωνιακή της πολιτική, κρυφά. 
      Σε ό,τι αφορά δε στον κοινωνικό διάλογο για τον οποίο επανειλημμένα  επαίρεται διαπιστώνουμε στην πραγματικότητα -και στη συζήτηση κάθε φορά στις Διαρκείς Επιτροπές- ότι ουδέποτε έχει διεξαχθεί διάλογος. Ο διάλογος αυτός είναι ίσως διάλογος κωφών, ας μου επιτραπεί αυτή η έκφραση. 
      Επιπλέον, τεκμηριώνει αυτό που ισχυριζόμαστε δυο χρόνια τώρα, ότι δηλαδή η Κυβέρνηση δρα αποσπασματικά, με προχειρότητα, χωρίς κοινωνική συναίνεση για ένα τόσο σημαντικό θέμα, όπως είναι και το ασφαλιστικό. Την ίδια στιγμή μάλιστα που ο ίδιος ο Πρωθυπουργός από τις Βρυξέλλες διατρανώνει και δηλώνει ότι θα προχωρήσει σε διάλογο προκειμένου να δώσει λύση, εσείς κύριε Υπουργέ, προωθείτε την τροπολογία και μάλιστα με τον τρόπο που προανέφερα. 
      Και βεβαίως, προκαλεί εντύπωση ότι για μία ακόμα φορά η Κυβέρνηση νομοθετεί ενάντια στο Σύνταγμα και στην κοινοτική νομοθεσία. Νομίζω ότι ήταν αναλυτικότατοι οι συνάδελφοι στην αρχή. 
      Ταυτόχρονα, προσβάλει τη βασική αρχή της λειτουργίας μιας οικονομίας περί υγιούς ανταγωνισμού, αφού παρεμβαίνει μονομερώς υπέρ συγκεκριμένων πιστωτικών ιδρυμάτων και σε βάρος του κοινωνικού συνόλου. Λέει, όμως, ο Υπουργός: Μα, επωφελούνται τα πιστωτικά ιδρύματα, ταυτόχρονα όμως, ευνοούνται και οι εργαζόμενοι. Πώς μπορεί να συμβαίνουν και τα δύο ταυτόχρονα, κύριε Υπουργέ; Και αν γίνεται αυτό, γιατί αντιδρούν, μαζικά μάλιστα, οι εργαζόμενοι;  Εδώ πρέπει να μας ενημερώσετε. 
      Ευνοούνται, πράγματι, κυρίες και κύριοι συνάδελφοι, συγκεκριμένες επιχειρήσεις του τραπεζικού τομέα, όχι μόνο σε σχέση με άλλες επιχειρήσεις, αλλά και σε ό,τι αφορά τη σχέση εργαζομένων με εργοδότες. Τα αρνητικά στοιχεία σ’ αυτό το νομοθετικό πραξικόπημα, όπως έχει χαρακτηριστεί, που ανοίγει το δρόμο και για άλλα τέτοια, δεν έχουν τελειωμό. Γιατί παραβιάζεται ή δεν παραβιάζεται τελικά η αρχή της συλλογικής αυτονομίας, αφού καταλύονται οι όροι των συλλογικών συμβάσεων; Προσβάλλεται ή δεν προσβάλλεται η περιουσία των υφισταμένων ταμείων; Παραβιάζεται ή όχι η αρχή της ισότητας, αφού θίγονται ασφαλιστικά δικαιώματα μιας ομάδας εργαζομένων και δημιουργούνται αδικαιολόγητες ανισότητες στο εσωτερικό τους; 
      Και όλα αυτά χωρίς να υπάρχει καμία αναλογιστική μελέτη. Δηλαδή, έτσι στον αέρα η Κυβέρνηση καλεί τους Βουλευτές της Συμπολίτευσης να ψηφίσουν μια τροπολογία,  που ζημιώνει το δημόσιο και τους φορολογούμενους πολίτες με βάρη του ιδιωτικού τομέα και εγείρει και ερωτήματα για τη βιωσιμότητα του Ενιαίου Ταμείου Επικουρικής Ασφάλισης Μισθωτών, ενώ κανείς δεν γνωρίζει τον τρόπο με τον οποίο θα αποδοθούν τώρα οι συντάξεις, θα εισπραχθούν οι οφειλές και θα λειτουργήσει τελικά το Ενιαίο Ταμείο Ασφάλισης Τραπεζοϋπαλλήλων. Εδώ άλλωστε φαίνεται και η προχειρότητα με την οποία λειτουργεί η Κυβέρνηση, εφόσον το Ενιαίο Ταμείο Ασφάλισης Τραπεζοϋπαλλήλων, που ιδρύθηκε με δικό της νόμο, έχει μέχρι σήμερα ουσιαστικά αφεθεί στην τύχη του. 
      Όμως, δεν είναι το μοναδικό νομοθέτημα το οποίο έρχεται στη συνέχεια να διορθώσει με κάποιες παρεμβάσεις, τροπολογίες ή οτιδήποτε άλλο η Κυβέρνηση. Νομίζω ότι η ιστορία και η διαδρομή στα δύο προηγούμενα χρόνια δείχνει την προχειρότητα με την οποία νομοθετείτε, αφού στην ουσία, όταν έρχονται οι νόμοι να υλοποιηθούν, φαίνεται η μη λειτουργικότητά τους.
      Κυρίες και κύριοι συνάδελφοι, η Κυβέρνηση με το πρόσχημα τελικά των μεταρρυθμίσεων εξακολουθεί να προχωρεί είτε με την κατάθεση νομοσχεδίων είτε με διάφορες μεθοδεύσεις όπως αυτή η τροπολογία, σε κάθε περίπτωση πάντως χωρίς κοινωνική συναίνεση -και αυτό είναι το σημαντικό- αλλά και χωρίς επιστημονικές μελέτες, σε νομοθετήματα που εκ των πραγμάτων καθίστανται ανεφάρμοστα και είναι προκλητικά άδικα για τους πολλούς και τελικά ωφελούν τους λίγους. Έτσι, όμως, το περίφημο κοινωνικό κέντρο πάει περίπατο και η μόνη ελπίδα της Νέας Δημοκρατίας να κρατήσει προσβάσεις στον κοινωνικό χώρο, στο μαζικό χώρο είναι η επικοινωνιακή της πολιτική χωρίς σ’ αυτό το πεδίο να έχει σημειώσει κατά το παρελθόν ορισμένες επιτυχίες. Αλλά από κάποιο χρονικό διάστημα και μετά τα ψέματα και οι δικαιολογίες θα τελειώσουν. Δεν μπορείτε να πείσετε ούτε την ίδια την παράταξή σας, κύριε Υπουργέ. Και θα μείνει τελικά ξεκάθαρη η αλήθεια μιας Κυβέρνησης, που είναι τελικά κοινωνικά ανάλγητη και ιδιαιτέρως αναποτελεσματική.
      Πώς, λοιπόν, να σας εμπιστευτούν οι πολίτες που γνωρίζουν πολύ καλά την προχειρότητα, την επιπολαιότητα, την αναποτελεσματικότητα, μα πάνω από όλα τελικά την αυταρχικότητα με την οποία χειρίζεστε σημαντικά ζητήματα που τους αφορούν;
      Με τον ίδιο τρόπο άραγε θα χειριστείτε και το ασφαλιστικό; Πρέπει να απαντήσετε στους πολίτες.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ κυρία συνάδελφε.
      Ο συνάδελφος κ. Σγουρίδης έχει το λόγο. 
      ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, η κοινοβουλευτική μου θητεία στα έδρανα του Προεδρείου μου υπαγορεύει ότι θα πρέπει να αιτιολογήσω την τοποθέτησή μου επί της αρχής λέγοντας και δύο λόγια για την οδηγία 87/2002 της Ευρωπαϊκής Ένωσης που ψηφίζουμε.
      Μέχρι σήμερα τι συνέβαινε; Πολλαπλές οικονομικές δραστηριότητες πραγματοποιούνταν από ομοιογενείς χρηματοοικονομικούς ομίλους. Παραδείγματος χάρη, η Εθνική Τράπεζα είχε και το ασφαλιστικό κομμάτι, είχε και το επενδυτικό κομμάτι. Υπήρχαν δομές προληπτικού ελέγχου. Υπήρχαν τομεακοί κανονισμοί. Από τη στιγμή που εμφανίστηκαν στην αγορά κεφάλαια που μπορούν να δραστηριοποιούνται οικονομικά σε διάφορες οικονομικές κατευθύνσεις, δημιουργήθηκε η ανάγκη θέσπισης κανόνων προληπτικού ελέγχου. Αυτό κάνει η οδηγία. Αυτή η οδηγία θεσπίζει ειδική εποπτική νομοθεσία και για τους ομίλους αυτούς. Προβλέπει τις ελάχιστες απαιτήσεις επάρκειας κεφαλαίων. Βελτιώνει την εποπτεία όσον αφορά τη συγκέντρωση κινδύνων και στις εσωτερικές συναλλαγές μεταξύ τους και αυξάνει το συντονισμό και τη συνεργασία των αρμοδίων εποπτικών –και αυτό είναι πολύ σημαντικό- αρχών σε διασυνοριακό αλλά και διατομεακό επίπεδο. Ε, όπως συνήθως αυτή την οδηγία την οποία θα έπρεπε να την ψηφίσουμε όλοι μας σ’ αυτήν εδώ την Αίθουσα, έρχεστε να τη στολίσετε με μία τροπολογία που δυναμιτίζει τη συναίνεση σ’ αυτή την Αίθουσα. Πάγιο για σας πλέον καθήκον είναι σε οδηγίες να βάζετε τροπολογίες, τις οποίες δεν μπορείτε να περάσετε αλλιώς και τις φέρνετε με τον τρόπο που τις φέρνετε.
      Η τροπολογία αυτή τι δείχνει; Τον πανικό σας για έσοδα. Αυτό δείχνει, κύριε Υπουργέ. Έχετε ανάγκη εσόδων. Αφού φτάσατε μέχρι το σημείο εκείνο να πάρετε και χρήματα από την Εθνική Επιτροπή Τηλεπικοινωνιών και Ταχυδρομείων για να τα μεταφέρετε στον προϋπολογισμό. Και το κάνετε βασικά γιατί θέλετε να πουλήσετε την Εμπορική. Άλλωστε πάγιο αίτημα της «GREDIT AGRICOLE» ήταν «λύστε το ασφαλιστικό για να αγοράσω και άλλο ποσοστό από την Εμπορική». Αλλά ο πανικός είναι κακός σύμβουλος. Τον οικονομικό, όμως, πανικό τον δημιουργήσατε εσείς με τους άστοχους οικονομικούς σας χειρισμούς. 
      Τι αποδεικνύει η τροπολογία αυτή; Τη φούσκα των μεταρρυθμίσεων. Επαγγελθήκατε μεταρρυθμίσεις. Αποδεικνύονται οι μεταρρυθμίσεις αυτές ότι κατά βάση ή δεν είναι μεταρρυθμίσεις ή δεν οδηγούν πουθενά. Είναι μεταρρυθμίσεις σχεδιασμένες πρόχειρα, βιαστικά. Γι’ αυτό έρχεστε εκ των υστέρων να προβείτε σε διορθωτικές κινήσεις.
      Σας προειδοποιήσαμε πριν από μερικούς μήνες ότι είναι ανεφάρμοστη και αντισυνταγματική. Το «ανεφάρμοστη» αποδεικνύεται τώρα, γιατί έρχεστε να ψηφίσετε αυτήν την τροπολογία ώστε να προχωρήσετε στη λύση του προβλήματος που σας απασχολεί. Ο νόμος ο ίδιος έχει μπλοκάρει.
      (Στο σημείο αυτό την Προεδρική Έδρα  καταλαμβάνει ο Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Το «αντισυνταγματικό» το αντιπαρέρχομαι γιατί ήδη και από όλες τις πλευρές της Αντιπολιτεύσεως τα επιχειρήματα ακούστηκαν και νομίζω ότι τα επιχειρήματα ήταν και σοβαρά και θα έπρεπε να τα λάβετε υπόψη σας. Αλλά το κάνω γιατί θεωρώ πιο σημαντικό να σχολιάσω το εξής: Την εμμονή σας να φορτώνετε τα πάντα στο ΠΑ.ΣΟ.Κ..
      Άκουσα σε πρωινή εκπομπή τον Γενικό Γραμματέα Απασχόλησης και Κοινωνικής Απασχόλησης τον κ. Κωστόπουλο -πρώην συνάδελφο Βουλευτή- να λέει «μα εμείς εφαρμόζουμε το ν. 3029/2002, το νόμο του Ρέππα. Ο κόσμος που δεν ξέρει και ακούει αυτό, τι λέει; Ότι το νόμο του Ρέππα εφαρμόζουν. Δεν είναι όμως η αλήθεια αυτή.
      Ο νόμος του Ρέππα λέει ξεκάθαρα ότι τα επικουρικά ταμεία των τραπεζών ρυθμίζονται με το άρθρο 11 το οποίο σέβεται τη συλλογική αυτονομία και θεσπίζει εθελούσιες διαδικασίες εξόδου για τα επικουρικά ταμεία των τραπεζών. Το άρθρο 11 το ξεκαθαρίζει αυτό. Όλα τα υπόλοιπα πάνε σ' αυτό που είπε ο κ. Τσιτουρίδης υποχρεωτικώς...
       ΑΠΟΣΤΟΛΟΣ ΚΩΣΤΟΠΟΥΛΟΣ: Το άρθρο 6 τι λέει; 
      ΠΑΝΑΓΙΩΤΗΣ ΣΓΟΥΡΙΔΗΣ: Τα επικουρικά ταμεία των τραπεζών επειδή θεωρούνται ότι οι τράπεζες είναι ισχυρές εξαιρούνται, αλλά αυτό δεν το λέτε. Το αφήνετε στο κενό. 
      Θέλω να σχολιάσω αντιθέτως ότι οι στόχοι του ν. 3771/2005, του νόμου που ψηφίσατε, είναι οι εξής: Να διευθετήσει σειρά οικονομικών συμφερόντων των τραπεζών και όχι την αντιμετώπιση της λύσης του ασφαλιστικού, δηλαδή, την ελάφρυνση των επιχειρήσεων αυτών, των τραπεζών από τα ασφαλιστικά και εργασιακά κόστη, την αύξηση των ορίων ηλικίας, τη μείωση των συντάξεων, την αύξηση των εισφορών και την ανάληψη από το Ι.Κ.Α., δηλαδή, από το κοινωνικό σύνολο του κόστους αυτού από το οποίο οι τράπεζες απαλλάσσονται. Και θέλω να σχολιάσω και το ότι λέτε αναλήθειες ως προς το ζήτημα ότι δεν παρεμβαίνετε δικαστικά. Γιατί, τι νόημα έχει και η έκθεση του Γενικού Λογιστηρίου του Κράτους; Το λέει καθαρά γιατί αν διαβάσετε το κείμενο της τροπολογίας δεν φαίνεται καθαρά. Όμως, επειδή συνήθως οι εκθέσεις του Γενικού Λογιστηρίου του Κράτους είναι πολύ τεκμηριωμένες και καθαρές έτσι και αυτή λέει το εξής στην παράγραφο 4. 
      «Προστίθεται διάταξη» –διάταξη που δεν υπήρχε στο νόμο- «ως προς τη διαδικασία υπαγωγής στο Ε.Τ.Α.Τ. σε περίπτωση που υποβληθεί αίτηση υπαγωγής από το ένα μόνο ενδιαφερόμενο μέρος και ορίζεται ότι εφεξής οι διαδικασίες, οι ειδικές οικονομικές μελέτες των παραγράφων 2... κ.λπ.». Δηλαδή ενώ πρώτα έπρεπε να θέλουν και τα δύο μέρη να προχωρήσουν στο Ε.Τ.Α.Τ., σήμερα και μονομερώς μπορεί να γίνει. Άρα, πώς λέτε ότι δεν παρεμβαίνετε στη δικαστική αυτή απόφαση; 
      Και θα τελειώσω ρωτώντας τα εξής: Εν τοιαύτη περιπτώσει το επιχείρημα το οποίο λέτε, μα, τους πάμε από ένα ιδιωτικό ταμείο σε ένα ταμείο νομικό πρόσωπο δημοσίου δικαίου, γιατί διαμαρτύρονται, οι άνθρωποι αυτοί δεν ξέρουν; Οι άνθρωποι αυτοί που απεργούν απ’ έξω από τη Βουλή δεν καταλαβαίνουν ότι είναι προς όφελός τους; Γιατί διαμαρτύρονται; Για να ενισχύσουν την Αντιπολίτευση ή διαμαρτύρονται γιατί πραγματικά καταλαβαίνουν ότι θα έχουν μείωση των συντάξεων και των αποδοχών τους από όλη αυτήν την υπόθεση; Γι’ αυτό διαμαρτύρονται. Οικονομικό είναι το θέμα. 
      Και θέλω να σας ρωτήσω και το εξής και κλείνω μ' αυτό: τις συνταγματικές γνωματεύσεις τις πληρώσατε; Δείξτε μας και τις αποδείξεις. Γιατί γνωρίζουμε πολύ καλά ότι για μία συνταγματική γνωμάτευση όταν ο συνταγματολόγος διαφωνεί έχει μεγαλύτερη αμοιβή για να πει αυτό το οποίο θέλετε εσείς. Άρα, ήταν πληρωμένες και αυτά τα οποία καταθέσατε στη Βουλή, κατά την άποψή μου μάλλον δεν τεκμηριώνουν τη συνταγματικότητα της τροπολογίας και έχει δίκιο η Αντιπολίτευση που λέει ότι είναι αντισυνταγματική η διάταξη. 
      (Χειροκροτήματα από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, το λόγο παρακαλώ. 
       ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, επειδή βλέπω ότι είναι έτοιμος ο κ. Χριστοδουλάκης, θα περιμένετε παρακαλώ να τον ακούσετε και να απαντήσετε μετά; 
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομός Ευβοίας): Κύριε Υπουργέ, να μιλήσω και εγώ μόνο για τέσσερα λεπτά αν είναι δυνατόν και να πάρετε το λόγο μετά; 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Πρέπει να ακουστεί κάποια στιγμή και η Κυβέρνηση. 
      ΠΡΟΕΔΡΕΥΩΝ (Γεώργιος Σούρλας): Με τη δέσμευση ότι θα μιλήσει ο συνάδελφος κ. Παπαγεωργίου τέσσερα λεπτά, αν έχει ο Υπουργός την υπομονή μπορεί να το κάνει. 
      Ο κ. Χριστοδουλάκης έχει το λόγο. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Πρόεδρε, κυρίες και κύριοι συνάδελφοι, θέλω κατ’ αρχάς να πω ότι είναι θεσμικά ενοχλητικό το γεγονός η Κυβέρνηση να καταθέτει μία τόσο αντιδραστική τροπολογία όταν συζητάμε την εφαρμογή από τη χώρα μιας κοινοτικής οδηγίας, την οποία είχε προετοιμάσει και την είχε διαπραγματευτεί η προηγούμενη κυβέρνηση και έχει στόχο να εμπεδώσει μεγαλύτερη εμπιστοσύνη ανάμεσα στους πολίτες και τα τραπεζικά ιδρύματα. Την ίδια στιγμή η Κυβέρνηση της Νέας Δημοκρατίας φέρνει μία τροπολογία η οποία καταρρακώνει την εμπιστοσύνη την οποία έχουν οι εργαζόμενοι στα τραπεζικά ιδρύματα και επέκεινα βέβαια οι εργαζόμενοι σε όλους τους κλάδους της οικονομίας, διαμορφώνοντας εντελώς διαφορετικές προϋποθέσεις για τη συνταξιοδοτική και ασφαλιστική τους μεταχείριση απ’ αυτήν την οποία προσδοκούσαν όταν σύναπταν συμβάσεις εργασίας με τον εργοδότη τους.
      Όλοι σήμερα βλέπουμε ότι τόσο η διαδικασία η οποία ακολουθήθηκε όσο και η ουσία της τροπολογίας η οποία είναι απόλυτα φυσιολογικό να κυριαρχήσει στην κοινοβουλευτική συζήτηση είναι «το τέλος των ψευδαισθήσεων» που είχαν οι πολίτες για τις μεταρρυθμίσεις της Νέας Δημοκρατίας. 
      Από την αρχή η Νέα Δημοκρατία είχε δει τη μεταρρύθμιση του ασφαλιστικού συστήματος σαν μία διαδικασία αντίπαλη με τις δικές της διακηρύξεις και πιστεύω. Το 2002, όχι μόνο δεν τοποθετήθηκε στο νομοσχέδιο που είχε φέρει η κυβέρνηση Σημίτη, αλλά μποϋκόταρε την κοινοβουλευτική διαδικασία η οποία ακολουθήθηκε. Όχι μόνο δεν είπε τις δικές της θέσεις, αλλά φρόντισε να απαξιώσει, να λοιδορήσει και να συκοφαντήσει όλες τις προβλέψεις του νομοσχεδίου. Αγνόησε επιδεικτικά την υλοποίηση όλων των μεταβατικών ρυθμίσεων που προέβλεπε ο νόμος της κυβέρνησης ΠΑ.ΣΟ.Κ. και στο χρηματοοικονομικό και στο οργανωτικό σκέλος της σταδιακής εξομάλυνσης του ασφαλιστικού συστήματος. Αν το εφάρμοζε αυτό η Νέα Δημοκρατία επί δύο χρόνια, θα είχε δημιουργήσει τώρα, πολύ καλύτερες προϋποθέσεις για την αντιμετώπιση του ασφαλιστικού προβλήματος τα επόμενα χρόνια. Έτσι, θα μπορούσε να προχωρήσει και στη χώρα μας μία σοβαρή ασφαλιστική μεταρρύθμιση.
      Όμως, για τη Νέα Δημοκρατία το ασφαλιστικό ζήτημα δεν είναι ένα ζήτημα κοινωνικής ευθύνης το οποίο το σχεδιάζει και υλοποιεί ώστε να εμπεδώσει την εμπιστοσύνη μεταξύ των πολιτών και μεταξύ των γενεών. Το είδε σαν ένα ανατρεπτικό εργαλείο, το οποίο ενσπείρει αβεβαιότητα και ανασφάλεια, κατεδαφίζει δικαιώματα και προσδοκίες. Ουσιαστικά το βλέπει όχι ως μια υπόθεση κοινωνικής ευθύνης, αλλά απλώς και μόνο ως έναν όρο που έχουν θέσει ενδεχομένως ενδιαφερόμενοι επενδυτές για την αγορά της Εμπορικής Τράπεζας. 
      Διαβάζαμε το περασμένο καλοκαίρι ότι για την Εμπορική Τράπεζα ενδιαφέρονται να την αγοράσουν περαιτέρω οι Γάλλοι επενδυτές με την προϋπόθεση ότι θα έχει αναλάβει η Κυβέρνηση να λύσει το ασφαλιστικό πρόβλημα με τα λεφτά των Ελλήνων  φορολογούμενων. Απορίας άξιον ήταν και είναι γιατί θα έπρεπε να πληρώσουν οι Έλληνες φορολογούμενοι την πιθανή εξαγορά της Εμπορικής Τράπεζας από τους Γάλλους επενδυτές και να μην συμψηφιστεί με το τίμημα το οποίο θα προσέφεραν. 
      Η Κυβέρνηση του ΠΑ.ΣΟ.Κ. είχε προσπαθήσει, χωρίς να καταβάλει ούτε μία δραχμή από τον κρατικό προϋπολογισμό, να αποκρατικοποιήσει περαιτέρω την Εμπορική Τράπεζα, όπως έκανε και με τις άλλες τράπεζες. Μάλιστα είχαν βρεθεί και σοβαροί ενδιαφερόμενοι επενδυτές, πλην όμως η κατάληξη των διαπραγματεύσεων δύο μήνες μόλις πριν τις εκλογές ήταν ουσιαστικός λόγος για την αναβολή της οριστικής απόφασης, πράγμα το οποίο θα μπορούσε να χειριστεί εν συνεχεία με επιτυχία η οποιαδήποτε νέα κυβέρνηση προέκυπτε από τις εκλογές, εάν ήθελε πράγματι μία υγιή αποκρατικοποίηση και όχι μία χαριστική ρύθμιση, όπως αυτή που επιχείρησε η Ν.Δ. το περασμένο καλοκαίρι και ξαναφέρνει τώρα με περισσότερη δριμύτητα. Αφού όμως πέρασε ο νόμος μέσα σ’ ένα κοινωνικό πανδαιμόνιο ξεχάστηκαν οι Γάλλοι επενδυτές, ούτε εμφανίστηκαν ξανά. Και έρχεται τώρα αυτή η δριμεία τροπολογία, η οποία δημιουργεί πολύ περισσότερα ζητήματα κοινωνικής σύγκρουσης απ’ αυτά τα οποία είχε η καλοκαιρινή νομοθετική πρωτοβουλία της Κυβέρνησης για να ικανοποιήσει άραγε ποιους ενδιαφερόμενους επενδυτές;
      Η σημερινή διάταξη είναι απόδειξη της αποτυχίας της θερινής κοινωνικής σύγκρουσης, είναι καταρράκωση κάθε έννοιας κοινωνικής διαπραγμάτευσης. Σας θυμίζω μόνο την πρόβλεψη την οποία κάνει η παράγραφος 3 του άρθρου 2, όπου προβλέπει ότι, όταν σε μία ασφαλιστική σύμβαση θελήσει το ένα μόνο μέρος να μεταταχθεί με δική του πρωτοβουλία στον ενιαίο νέο φορέα, που θα είναι το Ε.Τ.Ε.Α.Μ. υποθέτω, το άλλο μέρος, το οποίο κατά πάσα πιθανότητα θα είναι οι εργαζόμενοι, δικαιούται μόνο να διατυπώσει γραπτώς τη γνώμη του εντός ταχθείσης προθεσμίας. Έτσι όμως ανατρέπεται η βασική κοινωνική αρχή ότι μία μεταρρύθμιση, εάν θέλεις να πείσεις την κοινωνία, τη διαπραγματεύεσαι ακόμα και αν οι άλλοι διαφωνούν. 
      Και δεν αρκεί μόνο ότι εκφράζουν μία γραπτή γνώμη και τελείωσε και μετά εσύ μπορείς να προχωράς ασχέτως της βούλησης των δύο συμβαλλομένων μερών. Αποτελεί, μία ανατροπή του πνεύματος της σταδιακότητας, το οποίο διείπε την κυβερνητική ρύθμιση για το ασφαλιστικό ζήτημα που έγινε το 2002. Πιστεύω, επίσης, ότι αποτελεί μία πρόκληση στις κοινοβουλευτικές διαδικασίες ο συντετμημένος και πιεστικός χρόνος στον οποίο συζητάμε αυτήν την τροπολογία και ότι τίποτε δεν μπορεί να τη δικαιώσει και να τη λευκάνει όσο πανάκριβες  γνωματεύσεις και να κατατεθούν σ’ αυτήν την Αίθουσα.
      Μετά τα σημερινά γεγονότα αναρωτιέται ο πολίτης, τι να απέγιναν άραγε οι φιλόδοξες μεταρρυθμίσεις της Νέας Δημοκρατίας; Βλέπει ότι οι μεταρρυθμίσεις στις Δ.Ε.Κ.Ο. οδήγησαν στην πλήρη διοικητική αποδιοργάνωση της Δ.Ε.Η.. Οι διαρθρωτικές αλλαγές που διαφημίζονταν για τον Ο.Τ.Ε. κατέληξαν στην εθελουσία έξοδο ενεργών στελεχών, αν και αυτό παραμένει ακόμα εκκρεμές στους προθαλάμους των Βρυξελλών.
      Πού κατέληξε άραγε το «Έτος Ανταγωνιστικότητας και Μεταρρυθμίσεων» που μας είχαν υποσχεθεί ότι θα ήταν το 2005, όταν βλέπουμε ότι αυτό οδήγησε σε μία αθρόα εκροή επενδυτικών κεφαλαίων ύψους 1 περίπου δισεκατομμυρίου ευρώ; Κάτι τέτοιο δεν έχει ξανασυμβεί την τελευταία δεκαετία στη χώρα μας. Πού κατέληξε άραγε η γονυπετής προσπάθεια που κατέβαλλε η Κυβέρνηση για να προσελκύσει τον επαναπατρισμό κεφαλαίων από το εξωτερικό με την παταγώδη αποτυχία που ομολόγησε ο ίδιος ο διορισμένος από αυτούς διοικητής της Εθνικής Τράπεζας στην κοινοβουλευτική επιτροπή; Πού κατέληξε άραγε η διαφημισμένη κατάργηση του Σ.Δ.Ο.Ε. που οδήγησε στην απώλεια 6.000.000.000 ευρώ την τελευταία διετία; 
      Οι μόνες μεταρρυθμίσεις οι οποίες «πέτυχαν» ήταν η αποποινικοποίηση των εικονικών τιμολογίων πράγμα το οποίο απάλλαξε από σοβαρές ποινικές ευθύνες πολλές επιχειρήσεις που φοροδιέφευγαν, οι χαριστικές ρυθμίσεις  σε τράπεζες και φορολογικούς οφειλέτες, οι σκανδαλωδώς μεγάλες αμοιβές σε επιλεγμένα στελέχη του Ο.Τ.Ε., η αύξηση του Φ.Π.Α. την οποία πλήρωσαν οι καταναλωτές, αλλά δεν εισέπραξαν τα κρατικά ταμεία. Και φυσικά ήταν «μεγάλη επιτυχία» όλος αυτός ο σχεδιασμός της απογραφής που «αύξησε» το κύρος της χώρας εγχωρίως και διεθνώς.
      Με τη σημερινή τροπολογία τελειώνουν οι μεταρρυθμιστικές αυταπάτες που έτρεφαν οι πολίτες για τη Νέα Δημοκρατία. Καθένας επιστρέφει πλέον στην τέχνη που γνωρίζει καλύτερα. Η Νέα Δημοκρατία  επιστρέφει στην αυταρχική επιβολή των ρυθμίσεων σε βάρος των πολλών. Οι εργαζόμενοι επιστρέφουν στη διεκδίκηση μιας άλλης δικαιότερης πολιτικής. Και το ΠΑ.ΣΟ.Κ. επιστρέφει ως η μόνη πολιτική δύναμη, που μπορεί να εγγυηθεί το σχεδιασμό και την υλοποίηση μεταρρυθμίσεων, που γίνονται χωρίς κοινωνικά θύματα, αλλά με κοινωνική συναίνεση, συμμετοχή και καθολική ευημερία. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ο κύριος Υπουργός έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Η Αξιωματική Αντιπολίτευση έθεσε πολλά θέματα. Όσος διάλογος και να γίνεται στη Βουλή, όσο και να καταρρίπτονται τα επιχειρήματά της επανέρχεται σ’ αυτά με τη λογική να επαναλαμβάνουμε το ψέμα, μήπως και πείσουμε ότι είναι αλήθεια.
      Άκουσα και τον προλαλήσαντα να επαναλαμβάνει τα ίδια έωλα επιχειρήματα, που μονότονα όλοι οι ομιλητές από την Αξιωματική Αντιπολίτευση επανέλαβαν. Είπε ότι ο νόμος για το ασφαλιστικό των τραπεζών δεν μπορεί να εφαρμοστεί. Είπε ότι έρχεται η ρύθμιση που συζητάμε σήμερα για να κάνει το νόμο εφαρμόσιμο.
      Είναι όμως σαφές, το είπα από την αρχή, ότι αυτή η ρύθμιση προβλέπεται από συγκεκριμένα άρθρα του νόμου, από τα άρθρα 59 και 63  τα οποία προβλέπουν ότι η εισφορά του εργοδότη για την κάλυψη της δαπάνης που προκαλείται στα ταμεία από την ένταξη των συνταξιούχων και ασφαλισμένων των ταμείων επικουρικής ασφάλισης του προσωπικού των τραπεζών θα καθορίζεται μετά από ειδική οικονομική μελέτη η οποία έγινε και καθορίζεται με νόμο. Αυτό το νόμο ερχόμαστε σήμερα να υλοποιήσουμε που αφορά το ν. 3371, όπως προβλέπει ο ίδιος ο νόμος, ο ανεφάρμοστος κατά την Αξιωματική Αντιπολίτευση η οποία ήλπιζε να είναι ανεφάρμοστος για να έχει να λέει ότι δεν εφαρμόζονται οι μεταρρυθμίσεις. 
      Η πραγματικότητα όμως είναι ότι αν δεν είχε προηγηθεί ο ν. 3371 σήμερα δεν θα υπήρχε η Αγροτική Τράπεζα που χρειάστηκε 1.000.000.000 ευρώ αύξηση κεφαλαίου για να μπορέσει να ικανοποιήσει τους δείκτες κεφαλαιακής επάρκειας, μετά τη σκανδαλώδη, εγκληματική θα έλεγα κακοδιαχείριση, που έγινε από τις κυβερνήσεις του ΠΑ.ΣΟ.Κ., που χρησιμοποιούσαν την Α.Τ.Ε. ως κομματικό ταμείο. Κάθε παραπονεμένος πήγαινε με εντολές της Χαριλάου Τρικούπη, δεν ξέρω αν ήταν και του Μαξίμου στην Α.Τ.Ε. προκειμένου να πάρει χρήματα του ελληνικού λαού. Θαλασσοδάνεια εκατομμυρίων που βρίσκονταν στην Α.Τ.Ε.. Επίσης θα είχε τεράστιο πρόβλημα για την ίδια της την ύπαρξη η Εμπορική, γιατί δεν θα μπορούσε να ικανοποιεί τους δείκτες κεφαλαιακής επάρκειας και μετά το νόμο χρειάστηκε να γίνει αύξηση κεφαλαίου για 350.000.000 ευρώ προκειμένου να ορθοποδήσει η τράπεζα. Η πορεία όμως και των δυο τραπεζών σήμερα με τη βοήθεια των διοικήσεων που είναι ικανές είναι πολύ καλή. Έχουν εξυγιανθεί και είναι τράπεζες που συμβάλλουν θετικά στην ευρύτερη οικονομία και στο τραπεζικό σύστημα και στον αγροτικό τομέα η Α.Τ.Ε., αλλά κυρίως λειτουργούν προς όφελος των εργαζομένων. Όλοι καταλαβαίνουμε ότι εάν δεν είχε προηγηθεί αυτός ο νόμος που εξυγίανε αυτά τα δυο τραπεζικά ιδρύματα δεν θα μπορούσαμε σήμερα να μιλάμε για ασφάλεια εργαζομένων καθώς και για ασφάλεια συντάξεων. Έτσι όπως ήταν τα ταμεία αν κατέρρεαν οι τράπεζες θα κατέρρεαν και τα ασφαλιστικά ταμεία. 
      Με τη ρύθμιση που φέραμε πρώτα απ’ όλα μετά την ψήφιση του ν. 3371 ανατέθηκαν από το Υπουργείο Οικονομίας όπως προέβλεπε ο νόμος και σύμφωνα με τις διαδικασίες για τις τράπεζες που έκαναν αίτηση για ένταξη στο Ε.Τ.Α.Π., την Εμπορική και την Πειραιώς, οι οικονομικές μελέτες που προβλέπει ο ν. 3371. Οι μελέτες παραλήφθηκαν, εγκρίθηκαν από την επιτροπή που συστήθηκε για το σκοπό αυτό με πρόεδρο τον πρόεδρο της Εθνικής Αναλογιστικής Αρχής και ανακοινώθηκε η ολοκλήρωση της εκπόνησης των μελετών ήδη από τον περασμένο Φεβρουάριο, πριν από ενάμιση μήνα με αναλυτική ανακοίνωση του Υπουργείου. Τα ποσά που προκύπτουν είναι αυτά που περιλαμβάνονται στη ρύθμιση που συζητάμε σήμερα και είναι αυτά που θα καταβάλλουν οι τράπεζες προκειμένου να ενταχθούν τα ταμεία στο Ε.Τ.Α.Π. και Ε.Τ.Ε.Α.Μ.. Παράλληλα οι διαδικασίες με διάφορες δικαστικές προσφυγές επιχειρήθηκε να επιβραδυνθούν. Έχουμε μια ρύθμιση που διευκολύνει την υπαγωγή στο Ε.Τ.Α.Π. και άλλων ταμείων, εκεί που υπάρχουν δικαστικές διενέξεις χωρίς να γίνεται όμως καμία παρέμβαση στη δικαστική διένεξη. Άλλωστε πρόκειται για μια αστική διαφορά μεταξύ δυο ελευθέρων συμβαλλομένων μερών, έχει προηγηθεί η καταγγελία συμβάσεων από τον ένα αντισυμβαλλόμενο και μετά την καταγγελία των συμβάσεων ο αντισυμβαλλόμενος που είναι ο εργοδότης θέλει να ενταχθούν τα ταμεία όπως προβλέπει ο νόμος. Αυτό κάνουμε, εφαρμόζουμε το νόμο. Σεις δεν θέλετε να εφαρμοστεί ο νόμος, το καταλαβαίνουμε. Θα θέλατε να ναυαγήσει ο νόμος όπως έγινε με το ν. 3029 ο οποίος ήταν ανεφάρμοστος.
      Ο ν.3029 προέβλεπε ένα ενιαίο ταμείο για τους τραπεζοϋπαλλήλους, αλλά ποτέ δεν εφαρμόστηκε και ποτέ δεν προχώρησε τίποτε. Και δεν προχώρησε γιατί ήταν ένας νόμος-ευχολόγιο. Δεν ήταν ένας νόμος που είχε ως στόχο να λύσει αυτό το ακανθώδες μεγάλο πρόβλημα που υπάρχει με το ασφαλιστικό των τραπεζών.
      Μας λέτε ότι δεν έγινε διάλογος. Από τα τέλη του 2004 ξεκίνησε ο διάλογος γι’ αυτά τα σημεία και με τις τράπεζες και με την Ο.Τ.Ο.Ε.. Έγιναν επανειλημμένες συναντήσεις και η Ο.Τ.Ο.Ε. διαδήλωσε και πάλι τη θέλησή της να υπάρχει ένα ενιαίο ταμείο -είχα παρουσιάσει τα στοιχεία όταν συζητήσαμε το νόμο- και ήθελε αυτό το ταμείο να είναι ιδιωτικού δικαίου. 
      Εμείς όμως θεωρούμε ότι όταν αντιμετωπίζονται προβλήματα κοινωνικής ασφάλισης και για την κύρια σύνταξη αλλά και για την επικουρική, πρέπει να υπάρχει αυτό το ενιαίο του δημόσιου ασφαλιστικού συστήματος –δεν μπορούσε να γίνει ταμείο ιδιωτικού δικαίου- και προχωρήσαμε -όπως προβλέπει το Σύνταγμα και όπως προβλέπει κάθε μεταρρύθμιση του ασφαλιστικού που έχει γίνει μέχρι τώρα- στη δημιουργία ενός δημόσιου ταμείου, ενός ταμείου που ενισχύει το δημόσιο ασφαλιστικό σύστημα.
      Επανέρχεσθε τώρα στα θέματα των γνωμοδοτήσεων, λέγοντας ότι πρόκειται για πληρωμένες γνωμοδοτήσεις. Πρώτα απ’ όλα, αυτό είναι προσβλητικό για τους καθηγητές οι οποίοι έχουν κάνει αυτές τις γνωμοδοτήσεις και έχουν το θάρρος της γνώμης τους. Δεν έχει σημασία ποιος σε πληρώνει όταν λες τη γνώμη σου για το Σύνταγμα. Λες ελευθέρως τη γνώμη σου. Θέλετε να πείτε ότι αν πληρώσει κάποιος άλλος κάποιον απ’ αυτούς τους διακεκριμένους καθηγητές νομικής και συνταγματολόγους θα έβγαζαν διαφορετική γνωμάτευση; Αυτό υπονοείτε; Αυτό είναι συκοφαντικό! Αυτό είναι καθαρή συκοφαντία και απορώ πώς μερικοί συνάδελφοι από την Αξιωματική Αντιπολίτευση τόλμησαν να εκστομίσουν αυτή τη συκοφαντία! Διότι αυτές οι γνωμοδοτήσεις τις οποίες προκάλεσε η Εμπορική Τράπεζα -όλες σχεδόν- έγιναν πριν από την ψήφιση του ν.3371. Η γνωμοδότηση του κ. Κασιμάτη έγινε στις 7 Απριλίου 2005. Ο νόμος εισήχθη στη Βουλή τον Ιούνιο του 2005. Δεν υπήρχε θέμα νόμου εκείνη την εποχή. Η γνωμοδότηση του κ. Τσάτσου και του κ. Σπυρόπουλου έγινε στις 22.3.2005, πολύ πριν από την εφαρμογή του νόμου.
      Αυτές οι γνωμοδοτήσεις προκλήθηκαν γιατί ακριβώς η Κυβέρνηση, θέλοντας να πατά σε στέρεο έδαφος, όταν έκανε τις συζητήσεις με τις τράπεζες και την Ο.Τ.Ο.Ε. και συζητούσε τις διατάξεις, ζητούσε απ’ όλους τους ενδιαφερόμενους να υπάρχει και νομική κάλυψη των όποιων πρωτοβουλιών συζητούνταν εκείνη την εποχή. 
      Η Εμπορική Τράπεζα, λοιπόν, ζήτησε συγκεκριμένες γνωμοδοτήσεις για να ξέρουμε –και το ξέραμε από τότε- ότι πατάμε σε στέρεο νομικό και συνταγματικό έδαφος. Και βεβαίως, είναι ξεκάθαρο ότι το Σύνταγμα προβλέπει το δικαίωμα της κοινωνικής ασφάλισης στο άρθρο 22 παράγραφος 5 και την αρχή του κοινωνικού κράτους στο άρθρο 25. Η διάταξη του ν. 3371 δεν καταλύει το δικαίωμα των ελεύθερων συλλογικών διαπραγματεύσεων. 
      Από την ώρα όμως που ένα από τα δύο μέρη σε μία σύμβαση καταγγέλλει τη σύμβαση, τότε παύουν να υπάρχουν ελεύθερες συλλογικές διαπραγματεύσεις. Έχουν καταγγελθεί. Και τότε, έχει εφαρμογή ο νόμος. Μόνο όταν διαφωνήσουν οι αντισυμβαλλόμενοι έχει εφαρμογή ο νόμος. 
      Εάν συμφωνούν οι αντισυμβαλλόμενοι και επομένως αν δεν καταγγέλλεται η σύμβαση, κανένας δεν υποχρεώνει τα ταμεία να μπουν στις διατάξεις του νόμου. Πρέπει να καταγγελθεί η σύμβαση, δηλαδή, να καταρρεύσει ουσιαστικά η ελεύθερη συλλογική διαπραγμάτευση –διότι διαφωνούν τα μέρη- να καταγγελθεί από το ένα εκ των δύο μερών και τότε μπορεί να γίνει αίτηση για ένταξη στο ενιαίο ταμείο που δημιουργείται. Αυτή είναι η πραγματικότητα! Δεν έρχεται ο νόμος να καταργήσει. Μετά από αίτηση των ενδιαφερομένων εντάσσονται τα ταμεία. Δεν τους υποχρεώνει κανένας.
      Αυτές οι ανοησίες ακούστηκαν εδώ. Και βέβαια, πρόκειται για πολιτικές ανοησίες, γιατί άκουσα και για νομικές ανοησίες προηγουμένως, αλλά δεν άκουσα να επαναλαμβάνονται μετά τις γνωμοδοτήσεις που παρουσιάστηκαν. Αυτά ακούστηκαν σήμερα. Αυτά είναι τα επιχειρήματά σας, διότι δεν θέλετε να προχωρήσει καμία μεταρρύθμιση σ’ αυτόν τον τόπο, διότι έχετε επανέλθει στη λογική ενός κόμματος διαμαρτυρίας –και μιλώ για την Αξιωματική Αντιπολίτευση- και ενός κόμματος το οποίο δεν ενδιαφέρεται για την πρόοδο του ελληνικού λαού, αλλά μόνο για το πώς θα επανέλθει με κάθε μέσο στην εξουσία, γιατί φαίνεται ότι δεν έχετε ξεπεράσει το σοκ από την απώλεια της εξουσίας.
      Το μόνο που σας ενδιαφέρει είναι, καταστροφολογώντας, με κάθε είδους αρνητισμό και κάθε είδους μέσα, να επανέλθετε στην εξουσία. Να φθείρετε την Κυβέρνηση, να φθείρετε τη χώρα και να έλθετε να συνεχίσετε το καταστροφικό έργο που κάνατε τα τελευταία χρόνια. Διότι από το 2000 και μετά δεν υπάρχει κάτι θετικό που να άφησε το ΠΑ.ΣΟ.Κ.. 
      Εγώ δεν είμαι από εκείνους που δεν αναγνωρίζουν και τα θετικά. Πολλές φορές έχω κατηγορηθεί ότι έχω αναγνωρίσει κάποια θετικά της προηγούμενης κυβέρνησης. Όμως, είναι γεγονός ότι στην οικονομία -που είναι και ο τομέας της αρμοδιότητάς μου- όταν αναλάβαμε την κατάσταση και είδαμε τι μας  είχατε αφήσει πίσω και τι παγίδες είχατε στήσει όχι στην Κυβέρνηση, αλλά στον ελληνικό λαό, τότε κατάλαβε ο ελληνικός λαός.
       Όσο και να σας ενοχλεί το αποτέλεσμα της αποκατάστασης της δημοσιονομικής διαφάνειας, που έγινε με κάθε αξιοπιστία από την Ευρωπαϊκή Στατιστική Υπηρεσία, επικυρώθηκε από την Ευρωπαϊκή Επιτροπή και από το Συμβούλιο Υπουργών Οικονομικών της Ευρωπαϊκής Ένωσης, εμάς μας ενοχλεί ακόμη περισσότερο. Διότι εμείς καλούμαστε να διαχειριστούμε τα αποτελέσματα του καταστροφικού έργου που αφήσατε πίσω σας στην οικονομία, στον προϋπολογισμό, στο δημόσιο χρέος. Ποιος τα διαχειρίζεται; Δεν τα διαχειρίζεται ο κ. Δούκας, ο κ. Μπέζας, ο κ. Φώλιας, εγώ και οι άλλοι συνάδελφοι στην Κυβέρνηση; Ποιος τα διαχειρίζεται; Ο κ. Χριστοδουλάκης που μιλούσε προηγουμένως, λες και δεν έχει καμία ευθύνη για την κατάσταση της χώρας; Ή ευθύνονται οι άλλοι προκάτοχοι στα Υπουργεία Οικονομίας και Οικονομικών; 
      Και έρχεστε να αμφισβητήσετε τώρα και να κατηγορείτε την Ευρωπαϊκή Στατιστική Υπηρεσία, την Ευρωπαϊκή Επιτροπή και το Ευρωπαϊκό Συμβούλιο ότι δήθεν είναι απατεώνες, ότι έκαναν απογραφή «απάτη». Γιατί αυτοί έκαναν την απογραφή. 
      Η έκθεση, που είναι το τεκμήριο της απογραφής, είναι της Ευρωπαϊκής Στατιστικής Υπηρεσίας. Δεν την έκανε η ελληνική Κυβέρνηση. Έκαναν την απογραφή και επί υπουργίας Χριστοδουλάκη, όπου αναθεώρησαν μονομερώς τα στοιχεία, και παλαιότερα. Η προηγούμενη κυβέρνηση είχε δημιουργήσει ένα ιστορικό προβλημάτων με τα δημοσιονομικά στοιχεία. Απεδείχθη ότι τελικά το έλλειμμα έφθασε σχεδόν στο 7% το 2004, όταν αφήσατε την κυβέρνηση. 
      Αυτή είναι η πραγματικότητα και αυτήν την πραγματικότητα προσπαθούμε να αντιμετωπίσουμε. Την αντιμετωπίζουμε με δημοσιονομική προσαρμογή, η  οποία είναι ήπια, με μια προσεκτική πολιτική, η οποία έχει ενθαρρύνει την ανάπτυξη μετά τους Ολυμπιακούς Αγώνες, που όλοι –και εσείς εδώ σ’ αυτήν την Αίθουσα- προέβλεπαν καταστροφολογώντας ότι η οικονομία θα υφίστατο καθίζηση μετά τους Ολυμπιακούς Αγώνες. Προχωρούμε μεταρρυθμίσεις για το μέλλον του τόπου. Γιατί μας απασχολεί το μέλλον του τόπου και θα πρέπει να απασχολεί και εσάς. Όλους μας κρίνει ο ελληνικός λαός. 
      Εμείς αναλαμβάνουμε τις ευθύνες μας. Προχωρούμε σε δύσκολες μεταρρυθμίσεις. Δεν είναι εύκολη η εφαρμογή αυτών των μεταρρυθμίσεων που προωθούμε. Δεν είναι μεταρρυθμίσεις εύκολες, δηλαδή, ψηφίζεις ένα νόμο και αμέσως άλλαξαν τα πράγματα. Χρειάζεται πολλή δουλειά για την εφαρμογή των μεταρρυθμίσεων και αυτήν τη δουλειά την κάνουμε. 
      Έχουμε ολοκληρώσει το νομοθετικό μας έργο και τώρα είμαστε στο στάδιο με τις μεγαλύτερες μεταρρυθμίσεις που χρειάζονταν, κατά την άποψή μας, η οικονομία σ’ αυτήν την περίοδο. Είμαστε τώρα στη φάση της υλοποίησης  μεταρρυθμίσεων που έχουμε νομοθετήσει και αυτό κάνουμε μ’ αυτήν τη σημερινή ρύθμιση. Υλοποιούμε τη μεταρρύθμιση για το ασφαλιστικό των τραπεζών, όπως θα υλοποιήσουμε και το νόμο για τις Δ.Ε.Κ.Ο., με ό,τι άλλες νομοθετικές πρωτοβουλίες προβλέπει αυτός ο συγκεκριμένος νόμος, όπως θα υλοποιήσουμε και όλες τις υπόλοιπες μεταρρυθμίσεις. 
      Θα υλοποιήσουμε και τη δεύτερη φάση της φορολογικής μεταρρύθμισης που αφορά στα φυσικά πρόσωπα -στους μισθωτούς κυρίως- αυτούς που φέρουν όλα αυτά τα χρόνια το βάρος των ογδόντα πέντε φόρων που επέβαλε το ΠΑ.ΣΟ.Κ. τα τελευταία δέκα χρόνια που ήταν στην κυβέρνηση και όλη αυτήν τη μεγάλη αύξηση του φορολογικού βάρους που επέβαλε, για να χρηματοδοτεί το σπάταλο κομματικό κράτος και παρ’ όλα αυτά διατήρησε τα ελλείμματα. Θα μειώσουμε τους φορολογικούς συντελεστές για τα φυσικά πρόσωπα. Αυτή είναι η επόμενη μεγάλη μεταρρύθμιση που έχουμε μπροστά μας. 
      Θα αυξηθεί το αφορολόγητο. Θα πάει στις 12.000 ευρώ. Θα θυμίσω ότι όταν αναλάβαμε την Κυβέρνηση ήταν στις 10.000 ευρώ και ήδη από την 1η Ιανουαρίου του 2007 γίνεται 12.000 ευρώ. Να μειώσουμε τους φορολογικούς συντελεστές και τα μεσαία εισοδήματα που φέρουν το μεγάλο φορολογικό βάρος από το φόρο εισοδήματος. Πολλά απ’ αυτά τα μεσαία εισοδήματα είναι τραπεζοϋπάλληλοι. Γιατί  κόπτεστε τώρα ξαφνικά για τους τραπεζοϋπαλλήλους; Θα είναι από τους μεγάλους ωφελημένους της φορολογικής μεταρρύθμισης, γιατί είναι γεγονός ότι ως μισθωτοί με μεσαία εισοδήματα θα έχουν πολύ μεγάλες ελαφρύνσεις από τη μείωση της φορολογικής επιβάρυνσης. 
      ΑΘΑΝΑΣΙΑ ΜΕΡΕΝΤΙΤΗ: Και δεν το καταλαβαίνουν!
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Θα προχωρήσουμε, λοιπόν, όπως θα προχωρήσουμε και θα υλοποιήσουμε –και αυτό δεν είναι αντιστροφή, αλλά συνέχεια πολιτικής- και τις αυξήσεις του Ε.Κ.Α.Σ. και τις αυξήσεις των συντάξεων του Ο.Γ.Α.. Όλα αυτά που μας λέγατε ότι δεν θα κάνουμε, λόγω του μεγάλου εγκλήματος που κάναμε, της απογραφής.
      Ξέρουμε ότι σας ενοχλεί πολιτικά η απογραφή. Εγώ ξέρω ότι και προσωπικά με έχετε στοχοποιήσει, επειδή αποκαλύφθηκε το εύρος των προβλημάτων που απέκρυβε η προηγούμενη κυβέρνηση στη δημοσιονομική κατάσταση, πώς κορόιδευε τον ελληνικό λαό, πώς κορόιδευε τους εταίρους μας. Είναι γνωστά αυτά. Ξέρουμε ότι σ’ αυτό το θέμα θα έχουμε πάντα αντιπαράθεση, αλλά δεν έχετε την πολιτική εντιμότητα, το θάρρος να ζητήσετε μία φορά συγγνώμη από τον ελληνικό λαό, να πείτε «ναι, αφήσαμε πίσω προβλήματα». Κρύβεστε πίσω από διάφορες δήθεν στατιστικές και μεθοδολογικές προσεγγίσεις, για να θολώσετε τα νερά. Δεν θολώνονται τα νερά. Ο ελληνικός λαός έχει καταλάβει τα προβλήματα που αφήσατε πίσω σας και γι’ αυτό δεν θα σας ξαναψηφίσει στο ορατό μέλλον.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα κάνω μια σύντομη παρέμβαση προς ώρας, διότι κρατώ το χρόνο μου για αύριο, οπότε θα έχω την ευκαιρία να πω πολύ περισσότερα.
      ΠΡΟΕΔΡΕΥΩΝ (Γεώργιος Σούρλας): Σας αρκούν τα πέντε λεπτά;
      ΧΑΡΑΛΑΜΠΟΣ ΚΑΣΤΑΝΙΔΗΣ: Βεβαίως μου αρκούν τα πέντε λεπτά.
      Ήθελα να κάνω μερικές πρώτες παρατηρήσεις στα όσα είπε ο κύριος Υπουργός Οικονομίας και Οικονομικών.
      Θα ξεκινήσω από το περίφημο θέμα των γνωμοδοτήσεων. Ο κύριος Υπουργός είπε ότι σταματήσαμε να ομιλούμε περί ανοησιών μετά την παρουσίαση των γνωμοδοτήσεων. 
      Κύριε Υπουργέ, αποφεύγουμε να σχολιάσουμε πια αυτά τα οποία δεν μπορείτε να κατανοήσετε. Ή κάποιος κατανοεί ή κάποιος δεν μπορεί να κατανοήσει. Αν δεν μπορεί να κατανοήσει, είναι ασχολίαστος! 
      Οι γνωμοδοτήσεις, τις οποίες προσκομίσατε, είναι γνωμοδοτήσεις τις οποίες ζήτησε η Εμπορική Τράπεζα. Οι δύο απ’ αυτές στις οποίες αναφερθήκατε, δηλαδή, η γνωμοδότηση Τσάτσου και η γνωμοδότηση Κασιμάτη είναι γνωμοδοτήσεις οι οποίες απάντησαν στο γενικό ερώτημα της διοίκησης της Εμπορικής Τράπεζας, αν για λόγους δημοσίου συμφέροντος μπορεί το κράτος με νόμο να υποκαταστήσει ιδιωτικό φορέα ασφάλισης με κρατικό φορέα ασφάλισης. 
      Επ’ αυτού του γενικού ερωτήματος απαντούν οι καθηγητές και η απάντησή τους δεν έχει καμία σχέση με τα θέματα της αντισυνταγματικότητας που θίξαμε εμείς. 
      Θα σας εξηγήσω γιατί δεν μπορείτε να κατανοήσετε. Το δημόσιο συμφέρον επιβάλλεται, παραδείγματος χάριν, αν διαπιστώσει η Κυβέρνηση ότι είναι αδύνατη η καταβολή των συντάξεων από τον ιδιωτικό φορέα ασφάλισης. Είναι όμως αδύνατη στην προκειμένη περίπτωση η καταβολή των συντάξεων από τον ιδιωτικό φορέα ασφάλισης; Όχι, διότι ο ν. 3371/2005, τον οποίο ψηφίσατε, προβλέπει ότι όταν υπάρχει διαφορά μεταξύ εργαζομένων και διοίκησης της εταιρείας σχετικά με την ένταξη στο Ε.Τ.Ε.Α.Μ. και στο Ε.Τ.Α.Τ., το παλαιό ταμείο, το ταμείο επικουρικής ασφάλισης εξακολουθεί να πληρώνει κανονικά τις συντάξεις και τις παροχές προς τους ασφαλισμένους. Άρα δεν υπάρχει θέμα διασφάλισης των παροχών και συνεπώς θέμα δημοσίου συμφέροντος. Πρώτη παρατήρηση.
      Παρατήρηση δεύτερη: Ίδιο αριθμό γνωμοδοτήσεων θα σας προσκομίσουμε και εμείς. Και ξέρετε ότι υπάρχουν στα χέρια της αντιδίκου πλευράς. Υπάρχουν γνωμοδοτήσεις του καθηγητή Μανιτάκη, του καθηγητή Σωτηρέλη, του καθηγητή Χρυσόγονου. Κατά τον ίδιο τρόπο, λοιπόν, που επικαλείστε εσείς τις γνωμοδοτήσεις που προκάλεσε η διοίκηση της Εμπορικής Τράπεζας, θα επικαλεστούμε και θα καταθέσουμε πολυσέλιδες γνωμοδοτήσεις καθηγητών που ισχυρίζονται τα ακριβώς αντίθετα, θέτοντας ζητήματα αντισυνταγματικότητας.
      Παρατήρηση τρίτη: Σας διαβεβαιώνουμε ότι δεν κάνουμε καμία ιδιαίτερη προσπάθεια για να σας φθείρουμε. Μακάρι η χώρα να πηγαίνει καλά. Το θέμα είναι ότι με τη δική σας φθορά φθείρετε και τη χώρα. Άλλωστε, είναι φανερό ότι καταβάλετε ιδιαιτέρως μεγάλη προσπάθεια για να υπονομεύσετε, πρώτον, το κύρος της χώρας και δεύτερον -κάτι που δεν  μας ενδιαφέρει- τη θέση σας ενώπιον του ελληνικού λαού. Δεν χρειάζεται και πολύ μεγάλη προσπάθεια από την πλευρά της Αντιπολιτεύσεως.
      Παρατήρηση τέταρτη: Εξακολουθείτε να αναφέρεστε στα θέματα της απογραφής σημειώνοντας ότι η Αντιπολίτευση κατηγόρησε την Ευρωπαϊκή Στατιστική Υπηρεσία. Μα, γιατί αντιστρέφετε την αλήθεια; Όταν αποφασίσατε να ανακοινώσετε την απογραφή και στο εσωτερικό της χώρας και στις υπηρεσίες της Κοινότητας, εσείς ήσασταν αυτοί που μεμφθήκατε την Ευρωπαϊκή Στατιστική Υπηρεσία για τα τρικ που χρησιμοποίησε σε συνεργασία με την ελληνική Κυβέρνηση, εννοώ την κυβέρνηση Σημίτη.
      Και αυτό, γνωρίζετε πολύ καλά, κύριε Υπουργέ των Οικονομικών, ότι έκανε ιδιαίτερα δυσάρεστη εντύπωση στους κοινοτικούς κύκλους. 
      Παλαιότερα αναφερόμασταν συχνά στα όσα λέγατε στα Προγράμματα Σταθερότητας και Ανάπτυξης. Κύριε Πρόεδρε, πολύ πρόσφατα είδε το φως της δημοσιότητας έγγραφο το οποίο συνέταξαν στενοί συνεργάτες του κ. Αλογοσκούφη, έγγραφο εργασίας το οποίο μάλιστα εστάλη σε διάφορες υπηρεσίες, προκειμένου να γίνει συζήτηση και για το Δ’ Κοινοτικό Πλαίσιο Στήριξης.
      Όλως περιέργως επιβεβαιώνεται η αιτίαση της Αντιπολίτευσης ότι παρά τα όσα δηλώνει ο κ. Αλογοσκούφης για την απογραφή, παρά τα όσα δηλώνει ο κ. Αλογοσκούφης για το χρέος και το έλλειμμα και σε αυτό το έγγραφο εργασίας οι στενοί του συνεργάτες εξακολουθούν να επιβεβαιώνουν ότι τα προβλήματα στο χρέος και τα ελλείμματα προέκυψαν από την απογραφή, πέραν του γεγονότος ότι οι ίδιοι ισχυρίζονται ότι η οικονομία ήταν σε καλή κατάσταση την περίοδο 2000-2003.
      Συνεπώς, κύριε Υπουργέ, αδικείτε τον εαυτό σας. Αυτό όμως δεν μας ενδιαφέρει τόσο, αλλά κυρίως μας ενδιαφέρει ότι αδικείτε την αλήθεια και αδικείτε κυρίως την προσπάθεια που έκανε για μία σχεδόν δεκαετία ο ελληνικός λαός για να πετύχει την ένταξη στην Οικονομική και Νομισματική Ένωση. Αύριο θα εξηγήσω με πολύ περισσότερους λόγους πώς καταργείτε τη συνταγματική έννομη τάξη με τις συγκεκριμένες παρεμβάσεις της τροπολογίας. 
      Σας ευχαριστώ πολύ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κύριε Καστανίδη.
      Το λόγο έχει ο κ. Γεώργιος Παπαγεωργίου.
      ΓΕΩΡΓΙΟΣ ΠΑΠΑΓΕΩΡΓΙΟΥ (Ν. Ευβοίας): Ευχαριστώ, κύριε Πρόεδρε. 
      Εγώ καταρχήν θα ήθελα, απευθυνόμενος στους παριστάμενους κυρίους Υπουργούς, να πω ότι πραγματικά είναι απαράδεκτο αυτό που συμβαίνει. Προσβάλει τον κοινοβουλευτισμό, προσβάλει ατομικά τους Βουλευτές, όπως προσβάλει και το Κοινοβούλιο. Πραγματικά είναι απαράδεκτο και δεν δίνει κανένα άλλοθι στην Κυβέρνηση, η οποία στο κάτω-κάτω της γραφής εξήγγειλε πομπωδώς ένα νέο ήθος και ένα νέο ύφος και στην κοινοβουλευτική δράση και στο τρόπο που νομοθετεί, το να έρχονται αυτές οι τροπολογίες για σοβαρά θέματα την Παρασκευή το βράδυ και να συζητούνται την Τρίτη. 
      Και έτσι, κύριε Πρόεδρε, ενώ αυτά τα νομοσχέδια είναι συνήθως αν όχι ήσσονος σημασίας, πάντως όχι πολύ μεγάλης, έρχονται τροπολογίες για τόσο σοβαρά ζητήματα και τελικά η Βουλή αποπροσανατολίζεται από το νομοσχέδιο, δεν συζητά κανείς για το νομοσχέδιο και στέκεται σ’ αυτό το μείζον ζήτημα της τροπολογίας. 
      Κύριε Πρόεδρε, στην προηγούμενη Βουλή από όλους τους Βουλευτές και από το τότε Προεδρείο –και νομίζω ότι το Προεδρείο εκφράζει όλους τους Βουλευτές- δόθηκε η κατεύθυνση ότι η κοινοβουλευτική ζύμωση θα γινόταν στις κοινοβουλευτικές επιτροπές, τόσο αναλυτικά μάλιστα για να υπάρχει η άνεση και ο χρόνος ομιλίας στις τρεις και τέσσερις και πέντε πολλές φορές συνεδριάσεις, ώστε τα νομοσχέδια να έρχονται στην ολομέλεια τυπικά για επικύρωση. 
      Νομίζω ότι αυτή η κατάσταση είναι απαράδεκτη, διότι οι Βουλευτές δεν πιστεύω ότι είναι άλαλοι. Οφείλουν -και το έχουν αποδείξει εδώ- να έχουν γνώμη, οφείλουν να έχουν άποψη, άρα και να προετοιμάζονται. Οπωσδήποτε κανείς δεν αξιώνει από αυτούς, όταν έχουν πάμπολλες υποχρεώσεις, να προετοιμάζονται Παρασκευή, Σάββατο και Κυριακή, όταν μαθαίνουν την κατάθεση μιας τροπολογίας μέσα από τις εφημερίδες. 
      Απεχώρησε ο κύριος Υπουργός, αλλά εγώ θα ήθελα να του απαντήσω ότι πραγματικά όχι ως Βουλευτής του ΠΑ.ΣΟ.Κ., αλλά ως Έλληνας πολίτης δεν δέχομαι άλλο αυτή την παραποίηση που κάνει και δεν δέχομαι να αποκαλεί όλους τους άλλους ανόητους και πολιτικά απατεώνες, εννοώντας δηλαδή ότι ήταν μια πολιτική απάτη όλη αυτή η προσπάθεια της Ελλάδος, που ήταν μια εθνική υπόθεση, να ενταχθεί η χώρα μας στην ΟΝΕ και ότι δήθεν εισφέραμε παραποιημένα στοιχεία. 
      Νομίζω ότι η Ελλάδα και οι Έλληνες έχουν αποδώσει την τιμή που πρέπει στον τότε Πρωθυπουργό τον Κώστα Σημίτη και στους τότε Υπουργούς και στην όλη παράταξη και σε όλο τον ελληνικό λαό που με θυσίες πέτυχε αυτό το επίτευγμα. 
      Νομίζω ότι η ανοησία ταιριάζει σε εκείνους, οι οποίοι σήμερα δεν έχουν το θάρρος να παραδεχτούν ότι έκαναν λάθος, οι οποίοι -δεν ξέρω για ποιους λόγους- παρουσίασαν μια διαφορετική κατάσταση με αυτή την περιβόητη απογραφή. Σήμερα, όταν κατά το κοινώς λεγόμενο –να το πούμε έτσι, για να μας καταλαβαίνει και ο ελληνικός λαός- η EUROSTAT τους «άδειασε», δεν έχουν το θάρρος να παραδεχτούν ότι έκαναν λάθος.
      Επικαλέστηκε η πλευρά της Κυβέρνησης και οι παριστάμενοι κύριοι Υπουργοί τους συνταγματολόγους. Εγώ, βεβαίως, σέβομαι τα πονήματά τους, σέβομαι τις γνώσεις τους, τις απόψεις και τις γνωμοδοτήσεις τους. Όμως, εν πάση περιπτώσει, μπορεί να μας πει ο κύριος Υπουργός εάν έχει μία γνωμοδότηση από κάποιον καθηγητή ο οποίος, καίτοι έλαβε την αμοιβή του, γνωμοδότησε διαφορετικά; Το είπε όμως ο ίδιος πριν, εν τη ρύμη του λόγου του. Ομολόγησε ότι πραγματικά ζητήθηκαν στρατευμένες, μεθοδευμένες και υποστηρικτικές γνωμοδοτήσεις, όταν είπε ότι η Κυβέρνηση ζήτησε νομική κάλυψη γι’ αυτό το ζήτημα πριν προχωρήσει στην ψήφιση του νόμου. 
      Βέβαια, για να μας καταλαβαίνει κι ο ελληνικός λαός, ο κύριος Υπουργός Οικονομίας μάς έχει συνηθίσει να λέει: «Δεν θέλω να είμαι ευχάριστος. Θέλω να είμαι χρήσιμος». Όμως ο ελληνικός λαός και οι τραπεζοϋπάλληλοι, που είναι σήμερα όλοι στους δρόμους, δεν το αντιλαμβάνονται αυτό; Η περιβόητη Δ.Α.Κ.Ε., η παράταξη της Νέας Δημοκρατίας, που και αυτή συντάσσεται και απεργεί, άραγε ούτε αυτή δεν το αντιλαμβάνεται; Και επιτέλους, για να το πούμε με απλά λόγια ώστε να μας αντιλαμβάνεται και ο κόσμος, εγώ αντιλαμβάνομαι ότι κάποιοι εργαζόμενοι στην Εμπορική Τράπεζα με τον εργοδότη τους, σε προηγούμενους χρόνους, με ελεύθερη διαπραγμάτευση έφτιαξαν αυτό το επικουρικό Ταμείο αποβλέποντας και στην ασφαλιστική τους προοπτική και για να έχουν και μια ψυχική ηρεμία και έναν προγραμματισμό στη ζωή τους στα δύσκολα χρόνια, όταν παύουν να είναι εργαζόμενοι και γίνονται απόμαχοι της ζωής. Και ξαφνικά, έρχεται αυτή η τροπολογία, παραμονή εθνικής επετείου, και τους λέει: Καταργώ το Ταμείο σας, θα πάτε σ’ ένα άλλο Ταμείο με χειρότερους όρους. Εν πάση περιπτώσει, αν αυτό εσείς το λέτε μεταρρύθμιση, εγώ το λέω πραξικόπημα νομοθετικό, αλλά κυρίως το λέω κοινωνικό πραξικόπημα, που ακολουθεί όλα τα υπόλοιπα πραξικοπήματα, τα οποία έχετε διενεργήσει κατά του κοινωνικού δικτύου, όπως είναι το οκτάωρο, η κατάργηση των συλλογικών συμβάσεων, η μη νόμιμη υπερεργασία και όλα αυτά τα ζητήματα. 
      Και εν πάση περιπτώσει, πάψτε να αναφέρεστε συνέχεια στο ΠΑ.ΣΟ.Κ. για ό,τι δεινό συμβαίνει σ’ αυτό τον τόπο και πάψτε επιτέλους να πιστεύετε ότι εσείς είστε οι διαφανείς, εσείς είστε εκείνοι που διαχειρίζεστε σωστά τα πράγματα κ.λ.π.. 
      Δράττομαι της ευκαιρίας και θα σας πω για το εξής θέμα, κύριε Υπουργέ, γιατί σας έχω καταθέσει και σχετική ερώτηση. Για παράδειγμα, εγώ σε μια επιχείρηση της περιοχής μου, τη ΛΑΡΚΟ, βλέπω ότι εκτινάχθηκαν οι μισθοί κάποιων διευθυνόντων συμβούλων σε δεκάδες χιλιάδες ευρώ, βλέπω ότι γίνονται αδιαφανείς διαδικασίες και φαντάζομαι ότι τέτοια παραδείγματα θα υπάρχουν και αλλού στη χώρα. Ελπίζω βέβαια –γιατί έχω ρωτήσει κι εσάς που την εποπτεύετε και τον Υπουργό Ανάπτυξης- να μου απαντήσετε σ’ αυτό το ζήτημα. 
      Βεβαίως η ίδια η εισηγητική σας έκθεση –θα αναφερθώ, μια που έχω λίγο χρόνο ακόμα- απαντά στο ερώτημα ενώ τελικά κατήγγειλε η Εμπορική Τράπεζα αυτή τη σύμβαση, για την κατάργηση αυτού του Ταμείου. Και οι εργαζόμενοι έχουν  προσφύγει στο δικαστήριο. Και έρχεται η εισηγητική σας έκθεση και λέει: Επειδή θα περάσει εύλογος χρόνος, τον οποίο κανείς δεν μπορεί να προκαθορίσει, επεμβαίνω νομοθετικά, λύνω το θέμα νομοθετικά και έτσι στη δικαστική απόφαση -αν θα ακολουθήσει και όποτε θα ακολουθήσει- αντιλαμβάνεστε ότι έχετε επέμβει και ουσιαστικά την έχετε καταργήσει. Διότι μην μας πείτε ότι θα βρεθεί δικαστήριο –αν βρεθεί, που θα βρεθεί ενδεχομένως,- να κηρύξει το νόμο αντισυνταγματικό, γιατί και έπ’ αυτού έχετε φροντίσει, με το περιβόητο Συνταγματικό Δικαστήριο, να στερήσετε και το δικαστήριο από αυτή τη δυνατότητα.
      Δεν είστε ευχάριστοι για τον ελληνικό λαό. Είστε επιβλαβείς, είστε επιζήμιοι, εξυπηρετείτε μόνο τα συμφέροντα των ολίγων. Στόχος σας είναι να πουλήσετε την Εμπορική Τράπεζα σ’ αυτή τη γαλλική εταιρία. Και όλοι -αν και δεν είμαστε βέβαια οικονομολόγοι, όπως είστε εσείς-  μπορούμε να διαβάζουμε οικονομικά, έχουμε τον κοινό νου, μπορούμε να κάνουμε λογαριασμούς και ξέρουμε κι έχουμε καταλάβει, όπως όλος ο ελληνικός λαός, ότι θέλετε να μοσχοπουλήσετε την Εμπορική Τράπεζα για έσοδα και θέλετε να την παραδώσετε χωρίς επιβαρύνσεις στους αγοραστές. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαγεωργίου.
      Πριν δώσω το λόγο στον κ. Χάιδο, θα ήθελα, κύριε Παπαγεωργίου, να κάνω δύο επισημάνσεις γι’ αυτά που είπατε για τις τροπολογίες.
      Πρώτον, ότι η Πρόεδρος δέχθηκε την πρόταση να μη συζητηθεί η τροπολογία και αυτό είναι πολύ θετικό.
      Δεύτερον, και εγώ που έχω μια μακρά κοινοβουλευτική πορεία θέλω να πω ότι είναι και ευθύνη των Βουλευτών, διότι διαφορετική είναι η στάση των Βουλευτών όταν είναι στο Κυβερνόν Κόμμα και διαφορετική όταν είναι στην Αντιπολίτευση. Άρα, θα πρέπει να κάνουμε και την αυτοκριτική μας. Εξαρτώνται πολλά από τη συμπεριφορά και τη στάση του νομοθετικού σώματος, διότι όταν η εκτελεστική εξουσία, η όποια εκτελεστική εξουσία δεν έχει ένα νομοθετικό σώμα το οποίο να αντιδρά και να τεκμηριώνει την αντίδρασή του, αντιλαμβάνεστε ότι μπορεί να εισάγει τέτοιες τροπολογίες. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Ν. Εύβοιας): Μία λέξη μόνο, κύριε Πρόεδρε. Εγώ πιστεύω ότι διδασκόμαστε από το παρελθόν, αλλά ζούμε για το παρόν και κυρίως για το μέλλον και νομίζω ότι όλοι πρέπει να προσπαθήσουμε να γίνουμε σ' αυτό το ζήτημα καλύτεροι! 
      ΠΡΟΕΔΡΕΥΩΝ (Γεώργιος Σούρλας): Θα είναι πολύ μεγάλη ευτυχία για εμάς τους παλιούς κοινοβουλευτικούς να βλέπουμε έτσι να εξελίσσονται τα πράγματα!
      Ο κ. Χάιδος έχει το λόγο. 
      ΧΡΗΣΤΟΣ ΧΑΪΔΟΣ: Κύριε Υφυπουργέ, κύριοι συνάδελφοι, συζητούμε σήμερα ένα νομοσχέδιο που αφορά την προσαρμογή της ελληνικής νομοθεσίας στην κοινοτική νομοθεσία, σχετικά με τη συμπληρωματική εποπτεία των πιστωτικών ιδρυμάτων. Επιτρέψτε μου, λοιπόν, να καταθέσω κάποιες σκέψεις και στοιχεία για τα ζητήματα λειτουργίας και την τακτική των τραπεζών στη χώρα μας καθώς επίσης και για τα προβλήματα και για τις συνέπειες του υπερδανεισμού στα νοικοκυριά και στην κοινωνία, αλλά και να επισημάνω τους κινδύνους που ελλοχεύει αυτή η εξέλιξη για την οικονομία. 
      Αναφέρω, λοιπόν, ότι την τελευταία διετία τα καταναλωτικά δάνεια αυξήθηκαν σε ποσοστό 80%. Από 40.000.000.000 ευρώ πήγαν στα 68.000.000.000 ευρώ. Επίσης, περίπου επτακόσιες σαράντα δύο χιλιάδες οικογένειες δηλώνουν ότι επιβαρύνονται πολύ ή αρκετά για τις δανειακές τους υποχρεώσεις και πεντακόσιες χιλιάδες νοικοκυριά περίπου καταναλώνουν πάνω από το 50% του μηνιαίου εισοδήματός τους στην εξόφληση των χρεών. Έγιναν, λοιπόν, τα δάνεια βρόγχος στο λαιμό των καταναλωτών και των πολιτών. 
      Από την άλλη μεριά, τα επιτόκια καταθέσεων και χορηγήσεων στην πατρίδα μας έχουν μεγάλη απόσταση. Οι τράπεζες δανείζουν με περιθώρια κέρδους τουλάχιστον 60% υψηλότερα από τις υπόλοιπες χώρες και τα επιτόκια καταναλωτικής πίστης είναι κατά τρεις ποσοστιαίες μονάδες υψηλότερα. Η καταναλωτική πίστη κατακλύζεται από παραπλανητικές και αθέμιτες διαφημίσεις, ενώ ταυτόχρονα η σύναψη των σχετικών συμβάσεων λαμβάνει χώρα χωρίς να παρέχεται στους καταναλωτές επαρκής πληροφόρηση. Καταστρατηγούνται συστηματικά δικαστικές αποφάσεις που εκδόθηκαν μετά από αγωγές καταναλωτών για πλήθος καταχρηστικών όρων. 
      Αυτό είναι ένα κορυφαίο πολιτικό ζήτημα που χρειάζεται πολιτική παρέμβαση, χρειάζονται κυβερνητικές αποφάσεις για ενημέρωση των πολιτών και για την προστασία των δανειοληπτών. Μ' αυτό έπρεπε να ασχοληθεί η Κυβέρνηση και όχι να θεσπίζει ρυθμίσεις και να φέρνει τροπολογίες που ενισχύουν τους τραπεζίτες και θίγουν τους εργαζόμενους. 
      Και ας θυμηθούμε –επειδή δεν γεννηθήκαμε σήμερα σε αυτή τη χώρα- τι έλεγε προεκλογικά η Κυβέρνηση για τις τροπολογίες. Τις χαρακτήριζε φρουτιέρες δια στόματος του κ. Παυλόπουλου, ενώ τώρα λειτουργεί σχεδόν αποκλειστικά με τροπολογίες, δεν υπάρχει νομοσχέδιο που να μην έχει τροπολογίες, ακόμα και άσχετες πολλές φορές, μόνο που αυτές τώρα έχουν πικρή γεύση για τους εργαζόμενους. Όμως, και σχεδόν όλο το νομοθετικό έργο της Κυβέρνησης είναι μια τροπολογία του προγράμματος για να αθετήσει τις υποσχέσεις που έδωσε προεκλογικά και για να ακυρώσει τις δεσμεύσεις και μέσω αυτών να αφαιρέσει δικαιώματα και να ανατρέψει κατακτήσεις των εργαζομένων. 
      Όμως, οι τροπολογίες για νόμους που η ίδια ψήφισε πρόσφατα δεν δείχνουν ανικανότητα; Και με τη σημερινή τροπολογία τι κάνετε, κύριε Υπουργέ; Μεταρρυθμίζετε τη μεταρρύθμιση; Γιατί αυτή η τροπολογία ακυρώνει ένα νόμο που ψηφίστηκε πρόσφατα. Αν ήταν επαρκής ο νόμος τι χρειαζότανε η τροπολογία; Εξάλλου, οι νόμοι που ίσχυαν, προέβλεπαν εθελούσια ένταξη, ενώ μέσω της τροπολογίας η ένταξη γίνεται υποχρεωτική. Δείχνει προχειρότητα, κακό σχεδιασμό και φέρνει αδιέξοδα. Νομοθετεί η Κυβέρνηση διαταράσσοντας τον ελεύθερο ανταγωνισμό, αφού νομοθετεί μόνο για μία τράπεζα. Αποκαλύπτει αυταρχικότητα και ασέβεια απέναντι στο Σύνταγμα και στους θεσμούς, αφού καταργεί συλλογικές συμβάσεις και παρεμβαίνει σε δικαστική διαδικασία που βρίσκεται σε εξέλιξη.
      Μην επιχαίρετε με τα επιχειρήματα των συνηγόρων υπεράσπισης. Τη δουλειά τους κάνουν οι άνθρωποι. Ως δικηγόροι υπεράσπισης υπερασπίζονται τους πελάτες τους, γιατί συμμετείχαν σ’ αυτή τη διαδικασία, σε μια δικαστική διαδικασία, όπου δικάζονταν τα ασφαλιστικά μέτρα που κατέθεσε η διοίκηση της τράπεζας για το επίμαχο ζήτημα. 
      Να ανησυχείτε με την απουσία των μαρτύρων υπεράσπισης. Μίλησαν μόνο έξι Βουλευτές της Συμπολίτευσης επί συνόλου σαράντα ομιλητών. Όμως την ετυμηγορία του δικαστηρίου δεν τη βγάζουν ούτε οι συνήγοροι υπεράσπισης ούτε οι διάδικοι ούτε οι μάρτυρες υπεράσπισης, αλλά οι δικαστές. Την ετυμηγορία όμως, όταν πρόκειται για πολιτικές αποφάσεις τη βγάζει ο λαός. 
      Εσείς ισχυρίζεστε ότι πολεμάτε τα ρετιρέ. Πώς; Από τις επαύλεις των τραπεζιτών της Εκάλης, όπου στρατοπεδεύσατε, αφού μόνο αυτοί ωφελούνται από τις ρυθμίσεις. Ας μην ξεχνούμε ότι το καλοκαίρι ο κ. Έβερτ ισχυρίστηκε ότι γίνεται δώρο σε συγκεκριμένους τραπεζικούς ομίλους. 
      Ο λαός δεν πείθεται πλέον από τα επιχειρήματά σας και σας εγκαταλείπει. Δεν παραπλανάται από την τακτική του «διαίρει και βασίλευε», αφού οι εργαζόμενοι γνωρίζουν ότι αύριο έρχεται η σειρά τους να μεταρρυθμιστούν και τη φοβούνται αυτή τη μεταρρύθμιση. 
      Δεν πείθονται όμως και οι Βουλευτές της Συμπολίτευσης, όπως προείπα, που με την εκκωφαντική τους σιωπή είπαν πολλά. Αυτοί επέλεξαν τη σιωπή. Ο λαός όμως δεν σιωπά. Αντιστέκεται και καταδικάζει τις επιλογές σας και αυτός είναι ο τελικός κριτής στην πολιτική και όχι οι πληρωμένοι συνήγοροι υπεράσπισης.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χάιδο.
      Το λόγο έχει ο κ. Μαγκριώτης.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Μας είπαν οι κύριοι Υπουργοί σήμερα πως έσωσαν τις τράπεζες, την Εμπορική και την Αγροτική. Ποια είναι όμως η αλήθεια;
      Πρώτον, έκαναν αύξηση του μετοχικού κεφαλαίου κατά 1.200.000.000 ευρώ στην Αγροτική Τράπεζα. Ποιος πλήρωσε αυτή την αύξηση; Ποιος αγόρασε τις περισσότερες μετοχές; Ο κρατικός προϋπολογισμός, δηλαδή ο φορολογούμενος Έλληνας πολίτης κατά κύριο λόγο.
      Έσωσαν την Εμπορική Τράπεζα. Πώς; Κάνατε αύξηση του μετοχικού κεφαλαίου κατά 370.000.000 ευρώ, όπως είπε πριν από λίγο ο κ. Αλογοσκούφης. Ποιος πλήρωσε την αύξηση αυτή κατά 330.000.000 ευρώ; Το κύριο ποσό ο κρατικός προϋπολογισμός, ο φορολογούμενος Έλληνας πολίτης δηλαδή. 
      Αυτή είναι έμμεση κρατική χρηματοδότηση και ξέρετε πολύ καλά ότι δεν επιτρέπεται σε ανώνυμες εταιρείες εισηγμένες στο Χρηματιστήριο και θα ελεγχθείτε από την Ευρωπαϊκή Ένωση. Έτσι σώσατε τις τράπεζες. Με χρήματα του φορολογούμενου Έλληνα πολίτη και όχι με την ανάπτυξή τους, όχι με την υπεραξία από τη δραστηριότητά τους.
      Δεύτερον, ειδικότερα για την τροπολογία. Λέτε ότι δεν καταργείτε δικαστικές αποφάσεις, απλώς υπάρχουν αγωγές και υπάρχει εκκρεμοδικία. 
      Κύριε Υπουργέ, εδώ δεν καταργείτε δικαστικές αποφάσεις. Έχετε καταργήσει όμως σε άλλο νομοθέτημα, στο γνωστό νομοθέτημά σας για τα εικονικά και πλαστά τιμολόγια για να ικανοποιήσετε τους μεγάλους φοροφυγάδες και να εισπράξετε ολίγες μόνο δεκάδες ευρώ για τη μαύρη τρύπα του προϋπολογισμού που δημιουργεί η οικονομική σας πολιτική. Καταργήσατε και τελεσίδικες δικαστικές αποφάσεις ακόμη! Αποφυλακίσατε ακόμη και μεγαλοφοροδιαφυγάδες. 
      Αυτή είναι η πραγματικότητα. Είναι βέβαιο πως αν ακόμα λίγο περιμένατε, θα υπήρχαν και δικαστικές αποφάσεις, καταδικαστικές για την πολιτική σας, και θα τις καταργούσατε. Το έχετε κάνει ήδη. Δεν έχετε δηλαδή κανένα πολιτικό ή θεσμικό ή δεοντολογικό πρόβλημα αφού ήδη το έχετε κάνει.
      Επίσης, οι δυο τράπεζες Εμπορική και Πειραιώς θα καταθέσουν μέρος των οφειλών τους στα ταμεία σε δέκα χρόνια και άτοκα! Λέω «μέρος των οφειλών τους» γιατί και η μελέτη ακόμη που κάνατε στην εταιρεία που αναθέσατε, βγάζει περίπου αθροιστικά στο 1.600.000.000 ευρώ τις οφειλές των δύο τραπεζών και κυρίως της Εμπορικής προς τα επικουρικά ασφαλιστικά ταμεία.
      Εσείς καλύπτετε λιγότερο, αθροιστικά περίπου 1.100.000.000 ευρώ με την τροπολογία που ψηφίζουμε σήμερα.
      Δηλαδή, οι τράπεζες που επί δέκα χρόνια περίπου δεν πλήρωναν τις εισφορές τους –το τονίζω αυτό και κρατείστε το, αγαπητοί συνάδελφοι- και συσσώρευσαν αυτό το μεγάλο χρέος προς τα ασφαλιστικά ταμεία, θα καταβάλουν τώρα μέρος της οφειλής τους σε δέκα χρόνια και άτοκα. Ουσιαστικά μέρος από τη διαχείριση αυτών των κεφαλαίων –κεφάλαια που προέκυψαν από την αύξηση των μετοχικών τους κεφαλαίων που χρηματοδότησε ο κρατικός προϋπολογισμός, ο φορολογούμενος Έλληνας πολίτης- θα καταθέσουν στα ταμεία έναντι πολύ υψηλότερων οφειλών τους. 
      Κύριε Υπουργέ, στην πράξη τι ακριβώς κάνετε; Με δύο τρόπους, μέσα από δύο δρόμους ενισχύετε τις τράπεζες είτε είναι κρατικού, είτε είναι ιδιωτικού ενδιαφέροντος. Οι ιδιωτικές τράπεζες, αλλά και οι κρατικές τράπεζες βεβαίως κατά κύριο λόγο ελέγχονται από ξένους θεσμικούς επενδυτές και το ξέρετε πάρα πολύ καλά αυτό.
      Ποιος θα στερηθεί αυτά τα χρήματα; Ο κρατικός προϋπολογισμός, δηλαδή ο φορολογούμενος Έλληνας πολίτης. Ποιος άλλος θα τα στερηθεί; Το Ι.Κ.Α., τα ασφαλιστικά ταμεία. Αυτή είναι η αλήθεια και η πραγματικότητα. 
      Δηλαδή, κύριε Υπουργέ, τι κάνετε; Είστε και αλχημιστές, αλλά και μονόπλευρα αρωγοί των τραπεζών εις βάρος του κρατικού προϋπολογισμού, δηλαδή του φορολογούμενου Έλληνα πολίτη, εις βάρος των ασφαλιστικών ταμείων και κυρίως του Ι.Κ.Α., εις βάρος των εργαζομένων στις τράπεζες και συνολικότερα. 
      Αυτή είναι η πραγματικότητα της πολιτικής σας. Αυτές είναι οι αλχημείες που κάνετε. Αυτές είναι οι διευθετήσεις και τακτοποιήσεις των μεγάλων συμφερόντων που υπηρετείτε, διότι εδώ είναι καθαρό. Υπάρχει από τη μια πλευρά το συμφέρον των ασφαλιστικών ταμείων, του φορολογούμενου Έλληνα πολίτη, το συμφέρον των εργαζομένων στις τράπεζες και από την άλλη πλευρά υπάρχει το συμφέρον των τραπεζών. Και εσείς μέσα από δύο δρόμους με δύο ταυτόχρονες επιλογές σας, που τις υλοποιείτε σε διάστημα ενός εξαμήνου, υπηρετείτε τη μία πλευρά: Το μεγάλο κεφάλαιο και ειδικότερα το ξένο θεσμικό κεφάλαιο στη χώρα μας. Αυτή είναι η πραγματικότητα. Μην αρνείστε, λοιπόν, ότι η πολιτική σας είναι μονόπλευρα ταξική. Είναι απολύτως και καθολικά ταξική. 
      Θα έρθετε μετά από λίγο, κύριε Υπουργέ, και θα κλαίτε –ήδη το έχετε αρχίσει και τρομοκρατείτε ασφαλισμένους και εργαζόμενους- λέγοντας ότι τα ασφαλιστικά ταμεία και ειδικά το Ι.Κ.Α. και άλλα δεν αντέχουν, θα καταρρεύσουν και γι’ αυτό, λοιπόν, πρέπει να πάμε σ’ έναν προσχηματικό διάλογο μήπως και δεσμεύσουμε τους εργαζόμενους, μήπως και δεσμεύσουμε τα κόμματα της αντιπολίτευσης για να πάμε στη λεγόμενη μεταρρύθμιση του ασφαλιστικού συστήματος, για την οποία βεβαίως δεν αποκαλύπτετε τις πραγματικές σας προθέσεις. Είναι γνωστό, όμως, ποιες είναι. Το δρόμο το δείχνετε με τα νομοθετήματα που ήδη έχετε ψηφίσει και που ψηφίζετε σήμερα με την τροπολογία αυτή. 
      Ο δρόμος αυτός είναι το φόρτωμα στα ασφαλιστικά ταμεία ελλειμμάτων που δημιουργεί η πολιτική σας από τη μια πλευρά και από την άλλη είναι η αύξηση του χρονικού ορίου συνταξιοδότησης και η μείωση των συντάξεων γιατί οδηγείτε στη χρεωκοπία μ’ έναν ταχύτατο τρόπο, με την πολιτική που ασκείτε, τα ασφαλιστικά ταμεία. 
      Εσείς, δηλαδή, επιβαρύνετε τα ασφαλιστικά ταμεία, εσείς θα έρθετε αύριο να ζητήσετε και πάλι από τους εργαζόμενους να πληρώσουν το λογαριασμό. Ποιοι θα κερδίσουν; Οι μεγαλοτραπεζίτες και κυρίως οι ξένοι θεσμικοί επενδυτές. 
      Γιατί τα κάνετε όλα αυτά κύριε Υπουργέ, ειδικά για την Εμπορική Τράπεζα; Για να την πουλήσετε, αφού έχετε γράψει ήδη για τη μείωση του δημόσιου χρέους στον προϋπολογισμό του 2006 πάρα πολλές εκατοντάδες εκατομμυρίων ευρώ. Το ίδιο έχετε κάνει και με την προαναγγελία εισαγωγής του Ταχυδρομικού Ταμιευτηρίου στο Χρηματιστήριο και την πώληση του 10% της Αγροτικής Τράπεζας. Για να μαζέψετε περίπου 3.000.000.000 ευρώ, μπας και πετύχετε αυτό που δεσμευτήκατε στην Ευρωπαϊκή Ένωση για το πρόγραμμα σταθερότητας και ανάπτυξης.
      Αυτή είναι η πολιτική σας. Αυτές είναι οι επιλογές σας. Πουλάτε ουσιαστικά τη δημόσια περιουσία, χρεώνετε τα ταμεία, αφαιρείτε κεκτημένα δικαιώματα από τους εργαζόμενους, αφαιρείτε ουσιαστικά από τα ταμεία τα εισοδήματά τους για να υπηρετήσετε συγκεκριμένα συμφέροντα.
      Για τον ίδιο λόγο, κύριε Υπουργέ, παράλληλα υλοποιείτε και μία άλλη πολιτική. Κλείνετε κάθε εργοστάσιο πετώντας στο δρόμο τους εργαζόμενους που ελέγχονται απ’ αυτές τις τράπεζες. Γι’ αυτό κλείσατε και τη Χημική Βιομηχανία Λιπασμάτων που κατά 42% ανήκει στην Εμπορική Τράπεζα γιατί είναι γνωστό ότι με αυτούς που συζητάτε σας έχουν βάλει ήδη όρους: Ότι εμείς τράπεζα δεν αγοράζουμε εάν δεν κλείσει τα εργοστάσια, εάν δεν τα πουλήσει, εάν δεν λύσετε το ασφαλιστικό πρόβλημα. 
      Ποιοι το πληρώνουν; Οι εργαζόμενοι με την ανεργία και βεβαίως με την απομείωση των ασφαλιστικών τους ταμείων και τη μείωση των ασφαλιστικών τους δικαιωμάτων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Η πολιτική σας πρώτον περιέχει αλχημείες, δεύτερον είναι εις βάρος του κρατικού προϋπολογισμού, εις βάρος του Ι.Κ.Α. και των άλλων ταμείων, εις βάρος των εργαζομένων. 
      Δεν έχετε, κύριε Υπουργέ, ούτε έναν αναπτυξιακό ούτε έναν κοινωνικό στόχο. Πείτε μας ποιος είναι ο αναπτυξιακός στόχος από αυτήν την πολιτική που ασκείτε για την Εμπορική Τράπεζα. Πείτε μας ποιο είναι το κοινωνικό ισοδύναμο που θα εισπράξουν οι εργαζόμενοι, αφού μόνο βάρη και μείωση των συνταξιοδοτικών δικαιωμάτων θα έχουν από την πολιτική που ασκείτε.
      Πώς, λοιπόν, θα έλθετε να πείτε ότι αυτή η μεταρρύθμιση είναι ευεργετική για την οικονομία, για την κοινωνία και τους εργαζόμενους; Είναι ακριβώς το αντίθετο. Είναι αντιμεταρρύθμιση εις βάρος της οικονομίας, του κοινωνικού συνόλου, των ταμείων και των εργαζομένων.
      Κλείνοντας, κύριε Πρόεδρε, θα ήθελα να πω το εξής: Επικαλείσθε το διάλογο, και ο Πρωθυπουργός προχθές από τις Βρυξέλλες και σήμερα ο Υπουργός Οικονομικών. Τι κάνετε εδώ όμως; Πράττετε ακριβώς το αντίθετο. Και το πράττετε, γιατί βάλατε την Εμπορική Τράπεζα να καταγγείλει τη συλλογική σύμβαση για το επικουρικό ταμείο με τους εργαζόμενους και στη συνέχεια όχι μόνο δεν τους καλείτε σε διάλογο για να λύσουν τη διαφορά τους, αλλά έρχεστε και νομιμοποιείτε αυτήν τη μονόπλευρη πολιτική της Εμπορικής Τράπεζας με το νομοθέτημα τούτο. Θεσμοθετείτε δηλαδή τη συμπεριφορά της Εμπορικής Τράπεζας. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Μαγκριώτη.
      ΙΩΑΝΝΗΣ ΜΑΓΚΡΙΩΤΗΣ: Ένας, λοιπόν, είναι και πάλι ο στόχος, να υπηρετήσετε συγκεκριμένα συμφέροντα. Είναι πρόδηλο, λοιπόν, ποια κοινωνικά και ταξικά συμφέροντα εξυπηρετείτε. Με την εξυπηρέτηση αυτών των συμφερόντων, ούτε την οικονομία υπηρετείτε ούτε την ανάπτυξη ούτε το κοινωνικό σύνολο, πολύ περισσότερο βεβαίως τους εργαζόμενους. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Μαγκριώτη.
      Το λόγο έχει η κ. Μερεντίτη.
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε.
      Κύριοι συνάδελφοι, επιτρέψτε μου να αρχίσω σχολιάζοντας κάτι που άκουσα από τον Υπουργό, ο οποίος είπε ότι αφουγκράζεται την κοινωνία. Έχετε παράξενη ακοή και ευαισθησίες. Αφουγκράζεται βέβαια τους τραπεζίτες, τους βιομηχάνους, τους εργοδότες. 
      Ο κύριος Υπουργός κατήγγειλε και τα υποκριτικά λάβαρα που σηκώνουν κάποιοι έξω. 
      Φαίνεται ότι από τα ίδια κρίνετε τα αλλότρια. Γιατί εσείς, βέβαια, σηκώνατε υποκριτικά λάβαρα προεκλογικά –ήσασταν στο πλευρό των αγροτών, των μισθωτών, των συνταξιούχων- και ήταν αρκετά δύο χρόνια για να καταλάβουμε όλοι ότι ήταν όλα υποκρισία. 
      Στο δρόμο, όμως, κύριε Υπουργέ, είναι οι εργαζόμενοι, οι σκληρά εργαζόμενοι που παλεύουν για την καθημερινότητά τους, αγωνιούν για το παρόν και περισσότερο για το μέλλον τους, διότι τα δύο χρόνια της Κυβέρνησής σας όλοι οι αγώνες είναι αμυντικοί. Δεν υπάρχει διεκδικητικού χαρακτήρος αγώνας, απλά αγωνιζόμαστε να διατηρήσουμε όλα αυτά που είχαμε καταφέρει επί κυβερνήσεων ΠΑ.ΣΟ.Κ..
      Περίμεναν όλοι αυτοί να φέρετε μία πρόταση που να έχει μέσα το στοιχείο της κοινωνικής δικαιοσύνης και της ισορροπίας και αντ’ αυτού, βλέπουν πολλά και τη σημερινή τροπολογία που είναι επικίνδυνη για ολόκληρο το σύστημα κοινωνικής ασφάλισης και, κυρίως, για το κοινωνικό κράτος δικαίου.
      Είναι η τρίτη νομοθετική παρέμβαση μέσα σε οκτώ μήνες που γίνεται απροκάλυπτα υπέρ των τραπεζών και σε βάρος των τραπεζοϋπαλλήλων, των εν ενεργεία και των συνταξιούχων, μετά το νόμο που ψηφίσαμε τον Ιούνιο του 2005 που ήταν ένα έγκλημα εν ψυχρώ, γιατί ακόμα περιμένουμε να παραδεχθείτε, να ομολογήσετε και να πείτε ξεκάθαρα ποιος θα πληρώσει το 1.000.000.000 ευρώ. Θα το πληρώσουν οι απλοί πολίτες. 
      Η Κυβέρνηση, λοιπόν, ακόμα και σήμερα δείχνει σαφέστατα ότι ευνοεί τους λίγους και τους κατέχοντες και αποδυναμώνει την κοινωνική συνοχή. Έχασε κάθε δυνατότητα επίκλησης της ουδετερότητας, είναι με το μέρος των τραπεζών, στηρίζει τις απαιτήσεις τους για την απαλλαγή από τις ασφαλιστικές τους υποχρεώσεις, την κατάργηση των κλαδικών συμβάσεων της ΟΤΟΕ.
      Δικαιολογημένα οι συνδικαλιστές των τραπεζοϋπαλλήλων χαρακτηρίζουν την τροπολογία ως μπόνους και δώρο μεγάλης αξίας από την Κυβέρνηση στους τραπεζίτες. Την χαρακτηρίζουν ως πρωτοφανές νομοθετικό πραξικόπημα, ως τροπολογία-σκάνδαλο. Δικαιολογημένα, αφού με την τροπολογία αυτή, ακυρώνονται τα ταμεία, απαλλάσσονται συγκεκριμένα πιστωτικά ιδρύματα από το ασφαλιστικό κόστος, ένα κόστος που καλείται να πληρώσει και να επωμιστεί το Ι.Κ.Α., δηλαδή ο Έλληνας φορολογούμενος και κυρίως με έμμεσους φόρους. 
      Προβλέπεται, επίσης, αυτόματη υπαγωγή στο Ε.Τ.Α.Τ., ακόμα και αν οι εργαζόμενοι απαντήσουν αρνητικά και αφαιρείται η δυνατότητα προσφυγής στη δικαιοσύνη στην περίπτωση διαφωνίας.
      Τα επικουρικά, όμως, ταμεία των τραπεζών κατοχυρώνονται με συλλογικές συμβάσεις εργασίας και η αυτονομία τους έχει αναγνωριστεί από δεκάδες αποφάσεις του ΣτΕ. Κατά το Σύνταγμα, δεν μπορεί να γίνει μονομερής ένταξη των υφισταμένων επικουρικών ταμείων στο νέο νομικό πρόσωπο δημοσίου δικαίου με απόφαση των διοικήσεων των τραπεζών και απλή γνώμη των εργαζομένων. Πρόκειται για μία πρωτοφανή, παράνομη και προκλητική ενέργεια, με την οποία καταλύεται η δημοκρατία στη χώρα μας από μία κυβέρνηση δημοκρατικά εκλεγμένη, η οποία επαγγέλλονταν κοινωνικό κέντρο και κοινωνική ευαισθησία. Επαγγέλλονταν, όμως. 
      Η πολιτική της Κυβέρνησης χωράει κάτω από ένα μόνο τίτλο: «Μεταρρυθμίσεις εν ψυχρώ». Το σχέδιο της Κυβέρνησης για το ασφαλιστικό αποκαλύφθηκε. Υπονομεύει τα ασφαλιστικά ταμεία, υπονομεύεται το συνταξιοδοτικό σύστημα. Γυρίζετε τη χώρα δεκαετίες πίσω, ανατρέπετε βασικές παραδοχές του σύγχρονου ευρωπαϊκού και κοινωνικού κράτους δικαίου, χωρίς καμία συναίνεση, κανένα διάλογο, κανένα σεβασμό στους εργαζόμενους. Αιφνιδιασμό, σκληρά μέτρα και εν ψυχρώ μεταρρυθμίσεις, ακρωτηριασμό των δικαιωμάτων των εργαζομένων και των υπαλλήλων. Θα χαρακτήριζα την πολιτική σας ως γαλλική γκιλοτίνα. Κάτω από γαλλική γκιλοτίνα βάζετε τα δικαιώματα των ασφαλισμένων, ξεκινώντας από τους υπαλλήλους των τραπεζών. Οι υπάλληλοι των τραπεζών είναι μόνο η αρχή. Έχουν σειρά οι επαγγελματίες, οι μικρομεσαίοι, οι εργαζόμενοι, οι αγρότες. Όταν η γαλλική γκιλοτίνα πέφτει πάνω στις συντάξεις των  υπαλλήλων των πιο κερδοφόρων ελληνικών επιχειρήσεων, δηλαδή των τραπεζών, τότε φαντάζεται κανείς πόσο χειρότερη θα είναι η μοίρα των υπόλοιπων εργαζομένων και υπαλλήλων, των αγροτών και των επαγγελματιών.
      Άκουσα τον κύριο Υπουργό να μιλά σήμερα –και μιλά συνεχώς η Κυβέρνησή σας- για βολεμένους και για ρετιρέ. Θέλετε πραγματικά να πούμε ποια είναι τα ρετιρέ; Έχετε χαρακτηρίσει ρετιρέ το ισόγειο. Πάνω από το ισόγειο υπάρχουν πάρα πολλοί όροφοι. Ονομάζοντας όμως ρετιρέ το ισόγειο, νομίζετε ότι έτσι θα κρύψετε τα πραγματικά ρετιρέ της εξουσίας, μέσα στα οποία κατοικείτε και συγκατοικείτε. Νομίζετε ότι έτσι θα κρύψετε τους διοικητές των Οργανισμών σας με την προκλητική συμπεριφορά, τους κομματικούς υπαλλήλους με τις τεράστιες αργομισθίες. Κύριε Υπουργέ, ρετιρέ δεν είναι ποτέ κάποιος που δουλεύει είκοσι χρόνια σε μία τράπεζα –και ξέρουμε όλοι μας πόσο σκληρή είναι η δουλειά- έχει δύο παιδιά και αμείβεται με 900 ευρώ το μήνα, αλλά είναι εκείνος που βρίσκεται στα γραφεία των Υπουργών, των διοικητών, έχει τρεις, τέσσερις ή και πέντε αργομισθίες ή ασχολείται με άλλες παράλληλες δραστηριότητες. 
      Ο Πρωθυπουργός, δεσμεύτηκε προχθές, για μεταρρυθμίσεις με συναίνεση και μέσα σε λίγα εικοσιτετράωρα διεψεύσθη ο ίδιος από τους Υπουργούς του. Με την τροπολογία που συζητάμε σήμερα, η ακατάσχετη διγλωσσία είναι η σφραγίδα του Πρωθυπουργού και της Κυβέρνησης. Καμία άλλη Κυβέρνηση και κανένας άλλος Πρωθυπουργός δεν μιλούσε κάθε μέρα σε δύο γλώσσες και δεν πατούσε κάθε μέρα σε δύο βάρκες. Ο λαός έχει καταλάβει ότι η Κυβέρνηση ψεύδεται συστηματικά και χρησιμοποιεί τα μεγάλα λόγια, για να κρύβει τα σχέδιά της. Ο αιφνιδιασμός στις τράπεζες δείχνει αυταρχισμό που αναμένεται να πυροδοτήσει κοινωνικές εκρήξεις και το εργασιακό περιβάλλον έχει γίνει άκρως αρνητικό για τους εργαζόμενους.
      Δείχνει, επίσης, αυτή σας η λειτουργία και πανικό. Προσπαθώντας απεγνωσμένα να ξεφύγετε από το άγχος των υποκλοπών, της ακρίβειας, της φτώχειας, της ανεργίας που απλώνεται σε όλη την Ελλάδα, επιτίθεσθε στους συνταξιούχους. Ο Πρωθυπουργός έχει παρασυρθεί χωρίς όρους και όρια στο νεοφιλελευθερισμό και την κοινωνική αναλγησία του Υπουργού Οικονομίας. Ο κ. Αλογοσκούφης έχει αποδείξει ότι είναι δεξιός στην ιδεολογία και αδέξιος στους χειρισμούς. Αφού με την αδεξιότητά του οδήγησε την Ελλάδα στην επιτήρηση, προσπαθεί τώρα απεγνωσμένα να την βγάλει με μία σκληρή νεοφιλελεύθερη δεξιά πολιτική. Λάθος τότε, λάθος και τώρα. Η αδεξιότητα δεν θεραπεύεται με δεξιά αντιβιοτικά.
      Λέτε ότι, αν δεν πουληθεί η Εμπορική, δεν θα σταματήσει η επιτήρηση. Προσπαθείτε, δηλαδή, να σβήσετε τις φωτιές που ανάψατε, όταν παίξατε με τη φωτιά και κλειδώσατε την Ελλάδα στην επιτήρηση των Βρυξελλών. Το μόνο που καταφέρνουν ο Πρωθυπουργός και ο Υπουργός Οικονομίας είναι να οδηγήσουν ολοταχώς τη Νέα Δημοκρατία στην Αντιπολίτευση. Η δεξιά παρένθεση κλείνει, ο χρόνος τελειώνει, οι τραπεζίτες χτυπάνε το χέρι στο τραπέζι, η Κυβέρνηση βιάζεται να σπρώξει το λαό στη γαλλική γκιλοτίνα, πριν προλάβει ο λαός να την οδηγήσει στην Αντιπολίτευση. Λυπάμαι, δεν θα είστε δεξιά παρένθεση. Όλο και περισσότερο ο ελληνικός λαός διαπιστώνει ότι είστε δεξιός εφιάλτης.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Χωρέμης.
      ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, κυρίες και κύριοι συνάδελφοι, αντίθετα με τους ισχυρισμούς του κ. Αλογοσκούφη, οι διατάξεις της τροπολογίας που κατατέθηκε δεν έχουν καμία απολύτως σχέση με τις διατάξεις του ν. 3029/2002. Ο ν. 3029/2002 είχε μια ενιαία φιλοσοφία και ένα στρατηγικό σχεδιασμό. Βεβαίως, ήταν αποτέλεσμα όχι αυταρχικής εφόρμησης -όπως εμείς κρίνουμε την συγκεκριμένη μεθοδολογία για την τροπολογία αυτή που συζητούμε- αλλά αντίθετα ήταν αποτέλεσμα κοινωνικού διαλόγου και συναίνεσης. 
      Τότε για πρώτη φορά το κράτος εγγυήθηκε και συμμετέχει στη χρηματοδότηση του ΙΚΑ με ποσοστό 1% επί του Α.Ε.Π. και επιβάλλει ανά πενταετία την αναπροσαρμογή των προβλέψεων μετά από πλήρη αναλογιστική μελέτη. Η αναφορά αυτή γίνεται στο άρθρο 4 του ν. 3029/2002. 
      Επίσης, ρυθμίζει ξεχωριστά θέματα επικουρικής και κύριας ασφάλισης, ιδιαίτερα τα λειτουργικά και οργανωτικά χαρακτηριστικά τους. Στο δε άρθρο 6, ρυθμίζει θέματα επικουρικής ασφάλισης δημοσίου δικαίου που λειτουργούν ως Νομικά Πρόσωπα Δημοσίου Δικαίου και όχι ως Ιδιωτικού Δικαίου, όπως τα επικουρικά των τραπεζών που ρυθμίζει ο νόμος της Κυβέρνησης ο ν. 3371/2005. 
      Τα επικουρικά των τραπεζών ρυθμίζονται με το τελευταίο άρθρο, το άρθρο 11 του ν. 3029/2002, του νόμου Ρέππα, το οποίο σέβεται την συλλογική αυτονομία και θεσπίζει εθελούσιες διαδικασίες. Δεν έχει ασφαλώς καταναγκαστικό χαρακτήρα όπως ο χαρακτήρας που διέπει αυτή την συγκεκριμένη τροπολογία της Κυβέρνησης. 
      Όσον αφορά στον ν. 3371/2005 η Κυβέρνηση με ένα προκάλυμμα και ένα προπέτασμα δήθεν, διαλόγου και συναίνεσης ουσιαστικά παγίδευσε τους εργαζόμενους στον τραπεζικό τομέα και σήμερα έρχεται να επιβεβαιώσει τις τότε αθρόες καταγγελίες που έγιναν από όλες τις πλευρές της Βουλής, αλλά και από το σύνολο του συνδικαλιστικού κινήματος και να αποδείξει το σκληρό αυταρχικό της πρόσωπο. 
      Ο στόχος του 3371 δεν ήταν τίποτα άλλο παρά η διευθέτηση σειράς οικονομικών συμφερόντων και ασφαλώς όχι η αντιμετώπιση και η λύση του ασφαλιστικού. Στόχος ήταν επίσης η ελάφρυνση συγκεκριμένων επιχειρήσεων από το ασφαλιστικό και το εργασιακό κόστος. Στόχος είναι η αύξηση των ορίων ηλικίας. Στόχος είναι η μείωση των συντάξεων, η αύξηση των εισφορών και η ελάφρυνση συγκεκριμένων πιστωτικών ιδρυμάτων από το ασφαλιστικό κόστος και η ανάληψη του κόστους από το Ι.Κ.Α. ώστε να μετακυλήσουν το σύνολο του κόστους στο κοινωνικό σύνολο. 
      Την ώρα που ο κ. Πρωθυπουργός για ακόμα μια φορά υμνούσε, προσχηματικά βεβαίως, τον κοινωνικό διάλογο από τις Βρυξέλλες οι υπουργοί του αιφνιδίαζαν την παραμονή της 25 Μαρτίου όλον τον ελληνικό λαό με ένα ακόμα νομοθετικό πραξικόπημα, χωρίς σεβασμό στους θεσμούς, χωρίς σεβασμό στο Σύνταγμα –και επιμένουμε σ’ αυτό και θα επιμείνουμε και αύριο- χωρίς σεβασμό στους εργαζομένους αλλά και στον ανθρώπινο μόχθο. Διαρρηγνύουν με αυτή την τροπολογία τον κοινωνικό ιστό και την κοινωνική αλληλεγγύη και ακολουθούν την συνήθη και γνωστή τακτική -έτσι όπως την έχουμε δει δυο χρόνια τώρα όσον αφορά τα εργασιακά- την πολιτική του διαίρει και βασίλευε. 
      Εντάσσουν σήμερα το Επικουρικό Ταμείο της Εμπορικής Τράπεζας με το έτσι θέλω στο Ε.Τ.Α.Τ., ενώ εκκρεμεί στα δικαστήρια η προσφυγή των εργαζομένων. Παράλληλα όμως προαναγγέλλεται από τον Υπουργό Οικονομίας ότι, κάθε ταμείο που θα εντάσσεται στο Ε.Τ.Α.Τ., θα γίνεται με ειδική διάταξη νόμου.
      Θα υπάρχει δηλαδή συνέχεια σ’ αυτήν τη διαδικασία, σ’ αυτήν τη μεθοδολογία με τα συνεχή, αλλεπάλληλα, ίδιας μορφής νομοθετικά εγχειρήματα, που εμείς εξ αυτού του λόγου τα αποκαλούμε νομοθετικά πραξικοπήματα. 
      Εγκαταλείπεται η τακτική της δήθεν ήπιας προσαρμογής, που μέχρι τώρα υπεστήριζε η Κυβέρνηση, όταν απροκάλυπτα και αυταρχικά επεμβαίνει μ’ αυτόν τον τρόπο, χωρίς καμία διάθεση συναίνεσης και διαλόγου με τους εργαζόμενους στο ασφαλιστικό των τραπεζών. Με την άμεση κατάργηση ενός νομικού προσώπου ιδιωτικού δικαίου, που προστατεύεται από το άρθρο 12 του Συντάγματος και τη Διεθνή Σύμβαση Εργασίας, η Κυβέρνηση κτυπά άμεσα και ακαριαία το σκληρό πυρήνα του δικαιώματος της συλλογικής αυτονομίας. Εκτός όμως, από την αντισυνταγματική, η παρέμβαση της Κυβέρνησης είναι και αντικοινοτική, προσβάλει τις αρχές του υγιούς ανταγωνισμού και παρεμβαίνει μονομερώς και κυριαρχικά υπέρ συγκεκριμένων πιστωτικών ιδρυμάτων της Εμπορικής σήμερα, άλλων αύριο, όπως έχει προαναγγελθεί από την ηγεσία του Υπουργείου Οικονομίας. 
      Επιδιώκει μ’ αυτόν τον τρόπο τον κατακερματισμό, ουσιαστικά με απλά λόγια τη σαλαμοποίηση, την απονεύρωση δηλαδή των αντιδράσεων των εργαζομένων στις τράπεζες. Φορτώνει άμεσα στο Ε.Τ.Ε.Α.Μ. και στο δημόσιο σύστημα επιπλέον οικονομικά βάρη, χωρίς να έχει διασφαλίσει τη βιωσιμότητα αλλά και την οικονομική του επάρκεια. Προβλέπει άμεση εφαρμογή των διατάξεων της τροπολογίας και χωρίς να προβλέπει μεταβατικά χρονικά διαστήματα, αφού έχει εγκαταλείψει επί οκτώ μήνες το ταμείο που η ίδια ίδρυσε η Κυβέρνηση, το ΕΤΑΤ στην τύχη του. 
      Από πότε έχει να συνεδριάσει το διοικητικό συμβούλιο του Ε.Τ.Α.Τ. και πώς θα ανταποκριθεί στις υποχρεώσεις του από την επομένη της ψήφισης της τροπολογίας χωρίς προσωπικό και χωρίς εξοπλισμό; Πώς θα δοθούν οι συντάξεις στους συνταξιούχους; Πώς θα εισπραχθούν οι εισφορές; Με ποιο διοικητικό μηχανισμό; Και τελικά, εάν αυτά μείνουν αναπάντητα, προκύπτει το ερώτημα: Μήπως  απλώς το ΤΕΑΠΕΤΕ, το ταμείο της Εμπορικής, βαφτίζεται Ε.Τ.Α.Τ.; Η δε τροπολογία που κατατέθηκε δεν συνοδεύεται από αντίστοιχες ειδικές οικονομικές μελέτες. 
      Εμείς, παρακολουθούμε όλο αυτό το διάστημα μία μεθοδολογία της Κυβέρνησης, η οποία είναι καταδικασμένη εκ των πραγμάτων να μην εφαρμοστεί, και, παρά τις μεγάλες κουβέντες, είναι ορατό το αποτέλεσμα και στον πλέον λιγότερο ενημερωμένο πολίτη, ότι αυτές είναι αδιέξοδες πολιτικές. Γι’ αυτό μιλούμε για ιλαροτραγωδία των μεταρρυθμίσεων και λέμε ότι, αντί η Κυβέρνηση να διδαχθεί από την πρώτη φουρνιά των δήθεν μεταρρυθμίσεων -το οκτάωρο, η αμοιβή της υπερεργασίας, την παρέμβαση στις Δ.Ε.Κ.Ο., το ωράριο-  που αποδείχθηκαν ανεφάρμοστες, επιδεινώνει την κατάσταση και προκαλεί την αντίδραση των εργαζομένων με μία δεύτερη φουρνιά διαρθρωτικών ρυθμίσεων, που είναι επίσης ανεφάρμοστες, αντίθετες προς το Σύνταγμα, αντίθετες, όπως είπα, προς το κοινοτικό δίκαιο, ουσιαστικά άδικες κοινωνικά, μονομερείς και ταξικές.
      Εμείς πιστεύουμε ότι η συγκεκριμένη τροπολογία για το ασφαλιστικό των τραπεζών είναι μνημείο αυταρχισμού, αντιβαίνει τις αρχές της διάκρισης των εξουσιών, της συλλογικής αυτονομίας, καταλύει τις συλλογικές συμβάσεις, προσβάλει την περιουσία των υφισταμένων ταμείων και ασφαλώς δεν έχει καμία σχέση με το πρωτόκολλο της ευρωπαϊκής σύμβασης των δικαιωμάτων του ανθρώπου, αντιβαίνει τις αρχές της ισότητας και της οικονομικής ελευθερίας, δεν θίγει μόνο τα ασφαλιστικά δικαιώματα μιας ομάδας εργαζομένων, αλλά δημιουργεί αδικαιολόγητες ανισότητες στο εσωτερικό τους και ουσιαστικά δημιουργεί μία κατάσταση διάκρισης και διαφοράς. Εμείς, νομίζουμε ότι αυτές οι αδιέξοδες επιλογές της κυβέρνησης, που είναι εκ των πραγμάτων φανερό ότι δεν μπορούν να εφαρμοστούν, οδηγούν σε μία σύγχυση και σε έναν αναπροσανατολισμό που δεν μπορεί να καλυφθεί από τις απαντήσεις του Υπουργού Εθνικής Οικονομίας απόψε, όταν μάλιστα επικαλείται, για να ενισχύσει τις απόψεις του, το ζήτημα της απογραφής, ένα ζήτημα το οποίο εκθέτει την Κυβέρνηση.
      Έχει δημιουργήσει μέγα ζήτημα αξιοπιστίας συνολικά για τη χώρα, για την εθνική οικονομία της χώρας. Ασφαλώς το ένα μετά το άλλο, η τακτική των μεταρρυθμίσεων, η ενοχοποίηση του ΠΑ.ΣΟ.Κ., η προσπάθεια μέσα απ’ αυτές τις παρεμβάσεις να δημιουργηθεί σύγχυση στους εργαζόμενους των τραπεζών, οδηγούν σε ένα αδιέξοδο απέναντι στο οποίο βρίσκεται η απάντηση του ελληνικού λαού. Και πιστεύουμε ότι μέσα από το ΠΑ.ΣΟ.Κ., μέσα από τον Γιώργο τον Παπανδρέου θα οδηγηθούμε σε ένα νέο ιστορικό κύκλο και μέσα από μία νέα σχέση εμπιστοσύνης και αξιοπιστίας του ΠΑ.ΣΟ.Κ. προκειμένου πράγματι η νέα κυβέρνηση του ΠΑ.ΣΟ.Κ. να οδηγήσει τη χώρα σε μια διαδικασία κοινωνικής δικαιοσύνης και επίλυσης του ασφαλιστικού συνολικά. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Χωρέμη. 
      Ο εισηγητής του ΠΑ.ΣΟ.Κ. κ. Ανδρουλάκης έχει το λόγο για μια σύντομη παρέμβαση. 
      ΔΗΜΗΤΡΗΣ ΑΝΔΡΟΥΛΑΚΗΣ: Όχι παρέμβαση, αλλά μία-δυο διευκρινίσεις. Με κάλυψε πλέον ο κοινοβουλευτικός μας εκπρόσωπος ο Χάρης ο Καστανίδης στο συνταγματικό. Και είναι προφανές κύριοι συνάδελφοι όταν ο Γιώργος ο Κασσιμάτης, που είναι μια σεβαστή νομική φυσιογνωμία για μας, θεωρεί θεμιτή συνταγματικά την υποκατάσταση ιδιωτικού από κρατικό ταμείο, αυτό είναι των Αγίων Πάντων και μας βρίσκει απολύτους σύμφωνους. Άλλωστε ο εκ δεξιών μου, ο κ. Ρέππας είναι εμπνευστής της ιδέας ενός Ενιαίου Ταμείου Ασφάλισης των Μισθωτών για την κύρια και την επικουρική. Άρα, δεν είναι το ζήτημα αυτό. Το ζήτημα είναι άλλο και το είπε ο Κοινοβουλευτικός μας Εκπρόσωπος. 
      Κύριοι συνάδελφοι, ήθελα να μην αφήσω κάτι να πέσει κάτω. Ο σύντροφός μου και φίλος μου ο Γιάννης ο Δραγασάκης απαίτησε από μένα ως εισηγητή της Αξιωματικής Αντιπολίτευσης να πάρω θέση και να μιλήσω εκ μέρους του Αρχηγού μου για το τι λέμε για την Εμπορική Τράπεζα, πώς θα εξελιχθούν τα πράγματα στην Εμπορική Τράπεζα. Το ερώτημα, βεβαίως, έπρεπε να το υποβάλει στον κ. Δούκα, ο οποίος έχει τις πληροφορίες. Θα ήταν ακραία πράξη πολιτικού βολονταρισμού σε συνθήκες ελλιπούς πληροφόρησης να σας πω εγώ τι πρέπει να γίνει. Και μάλιστα άφησε και ορισμένα υπονοούμενα που πρέπει να διευκρινιστούν. 
      Η θέση προφανώς όλων των κομμάτων εδώ είναι ότι η Εμπορική Τράπεζα είναι μια βιώσιμη και ανταγωνιστική επιχείρηση, η οποία μπορεί και μόνη της να τα βγάλει πέρα κατ’ αρχήν. Υπάρχει βεβαίως και η συμφωνία-πλαίσιο με την «GREDIT AGRICOLE». Η λογική της είναι ότι διασυνδέεται η τράπεζα με τα διεθνή δίκτυα, αυξάνεται ο ανταγωνισμός. Αυτό δεν σημαίνει ότι είμαστε όμηροι των Γάλλων, ή ότι έχουμε πάρει με το στεφάνι τους Γάλλους ή θα ξεπουλήσουμε τα ασφαλιστικά δικαιώματα των εργαζομένων και θα τους στερήσουμε το λόγο πάνω στο ασφαλιστικό τους κεφάλαιο, δηλαδή στη δική τους περιουσία για να προχωρήσει ο γάμος με τους Γάλλους. Μπορεί να υπάρξουν και άλλες σκέψεις ότι ενδεχομένως στο τραπεζικό μας σύστημα χωρούν περαιτέρω συγχωνεύσεις με όλο το μείον που έχει αυτό όσον αφορά την ενίσχυση των ολιγοπωλιακών τάσεων, το συν είναι ότι ενδεχομένως μπορείς να αποκλείσεις μία επιθετική εξαγορά. 
      Όλα λοιπόν είναι θέμα συγκεκριμένης ανάλυσης μιας συγκεκριμένης κατάστασης και δεν θα ήταν σοφό ούτε ο Αρχηγός μου, ούτε εγώ, ούτε κανείς να πάρει δεσμευτική θέση αυτήν τη στιγμή σ’ αυτό το ζήτημα. 
      Τέλος, κύριοι συνάδελφοι, θέλω να πω ότι εμείς δεν μιλούμε σ’ αυτή την Αίθουσα ως εκπρόσωποι στενά μιας ομάδας εργαζομένων, ξέρω εγώ των εργαζομένων της Εμπορικής. Προσπαθούμε να εκφράσουμε σφαιρικά τα συμφέροντα του κόσμου της εργασίας, όλων των ασφαλισμένων, των φορολογουμένων. Η προσπάθειά μας είναι οι ασφαλιστικές υποχρεώσεις των τραπεζών ή του Ο.Τ.Ε. ή του οποιουδήποτε άλλου να πληρώνονται από τους ίδιους και όχι από το χαμηλοσυνταξιούχο του Ι.Κ.Α. ή από το Ι.Κ.Α.-ΕΤΕΑΜ κ.λπ.. 
      Κύριε Πρόεδρε, καταψηφίζουμε το νομοσχέδιο επί της αρχής στο βαθμό που ενσωματώνεται η τροπολογία στο νόμο. Είναι προφανές ότι εάν δεν υπήρχε αυτή η ενσωμάτωση, εμείς θα λέγαμε ναι στην Οδηγία και όχι στην τροπολογία. Άρα, καταψηφίζουμε. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Ανδρουλάκη. 
      Κατεγράφη η τελευταία σας παρατήρηση. 
      Κηρύσσεται περαιωμένη η συζήτηση επί της αρχής του νομοσχεδίου του Υπουργείου Οικονομίας και Οικονομικών: «Προσαρμογή της ελληνικής νομοθεσίας προς τις διατάξεις της Οδηγίας 2002/87 εκ του Ευρωπαϊκού Κοινοβουλίου και του Συμβουλίου σχετικά με τη συμπληρωματική εποπτεία πιστωτικών ιδρυμάτων ασφαλιστικών επιχειρήσεων και επιχειρήσεων επενδύσεων χρηματοοικονομικού ομίλου ετερογενών δραστηριοτήτων». 
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς, το νομοσχέδιο του Υπουργείου Οικονομίας και Οικονομικών: «Προσαρμογή της ελληνικής νομοθεσίας προς τις διατάξεις της Οδηγίας 2002/87/ΕΚ του Ευρωπαϊκού Κοινοβουλίου και του Συμβουλίου σχετικά με τη συμπληρωματική εποπτεία πιστωτικών ιδρυμάτων, ασφαλιστικών επιχειρήσεων και επιχειρήσεων επενδύσεων χρηματοοικονομικού ομίλου ετερογενών δραστηριοτήτων» έγινε δεκτό επί της αρχής κατά πλειοψηφία.
      Κυρίες και κύριοι συνάδελφοι, έχουν διανεμηθεί τα Πρακτικά της συνεδρίασης της Πέμπτης 16 Μαρτίου 2006 και ερωτάται το Σώμα αν τα επικυρώνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της Πέμπτης 16 Μαρτίου 2006 επικυρώθηκαν. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 00.25΄ λύεται η συνεδρίαση για σήμερα ημέρα Τετάρτη 29 Μαρτίου 2006 και ώρα 10.30΄ με αντικείμενο εργασιών του Σώματος: συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία της Κυβέρνησης, σε επίπεδο Αρχηγών κομμάτων με θέμα: «Ανάπτυξη της Περιφέρειας», σύμφωνα με την ειδική ημερήσια διάταξη που έχει διανεμηθεί:
      
      Η ΠΡΟΕΔΡΟΣ                                                    ΟΙ ΓΡΑΜΜΑΤΕΙΣ



290
ΣΥΝΕΔΡΙΑΣΗ 28-3-06   ΣΕΛ.

