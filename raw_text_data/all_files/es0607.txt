ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΡΜΗ΄
Παρασκευή 7 Ιουνίου 2002
ΘΕΜΑΤΑ
Α΄ ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές, από το Δημοτικό Σχολείο Εκπαιδευτηρίων ΓΕΙΤΟΝΑ, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 10 Ιουνίου 2002, σελ.
4. Συζήτηση επικαίρων ερωτήσεων:
α) Προς τον Πρωθυπουργό σχετικά με την καθυστέρηση της κατάθεσης και ψήφισης στη Βουλή του νόμου για τη μετάδοση των εργασιών της Βουλής από τα ραδιοτηλεοπτικά μέσα, σελ.
β) Προς τον Υπουργό Εμπορικής Ναυτιλίας, σχετικά με τις απεργιακές κινητοποιήσεις των ναυτεργατών, την επίλυση των αιτημάτων τους κλπ., σελ.
γ) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την εκκαθάριση των δημοτολογίων και των εκλογικών καταλόγων από τις διπλοεγγραφές κλπ, σελ.
δ) Προς τον Υπουργό Οικονομίας και Οικονομικών, σχετικά με τη λειτουργία του Εμπορικού Εκθεσιακού Εξαγωγικού Κέντρου "ΠΡΟΜΑΧΩΝ Α.Ε." στα ελληνοβουλγαρικά σύνορα, σελ.
ε) Προς τον Υπουργό Εθνικής Παιδείας και Θρησκευμάτων σχετικά με την ίδρυση παραρτήματος του Τεχνολογικού Εκπαιδευτικού Ιδρύματος Πάτρας στο Αίγιο, σελ.
5. Συζήτηση επερώτησης προς τον Υπουργό Οικονομίας και Οικονομικών, σχετικά με τις εξελίξεις στο εγχώριο χρηματοπιστωτικό σύστημα, σελ.
Γ΄ ΝΟΜΟΘΕΤΙΚΗ ΕΡΓΑΣΙΑ
1. Κατάθεση Έκθεσης Διαρκούς Επιτροπής.
Η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων: "Ρύθμιση θεμάτων Οργανισμού Σχολικών Κτιρίων, Ανώτατης Εκπαίδευσης και άλλες διατάξεις", σελ.
ΟΜΙΛΗΤΕΣ
Α. Επί των επικαίρων ερωτήσεων:
α) Προς των Πρωθυπουργό.
ΠΑΥΛΟΠΟΥΛΟΣ Π., σελ.
ΧΥΤΗΡΗΣ Τ., σελ.
β) Προς τους Υπουργούς:
ΑΝΩΜΕΡΙΤΗΣ Γ., σελ.
ΓΚΕΣΟΥΛΗΣ Ν., σελ.
ΚΑΣΣΙΜΗΣ Θ., σελ.
ΠΑΠΑΔΗΜΑΣ Λ., σελ.
ΣΤΡΙΦΤΑΡΗΣ Σ., σελ.
ΦΩΤΙΑΔΗΣ Α., σελ.
ΧΟΥΡΜΟΥΖΙΑΔΗΣ Γ., σελ.
ΧΡΥΣΑΝΘΑΚΟΠΟΥΛΟΣ Α., σελ.
Β. Επί της επερώτησης.
ΑΛΟΓΟΣΚΟΥΦΗΣ Γ., σελ.
ΚΑΛΛΙΩΡΑΣ Η., σελ.
ΛΑΦΑΖΑΝΗΣ Π., σελ.
ΣΚΡΕΚΑΣ Θ., σελ.
ΤΣΙΤΟΥΡΙΔΗΣ Σ., σελ
ΦΩΤΙΑΔΗΣ Α., σελ.

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ B΄
ΣΥΝΕΔΡΙΑΣΗ ΡΜΗ΄
Παρασκευή 7 Ιουνίου 2002
Αθήνα, σήμερα στις 7 Ιουνίου 2002, ημέρα Παρασκευή και ώρα 10.40΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
 (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 6.6.2002 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΜΖ΄ συνεδριάσεώς του, της 6ης Ιουνίου 2002, σε ό,τι αφορά στην ψήφιση στο σύνολο των αποφάσεων της Διάσκεψης των Προέδρων).
Παρακαλείται ο κύριος Γραμματέας να ανακοινώσει τις αναφορές προς το Σώμα.
 (Ανακοινώνονται προς το Σώμα από τον κ. Αλέξανδρο Χρυσανθακόπουλο, Βουλευτή Αχαΐας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Γ΄ Αντιπρόεδρος της Βουλής και Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ιδιοκτήτες γεωργικών εκτάσεων στην περιοχή "Κοκκιναράς" των Δήμων Κορωπίου και Μαρκόπουλου Αττικής ζητούν να τοποθετηθεί σήμανση για την ευχερή πρόσβαση στις ιδιοκτησίες τους.
2) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Σύλλογος Διπλωματούχων Μηχανικών του Υπουργείου Πολιτισμού υποβάλλει τις προτάσεις του, που αφορούν στο "Σχέδιο Νόμου για την προστασία των Αρχαιοτήτων και εν γένει της  Πολιτιστικής Κληρονομιάς".
3) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Σύλλογος Κατασκευαστών Παραδοσιακών Καλλιτεχνικών Χειροτεχνημάτων Νομού Ρεθύμνου ζητεί οικονομική ενίσχυση για εργασίες επισκευής στο χώρο που έχει παραχωρηθεί από το Λιμενικό Ταμείο Ρεθύμνης, ο οποίος θα αποτελέσει Εκθετήριο-Πρατήριο Πώλησης, αυθεντικών ειδών Κρητικής χειροτεχνίας.
4) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμος Ιναχού Αιτωλ/νίας ζητεί να συνεχισθεί η λειτουργία των Ιαματικών Πηγών (Κρεμαστών) του Δημοτικού διαμερίσματος Αλευράδας Αιτωλ/νίας.
5) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία η ΄Ενωση Συνεταιριστικών Τραπεζών Ελλάδος ζητεί να εφαρμοστούν νέα μέτρα φορολόγησης στις Συνεταιριστικές Τράπεζες.
6) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία ο Εκπολιτιστικός Σύλλογος των απανταχού Οξυλιθιωτών "Ο ΕΥΑΓΓΕΛΙΣΜΟΣ" διαμαρτύρεται για την κατάργηση του Γραφείου των Ελληνικών Ταχυδρομείων Οξυλίθου Εύβοιας.   
7) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία η Νομαρχιακή Αυτοδιοίκηση Εύβοιας ζητεί το χαρακτηρισμό του Νομού Εύβοιας σαν τουριστική περιοχή κ.λπ..
8) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία η Πανελλήνια Ένωση Αναπληρωτών Εκπαιδευτικών ζητεί η προϋπηρεσία να αποτελέσει το καθοριστικό κριτήριο κατάταξης των εγγεγραμμένων στον ενιαίο  πίνακα αναπλήρωσης και ανάλογα να μοριοδοτηθεί.
9) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία οι ωρομίσθιοι εκπαιδευτικοί ΤΕΕ ΟΑΕΔ Καλαμάτας ζητούν να αναγνωρισθεί η προϋπηρεσία των εκπαιδευτικών στα ΤΕΕ του ΟΑΕΔ από το Υπουργείο Εθνικής Παιδείας.
10) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Πρόεδρος της Κεντρικής Επιτροπής Εξετάσεων Μετεγγραφών Εξωτερικού ζητεί την εγγραφή της Καμπόσου Ευαγγελίας, υποψηφίας της ομάδας 22 (Οδοντιατρικής) στις μετεγγραφές από ΑΕΙ του εξωτερικού, στο τμήμα της Οδοντιατρικής, ως υπεράριθμης.
11) Ο Βουλευτής Αθήνας κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο Σύνδεσμος Επαγγελματιών Αισθητικών Ελλάδας ζητεί να χορηγείται μία μόνο άδεια εργαστηρίου Αισθητικής στα μέλη του.
12) Βουλευτής Αθήνας κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο Σύλλογος Μελετητών Μηχανικών Άνδρου ζητεί την άμεση στελέχωση του Πολεοδομικού Γραφείου Άνδρου.
13) Ο Βουλευτής Αθήνας κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η Πανελλήνια 'Ενωση Εποπτών Δημόσιας Υγείας διαμαρτύρεται για τις απαράδεκτες συνθήκες που επικρατούν στο υγειονομικό του αεροδρομίου των Σπάτων.
14) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία ο Δήμος Ανατολικού Ζαγορίου Ιωαννίνων ζητεί την αλλαγή θέσης και πορείας του συνδετήριου δρόμου προς Δημοτικά Διαμερίσματα Δεματίου-Πέτρας- Σιτσαίνων και του συνοικισμού Λιάπης  Ιτέας λόγω κατασκευής της Εγνατίας Οδού.
15) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η Πανελλήνια Ομοσπονδία Σιδηροδρομικών ζητεί ευνοϊκή ρύθμιση του συνταξιοδοτικού των πρώην εργαζομένων στην OLYMPIC CATERING που τοποθετήθηκαν στον ΟΣΕ με αναγκαστική μετάταξη.
16) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία Κοινωνικοί Φορείς της περιοχής Αμπελοκήπων Αθήνας ζητούν η περιοχή του ΚΑΠΑΨ να γίνει πάρκο υψηλού πρασίνου, τη δημιουργία στο χώρο της ΔΕΗ σχολείου και πράσινου και τη μη ανέγερση υπέργειου γκαράζ στα προσφυγικά του Γηροκομείου.
17) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ κατέθεσε αναφορά με την οποία η Ανώτατη Συνομοσπονδία Πολυτέκνων Ελλάδος ζητεί επίλυση προβλημάτων των πολυτέκνων εκπαιδευτικών.
18) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ κατέθεσε αναφορά με την οποία η Πανελλήνια Ομοσπονδία Νεφροπαθών ζητεί την εισαγωγή στα ΑΕΙ μεγαλύτερου ποσοστού Ατόμων με Ειδικές Ανάγκες.
19) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ κατέθεσε αναφορά με την οποία κάτοικοι των οικισμών Ανοιξιάτικου και Κατάφουρκου του Δήμου Αμφιλοχίας ζητούν την αντικατάσταση του δικτύου ύδρευσης της περιοχής του.
20) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ κατέθεσε δημοσίευμα εφημερίδας το οποίο αναφέρεται στην ανάγκη καταβολής του πριμ παραγωγικότητας στους εργαζομένους στο Δήμο Μεσολογγίου. 
21) Οι Βουλευτές ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Δήμαρχος Πετρούπολης καταγγέλλει την προκλητική συμπεριφορά αστυνομικών σε βάρος μελών της ΚΝΕ.
22) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά, με την οποία ο Δήμος Αιδηψού Εύβοιας ζητεί να δοθούν νέες προθεσμίες για την υποβολή των αιτήσεων αποζημίωσης στους πληγέντες ελαιοπαραγωγούς από τη φετινή θεομηνία, που έπληξε το Νομό Εύβοιας.
23) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε  αναφορά με την οποία η Νομαρχιακή Αυτοδιοίκηση Εύβοιας διαμαρτύρεται για την ελλειπή χρηματοδότηση προς αντιμετώπιση της βατότητας των δασικών δρόμων που έχουν υποστεί φθορά από τα δυσμενή καιρικά φαινόμενα στο Νομό Εύβοιας.            
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1318/7-8-2001 ερώτηση δόθηκε με το υπ' αριθμ. 1676/3-10-2001 έγγραφο από τον Υφυπουργό Πολιτισμού η ακόλουθη απάντηση:
"Σε απάντηση της 1318/7-8-01 ερώτησης του Βουλευτή κ. Αν. Σπηλιόπουλου, σας γνωρίζουμε ότι, από τον έλεγχο που διενεργήθηκε από το Ελεγκτικό Συμβούλιο του άρθρου 77 του ν. 2725/99 στις ΠΑΕ ΠΑΟΚ και Λάρισα, διαπιστώθηκε ότι δεν υπάρχει παράβαση του άρθρου 69 του ανωτέρω νόμου.
Ο Υφυπουργός
ΓΙΩΡΓΟΣ ΦΛΩΡΙΔΗΣ"
2. Στην με αριθμό 1321/7-9-2001 ερώτηση δόθηκε με το υπ' αριθμ. 1674/3-10-2001 έγγραφο από τον Υφυπουργό Πολιτισμού η ακόλουθη απάντηση:
"Σε απάντηση της 1321/7-9-2001 ερώτησης του Βουλευτή κ. Μ. Κεφαλογιάννη σας γνωρίζουμε τα εξής:
Οι αναφερόμενες στην ερώτηση ενέργειες του Προέδρου της Ελληνικής Ποδοσφαιρικής Ομοσπονδίας, ούτε ελέγχονται ούτε χρήζουν της εγκρίσεως της Πολιτείας.
Ο Υφυπουργός
ΓΙΩΡΓΟΣ ΦΛΩΡΙΔΗΣ"
3. Στην με αριθμό 1381/11-9-01 ερώτηση δόθηκε με το υπ΄ αριθμ. 4249/5-10-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 1381/11-9-2001 ερώτηση που κατατέθηκε στη Βουλή  από τον Βουλευτή  κ. Ν. Κακλαμάνη σχετικά με τα Στρατιωτικά Νοσοκομεία και την ένταξή τους στο δίκτυο των Ολυμπιακών Αγώνων του 2004 σας γνωρίζουμε ότι:
Η υγειονομική κάλυψη των Ολυμπιακών Αγώνων "Αθήνα 2004", σε ότι αφορά το Υπουργείο Υγείας και Πρόνοιας και όπως περιγράφεται αναλυτικά στο Επιχειρησιακό Πρόγραμμα "Ολυμπιακοί Αγώνες 2004 - Υγεία", υλοποιείται με επάρκεια μέσω των υποδομών του Εθνικού Συστήματος Υγείας.
Η ένταξη των Στρατιωτικών Νοσοκομείων θα γίνει με την εξέλιξη του Επιχειρησιακού Προγράμματος, σε συνεννόηση με την Ο.Ε.Ο.Α. ΑΘΗΝΑ 2004.
Η Υφυπουργός
Χ. ΣΠΥΡΑΚΗ"
4. Στην με αριθμό 1387/11-9-01 ερώτηση δόθηκε με το υπ΄ αριθμ. 52861/4-10-01 έγγραφο από τον Υφυπουργό Οικονομικών η ακόλουθη απάντηση:
"Σε απάντηση της ερώτησης 1387/11-9-2001 που κατέθεσε στη Βουλή των Ελλήνων ο  Βουλευτής κ. Σωτήρης Χατζηγάκης, σας πληροφορούμε τα εξής:
Τα οικονομικά αιτήματα των δημοσίων υπαλλήλων εξετάζονται κάθε φορά με βάση την κυβερνητική πολιτική για τους μισθούς και τη δημοσιονομική δυνατότητα της χώρας. Στη χάραξη της εισοδηματικής πολιτικής πρωταρχικό μέλημα είναι αφενός μεν, η διασφάλιση του εισοδήματος των εργαζομένων αφετέρου δε, η εναρμόνισή του με τους γενικότερους στόχους για τη σταθεροποίηση της οικονομίας.
Πέραν των ανωτέρω, στα πλαίσια της βελτίωσης των αμοιβών και των συνθηκών απασχόλησης των εργαζομένων στο Δημόσιο, συγκροτείται επιτροπή από ειδικούς, για τη μελέτη και υποβολή πρότασης ενός νέου συστήματος αμοιβών των υπαλλήλων του Δημοσίου.
Ο Υφυπουργός
ΓΕΩΡΓΙΟΣ ΔΡΥΣ"
5. Στην με αριθμό 1398/12-9-01 ερώτηση δόθηκε με το υπ' αριθμ. 4257/5-10-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 1398/12-9-2001 ερώτηση που κατατέθηκε στη Βουλή από τους Βουλευτές κυρίους Ν. Κακλαμάνη και Ν. Κορτσάρη σχετικά με τους Νεφροπαθείς του Νομού Φλώρινας σας πληροφορούμε τα εξής:
- Αγοράστηκαν οκτώ (8) μηχανήματα αιμοκάθαρσης τα οποία θα χρησιμοποιηθούν με την ολοκλήρωση των εργασιών στο κτίριο του Τεχνητού Νεφρού.
- Στο Νοσοκομείο υπηρετεί Ιατρός Δ/ντής, ειδικότητας Νεφρολόγου, ο οποίος παρέχει υπηρεσίες στα εξωτερικά ιατρεία της Νεφρολογίας και στον Παθολογικό Τομέα.
- Η μελέτη για την Μονάδα Τεχνητού Νεφρού εντάχθηκε στο ειδικό Αναπτυξιακό Πρόγραμμα (Τοπικός Πόρος) με απόφαση της Γενικής Γραμματέως της Περιφέρειας Δ. Μακεδονίας και του Προέδρου της ΤΕΔΚ Φλώρινας.
- Εντός των ημερών θα υπογραφεί Προγραμματική Σύμβαση για τον παραπάνω σκοπό μεταξύ της Περιφέρειας Δυτικής Μακεδονίας και της Αναπτυξιακής Φλώρινας (ΑΝ. ΦΛΩ.Α.Ε.).
Η Υφυπουργός
Χ. ΣΠΥΡΑΚΗ"
6. Στην με αριθμό 1421/13-9-01 ερώτηση δόθηκε με το υπ' αριθμ. 37693/3-10-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 1421/13-9-01 που κατέθεσε ο Βουλευτής κ Μανώλης Κεφαλογιάννης, σας γνωρίζουμε ότι το Προεδρικό Διάταγμα του άρθρου 2 του ν. 2645/98 έχει δημοσιευτεί στην Εφημερίδα της Κυβερνήσεως (ΦΕΚ 207Α/21-9-2001).
Ο Υφυπουργός
ΚΩΝ/ΝΟΣ ΚΑϊΣΕΡΛΗΣ"
7. Στην με αριθμό 1554/21-9-01 ερώτηση δόθηκε με το υπ' αριθμ. 37660/3-10-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 1554/21-9-01 που κατέθεσε στη Βουλή ο Βουλευτής κ. Π. Τατούλης αναφορικά με τη διάσπαση του Δήμου Βόρειας Κυνουρίας του Ν. Αρκαδίας, σας γνωρίζουμε τα εξής:
Με τις διατάξεις του ν. 2539/97 η πολιτεία ικανοποίησε πάγιο αίτημα των πρωτοβάθμιων Οργανισμών Τοπικής Αυτοδιοίκησης και προχώρησε στη συγκρότηση νέων Οργανισμών Τοπικής Αυτοδιοίκησης των οποίων τις αρχές εξέλεξε ο Ελληνικός λαός κατά τις γενικές Δημοτικές και Κοινοτικές εκλογές της 11ης Οκτωβρίου 1998. Το Υπουργείο Εσωτερικών, Δημόσιας Διοίκησης και Αποκέντρωσης δεν αντιμετωπίζει θέμα τροποποίησης των διατάξεων του νόμου, σχετικά με τη διάσπαση του Δήμου Βόρειας Κυνουρίας.
Ο Υφυπουργός
Κ. ΚΑΪΣΕΡΛΗΣ"
8. Στην με αριθμό 19/25-6-01 ερώτηση δόθηκε με το υπ' αριθμ.17736/18-10-01 έγγραφο από τον Υπουργό Ανάπτυξης ακόλουθη απάντηση:
"Σε απάντηση της ερώτησης 19/25-6-2001 που κατέθεσε στη Βουλή ο Βουλευτής κ. Γεώργιος Βουλγαράκης σας γνωρίζουμε τα ακόλουθα:
Όσον αφορά το πρώτο ερώτημα η Ρυθμιστική Αρχή Ενέργειας, ανεξάρτητη διοικητική Αρχή, αρμόδια με βάση το ν. 2773/99 (ΦΕΚ Α. 286/22-12-99) για να γνωμοδοτεί προς τον ΥΠΑΝ επί θεμάτων έκδοσης Αδειών Παραγωγής για έργα ΑΠΕ, δέχθηκε μέχρι τις 19 Φεβρουαρίου 2001 μεγάλο αριθμό αιτήσεων τόσο για υφιστάμενα έργα ηλεκτροπαραγωγής όσο και κυρίως για νέα έργα, που ξεπερνούν το σύνολο της υφιστάμενης εγκατεστημένης ισχύος του διασυνδεδεμένου ηλεκτρικού Συστήματος της χώρας. Καθ' όλη την περίοδο από τις 19-2-01 και μέχρι σήμερα, η ΡΑΕ προχωρεί σε αξιολογήσεις των έργων με βάση τα κριτήρια του Κανονισμού Αδειών Παραγωγής (ΦΕΚ Β 1498/8-12-00) και προωθεί προς το Υπουργείο τις γνωμοδοτήσεις της.
Παράλληλα, από τις 11-7-2001, το ΥΠΑΝ δημοσίευσε Προκήρυξη για την υποβολή προτάσεων προς ένταξη στο ΕΠΑΝ, με καταληκτική ημερομηνία τη 15 Οκτωβρίου 2001.
Εξαιτίας του μεγάλου όγκου των προτάσεων για τις οποίες η ΡΑΕ διαμορφώνει άποψη, δεν έχει καταστεί μέχρι σήμερα δυνατή η αποστολή του συνόλου των γνωμοδοτήσεων της Ρυθμιστικής Αρχής Ενέργειας προς το ΥΠΑΝ προκειμένου αυτό με τη σειρά του να μπορέσει να εκδώσει τις σχετικές Άδειες Παραγωγής.
Προκειμένου  όμως να μην υπάρξουν αποκλεισμοί από τη δυνατότητα υποβολής επενδυτικών προτάσεων προς αξιολόγηση για ένταξη στο ΕΠΑΝ και παράλληλα να μην υπάρξει  βεβαίως και καθυστέρηση στην υλοποίηση του  ΚΠΣ ΙΙΙ, το Υπουργείο Ανάπτυξης διευκόλυνε με ανακοίνωσή του (4-10-01) τους ενδιαφερόμενους, παρέχοντάς τους τη δυνατότητα υποβολής των προτάσεών τους προς αξιολόγηση για υπαγωγή  στο ΕΠΑΝ (ΚΠΣ ΙΙΙ), ακόμη και στην περίπτωση που δεν έχουν λάβει μέχρι τις 15-10-2001 την ίδια την Άδεια Παραγωγής, αλλά μόνο τη θετική γνωμοδότηση της ΡΑΕ και υπό την προϋπόθεση ότι η ίδια η Άδεια Παραγωγής θα κατατεθεί οπωσδήποτε προς τον Ενδιάμεσο Φορέα Διαχείρισης πριν την υπογραφή τυχόν σύμβασης με την οποία τα εν λόγω έργα θα υπάγονται στο ΕΠΑΝ.
Όσον  αφορά το δεύτερο ερώτημα η Ειδική Υπηρεσία Διαχείρισης του Επιχειρησιακού Προγράμματος Ανταγωνιστικότητα (ΕΥΔ/ΕΠΑΝ), υπεύθυνη για την προκήρυξη, επιλογή, παρακολούθηση και έλεγχο των Ενδιάμεσων Φορέων Διαχείρισης (ΕΦΔ), έχει ήδη προβεί στις ακόλουθες ενέργειες:
1. Προκήρυξε διαγωνισμό για την πρόσληψη επτά (7) ΕΦΔ, με καταληκτική ημερομηνία υποβολής προτάσεων των ενδιαφερομένων τη 10η Σεπτεμβρίου 2001.
2. Η Γνωμοδοτική Επιτροπή του άρθ. 3 του ΠΔ 98/96 για την αξιολόγηση των προσφορών των προτάσεων εκδήλωσης ενδιαφέροντος για την επιλογή ΕΦΔ του ΕΠΑΝ ολοκλήρωσε την αξιολόγησή της και διαμόρφωσε εισήγηση προς τον Ειδικό Γραμματέα Ανταγωνιστικότητας του ΥΠΑΝ.
Εντός του Οκτωβρίου 2001 αναμένεται να υπογραφούν οι συμβάσεις με τους επιλεγέντες ΕΦΔ ώστε να προβούν εν συνεχεία στις προβλεπόμενες διαδικασίες συμβολαιοποίησης των έργων που θα ενταχθούν  στο ΕΠΑΝ.
Όσον αφορά το τρίτο ερώτημα η Ρυθμιστική Αρχή Ενέργειας είναι θεσμοθετημένη ανεξάρτητη διοικητική Αρχή σύμφωνα με το ν. 2773/99. Το ΥΠΑΝ δεν παρεμβαίνει στο έργο της, το οποίο σε ότι αφορά τη γνωμοδότηση  για έργα ηλεκτροπαραγωγής από ΑΠΕ βρίσκεται σε εξέλιξη από τις 19-2-2001 και μέχρι σήμερα.  Η ανταπόκριση της ΡΑΕ στον μεγάλο αριθμό αιτημάτων είναι διαρκής και συνεχίζεται  μέχρι σήμερα, με την σταδιακή αποστολή προς το ΥΠΑΝ κατ' αρχήν των θετικών γνωμοδοτήσεων για έργα ηλεκτροπαραγωγής για τα οποία εκδίδονται άμεσα οι σχετικές Άδειες Παραγωγής και εν συνεχεία των υπολοίπων.
Ο Υπουργός
Ν. ΧΡΙΣΤΟΔΟΥΛΑΚΗΣ"
  9. Στην με αριθμό 124/27-6-2001 ερώτηση δόθηκε με το υπ' αριθμ. 17038/17-10-01 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 124/27-6-01 που κατατέθηκε στη Βουλή από τον Βουλευτή κ. Γ. Βουλγαράκη, σας πληροφορούμε ότι όλες τις Μονάδες των ΑΗΣ στην ευρύτερη περιοχή της Πτολεμαϊδας έχουν υποβληθεί Μελέτες Περιβαλλοντικών Επιπτώσεων και έχουν ήδη εγκριθεί.
Αναμένεται η έκδοση των ΚΥΑ έγκρισης των Περιβαλλοντικών Όρων Λειτουργίας, των Ορυχείων Πτολεμαϊδας - Αμυνταίου. Έχουν ληφθεί τα απαραίτητα μέτρα για την προστασία της δημόσιας υγείας.
Επιπρόσθετα σας διαβιβάζουμε συνημμένα και το υπ' αριθμ. ΓΔΝΣ/3555/3-10-01 έγγραφο της ΔΕΗ, το οποίο καλύπτει το θέμα.
Ο Υπουργός
Ν. ΧΡΙΣΤΟΔΟΥΛΑΚΗΣ"
Σημ.:  Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
10. Στην με αριθμό 269/4.7.01 ερώτηση δόθηκε με το υπ' αριθμ. 17732/18.10.01 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 269/4.7.01 που κατέθεσε στη Βουλή των Ελλήνων ο Βουλευτής κ. Γ. Σαλαγκούδης, σας γνωρίζουμε ότι πράγματι και δική μας επιθυμία είναι οι διαφορές και τα προβλήματα που επιλύονται με διάλογο και συνεννόηση και όχι με κατασυκοφάντηση των διοικήσεων των εταιρειών με δημοσιεύματα στον τύπο.
Μετά όμως τα δημοσιεύματα που θίγουν τον Πρόεδρο και Διευθύνοντα Σύμβουλο των ΕΛ.ΠΕ. και προξενούν αντανακλαστικά ζημιά στην επιχείρηση, ο εποπτεύων Υπουργός δεν έχει δικαίωμα να εμποδίσει την δια της δικαστικής οδού προάσπιση της τιμής και της υπόληψης κάποιου.
Ο Υπουργός
ΝΙΚΟΣ ΧΡΙΣΤΟΔΟΥΛΑΚΗΣ"
11. Στην με αριθμό 347/6.7.01 ερώτηση δόθηκε με το υπ' αριθμ. 17733/18.10.01 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 347/6.7.01 που κατέθεσαν στη Βουλή των Ελλήνων οι Βουλευτές κύριοι Γ. Στριφτάρης, Ν. Γκατζής και Αγ. Τζέκης, σας γνωρίζουμε ότι πράγματι και δική μας επιθυμία είναι οι διαφορές και τα προβλήματα να επιλύονται με διάλογο και συνεννόηση και όχι με κατασυκοφάντηση των διοικήσεων των εταιρειών με δημοσιεύματα στον τύπο.
Μετά όμως τα δημοσιεύματα που θίγουν τον Πρόεδρο και Διευθύνοντα Σύμβουλο των ΕΛ.ΠΕ. και προξενούν αντανακλαστικά ζημιά στην επιχείρηση, ο εποπτεύων Υπουργός δεν έχει δικαίωμα να εμποδίσει την δια της δικαστικής οδού προάσπιση της τιμής και της υπόληψης κάποιου.
Το σωματείο των εργαζομένων των ΕΛ.ΠΕ. μετέχει στο Διοικητικό Συμβούλιο με δύο μέλη του. Οι όποιες λοιπόν καταγγελίες, για να τύχουν διερεύνησης θα έπρεπε να διατυπωθούν επίσημα και στα πρακτικά του Δ.Σ.
Ο Υπουργός
ΝΙΚΟΣ ΧΡΙΣΤΟΔΟΥΛΑΚΗΣ")
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επίκαιρων ερωτήσεων της Δευτέρας 10 Ιουνίου 2002. 
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 4 Καν. Βουλής)
1. Η με αριθμό 661/3.6.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχαήλ Καρχιμάκη προς τον Υπουργό Ανάπτυξης, σχετικώς με την άρση του περιορισμού της ίδρυσης και επέκτασης ξενοδοχειακών εγκαταστάσεων στην περιοχή Σητείας Κρήτης κλπ.
2. Η με αριθμό 672/4.6.2002 επίκαιρη ερώτηση του Βουλευτή της Νέας Δημοκρατίας κ. Βασιλείου Πάππα προς τον Υπουργό Δημόσιας Τάξης, σχετικώς με τη λήψη μέτρων αναδιοργάνωσης και αναβάθμισης των υπηρεσιών της Πυροσβεστικής Υπηρεσίας στο Νομό Χαλκιδικής κλπ.
3. Η με αριθμό 666/4.6.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Εργασίας και Κοινωνικών Ασφαλίσεων και Πολιτισμού, σχετικώς με την κατασκευή του νέου κτιρίου του Εργατικού Κέντρου Λάρισας.
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παρ. 4 Καν. Βουλής)
1. Η με αριθμό 656/3.6.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς την Υπουργό Περιβάλλοντος, Χωροταξίας και Δημοσίων Έργων, σχετικώς με τη χορήγηση αδειών διάθεσης υγρών αποβλήτων στο Νομό Λακωνίας κλπ.
2. Η με αριθμό 671/4.6.2002 επίκαιρη ερώτηση του Βουλευτή της Νέας Δημοκρατίας κ. Ανέστη Αγγελή προς τον Υπουργό Εθνικής Άμυνας, σχετικώς με την κατάργηση της 15ης Ταξιαρχίας στην Καστοριά κλπ.
3. Η με αριθμό 667/4.6.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Γεωργίας, σχετικώς με τη λήψη μέτρων προστασίας των παραγωγών οπωροκηπευτικών κλπ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Η πρώτη με αριθμό 674/4.6.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Ανάπτυξης, σχετικώς με την τουριστική ανάπτυξη της Μάνης, λόγω κωλύματος του κυρίου Υπουργού δεν θα συζητηθεί και διαγράφεται.
Δεύτερη είναι η με αριθμό 663/34/4.6.2002 επίκαιρη ερώτηση του Βουλευτή της Νέας Δημοκρατίας κ. Προκόπη Παυλόπουλου προς τον Πρωθυπουργό, σχετικώς με την καθυστέρηση κατάθεσης και ψήφισης στη Βουλή του νόμου για τη μετάδοση των εργασιών της Βουλής από τα ραδιοτηλεοπτικά μέσα κλπ.
Θα απαντήσει ο Υπουργός Τύπου και Μέσων Μαζικής Ενημέρωσης, σύμφωνα με το άρθρο 121 παράγραφος 3 του Κανονισμού της Βουλής.
Η επίκαιρη ερώτηση του κ. Παυλόπουλου έχει ως εξής:
"Κατά το άρθρο 15 παράγραφος 2 του Συντάγματος, "νόμος ορίζει τα σχετικά με την υποχρεωτική και δωρεάν μετάδοση των εργασιών της Βουλής και των Επιτροπών της από τα ραδιοτηλεοπτικά μέσα".
1. Είναι προφανές ότι με βάση αφ΄ ενός τη δημοκρατική αρχή και αφ΄ ετέρου τις θεμελιώδεις αρχές του κοινοβουλευτικού πολιτεύματος, η ψήφιση του ως άνω νόμου κατά το άρθρο 15 παράγραφος 2 του Συντάγματος είναι υποχρεωτική και δεν εμπίπτει στο πλαίσιο νομοθετικής διακριτικής ευχέρειας. 
2. Παραβιάζοντας ως τώρα την υποχρέωση αυτή η Κυβέρνηση, ενώ καταθέτει στη Βουλή προς ψήφιση άλλους νόμους, όπως παραδείγματος χάρη εκείνον περί "βασικού μετόχου", αρνείται να καταθέσει προς ψήφιση τον ως άνω εκτελεστικό νόμο του άρθρου 15 παράγραφος 3 του Συντάγματος. Και τούτο μολονότι ο ίδιος ο Πρωθυπουργός, με την από 10.10.2001 απάντησή του ενώπιον της Βουλής σχετική ερώτηση, είχε επισήμως δεσμευτεί ότι ο νόμος αυτός θα είχε κατατεθεί στη Βουλή το αργότερο ως την 31.12.2001. Όταν δε ρωτήθηκε εκ νέου στις 9.5.2002, απλώς παρέπεμψε το θέμα στον Υπουργό Τύπου και Μέσων Μαζικής Ενημέρωσης! 
Εν όψει των ανωτέρω και επειδή το όλο ζήτημα εμπίπτει στις αρμοδιότητες του Πρωθυπουργού (άρθρο 82 παρ. 2 του Συντάγματος), αφού προϋποθέτει το συντονισμό περισσότερων του ενός Υπουργών (παραδείγματος χάρη Μεταφορών και Επικοινωνιών και Τύπου και Μ.Μ.Ε.).
Ερωτάται ο Πρωθυπουργός:
1. Πού οφείλεται η απαράδεκτη και υπονομευτική για το κύρος της Βουλής καθυστέρηση εφαρμογής των κατ' άρθρο 15 παράγραφος 2 του Συντάγματος διατάξεων περί δωρεάν μετάδοσης των εργασιών της Βουλής και των επιτροπών της από τα ραδιοτηλεοπτικά μέσα και ιδίως από ραδιοτηλεοπτικά μέσα της ίδιας της Βουλής;
2. Πότε θα κατατεθεί επιτέλους προς ψήφιση στη Βουλή ο εκτελεστικός αυτός του Συντάγματος νόμος;"
Θα απαντήσει ο Υφυπουργός Τύπου και Μέσων Μαζικής Ενημέρωσης κ. Χυτήρης.
ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Ευχαριστώ κύριε, Πρόεδρε.
Απαντώντας στην ερώτηση του συναδέλφου της Νέας Δημοκρατίας θέλω να πω ότι δεν υπάρχει αντίθεση από μέρους της Κυβερνήσεως σ' αυτό που ζητά επί της ουσίας. Μαζί ψηφίσαμε στην Αναθεώρηση του Συντάγματος τη σχετική παράγραφο η οποία λέει ότι νόμος ορίζει σχετικά με την υποχρεωτική και δωρεάν μετάδοση των εργασιών της Βουλής και των επιτροπών της, καθώς και προεκλογικών μηνυμάτων των κομμάτων από τα ραδιοτηλεοπτικά μέσα.
Όσον αφορά το δεύτερο κομμάτι της ερώτησης, έχει έρθει στη Βουλή το σχέδιο νόμου και μάλιστα οι αποφάσεις πάρθηκαν μόλις χθες, αν δεν κάνω λάθος.
Επανέρχομαι στο πρώτο ερώτημα του κυρίου συναδέλφου για να επαναλάβω ότι δεν έχει κανείς αντίρρηση ούτε η Κυβέρνηση ούτε πολύ περισσότερο ο ίδιος ο Πρόεδρος της Βουλής καθώς και οι Βουλευτές, όσον αφορά την αναμετάδοση των εργασιών της Βουλής. Όμως πρέπει να δούμε πώς μπορεί να γίνει αυτό, γιατί μιλάμε για τηλεόραση και επομένως υπάρχουν και τεχνικά προβλήματα. Πώς μπορεί, λοιπόν, να γίνει κάτι τέτοιο;
Κατ' αρχάς αναφέρω ότι έχουμε ψηφίσει νόμο για την ψηφιακή τηλεόραση. Εκεί λοιπόν, προβλέψαμε και υπάρχει αναμετάδοση των εργασιών της Βουλής δωρεάν. Και οποιοδήποτε άλλο ψηφιακό κανάλι υπάρξει και σ' αυτό θα γίνεται δωρεάν η αναμετάδοση των εργασιών της Βουλής. Και όταν λέω δωρεάν δεν εννοώ ότι κάποιος πρέπει να είναι συμβεβλημένος με το "ΝΟVΑ" π.χ. προκειμένου να βλέπει τις εργασίες της Βουλής. Αρκεί να έχει τον αποκωδικοποιητή και την δορυφορική λήψη για να μπορεί να βλέπει τις εργασίες της Βουλής χωρίς να είναι συνδρομητής. Αυτό είναι ελεύθερο. Αυτό το κάνει αυτοβούλως η ελληνική Κυβέρνηση. 
Να προσθέσω ότι ανάλογη νομοθεσία έκανε τώρα προσφάτως η γαλλική Βουλή. Μάλιστα μας ζήτησαν να δουν πως ακριβώς έχει αυτή η δική μας πρωτοβουλία. 
Επίσης υπάρχουν κάποιες συχνότητες της ΕΡΤ -είναι αλήθεια αυτό- από τις οποίες μεταδίδονται τώρα διάφορα ξένα προγράμματα όπως το "CNN" ή άλλα προγράμματα. Όμως αυτά δεν είναι πανελλήνιας λήψης αλλά περιφερειακής. Επομένως για να γίνουν αυτά πανελλήνιας λήψης απαιτείται μια χρονοβόρος και πολύ δύσκολη προσπάθεια. Δεν μπορούμε ασφαλώς να μεταδίδουμε περιφερειακά τις εργασίες της Βουλής και όχι πανελλήνια. Αυτό θα ήταν μάλλον αντιδημοκρατικό.
Τέλος η ΕΡΤ μπορεί να δώσει από τα υπάρχοντα κανάλια της ένα κανάλι για τις εργασίες της Βουλής. Και αυτό είναι δύσκολο και δεν νομίζω ότι κάτι τέτοιο ζητά με την ερώτησή του ο κ. Παυλόπουλος. Θα ήθελα να πω όμως ότι σ' αυτό το σημείο υπάρχουν ακόμη και σκέψεις και προσωπικές δικές μου και με τον πρώην γραμματέα του Υπουργείου τον κ. Αθανασάκη έχουμε φτιάξει μια πρόταση και για αυτήν την περίπτωση η οποία δεν έχει προχωρήσει μέχρι στιγμής.
Τέταρτον, υπάρχουν οι πανελλήνιες συχνότητες, οι οποίες όμως έχουν προκηρυχθεί πριν γίνει αυτή η μεταβολή του Συντάγματος στο συγκεκριμένο θέμα για έξι πανελλήνιες συχνότητες. Επομένως αφού έχουν προκηρυχθεί δεν μπορούμε να τις κάνουμε τώρα εκ των υστέρων πέντε.
Τέλος, υπάρχει η εξής περίπτωση και εκεί επικεντρώνουμε τις δυνατότητές μας. Πρόκειται μέχρι το τέλος του χρόνου να υπάρξουν στο Ραδιομέγαρο της Αγίας Παρασκευής δύο δορυφορικοί σταθμοί εδάφους, στα πλαίσια συμφωνίας που έχει υπογραφεί και επικυρωθεί με τη φωνή της Αμερικής. Από έναν από αυτούς τους δορυφορικούς σταθμούς εδάφους θα έχουμε τη δυνατότητα να παίρνουμε δορυφορικά τις εργασίες της Βουλής και επομένως να μπορεί να τις βλέπει όλη η Ελλάδα. Αυτό όμως έχει αυτόν το χρονικό ορίζοντα τον οποίο σας ανέφερα. 
ΠΡΟΕΔΡΕΥΩΝ (Κωνσταντίνος Γείτονας): Ευχαριστούμε, κύριε Χυτήρη. Ήσασταν σαφής. 
Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε. 
Κύριε Πρόεδρε, κύριοι συνάδελφοι, όταν στο πλαίσιο της αναθεώρησης του Συντάγματος θεσπίζαμε τη ρύθμιση του άρθρου 15 παράγραφος 2, υπήρχε μία συγκεκριμένη στόχευση από πλευράς Βουλής. 
Γνωρίζαμε όλοι ότι η μετάδοση των εργασιών της Βουλής, όχι μόνον από ιδιωτικούς τηλεοπτικούς και ραδιοφωνικούς σταθμούς, αλλά από κανάλι της Βουλής, είναι ένας τρόπος αναβάθμισης της Βουλής και της κοινοβουλευτικής δημοκρατίας. Δεδομένου ότι όλοι γνωρίζουμε πως ο Ελληνικός Λαός έχει δικαίωμα να ξέρει τι κάνουν οι Βουλευτές μέσα σ' αυτήν την Αίθουσα. Και, πολύ περισσότερο, πρέπει οι Βουλευτές να μπορούν να αναδείξουν το έργο τους μέσα στη Βουλή, χωρίς να εξαρτάται η παρουσία τους αυτή από το αν θα τους δώσει αυτήν τη δυνατότητα ο άλφα ή ο βήτα ραδιοφωνικός ή τηλεοπτικός σταθμός.  
Δηλαδή όταν θεσπίζαμε αυτήν τη διάταξη, υπηρετούσαμε και την κοινοβουλευτική δημοκρατία και το κύρος του Κοινοβουλίου.  Ξέραμε όλοι από τότε ότι υπήρχαν οι τεχνικές δυσκολίες. Και η Κυβέρνηση είχε όλον το χρόνο να το σκεφτεί. 
Κύριε Υπουργέ, εκείνο που με προβληματίζει είναι το εξής. Όταν στις 2 Οκτωβρίου θέσαμε με τον κ. Σιούφα το ερώτημα στον Πρωθυπουργό, απάντησε -και η απάντησή του είναι γραπτή- ότι το θέμα θα είχε ρυθμιστεί ως τις 31/12/2001.  Τότε, ο Πρωθυπουργός δεν γνώριζε τις δυσκολίες; Υπάρχει η ρητή του απάντηση. Υπάρχει τέτοια αδυναμία προγραμματισμού; Να μη γνωρίζει ο Πρωθυπουργός ότι δεν είχε τις τεχνικές δυνατότητες να το κάνει; Αυτό είναι κάτι που μας βάζει σε πολλές σκέψεις. Ή τότε ο Πρωθυπουργός απέκρυπτε την πραγματικότητα ή δεν γνώριζε το τί ακριβώς συνέβαινε. Αλλά με συγχωρείτε πολύ. Είναι ποτέ δυνατόν να έχει μπροστά του μια συγκεκριμένη ερώτηση και να μην μπορεί να ξέρει τι θα συμβεί; 
Στη συνέχεια, έρχεται ο νόμος. Στο ίδιο άρθρο, στο 15 παράγραφος 2, υπάρχουν δύο περιπτώσεις. Ο νόμος για τη διαφάνεια των οικονομικών των κομμάτων και αυτός. Για τη διαφάνεια των οικονομικών των κομμάτων μπορούσε η Κυβέρνηση να το πει, αλλά δεν μπορεί να το πει για τον άλλο. 
Να σας ρωτήσω και κάτι άλλο; Γιατί η Κυβέρνηση δεν έφερνε τώρα το νόμο και να προσδιορίσει ότι τεχνικά αυτά θα γίνουν τότε, στο τέλος του χρόνου; Έστω και έτσι, εγώ πιστεύω ότι μπορεί να πάει γρηγορότερα. Αλλά έστω και έτσι, κύριε Υπουργέ, είναι το τελευταίο όριο που μπορούμε να δεχτούμε. Εγώ λαμβάνω υπόψη αυτή τη δέσμευση, την οποία εν ονόματι του Πρωθυπουργού αναλαμβάνετε μέσα στη Βουλή. Μέχρι 31/12/2002, δηλαδή μέσα στο 2002, θα πρέπει να έχει τελειώσει αυτή η ιστορία. Από 1/1/2003 θα πρέπει να εκπέμπει κανάλι της Βουλής σε επίπεδο και ραδιοφώνου και τηλεόρασης για να μπορεί να γνωρίζει ο ελληνικός λαός το τι συμβαίνει με τις εργασίες της Βουλής. 
Σε αντίθετη περίπτωση θα βλέπετε το φαινόμενο το οποίο είδαμε και τις προηγούμενες μέρες. Να υπάρχει αντιπαράθεση ακόμα και σ' αυτήν την Αίθουσα μεταξύ των Βουλευτών για το πόσο συχνές εμφανίσεις θα πρέπει να κάνουμε στις τηλεοράσεις. Ενώ, αν είχαμε αυτήν τη δυνατότητα, δεν θα συζητούσε  κανένας μέσα σ' αυτήν την Αίθουσα τώρα για το αν θα έπρεπε να βάλουμε μία ή δύο, τέσσερις ή πέντε εμφανίσεις για καθένα από εμάς. Θα μπορούσε ο ελληνικός λαός να παρακολουθεί τις εργασίες της Βουλής και να μην εξαρτώμεθα από κανέναν. 
Ζητούμε με τον τρόπο αυτό να περιφρουρήσει η Κυβέρνηση το κύρος του Κοινοβουλίου, της κοινοβουλευτικής δημοκρατίας και το κύρος του Βουλευτή. Έχουμε χρέος να το κάνουμε. Και τονίζω ότι, τούτο γίνεται για όλους τους Βουλευτές. Ας καταλάβουν και οι συνάδελφοι της Συμπολίτευσης ότι η ερώτηση την οποία κάναμε και η ρύθμιση την οποία θέλουμε να έρθει το συντομότερο δυνατό, αφορά και προστατεύει και αυτούς. 
Ευχαριστώ πολύ, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Χθες μιλούσαμε για άλλο, γενικότερο θέμα. Το θέμα αυτό δεν αφορά μόνο τους Βουλευτές. Αφορά και όλους τους υποψηφίους των εκλογικών αγώνων. Σημειώνω, δηλαδή, ότι το θέμα αυτό είναι ευρύτερο. 
Ο κ. Χυτήρης έχει το λόγο. 
ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Κύριε Πρόεδρε, εγώ συμφωνώ με τα όσα είπε ο κ. Παυλόπουλος. Συμφωνώ, δηλαδή, ότι πρέπει ασφαλώς να υπάρχει ένα κανάλι πέρα του υπάρχοντος καναλιού στην ψηφιακή τηλεόραση, το οποίο να είναι προσιτό σε όλους τους πολίτες και σε ολόκληρη την Ελλάδα, προκειμένου να παρακολουθούν τις εργασίες της Βουλής. Είναι δημοκρατικότατο, είναι πολλαπλώς θετικό και για τους Βουλευτές και για τον κόσμο που πρέπει να παρακολουθεί ακριβώς τι γίνεται και τι δεν γίνεται μέσα  σ' αυτήν την Αίθουσα. Παρ' όλα αυτά, θέλω να σημειώσω ότι δεν υπάρχει πουθενά στον κόσμο. 
ΠΡΟΚΟΠΗΣ ΠΑΥΛΟΠΟΥΛΟΣ: Να πρωτοτυπήσουμε και εμείς κάπου θετικά! 
ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Τέτοιο δεν υπάρχει, συμφωνώ μαζί σας και είμαι υπέρ.
Με την έννοια αυτή θέλω να σας πω ότι ο κ. Παυλόπουλος κρούει ανοιχτές θύρες, δηλαδή όλοι το θέλουν και υπάρχει αυτή η βούληση. Ασφαλώς κατάλαβε στην αρχική απάντησή μου ότι υπάρχουν κάποια τεχνικά προβλήματα. Και δεν μπορώ να δεσμευθώ αυτήν τη στιγμή για τεχνικά προβλήματα. Για πολιτικά να δεσμευθούμε, αλλά για τεχνικά όχι. 
Θα ήθελα μάλιστα να καλέσω τον κ. Παυλόπουλο ή όποιον άλλον στο γραφείο μου, προκειμένου να συζητήσουμε επακριβώς και λεπτομερώς πώς έχει το θέμα, διότι δεν μπορούμε να απαντήσουμε αυτήν τη στιγμή μέσα σε ένα λεπτό, έτσι όπως είναι ο Κανονισμός της Βουλής. Θα τεθούν αυτοί οι δορυφορικοί σταθμοί εδάφους μέχρι το τέλος του χρόνου. Δεν μπορώ να πω όπως είπε ο κ. Παυλόπουλος ότι την 1η Γενάρη του 2003 θα μεταδίδονται οι εργασίες της Βουλής. Προφανώς θα πρέπει να γίνουν διάφορες εργασίες και κάποιος τρόπος να υπάρχει. Δεν ξέρω αυτό τι χρόνο παίρνει. Από την άλλη μεριά να φέρουμε το νόμο και να μην τον εφαρμόζουμε αλλά να περιμένουμε -δεν ξέρω αν είναι αυτό που θέλετε- μπορεί να γίνει, αλλά κάτω από αυτήν την προϋπόθεση ασφαλώς. 
Κατά τα άλλα όπως είπα και από την αρχή συμφωνώ απολύτως να υπάρχει ένα τέτοιο κανάλι.
Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 669/4-6-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Εμπορικής Ναυτιλίας, σχετικώς με τις απεργιακές κινητοποιήσεις των ναυτεργατών, την επίλυση των αιτημάτων τους κλπ.
Η ερώτηση του κυρίου συναδέλφου έχει ως εξής:
"Με την απεργιακή κινητοποίηση που πραγματοποίησαν στις 29 Μάη 2002 η Πανελλήνια Ένωση Μηχανικών Εμπορικού Ναυτικού (ΠΕΜΕΝ) και το Σωματείο ΣΤΕΦΕΝΣΩΝ, οι ναυτεργάτες διεκδίκησαν λύσεις στα οξυμένα ασφαλιστικά-εργασιακά και μισθολογικά τους προβλήματα.
Η Κυβέρνηση του ΠΑΣΟΚ -ως πολιτικός εκπρόσωπος και υπηρέτης των εφοπλιστών- οργάνωσε απεργοσπαστική, κατασταλτική επίθεση χρησιμοποιώντας τις δυνάμεις του Λιμενικού Σώματος, ασφαλίτες με πολιτικά και ειδικές δυνάμεις των βατραχανθρώπων. Πρόκειται για δολοφονική επίθεση, η οποία είχε σαν αποτέλεσμα τον τραυματισμό δεκάδων ναυτεργατών και εργαζομένων που υπερασπίστηκαν το απεργιακό δικαίωμα. Συνελήφθησαν εργαζόμενοι και συνδικαλιστές, κακοποιήθηκαν συλληφθέντες.
Η Κυβέρνηση του ΠΑΣΟΚ διαπιστώνοντας ότι η αντεργατική της πολιτική προκαλεί έντονες λαϊκές αντιδράσεις, κατρακυλάει στον κατήφορο του αυταρχισμού και της καταστολής, προσπαθώντας να χτυπήσει τους αγώνες των εργαζομένων. Οι ευθύνες της είναι εγκληματικές. Οι προκλητικές, ανυπόστατες δηλώσεις του Υπουργού Εμπορικής Ναυτιλίας και των άλλων κυβερνητικών στελεχών βιάζουν την αλήθεια.
Ερωτάται ο κύριος Υπουργός εάν η Κυβέρνηση σκοπεύει να συνεχίσει να αντιμετωπίζει με αυτόν τον αυταρχικό, απαράδεκτο και βάρβαρο τρόπο τις εργατικές λαϊκές κινητοποιήσεις που προκαλούνται από την αντεργατική-αντιλαϊκή φιλομονοπωλιακή πολιτική της"
Ο Υπουργός Εμπορικής Ναυτιλίας κ. Ανωμερίτης έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Ευχαριστώ, κύριε Πρόεδρε.
Η Κυβέρνηση στα πλαίσια της ναυτιλιακής πολιτικής που ασκεί πρώτα απ' όλα μέσα σε κανόνες δημοκρατίας συζητάει με όλα τα εργατικά σωματεία και τους ναυτεργάτες φυσικά μέσα από το δευτεροβάθμιο όργανό τους, που είναι η Πανελλήνια Ναυτική Ομοσπονδία. Επί τετράμηνο, λοιπόν, υπάρχει εν εξελίξει ένας διάλογος για όλα τα θέματα τα οποία έχει θέσει το ναυτεργατικό κίνημα. Δύο από τα δεκατέσσερα σωματεία της ΠΝΟ αποφάσισαν να κάνουν απεργία στις 29 Απριλίου. Με απόφαση του Πρωτοδικείου Πειραιά αυτή η απεργία κρίθηκε παράνομη. Παρ' όλα αυτά, όμως, και με προτροπές διαφόρων, όπως και του "ΡΙΖΟΣΠΑΣΤΗ" την προηγούμενη ημέρα που έλεγε "Στους καταπέλτες στις 29 του Μάη" ομάδα πολιτών μεταξύ των οποίων ελάχιστοι ναυτεργάτες πήγαν στα πλοία και επιχείρησαν να καταλάβουν τους καταπέλτες.
Θα σας δώσω τρία στοιχεία και θα τα καταθέσω στη Βουλή στο τέλος της ομιλίας μου. Από τα στοιχεία όλων των πλοιάρχων και όλων των πλοίων προκύπτει ότι έγιναν τριακόσια είκοσι τέσσερα δρομολόγια από εκατόν είκοσι δύο λιμάνια. Έγιναν επεισόδια μόνο στον Πειραιά. Ταυτόχρονα από τα ίδια στοιχεία προκύπτει ότι δεν απήργησε κανείς από τους ναυτεργάτες επί των  πλοίων. 
Σίγουρα αυτά τα επεισόδια δεν τιμούν κανέναν, αλλά δεν είναι δυνατόν να μπαίνουν πολίτες μέσα στη λιμενική ζώνη και να προκαλούν σε βάρος των εργαζόμενων, σε βάρος των ναυτικών, σε βάρος των νησιωτών, σε βάρος των επιβατών επεισόδια από τα οποία τραυματίστηκαν πολίτες και δεκαοκτώ λιμενικοί, οι οποίοι πήγαν και στο νοσοκομείο και θα καταθέσω τη σχετική κατάσταση.
Εγώ θα κάνω δύο σχόλια: Πώς είναι δυνατόν την ώρα που συζητάμε στο τραπέζι των διαπραγματεύσεων, την ώρα που έχουν προωθηθεί και επιλύονται τα θέματα, κάποιοι να θεωρούν την 29η Μαΐου ως τη μεγάλη μέρα; Και η 29η Μαΐου μπορεί να είναι η επέτειος της Άλωσης της Πόλης, αλλά κάποιοι ήθελαν να κάνουν άλωση των λιμένων, για να στηρίξουν δικές τους λογικές.
Και φυσικά το Υ.Ε.Ν., το οποίο δεν διαθέτει κατασταλτικούς μηχανισμούς, αλλά διαθέτει λιμενικούς για την τάξη στα λιμάνια, βρέθηκε ανάμεσα σε επιβάτες που διαμαρτυρόντουσαν και δημιουργούσαν επεισόδια, σε ναυτεργάτες που ήθελαν να δουλέψουν, σε τρίτους που ήθελαν να μη φύγουν τα πλοία. Δημιουργήθηκαν επεισόδια, τα οποία πραγματικά, όπως είπα, δεν τιμούν κανένα.
Θα κάνω και ένα δεύτερο σχόλιο, για να σας πω ότι η Κυβέρνηση δεν είναι, όπως λέτε στην επίκαιρη ερώτησή σας, υπηρέτης των εφοπλιστών. Αν είχατε διαβάσει την ανακοίνωση των εφοπλιστών, που μας αποκαλεί ανάλγητους -τώρα πριν από ένα μήνα- σε βάρος των συμφερόντων τους, δεν θα το λέγατε αυτό.
Η Κυβέρνηση θέλει λύση στα προβλήματα των ναυτικών, εργάζεται συστηματικά γι' αυτό και φυσικά όλα τα θέματα των ναυτεργατών θα λυθούν.
ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Ευχαριστώ, κύριε Πρόεδρε.
Κατ' αρχάς θέλω να κάνω ένα σχόλια για τους συζητητές της Κυβέρνησης. Κύριε Υπουργέ, ξέρετε πώς εκλέγεται η ηγεσία της Π.Ν.Ο. Είκοσι επτά χρόνια μετά την ψήφιση του ν. 330, ακόμη δεν έχετε αλλάξει το νόμο αυτό. Ξέρετε πολύ καλά το πώς και ποιοι εκλέγονται στην Π.Ν.Ο. Αν δεν θέλουν οι εφοπλιστές, κανένας δεν μπορεί να εκλεγεί στην Π.Ν.Ο. Αυτό για το ποιοι είναι οι συζητητές σας.
Το δεύτερο σχόλιό μου αφορά τα άτομα. Κύριε Υπουργέ, αν θέλετε να έχετε εργαζόμενους σαν τους εργαζόμενους της "ΡΙΚΟΜΕΞ", τα δύο ναυτεργατικά σωματεία και η υπόλοιπη εργατική τάξη δεν θα δώσουν αυτό το δικαίωμα ούτε σε σας ούτε στους εφοπλιστές.
Και φαίνεται ότι ανταποκριθήκατε πλήρως στην κριτική που σας έκαναν οι εφοπλιστές και στην προηγούμενη απεργία, στις 3 του μήνα, δεν έγιναν επεισόδια. Δεν υπήρχαν επιβάτες τότε; Δεν υπήρχαν ναυτικοί που ήθελαν, κατά τη δική σας άποψη, να δουλέψουν; Γιατί δεν έγιναν επεισόδια στις 3 του μήνα ή στις 18 του μήνα;
Σας λέω και σας προειδοποιώ: Κύριε Υπουργέ, δεν φτάνει να λέτε ότι θα λυθούν τα προβλήματα των ναυτεργατών και να εννοείτε ότι θα λυθούν με το να πέφτει ραβδί καθημερινά. Δεν είπατε αν θα συνεχιστεί αυτή η κατάσταση.
Στις 18 του μήνα η Γ.Σ.Ε.Ε. έχει προκηρύξει απεργία. Και οι ναυτεργάτες θα απεργήσουν, σας το λέω από τώρα. Και η εργατική τάξη θα συμπαρασταθεί ολόπλευρα. Κατσαβίδια, μαχαίρια και όπλα έχουν οι δικοί σας άνθρωποι, όπως παραδέχτηκε και ο Πρωθυπουργός, που τους στέλνετε στις διαδηλώσεις. Δεν έχει η εργατική τάξη!
Και δεν θα αποκόψετε το ένα κομμάτι από το άλλο! Η αλληλεγγύη της εργατικής τάξης θα είναι στους ναυτεργάτες, στα ναυτεργατικά σωματεία και σε κάθε αγωνιζόμενο εργαζόμενο! Δεν θα πετύχετε ούτε αυτό που πάτε να κάνετε, να διαχωρίσετε σε καλούς και κακούς τους εργάτες. Η εργατική τάξη ενωμένη θα δώσει τη μάχη να αποκρούσει αυτήν την τρομοκρατία που αρχίσατε.
Τελειώνοντας θέλω να σας πω ένα πράγμα: Αρκετές εξετάσεις δώσατε στο εφοπλιστικό κεφάλαιο. Μη συνεχίζετε. Το παντελόνι, λένε στο χωριό μου, αν πάει στα γόνατα, κατεβαίνει μόνο του.
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υπουργέ, έχετε το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Κύριε Στριφτάρη, εμείς έχουμε ένα σκοπό, να λειτουργήσουμε μέσα σε κανόνες δημοκρατίας. Εσείς παραβιάζετε τους κανόνες της δημοκρατίας. Για τη δημοκρατία εμείς έχουμε παλέψει -ούτε δηλωσίες ούτε Στριφτάρηδες των κοινωνικών και πολιτικών αγώνων υπήρξαμε- και θα στηρίξουμε σαν συνδικαλιστές που ήμασταν -από αυτήν την τάξη προερχόμαστε- τα δικαιώματα και τις αξιώσεις των εργαζομένων. Αλλά εσείς δεν τηρείτε τους κανόνες. Εσείς χωρίζετε τους εργαζόμενους. Και επειδή δεν έχετε -το ομολογήσατε τώρα- δυνάμεις μέσα στους ναυτεργάτες και είπατε τρεις φορές για την ταξική αλληλεγγύη...
ΣΠΥΡΙΔΩΝ ΣΤΡΙΦΤΑΡΗΣ: Αλλάξτε το καταστατικό και θα δούμε.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Έ, λοιπόν, αυτοί  που συνελήφθησαν και τραυματίστηκαν από τους πολίτες κανένας δεν είναι ναυτεργάτης. Αυτό θα το απαντήσετε; Θα απαντήσετε ότι δεν απήργησε ούτε ένας ναυτικός;
ΣΠΥΡΙΔΩΝ ΣΤΡΙΦΤΑΡΗΣ: Σας απαντώ ότι απήργησαν όλοι. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Με ποιο δικαίωμα πήγαν στους καταπέλτες οι όποιοι αυτοί πολίτες με τα κατσαβίδια και τους λοστούς...
ΣΠΥΡΙΔΩΝ ΣΤΡΙΦΤΑΡΗΣ: Με το ραβδί τους βάλατε να δουλέψουν. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Θα σας απαντήσω και σε αυτό που είπατε. 
ΠΡΟΕΔΡΕΥΩΝ (Κωνσταντίνος Γείτονας): Δεν θα επιτρέψω διακοπές. Είναι ερώτηση και δεν χρειάζεται να σηκώνουμε τους τόνους. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Πράγματι, τα ίδια αυτά σωματεία, όχι η Π.Ν.Ο., έκαναν άλλες δύο απεργίες και δεν έγινε κανένα επεισόδιο. Αναρωτιέστε γιατί; Πάλι είναι θέμα κανόνων δημοκρατίας. Γιατί εκείνες οι απεργίες ήταν νόμιμες και ας μην απήργησε πάλι κανείς. Αυτή ήταν παράνομη με απόφαση της δικαιοσύνης, την οποία, φαίνεται, γράφετε στα παλιά σας τα παπούτσια. Αν θέλετε, να το αντιστρέψω. Ποιους βόλευαν να γίνουν απεργίες το χειμώνα; Τους εφοπλιστές. Να κάνω εγώ άλλες συλλογιστικές; Δεν τολμώ γιατί δεν το πιστεύω. 
ΣΠΥΡΙΔΩΝ ΣΤΡΙΦΤΑΡΗΣ: Βεβαίως δεν το πιστεύετε, αλλά δικαιούμαι να το πιστεύω γιατί έχω αποδείξεις. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας: Όταν τα πλοία αυτήν την εποχή κινούνται και έχουν ένα εκατομμύριο έως πέντε εκατομμύρια δραχμές ζημιές την ημέρα, ποιους βολεύουν οι απεργίες το χειμώνα, όταν μάλιστα τις προκαλούν σωματεία σφραγίδες...
ΣΠΥΡΙΔΩΝ ΣΤΡΙΦΤΑΡΗΣ: Σφραγίδες!
ΠΡΟΕΔΡΕΥΩΝ (Κωνσταντίνος Γείτονας):  Δεν γίνεται έτσι κοινοβουλευτικός διάλογος. Σας παρακαλώ, κύριε Στριφτάρη, μιλήσατε. Εγώ είπα να διευκολύνω το διάλογο, αλλά όχι να γίνονται συνέχεια διακοπές.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Υπάρχουν λιπαντές στα πλοία, κύριε Στριφτάρη, σήμερα;
ΣΠΥΡΙΔΩΝ ΣΤΡΙΦΤΑΡΗΣ:  Κύριε Υπουργέ...
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Η Κυβέρνηση διαλέγεται στο τραπέζι των διαπραγματεύσεων. Πήγα εγώ στα γραφεία της Π.Ν.Ο., ήρθε η Π.Ν.Ο. δέκα φορές σε εμάς, συζητήσαμε, ένα-ένα τα θέματα τα αξιολογήσαμε οικονομικά και θα τα λύσουμε. Δεν σα αρέσει η επίλυση των θεμάτων.
ΣΠΥΡΙΔΩΝ ΣΤΡΙΦΤΑΡΗΣ: Κατάλαβα γιατί φεύγουν τα πλοία χωρίς μηχανικούς.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Επομένως η Κυβέρνηση θα κάνει τη δουλειά της. Όπως έχουμε δικαίωμα να προασπίζουμε το δικαίωμα της απεργίας, έχουμε και το δικαίωμα της εργασίας και κάποιοι πρέπει να το καταλάβουν.
(Στο σημείο αυτό ο Υπουργός Εμπορικής Ναυτιλίας κ. Γεώργιος Ανωμερίτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας):  Επίκαιρες ερωτήσεις δευτέρου κύκλου:
Πρώτη είναι η με αριθμό 665/4.6.2002 επίκαιρη ερώτηση του Βουλευτή της Νέας Δημοκρατίας κ. Θεόδωρου Κασσίμη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την εκκαθάριση των δημοτολογίων και των εκλογικών καταλόγων από τις διπλοεγγραφές κλπ.
Η επίκαιρη ερώτηση του κυρίου συναδέλφου έχει ως εξής:
"Περισσότεροι από τριακόσιες πενήντα χιλιάδες πολίτες με δικαίωμα ψήφου, είναι διπλοεγγεγραμμένοι στα δημοτολόγια και παρά τις αντίθετες κυβερνητικές διακηρύξεις, πολλοί από αυτούς διαθέτουν δύο ειδικούς εκλογικούς αριθμούς, με αποτέλεσμα να έχουν τη δυνατότητα να διπλοψηφίσουν.
Λίγους μήνες πριν από τις δημοτικές εκλογές, όχι μόνο δεν έχει εξασφαλιστεί ο έλεγχος τυχόν διπλοεγγραφής, όσον κατά καιρούς έχουν μεταδημοτεύσει στα δημοτολόγια των δήμων και κοινοτήτων αλλά το Υπουργείο Εσωτερικών έχει εκδώσει και διπλούς ειδικούς εκλογικούς αριθμούς τους οποίους αποκτούν πολύ εύκολα οι πολίτες-ψηφοφόροι επισκεπτόμενοι τη σχετική ηλεκτρονική εγγραφή του Υπουργείου Εσωτερικών στο διαδίκτυο. 
Επειδή δεν μπορεί να καταλογίσει τόση ανευθυνότητα και ανικανότητα όσων ανέλαβαν, έναντι πολλών δισεκατομμυρίων δραχμών, τη δημιουργία των ηλεκτρονικών εκλογικών καταλόγων του Υπουργείου Εσωτερικών, είναι λογικό να γεννώνται υπόνοιες για σκοπιμότητα η οποία μπορεί να οδηγήσει στη νόθευση του εκλογικού αποτελέσματος τόσο στις εκλογές για τα όργανα των δύο βαθμών Τοπικής Αυτοδιοίκησης όσο και στις προσεχείς εθνικές εκλογές.
Ερωτάται ο κύριος Υπουργός Εσωτερικών, Δημόσιας Διοίκησης και Αποκέντρωσης και καλείται να ενημερώσει την Εθνική Αντιπροσωπεία για τις ενέργειες τις οποίες προτίθεται να διατάξει και τα μέτρα που θα λάβει ώστε να διασφαλιστεί η πραγματική εκκαθάριση των δημοτολογίων και των εκλογικών καταλόγων και η ύπαρξη ενός και μόνο ειδικού εκλογικού αριθμού για κάθε ψηφοφόρο".
Θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Παπαδήμας.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
Κύριοι συνάδελφοι, το Υπουργείο Εσωτερικών, σε εφαρμογή σχετικού νόμου που ψηφίστηκε από την προηγούμενη Βουλή, καταβάλλει μια εργώδη προσπάθεια, με τη συμπαράσταση των κομμάτων, με βασικό μηχανισμό τους οργανισμούς τοπικής αυτοδιοίκησης, για να συντάξει επιτέλους αξιόπιστους καταλόγους.
Η τελευταία πραγματική αναθεώρηση των εκλογικών καταλόγων είχε γίνει πριν από σαράντα χρόνια. Αυτή η προσπάθεια δεν έχει τελειώσει ακόμη. Αυτό το ξέρουν όλοι.  Το ξέρουν τα κόμματα τα οποία συνεργάζονται, όπως και το δικό σας κόμμα, κύριε Κασσίμη, μέσα στις διακομματικές επιτροπές που έχουν συσταθεί σε κάθε δήμο. Εμείς ζητήσαμε να γίνει αυτό και ανταποκρίθηκαν τα κόμματα, για να μπορέσουν να ελέγξουν την αξιοπιστία των στοιχείων αυτών.
Ξέραμε βεβαίως όταν ξεκινούσε αυτή η προσπάθεια ότι θα υπάρξουν διπλοεγγραφές. Οι διπλοεγγραφές ήταν επόμενο να υπάρχουν, διότι μεταφέραμε τα δημοτολόγια πλέον σαν εκλογικούς καταλόγους. Και επειδή στα δημοτολόγια διατηρείτο ένα απλογραφικό, χειρόγραφο σύστημα υπήρχαν παραλείψεις διαγραφών. Να ξέρετε ότι ένας πολίτης υπάρχει ένα διάστημα κατά το οποίο θα είναι διπλοεγγεγραμμένος έτσι και αλλιώς. Φεύγει από τον ένα δήμο και πάει σε έναν άλλο. Ο δήμος προέλευσής του θα τον διαγράψει μόνο όταν ο άλλος δήμος θα το ανακοινώσει ότι τον έχει εγγράψει εκείνος.
Όμως, πολλοί δήμοι, κοινότητες περισσότερο παλιότερα, δεν έκαναν αυτές τις διαγραφές. Έτσι, η μεταφορά των δημοτολογίων ανέδειξε τριακόσιες ογδόντα χιλιάδες διπλοεγγεγραμμένους. Αυτήν τη στιγμή οι διπλοεγγεγραμμένοι είναι τριακόσιες εννιά χιλιάδες, την επόμενη εβδομάδα θα έχει μειωθεί ο αριθμός κατά τριάντα χιλιάδες ακόμα και όσο θα περνάει ο καιρός για να φθάσουμε στην ημερομηνία που βάλαμε εμείς ως τελευταία για να έχουμε αυτούς τους αξιόπιστους εκλογικούς καταλόγους στο τέλος Ιουλίου, αυτός ο αριθμός πιστεύω ότι θα ελαχιστοποιηθεί. Δεν αποκλείω ότι μπορεί να υπάρξουν και μετά την ημερομηνία αυτήν κάποιες διπλοεγγραφές.
Το θετικό όμως είναι ότι αυτές οι διπλοεγγραφές θα είναι γνωστές όχι μόνο στο Υπουργείο Εσωτερικών, αλλά σε όλα τα κόμματα. θα είναι γνωστές στους δικαστικούς αντιπροσώπους, θα είναι χαρακτηρισμένος μπροστά ο εγγεγραμμένος ότι είναι διπλοεγγεγραμμένος. Θα υποχρεώνεται όταν ψηφίζει να συμπληρώνει καρτέλα με όλα τα στοιχεία της ταυτότητάς του. Επίσης θα έχουμε μέσα σε ελάχιστο χρονικό διάστημα -απ' ό,τι με ενημερώνει το μηχανογραφικό τμήμα του Υπουργείου μας- όχι μεγαλύτερο του ενός μήνα, ακόμα και αν υπάρξουν πενήντα χιλιάδες διπλοεγγραφές -που δεν υπάρχει περίπτωση να είναι τόσος ο αριθμός- θα ξέρουμε αν υπήρξε, έστω και ένας διπλοψηφίσας
Έρχομαι τώρα στο άλλο θέμα που θίγετε, γιατί δόθηκαν σε κάποιους διπλοεγγραμμένους διπλοί εκλογικοί αριθμοί. Αυτό έγινε διότι υπήρχαν παραποιήσεις και λάθη στα ονοματεπωνυμικά στοιχεία. Δηλαδή ο κ. Κασσίμης, παραδείγματος χάρη, γραφόταν στον ένα δήμο και το πατρώνυμό του ήταν Ανδρέας και στον άλλο δήμο το πατρώνυμό του ήταν Ανδρίκος. Αυτό, λοιπόν, φαινόταν ότι επρόκειτο για δύο διαφορετικά πρόσωπα. Γι' αυτό υπήρξαν διπλοεγγραφές. Εντοπίζονται και αυτές και διαγράφεται ο ένας εκλογικός αριθμός, ο οποίος βέβαια είναι μοναδικός, δεν μπορεί να τον έχει κανένας άλλος. Αυτός, λοιπόν, ο μοναδικός αριθμός θα μένει ένας για κάθε ψηφοφόρο. 
Με όλες αυτές τις διασφαλίσεις που ανέφερα δεν νομίζω ότι θα πρέπει να υπάρχει ανησυχία, έστω και σε έναν πολίτη αυτής της χώρας ότι μπορεί να υπάρξει περίπτωση διπλοψηφίας. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Κασσίμης έχει το λόγο.
ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, εγώ θέλω να επισημάνω ότι δέχομαι πως το σύστημα προχωράει σε πολύ σωστή βάση. Δέχομαι πράγματι ότι τα λάθη οφείλονται σε ορθογραφική διαφοροποίηση σε πατρώνυμο ή μητρώνυμο.
Κατ'αρχάς, αυτό έπρεπε να είχε προβλεφθεί. Δεν μπορεί το "Χριστίνα" να γράφεται με γιώτα και με ήτα. Αν στο σύστημα έμπαινε  ότι όπου υπάρχει το όνομα "Χριστίνα", η ορθογραφία θα είναι μία, αυτό αυτόματα θα μπορούσε να είχε φτιαχτεί. Θέλω να ελπίζω ότι οι τεχνικοί σύμβουλοι αυτό θα κάνουν. 'Όχι να ψάχνουν ένα-ένα τα ονόματα, αλλά όπου υπάρχει το όνομα "Χριστίνα" να γράφονται όλα με γιώτα και το σύστημα να το αλλάξει αυτόματα.
Έχει σημασία αυτό που σας λέω, κύριε Υπουργέ, διότι στα ορθογραφικά έχουμε τα μεγαλύτερα λάθη. Τώρα όμως δημιουργείται ένα πρόβλημα με τους διπλούς αριθμούς. Και εκεί θα ήθελα αντί να ξοδεύουμε λεφτά για να διαφημίζουμε άλλα πράγματα, να βγάλετε ένα φυλλάδιο και να ενημερωθεί ο κόσμος ότι αυτός ο δυστυχής -που εσείς του είπατε και σωστά κάνατε- μπαίνει στο internet σήμερα και παίρνει δύο αριθμούς και βλέπει ότι μπορεί να ψηφίσει και με τους δύο, να μάθει ότι ο δικός του αριθμός είναι αυτός στον οποίο έχει μεταδημοτεύσει σήμερα και ανήκει.
Διότι σου λένε οι πολίτες: πού θα πάω να ψηφίσω; Στον Πειραιά ή στο Βύρωνα που έχω  δύο εκλογικούς αριθμούς; 
Θα ήθελα να κάνω και μια επισήμανση, κύριε Υπουργέ, και κάνω έκκληση. Μετά τις τελευταίες εθνικές εκλογές υπήρξε μια άρση της ιθαγένειας, αφαίρεση ιθαγένειας σε έναν πολύ μεγάλο αριθμό ελληνοποιηθέντων με αποφάσεις της διοικήσεως μετά από παρεμβάσεις των αρμοδίων αρχών. Δυστυχώς έχω πληροφορία -και είναι πραγματική- οι αποφάσεις που έχουν βγει παραμένουν σε νομαρχίες και δεν έχουν κοινοποιηθεί με αποτέλεσμα -έχει σχέση με τις εκλογές αυτό- να μην έχουν διαγραφεί από δημοτολόγια, στα οποία είχαν εγγραφεί και οι ίδιοι να διαθέτουν και όλα τα έγγραφα ότι είναι Έλληνες πολίτες. Σας κάνω έκκληση, ερευνήστε το. Παραμένουν σε νομαρχίες χωρίς να έχουν προχωρήσει ούτε στους δήμους που έχουν εγγραφεί αλλά ούτε στους ιδίους για να παραδώσουν τα σχετικά δημόσια έγγραφα. 
Ευχαριστώ πολύ. 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα ήθελα να συμπληρώσω στην πρωτολογία μου -γιατί αυτό σας υποχρέωσε να μου το ρωτήσετε τώρα ότι έχει γίνει μια πολύ μεγάλη καμπάνια και θα συνεχίζεται αυτή η καμπάνια ενημέρωσης του κοινού με τι τρόπο μπορεί να μάθει πού θα ψηφίζει, γιατί είναι ένα μεγάλο πρόβλημα αυτό. Αυτή, λοιπόν, η καμπάνια τους οδηγεί στο 1464, στο internet, στο δήμο τους ή στο Υπουργείο Εσωτερικών στην αρμόδια διεύθυνση. Επομένως από εκεί μέσα μπορούν να μάθουν κι οι ίδιοι αν είναι διπλοεγγεγραμένοι και αν είναι διπλοεγγεγραμμένοι να δηλώσουν οι ίδιοι ποιος είναι ο τελευταίος δήμος εγγραφής τους, γιατί εκεί θα μείνουν εγγεγραμμένοι.
ΘΕΟΔΩΡΟΣ ΚΑΣΣΙΜΗΣ: Μην το περιμένετε αυτό. Να τους ενημερώσετε ότι εκεί θα πρέπει να ψηφίσουν.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι σας πληροφορώ ότι γίνεται. Οι πολίτες αυτοί που ενημερώνονται προσφεύγουν ή στον ΟΤΑ της τελευταίας εγγραφής τους ή στον ΟΤΑ της προηγούμενης εγγραφής τους, για να διευκρινίσουν το θέμα, αλλά και στο Υπουργείο.
Όσον αφορά το θέμα που θίξατε τώρα με την άρση ιθαγένειας, εγώ σήμερα κιόλας θα φροντίσω να φύγει ένα αυστηρό έγγραφο δικό μου προς όλες τις νομαρχίες, με το οποίο να τους λέμε να κοινοποιούνται αυτά τα στοιχεία. Κοινοποιούνται, ήδη έχουν κοινοποιηθεί πάρα πολλά. Μόλις φθάσουν στο Υπουργείο, αμέσως παίρνουν πορεία. Ο ένας δρόμος είναι προς τη Διεύθυνση Εκλογών για να διαγραφούν από τους εκλογικούς καταλόγους και ο άλλος δρόμος είναι προς τον αντίστοιχο δήμο για να μπορέσουν να διαγραφούν από τα δημοτολόγια. Επομένως αυτό είναι δεδομένο ότι από πλευράς μας γίνεται αυτόματα μόλις μας έρθει η άρση ιθαγένειας, θα ζητήσουμε από τις νομαρχίες.
ΘΕΟΔΩΡΟΣ ΚΑΣΣΙΜΗΣ: Στις νομαρχίες υπάρχουν αυτά και παραμένουν...
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): ...αλλά θα ήθελα κι από σας, κύριε Κασσίμη, να κάνετε και έγγραφη καταγγελία αν έχετε τέτοιες περιπτώσεις. Εγώ θα χαιρόμουν να μου πείτε ότι στην τάδε νομαρχία αυτές οι διαγραφές, οι άρσεις ιθαγένειας έχουν μείνει εκεί και δεν έχουν φθάσει σ΄ εσάς.
ΘΕΟΔΩΡΟΣ ΚΑΣΣΙΜΗΣ: Θα σας τη στείλω αύριο.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 668/4-6-2002 επίκαιρη ερώτηση του Βουλευτή του Κομμουνιστικού Κόμματος Ελλάδος κ. κ. Γεωργίου Χουρμουζιάδη προς τους Υπουργούς Ανάπτυξης, Οικονομίας και Οικονομικών, σχετικώς με τη λειτουργία του Εμπορικού Εκθεσιακού Εξαγωγικού Κέντρου "ΠΡΟΜΑΧΩΝ Α.Ε" στα ελληνοβουλγαρικά σύνορα.
Η επίκαιρη ερώτηση του κ. Χουρμουζιάδη έχει  ως εξής:
"Σοβαρότατα προβλήματα δημιουργεί στους επαγγελματοβιοτέχνες και εμπόρους του Νομού Σερρών, αλλά και των γειτονικών νομών η λειτουργία του Διασυνοριακού Διαμετακομιστικού Εμπορικού Εκθεσιακού Εξαγωγικού Κέντρου (ΔΔΕΕΕΚ) "ΠΡΟΜΑΧΩΝ Α.Ε" στην Κοινότητα Προμαχώνα στα ελληνοβουλγαρικά σύνορα. Το Κέντρο (το οποίο είναι κατά 80% περίπου ιδιωτικό και λειτουργεί με ιδιαίτερα ευνοϊκούς όρους σε έκταση που παραχωρήθηκε από το Ελληνικό Δημόσιο) δημιουργήθηκε με σκοπό την χονδρική πώληση ελληνικών προϊόντων σε αγοραστές των γειτονικών χωρών, αλλά ουσιαστικά πλέον λειτουργεί αντίστροφα, δηλαδή σαν εμπορικό κέντρο λιανικής πώλησης προϊόντων τρίτων χωρών (λ.χ. της Ταϊβάν) στους Έλληνες αγοραστές, με αποτέλεσμα να πλήττονται οι βιοτέχνες και οι έμποροι του Νομού Σερρών προς όφελος των μεγάλων εταιρειών που συμμετέχουν σ΄ αυτό.
Ερωτώνται οι κ.κ. Υπουργοί:
Ποια μέτρα πρόκειται να πάρει η Κυβέρνηση και πότε, ώστε να αποκατασταθεί ο χαρακτήρας του ΔΔΕΕΕΚ "Ο ΠΡΟΜΑΧΩΝ Α.Ε" και να λειτουργεί σύμφωνα με τον αρχικό του σκοπό και να τερματιστεί η λειτουργία του με τη σημερινή μορφή που πλήττει τους επαγγελματοβιοτέχνες και εμπόρους του Νομού Σερρών;"
Το λόγο έχει ο Υφυπουργός Οικονομίας και Οικονομικών κ. Απόστολος Φωτιάδης.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, θέλω να τονίσω με ιδιαίτερη έμφαση ότι το εμπορικό κέντρο του Προμαχώνα είναι μια επιχειρηματική πρωτοβουλία που έτυχε της πλήρους συμπαράστασης, αλλά και της διεκδίκησης όλων των φορέων της ευρύτερης περιοχής του Νομού Σερρών.
Θα πρέπει ιδιαίτερα να θυμίσω ότι σ' αυτόν το φορέα συμμετέχουν, εκτός των άλλων, η νομαρχιακή αυτοδιοίκηση της περιοχής, το Εμπορικό Βιομηχανικό Επιμελητήριο, η Ένωση Επιμελητηρίων Κεντρικής Μακεδονίας, ο Οργανισμός Εξαγωγικού Εμπορίου και η Κοινότητα Προμαχώνα. Επομένως θα έλεγα ότι συμμετέχουν όλοι εκείνοι οι φορείς που εκφράζουν το Νομό Σερρών και την ευρύτερη περιοχή.
Έχουν δαπανηθεί περί τα 3,5 δισεκατομμύρια δραχμές για το συγκεκριμένο έργο, το οποίο είχε σκοπό να βοηθήσει την επιχειρηματικότητα, αλλά και την απασχόληση, προκειμένου να λυθούν προβλήματα της περιοχής. Επίσης πρέπει να πούμε ότι από καμία διάταξη του προγράμματος, της εγκριτικής πράξης, του καταστατικού και γενικά από καμία διάταξη νόμου δεν απαγορεύονται πράξεις λιανικής πώλησης ούτε και μπορεί κανείς να περιορίσει οποιαδήποτε πράξη είτε λιανικής είτε χονδρικής πώλησης.
Ακόμα, ο έμπορος που χρησιμοποιεί το συγκεκριμένο εμπορικό κέντρο δεν έχει κανένα -μα κανένα- πλεονέκτημα μεγαλύτερο απ' αυτό του εμπόρου της πόλης. Δεν έχει καμία φορολογική απαλλαγή, δεν έχει κανένα κίνητρο, δεν επιδοτείται και δεν απαλλάσσεται από δασμούς ή φόρους. Πληρώνει κανονικά το νοίκι, τις λειτουργικές του δαπάνες, το εργαζόμενο προσωπικό. Θα λέγαμε μάλιστα ότι είναι ένας ριψοκίνδυνος έμπορος, που εγκαταστάθηκε σε απόσταση σαράντα πέντε χιλιομέτρων από την πόλη των Σερρών, μέσα στα βουνά και δίπλα ακριβώς στα σύνορα. Ανέλαβε, δηλαδή, το ρίσκο της εκεί εγκατάστασής του.
Αυτά που εν τέλει αναφέρετε στην ερώτησή σας, πιστεύω ότι προέρχονται είτε από κακή πληροφόρηση των ενδιαφερομένων φορέων είτε από υπερβολική -θα έλεγα- εκτίμηση του ανταγωνισμού. Εάν κάποιος "ανταγωνίζεται" τις επιχειρήσεις της πόλης των Σερρών, είναι πιθανότατα τα μεγάλα καταστήματα, τα οποία ανοίγουν, και όχι ένα εμπορικό κέντρο, που βρίσκεται σε απόσταση σαράντα πέντε χιλιομέτρων από την πόλη των Σερρών, μέσα στα βουνά και δίπλα ακριβώς στα σύνορα με ένα ιδιαίτερα υψηλό ρίσκο του χρησιμοποιούντα τις εγκαταστάσεις.
Πρέπει να τονίσω ότι η επιτυχία αυτού του εγχειρήματος είναι δεδομένη. Ήδη τις πρώτες μέρες λειτουργίας του εμπορικού κέντρου το επισκέφθηκαν περίπου τριάντα πούλμαν, τριακόσια Ι.Χ. και δυόμισι χιλιάδες επισκέπτες. Αυτή τη στιγμή απασχολούνται περί τους διακόσιους πενήντα εργαζόμενους έναντι πεντακοσίων εργαζομένων, που είναι ο στόχος του συγκεκριμένου πλάνου. Άρα θα έλεγα ότι από την αρχή λειτουργίας του πρόκειται για ένα ιδιαίτερα επιτυχημένο εγχείρημα και πιστεύουμε ότι θα ενισχύσει την τοπική, αλλά και την εθνική οικονομία.
ΠΡΟΕΔΡΕΥΩΝ (Κωνσταντίνος Γείτονας): Ο κ. Χουρμουζιάδης έχει το λόγο.
ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
Εγώ δεν μπορώ να μιλήσω τόσο γρήγορα όσο μίλησε ο κύριος Υπουργός. Όμως, θα σταθώ σε δυο σημεία.
Το πρώτο, κύριε Υπουργέ, είναι ότι το ιδρυτικό καταστατικό του αναφέρεται ρητώς στον προορισμό αυτού του κέντρου, που είναι διασυνοριακός και θα αφορά εμπορικές πράξεις χονδρικού χαρακτήρα -δεν ξέρω, εάν υπάρχει άλλος οικονομικός όρος- θα διαθέτει, δηλαδή, εμπορεύματα σε χονδρικές τιμές στις βόρεια γειτονικές χώρες -και μόνο γι' αυτές- από τη Βουλγαρία μέχρι τη Ρωσία. 
Αυτό τώρα δεν γίνεται. Γίνεται διάθεση εμπορευμάτων με το χαρακτήρα της λιανικής πώλησης και επειδή και οι τιμές είναι τιμές duty free όλη αυτή η εκροή -και όχι εισροή- καταναλωτών από το νομό και την αγορά των Σερρών προς αυτό το διασυνοριακό κέντρο σημαίνει ταυτόχρονα και μια ραγδαία κάθοδο του τζίρου των καταστημάτων. Η δε ενημέρωσή μου δεν είναι από τις εφημερίδες, αλλά από το ίδιο το Εμπορικό και Επαγγελματικό Επιμελητήριο και τους ίδιους τους ιδιοκτήτες των καταστημάτων.
Όσον αφορά, κύριε Υπουργέ, τη συμμετοχή της αυτοδιοίκησης και των άλλων φορέων των Σερρών, ξέρετε πολύ καλά ότι αυτή είναι σ' ένα ποσοστό -νομίζω- 10%, ενώ το υπόλοιπο 90% το έχουν δυο - τρεις άλλες μεγάλες επιχειρήσεις, οι οποίες μάλιστα κατά κάποιο μυστικό ή αδιαφανή τρόπο έχουν πάρει αυτήν την πρωτοβουλία και αυτό το μεγαλύτερο ποσοστό της συμμετοχής.
Ως προς την απασχόληση έχω να πω ότι ναι, υπάρχουν διακόσιοι απασχολούμενοι στο κέντρο. Την ίδια στιγμή όμως διακυβεύονται επιχειρήσεις χιλιάδων μέσα στο Νομό Σερρών και αν βάλουμε ένα ισοζύγιο μεταξύ  αυτών που απασχολούνται και αυτών που κινδυνεύουν να χρεοκοπήσουν θα δείτε ότι δεν συνιστά επιχείρημα υπέρ της συνεχούς λειτουργίας αυτού του κέντρου με το χαρακτήρα αυτό.
Η ερώτηση, κύριε Πρόεδρε, είναι πολύ συγκεκριμένη: Αυτό το κέντρο θα εξακολουθήσει να δρα, να λειτουργεί και να διαθέτει με την έννοια της εμπορικής παροχής ή της λιανικής;
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, πρέπει να επαναλάβω ότι το συγκεκριμένο κέντρο είναι κέντρο εμπορικό, το οποίο έχει κατασκευαστεί δίπλα στα σύνορα ακριβώς για να μπορεί να έχει πελάτες και από τη Βουλγαρία. Δεν έχει κανένα πλεονέκτημα φορολογικό, δεν λειτουργεί σαν duty free η περιοχή ούτε κανένα κατάστημα ...
ΓΕΩΡΓΙΟΣ ΧΟΥΡΜΟΥΖΙΑΔΗΣ: Έτσι λειτουργεί.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): ...άρα δεν έχουν καμία απαλλαγή. Έχει τις ίδιες υποχρεώσεις και τα ίδια δικαιώματα με οποιοδήποτε κατάστημα λειτουργεί σε χωριό ή σε πόλη της Ελλάδας. Είναι ένα εμπορικό κέντρο το οποίο τόλμησαν ορισμένοι που είχαν αυτήν την καταπληκτική ιδέα, να το στήσουν πάνω στα βουνά δίπλα ακριβώς στα σύνορα, στην Κοινότητα Προμαχώνα με ένα πολύ μεγάλο επιχειρηματικό ρίσκο. Σε καμία απολύτως περίπτωση δεν ανταγωνίζεται την αγορά κάποιας μεγάλης πόλης, αντίθετα μάλιστα όταν απέχει σαράντα πέντε χιλιόμετρα πάνω στα βουνά, απλά και μόνο η απόσταση είναι ένας λόγος, ο οποίος το καθιστά μη ανταγωνιστικό σε σχέση με τις επιχειρήσεις της πόλης. 
Να σας διαβάσω από το καταστατικό του ότι σκοπός του είναι η δημιουργία χώρων αποθήκευσης και επιτόπου διάθεσης (εμπορικό κέντρο) ελληνικών προϊόντων για συμπληρωματική δραστηριότητα ελληνικών βιομηχανιών και επιχειρήσεων και τη δημιουργία εμπορικού και εκθεσιακού κέντρου τροφίμων, δομικών υλικών ενδυμάτων, υποδημάτων, φωτιστικών και λοιπών προϊόντων...)
ΓΕΩΡΓΙΟΣ ΧΟΥΡΜΟΥΖΙΑΔΗΣ: Made in Taiwan όμως, κύριε Υπουργέ. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, θέλω να καταλάβετε ότι είναι μια αγορά την οποία ανέλαβαν οι φορείς του τόπου των Σερρών μεταξύ των οποίων και το Επιμελητήριο. Το Επιμελητήριο συμμετέχει ως μέτοχος στην ανώνυμη εταιρεία "ΠΡΟΜΑΧΩΝ" στην οποία συμμετέχει επίσης η Νομαρχιακή Αυτοδιοίκηση, η Κοινότητα Προμαχώνος, η Ένωση Επιμελητηρίων της ευρύτερης περιοχής, ο Οργανισμός Εξαγωγικού Εμπορίου και ιδιώτες. Στην κατανομή των καταστημάτων, αλλά και των μετόχων τέθηκε ο όρος ότι προηγούνται πρώτα οι κάτοικοι του Νομού Σερρών. Όσοι δηλαδή, επιχειρηματίες ή έμποροι του Νομού Σερρών ήθελαν, είχαν τη δυνατότητα να προτιμηθούν έναντι άλλων εμπόρων, άλλων περιοχών, όπως Θεσσαλονίκης ή άλλων. Είναι μια πρωτοβουλία, η οποία ζητήθηκε, στηρίχθηκε, διεκδικήθηκε από τους φορείς του Νομού Σερρών και είναι μια πρωτοβουλία, η οποία χειροκροτήθηκε. Από εκεί και πέρα ο φόβος ορισμένων ανθρώπων, οι οποίοι πιθανόν να μην αντέχουν στο συγκεκριμένο ανταγωνισμό και φοβούνται την αγορά του βουνού σαράντα πέντε χιλιόμετρα μακρύτερα, χωρίς κανένα πλεονέκτημα, είναι ένας φόβος θα έλεγα επιεικώς υπερβολικός. 
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 657/3.6.2002 επίκαιρη ερώτηση του Ανεξάρτητου Βουλευτή κ. Αλέξανδρου Χρυσανθακόπουλου προς τον Υπουργό Εθνικής Παιδείας και Θρησκευμάτων σχετικώς με την ίδρυση παραρτήματος του Τεχνολογικού Εκπαιδευτικού Ιδρύματος Πάτρας στο Αίγιο.
Η επίκαιρη ερώτηση του κύριου συναδέλφου έχει ως εξής:
"To TEI Πάτρας έχει από καιρού υποβάλει μελέτες σκοπιμότητας για την ίδρυση παραρτήματος στο Αίγιο και τη δημιουργία δύο τμημάτων, ενός Φυσικοθεραπείας και ενός Εμπορίας Διαφήμισης και Τυποποίησης Αγροτικών Προϊόντων.
Οι παραπάνω μελέτες τέθηκαν υπόψη της ομάδας εργασίας του ΥΠΕΠΘ για την εκπόνηση του εθνικού χωροταξικού και στρατηγικού σχεδίου ανάπτυξης της τριτοβάθμιας εκπαίδευσης και αξιολογήθηκαν θετικά, πλην όμως δεν έχει ακόμα υλοποιηθεί η υπόσχεση του Πρωθυπουργού προς το λαό της Αιγιαλείας για τη λειτουργία τμημάτων ΤΕΙ στο Αίγιο.
Ερωτάται ο κύριος Υπουργός:
Πότε επιτέλους αναμένεται η λύση του θέματος, αφού μια ακόμα ακαδημαϊκή χρονιά πέρασε χωρίς τη λειτουργία τμημάτων ΤΕΙ στο Αίγιο;"
Θα απαντήσει ο Υφυπουργός Εθνικής Παιδείας και Θρησκευμάτων, κ. Γκεσούλης.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριοι συνάδελφοι, είναι μεγάλο το ενδιαφέρον για την απόκτηση σε πολλές περιοχές της χώρας κάποιων τμημάτων ή σχολών τριτοβάθμιας εκπαίδευσης, δηλαδή πανεπιστημιακών ή τεχνολογικών σχολών. 
Θα έλεγα, μάλιστα ότι παραπάνω από τριακόσια τέτοια αιτήματα κατατέθηκαν στο Υπουργείο Παιδείας, όσον αφορά σχολές της τριτοβάθμιας εκπαίδευσης.
Σήμερα συζητάμε εδώ στην Αίθουσα ένα τέτοιο αίτημα με αφορμή το ερώτημα που έχει θέσει ο κύριος συνάδελφος και αφορά το ΤΕΙ Αιγίου. Βέβαια πολλές φορές έχω απαντήσει και εδώ στην Εθνική Αντιπροσωπεία -αλλά και με αναφορές και ερωτήσεις και κατ' ιδίαν συζητήσεις- σ' αυτό το θέμα, το οποίο τέθηκε και από τους άλλους συναδέλφους, όπως από τον κ. Σπηλιόπουλο, από τον κ. Θωμά, από τον κ. Φούρα, την κα Θωμά. Υπάρχει ένα ιδιαίτερο ενδιαφέρον των συναδέλφων της περιοχής της Αχαΐας για το ΤΕΙ στο Αίγιο.
Θα ήθελα να κάνω μια σύντομη τοποθέτηση λέγοντας ότι η ανάπτυξη των τεχνολογικών ιδρυμάτων, όπως και των πανεπιστημιακών, πρέπει να γίνεται όχι στη βάση του αιτήματος να επιλυθεί το θέμα της οικονομίας και της ανάπτυξης, δηλαδή να εξυπηρετηθούν καθαρά τοπικοί στόχοι και σκοποί. Η ανάπτυξη ενός πανεπιστημιακού ή τεχνολογικού ιδρύματος πρέπει να γίνει στη βάση του δημόσιου και του εθνικού συμφέροντος, στη βάση δηλαδή της ωφελιμότητας και της συνολικής ανάπτυξης της χώρας.
Έτσι, λοιπόν, με τέτοιες αρχές και με τέτοια κριτήρια η πολιτεία μέσα από μια ομάδα εργασίας που έχει συστήσει -μιας επιτροπής στο Υπουργείο Παιδείας- από διακεκριμένους πανεπιστημιακούς δασκάλους και δασκάλους των τεχνολογικών ιδρυμάτων, οι οποίοι έχουν σχέση με το αντικείμενο της ανάπτυξης των ιδρυμάτων αυτών, μεριμνά ώστε να καταθέτει τα πορίσματα στο Υπουργείο Παιδείας. Αυτά τα πορίσματα έχουν ως βασικά κριτήρια τη συνολική ανάπτυξη, την ωφελιμότητα, το δημόσιο συμφέρον και το εθνικό συμφέρον. 
Στη συνέχεια, λοιπόν, τα πορίσματα αυτής της επιτροπής του Υπουργείου Παιδείας στέλνονται προς τα πανεπιστημιακά και τεχνολογικά μας ιδρύματα, ώστε αυτά να συντάξουν τα επιχειρησιακά τους προγράμματα, έτσι ώστε να γίνει κάτι μελετημένα, σωστά και προγραμματισμένα, να είναι βιώσιμο και να συμμετέχει στην ανάπτυξη συνολικά.
Σε αυτήν την προσπάθεια βρισκόμαστε τώρα. Επίκειται, μάλιστα, μέσα στο μήνα που διανύουμε να υπάρξει Υπουργικό Συμβούλιο, το οποίο θα δει την τελική πρόταση και εκεί θα γίνουν οι σχετικές ανακοινώσεις. Εκεί θα ενταχθεί και αυτή η περίπτωση του αιτήματος για το ΤΕΙ της περιοχής του Αιγίου. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Χρυσανθακόπουλος έχει το λόγο.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Όπως μας είπε ο κύριος Υπουργός, η απόφαση θα είναι πολιτική και θα ανήκει στο Υπουργικό Συμβούλιο. Εμείς δεν τοποθετούμαστε με βάση το αν η Αχαΐα εκπροσωπείται στο Υπουργικό Συμβούλιο, αλλά ομιλούμε μέσα στο πνεύμα του γενικότερου δημόσιου συμφέροντος. Το Αίγιο είναι η δεύτερη πόλη του νομού και με άμεση πρόσβαση είναι πολύ κοντά στην Πάτρα. Το παράρτημα του ΤΕΙ Πάτρας μπορεί να λειτουργήσει με δυνατότητα άμεσης επικοινωνιακής κάλυψης και το ζήτημα είναι να παρθεί η πολιτική απόφαση που αποτελεί και δέσμευση του Πρωθυπουργού.
Πιστεύουμε ότι η ένταξη των συγκεκριμένων τμημάτων στα έντυπα, τα οποία θα συμπληρώνουν οι υποψήφιοι στις πανελλήνιες εξετάσεις του 2003, θα πρέπει να σχεδιαστεί. Η ολοκλήρωση των εργασιών και η βελτίωση των προτεινόμενων χώρων -της κτηριακής δηλαδή υποδομής- και ο τεχνικός εξοπλισμός πρέπει να σχεδιαστούν. 
Σαφώς κατανοούμε ότι πρέπει να γίνουν, επίσης, οι αναγκαίες προσλήψεις του εκπαιδευτικού και επιστημονικού προσωπικού και η στελέχωση των διοικητικών και τεχνικών υπηρεσιών -βέβαια στην περίπτωση του παραρτήματος δεν απαιτείται και μεγάλος αριθμός- όπως επίσης και η ένταξη του συγκεκριμένου σχεδίου της απόφασης στον προϋπολογισμό. 
Μια τέτοια μεθοδικότητα είναι αυτή που σιγουρεύει το αποτέλεσμα, γιατί όταν μιλάμε για αναπτυξιακό στόχο μέσω της εκπαίδευσης, σαφώς έχουμε και τη μεθοδολογία για την ολοκλήρωση του στόχου.
Το αίτημα δεν είναι προσωπικό, δεν είναι παρέμβαση διαμεσολαβητή Βουλευτή, αλλά είναι μια συλλογική, ομόφωνη προσπάθεια των φορέων της περιοχής και σαφώς και του ίδιου του ΤΕΙ της Πάτρας που κατέθεσε τους σχετικούς φακέλους.
Ευελπιστούμε, λοιπόν, στην πολιτική θετική απόφαση, την οποία θα ήθελα να προδικάσουμε ως θετική για δύο λόγους. Από τη μια πλευρά δέσμευση του Πρωθυπουργού και από την άλλη, απ' ό,τι γνωρίζουμε από την επιτροπή υπήρχαν οι θετικές αξιολογήσεις, σε ό,τι αφορά τις βασικές προϋποθέσεις ίδρυσης τμημάτων. Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 Xρόνια από την Ελληνική Επανάσταση", εκατόν έξι μαθητές και οι δάσκαλοί τους από το Δημοτικό Σχολείο Εκπαιδευτηρίων "ΓΕΙΤΟΝΑ". 
Τους καλωσορίζουμε στο Κοινοβούλιο. 
(Χειροκροτήματα  από όλες τις πτέρυγες της Βουλής)
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, θα δευτερολογήσετε; 
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Ναι, κύριε Πρόεδρε, αφού πρώτα ακούσουμε για τα παιδιά που μας επισκέπτονται, τα οποία και καλωσορίζουμε στη Βουλή. 
Κύριε συνάδελφε, δεν είναι έτσι όπως το θέσατε το θέμα, ότι θα υπάρχει μια πολιτική απόφαση. Η απόφαση η οποία θα προκύψει θα είναι με βάση τα πορίσματα της επιτροπής, που είναι μια επιτροπή χωροταξικού και στρατηγικού σχεδιασμού, όσον αφορά την ανάπτυξη των τριτοβάθμιων ιδρυμάτων μας τόσο των πανεπιστημίων όσο και των τεχνολογικών. 
Δεύτερον, θα πρέπει τα πανεπιστήμια και τα τεχνολογικά ιδρύματα, τα οποία έχουν κάνει προτάσεις για την ανάπτυξή τους, να τα εντάξουμε στα επιχειρησιακά τους προγράμματα και μετά θα έρθει η πολιτεία να τοποθετηθεί και να αποφασίσει. 
Άρα, λοιπόν, λέμε ότι γίνεται πράγματι ένας σχεδιασμός για να μην υπάρχει προχειρότητα, να μην προκύπτει κάτω από πιέσεις, κάτω αν θέλετε από πελατειακές σχέσεις και διαμορφώσεις που μπορεί να υπάρχουν στο τοπικό επίπεδο. 
Το άλλο που θα ήθελα να πω είναι ότι σίγουρα δεν θα είναι κομψό, δεν θα ήταν σωστό, ενώ πρόκειται να γίνει Υπουργικό Συμβούλιο, το οποίο θα αποφασίσει, να πούμε οτιδήποτε άλλο στην Αίθουσα αυτή. 
Άρα, λοιπόν, θέλω να καταλήξω ότι εκείνο που ενδιαφέρει την Κυβέρνηση και θα επιδιώξει -αυτό θα το δούμε και μεθαύριο- είναι η ανάπτυξη των τεχνολογικών ιδρυμάτων να γίνει με σχεδιασμό στη βάση της βιωσιμότητας και της ανάπτυξης συνολικότερα και της προοπτικής συνολικά της χώρας και όχι των τοπικών κοινωνιών. 
Θα ήθελα να προσθέσω κλείνοντας ότι εκείνο που πρέπει να μας ενδιαφέρει όλους είναι η σωστή, η ποιοτική, η αναβαθμισμένη λειτουργία των όσων έχουμε δημιουργήσει και όσων θα αναπτύξουμε γιατί δεν είναι πάντα ποσοτικές οι μεταβολές. Πρέπει να στρέψουμε όλοι μας το βλέμμα στις ποιοτικές μεταβολές στην εκπαίδευση και να έχουμε όλοι για σύνθημα "ποιότητα παντού στην εκπαίδευση". Ευχαριστώ πολύ. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη των 
ΕΠΕΡΩΤΗΣΕΩΝ
Θα συζητηθεί η υπ' αριθμόν 49/12-3-2002 επερώτηση των Βουλευτών της Νέας Δημοκρατίας κυρίων Ηλία Καλλιώρα, Νικόλαου Νικολόπουλου, Αδάμ Ρεγκούζα, Θεόδωρου Σκρέκα, Δημήτριου Κωστόπουλου, Σάββα Τσιτουρίδη, Γεώργιου Τρυφωνίδη, Νικόλαου Λέγκα και Γεωργίου Αλογοσκούφη προς τον Υπουργό Οικονομίας και Οικονομικών, σχετικώς με τις εξελίξεις στο εγχώριο χρηματοπιστωτικό σύστημα. 
Για τη συζήτηση της επερώτησης ορίζεται από τη Νέα Δημοκρατία ως Κοινοβουλευτικός Εκπρόσωπος ο Βουλευτής Α΄ Αθηνών Γεώργιος Αλογοσκούφης. 
Ο πρώτος των επερωτώντων κ. Ηλίας Καλλιώρας έχει το λόγο. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε Πρόεδρε, με συγχωρείτε, θα με εκπροσωπήσει ο κ. Φωτιάδης. Εγώ θα λείψω για λίγο, θα επιστρέψω όμως μετά. 
ΠΡΟΕΔΡΕΥΩΝ (Κωνσταντίνος Γείτονας): Καλώς. 
Ορίστε, κύριε Καλλιώρα έχετε το λόγο. 
ΗΛΙΑΣ ΚΑΛΛΙΩΡΑΣ: Κύριε Πρόεδρε, πρέπει ευθύς εξαρχής να πούμε ότι η σχετική επερώτηση που συζητείται σήμερα κατατέθηκε στις 12 Μαρτίου και πέρασαν έκτοτε περίπου τρεις μήνες για να συζητηθεί σήμερα στη Βουλή των Ελλήνων. Το πεδίο βεβαίως έχει αλλάξει. Ο κ. Καρατζάς επιβραβεύτηκε για τη "ΔΕΚΑ" και παρέμεινε στη θέση του, ο κ. Κασμάς έφυγε, διότι υποχρεωτικά έτσι έπρεπε να γίνει, αφού άλλαξε το ιδιοκτησιακό καθεστώς στη ΕΤΒΑ. 
Οι στρατιωτικοί μας που συμμετέχουν στη Γενική Τράπεζα -και αναφέρομαι στα ερωτήματα, κύριε Υπουργέ- ζητούν απαντήσεις. Σας έχω καταθέσει και άλλη σχετική ερώτηση με πολλά ερωτήματα. Περιμένω την απάντησή σας. 
Επίσης, σε ό,τι έχει σχέση με τα "Ναυπηγεία Σκαραμαγκά", έχουν ιδιωτικοποιηθεί, αλλά υπάρχουν πάρα πολλά αναπάντητα ερωτήματα και μάλιστα ο τομέας της ανάπτυξης έχει καταθέσει πολυσκελή ερώτηση για το θέμα αυτό και βεβαίως περιμένουμε τις απαντήσεις και για την ΕΤΒΑ με την ΕΛΒΟ και για την Εμπορική Τράπεζα και για την Αγροτική Τράπεζα στη συνέχεια. 
Κύριε Πρόεδρε, έγινε πέρυσι το συνέδριο του Οκτωβρίου. Ήρθε η νέα κυβέρνηση, αλλά δυστυχώς οι προσδοκίες μας παραμένουν χαμηλές, διότι υπάρχει η ατολμία της Κυβέρνησης. Περιμένουμε όλοι να γίνουν αλλαγές στο πλαίσιο των περίφημων διαρθρωτικών αλλαγών, αλλά αυτές δεν έρχονται. Δυστυχώς όλα υπακούουν στην έννοια της εισπρακτικής μορφής και των μηχανισμών, τους οποίους ακολουθεί η Κυβέρνηση μέσα από αμφιταλαντεύσεις, παλινδρομήσεις και όλα τα συναφή. 
Εδώ υπάρχει μία ουσιώδης διαφορά, την οποία επαναλαμβάνουμε συνεχώς, διότι εμείς σας εγκαλούμε ως Νέα Δημοκρατία για την έλλειψη άσκησης οικονομικής πολιτικής, ενώ εσείς πάντα μας απαντάτε για την ελληνική οικονομία. Πρέπει να πούμε ευθέως ότι δεν πρέπει να συνδέετε τα δύο πράγματα. Εμείς σας λέμε για έλλειψη πολιτικής και δεν σας μιλάμε για την ελληνική οικονομία. Βεβαίως, τα συνδέετε σκοπίμως, για να μας δώσετε απαντήσεις σε ερωτήσεις που δεν κάνουμε. 
Σήμερα είναι γνωστό, κύριε Πρόεδρε, ότι πράγματι εντείνεται ο ανταγωνισμός, η παγκοσμιοποίηση, το ευρωσύστημα και αυτά έχουν γίνει πραγματικά ζυγοί πάνω από την πλάτη μας και μιλάω βέβαια σαν ελληνική οικονομία. Όλα τρέχουν. Τα μεγάλα ψάρια τρώνε τα μικρά, αυτό γνωρίζαμε ως σήμερα, ενώ τώρα, στην τελευταία δεκαετία, τα γρήγορα ψάρια τρώνε τα αργά, με ό,τι αυτό συνεπάγεται και για το τραπεζικό μας σύστημα. Δηλαδή, έχουμε μεγάλες μεταλλάξεις.
Χάρη στον αείμνηστο Κωνσταντίνο Καραμανλή, σήμερα είμαστε μέλος της Ευρωπαϊκής Ένωσης, είμαστε μέλος της ΟΝΕ και πραγματικά έχουμε επωφεληθεί και πολύ γρήγορα -μια και μιλάμε για το τραπεζικό σύστημα- διότι έχουμε καλύτερη ποιότητα προσφερομένων προϊόντων. Οπωσδήποτε το κόστος αυτών των σχετικών υπηρεσιών έχει μειωθεί. 
Το εύρος και η ποικιλία των προσφερομένων προϊόντων έχει βεβαίως αυξηθεί, αλλά μειώθηκε -όπως λέμε- το κόστος του χρήματος. Υπάρχει αποκλιμάκωση των επιτοκίων και γνωρίζουμε πολύ καλά τι σημαίνει αυτό για τον προϋπολογισμό μας και όχι μόνο. Υπάρχουν νέες ευκαιρίες και νέες προοπτικές. Δηλαδή, όντως έχουμε πάρα πολλά θετικά πλεονεκτήματα, τα οποία έχουν μπει πλέον στην πραγματική μας ζωή, με όλα αυτά τα οποία υπονόησα, εκτός από όλα όσα προανέφερα βεβαίως. 
Κύριε Υπουργέ, θα πρέπει όμως να πω ορισμένα πράγματα. Ναι, τρέχουμε προς μία σωστή κατεύθυνση, θα έλεγα, αλλά όμως πάμε από τη μία μεριά αργά και γίνονται και πολλά λάθη επίσης από την άλλη. Όπως καθρεφτίζεται το σημερινό τραπεζικό σύστημα, βλέπουμε ότι έχουμε πραγματικά ανάπτυξη των ιδιωτικών τραπεζών, αυτό είναι σπουδαίο, έχουμε περισσότερες παρεχόμενες υπηρεσίες από αυτό το σύστημα, έχουμε μία αλλαγή εδώ και ενώ οι τράπεζες μέχρι πρότινος έδιναν πολλά χρήματα στις επιχειρήσεις, τα τελευταία δύο χρόνια δόθηκε η ευκαιρία μέσω του Χρηματιστηρίου. 
Βέβαια εδώ υπάρχουν πολλά αρνητικά, τα οποία έχω αναφέρει σε άλλες περιπτώσεις, με την έννοια της αποδιαμεσολάβησης, δηλαδή, ότι παίρνουν υγιές χρήμα από το χρηματιστήριο και βεβαίως είναι και αυτό θετικό, εφόσον γίνεται μέσα στα πλαίσια της οικονομικής ανάπτυξης και των κανόνων.
Βεβαίως, έχουμε μία ραγδαία ανάπτυξη, να το πούμε και αυτό, στις εταιρίες διαχείρισης των αμοιβαίων κεφαλαίων. Δηλαδή, έχουμε μία άλλη εικόνα, την οποία παρουσιάζει το ελληνικό τραπεζικό σύστημα. Αν πάμε όμως να δούμε τα ενδότερα αυτού του συστήματος, έχουμε να δούμε ορισμένα χαρακτηριστικά, που αφορούν το σύστημα και τη δομή του ελληνικού χρηματοπιστωτικού συστήματος.
Τι βλέπουμε; Αυτό έχει μεγαλύτερη σημασία, διότι τώρα δεν μιλάω πλέον στη συγκεκριμένη τοποθέτησή μου για την ελληνική οικονομία και το τραπεζικό σύστημα, αλλά το βάζω σε σχέση με την Ευρωπαϊκή Ένωση. Κοιτάξτε ποιες είναι ορισμένες από τις βασικές διαφορές: 
Πρώτον, εμείς παρουσιάζουμε έναν πολύ μεγάλο, έναν υψηλότατο βαθμό συγκέντρωσης. Αν δούμε τις πέντε ελληνικές τράπεζες στη χώρα μας και πάρουμε ως αναφορά τα στοιχεία του ενεργητικού, έχουμε περίπου 85% συγκέντρωση. Στη Γερμανία αυτό είναι 20%, δηλαδή για τις πέντε πρώτες τράπεζες. Αν πάμε στην Ισπανία, είναι 52% και αν πάμε στη Γαλλία, είναι 43%. 
Έχουμε, λοιπόν μεγάλη διαφορά από τους Ευρωπαίους. Μια άλλη μεγάλη διαφορά πάλι από τους υπολοίπους δεκατέσσερις και δεκαπέντε μαζί με μας της Ευρώπης, είναι η εξής: Έχουμε χαμηλό αριθμό καταστημάτων ανά κάτοικο. Δηλαδή, ο αριθμός κατοίκων ανά κατάστημα στη Ευρώπη είναι ο αριθμός δύο χιλιάδες είκοσι οκτώ και περίπου τρεις χιλιάδες οκτακόσιοι είναι στη χώρα μας. Δηλαδή, δύο χιλιάδες περίπου εξυπηρετούνται στην Ευρώπη και περίπου τέσσερις χιλιάδες ανά κατάστημα στη χώρα μας. Μια άλλη τεράστια διαφορά. Ο αριθμός των απασχολουμένων είναι είκοσι έξι στην Ελλάδα -δίνουμε μόνο μέσο όρο- και δεκαπέντε στην ευρωζώνη. Καταλαβαίνετε δηλαδή, ότι έχουμε ένα τεράστιο πρόβλημα και εκεί. 
Επίσης, αν δούμε τα ATM τις αυτόματες μηχανές που δίνουν χρήματα, είναι τριακόσια στην Ελλάδα για ένα εκατομμύριο κατοίκους και εξακόσια ΑΤΜ ανά ένα εκατομμύριο κατοίκους στην Ευρώπη. Εάν πάμε στο διαδίκτυο και την τράπεζα οι χρήστες στην Ελλάδα είναι στο 12%, ενώ στην Ευρώπη είναι στο 45% και δίνουμε μόνο μέσους όρους, κύριε Υπουργέ. Δηλαδή, σε σχέση με την Ευρώπη έχουμε τεράστιες διαφορές και μόνο με τα πέντε στοιχεία τα οποία έδωσα παραπάνω και φυσικά όχι μόνο. Τα στοιχεία αυτά είναι ενδεικτικά.
Τι θέλω να πω και πού θέλω να καταλήξω. Ενώ συμβαίνουν όλα αυτά στην Ευρώπη και ενώ η Ευρώπη κινείται με ραγδαίους ρυθμούς για τη μετάλλαξή της, για να μπορέσει να αντιμετωπίσει την παγκοσμιοποίηση και η οποία Ευρώπη, αν θέλετε, είναι και αυτή η ίδια μια άμυνα προς την παγκοσμιοποίηση -η ενοποίηση της Ευρώπης εννοώ-, εμείς στην Ελλάδα -και καλά κάνουμε- προχωρούμε στο να μειώσουμε το κόστος της λειτουργίας των τραπεζών, αναπτύσσουμε τη γενική τραπεζική για να αυξήσουμε τα κέρδη από την άλλη, αλλά φαίνεται ότι σαν οικονομία και σαν πολιτική ξεχνάμε το έτος 2004. 'Όπως γνωρίζουμε όλοι, έρχεται η ενοποίηση της τραπεζικής αγοράς μέσα από τα πλαίσια της ευρωπαϊκής ενοποιητικής διαδικασίας.
Επίσης δεν βλέπουμε ότι στην Ευρώπη έχουμε πολύ μεγάλες μεταλλάξεις όπου πλέον υπάρχει μεγέθυνση με εξαγορές τραπεζών, συγχωνεύσεις κ.ο.κ. Μάλιστα αν πω για την Αγγλία συγκεκριμένα, έχουν γίνει τόσες αλλαγές όπου πλέον η κυβέρνηση της Αγγλίας δεν επιτρέπει να συγχωνευθούν μεταξύ τους. Αυτό είναι ένα καμπανάκι για να σκεφθείτε τι εννοώ ή τι υπονοώ  αν θέλετε ευθέως.
Ποια είναι, λοιπόν, η μεγάλη αλήθεια σήμερα κύριε Πρόεδρε; Η αλήθεια τίθεται με ένα βασικό ερώτημα. Τι θα γίνουν οι τράπεζες, θα ευδοκιμήσουν; Πώς θα πάει το δικό μας τραπεζικό σύστημα; Θα πάει προς το καλύτερο ή θα συρρικνωθεί; Εάν δούμε και ορισμένα άλλα στοιχεία, θα καταλήξουμε σε ορισμένα συμπεράσματα. Η δική μου άποψη είναι ένα πρώτο στοιχείο πριν καταλήξω στο συμπέρασμά μου. Οι τέσσερις μεγαλύτερες ελληνικές τράπεζες σήμερα, μέσα σε οκτώ χιλιάδες τριακόσια πιστωτικά ιδρύματα της Ευρώπης των δεκαπέντε είναι μόνο που έχουν ενεργητικό από 10 έως 99 δισεκατομμύρια ευρώ. Δηλαδή, έχουμε τέσσερις μεγάλες τράπεζες μέσα στα οκτώ χιλιάδες τριακόσια τριάντα συνολικά τράπεζες και πιστωτικά ιδρύματα εν γένει. 
Μια άλλη σημαντική διαφορά και αυτό πάλι το στοιχείο βγαίνει από τη EUROSTAT. Το 1980 είχαμε έντεκα χιλιάδες πιστωτικά ιδρύματα στην Ευρώπη, σήμερα έχουμε επτά χιλιάδες πεντακόσια πιστωτικά ιδρύματα. Βλέπετε δηλαδή μια ραγδαία μετάλλαξη του συστήματος. Και εφόσον γίνονται όλα αυτά -και εδώ έρχομαι να μιλήσω με την Κυβέρνηση ευθέως- τι απαντά η Κυβέρνηση του κ. Σημίτη σ' αυτές τις τεράστιες αλλαγές που λαμβάνουν χώρα κυρίως στην Ευρώπη; Θα αναφερθώ σε πέντε παραδείγματα. Στην Εθνική και ALΡΗΑ: αν θυμάσθε πέρσι τον Οκτώβρη -τελευταίες μέρες του Οκτώβρη- ανακοινώθηκε  αυτή η μεγάλη συγχώνευση. Δεν πέρασαν τρεις μήνες και ενώ είπατε ότι θα δημιουργήσετε πυρήνες εθνικού καπιταλισμού αυτό κατέληξε σε ένα μεγάλο φιάσκο. 
Δεύτερον, με την Αγροτική Τράπεζα εξαγγείλατε την ιδιωτικοποίηση, ποσοστό πάνω από 65%. Σε μια περίσταση 75%. Ήρθε το ΣΔΟΕ, έκανε την έρευνά του δεν βρήκε υποτίθεται τίποτα και σήμερα μιλάμε για 35%. Τρεις φορές έκτοτε αλλάξαμε τη στάση μας για την Αγροτική Τράπεζα. 
Η Γενική Τράπεζα. Θα παραχωρηθεί -λέει- το 35%, αλλά θα δοθεί και το μάνατζμεντ. Μιλήσαμε και για χρυσή μετοχή.
Έρχεται η Ευρώπη και λέει: "Όχι, δεν ισχύει η χρυσή μετοχή, θα το αλλάξουμε στη συνέχεια". Τράπεζα Αττικής. Πωλείται, αλλά λέει η Τράπεζα Αττικής: "Παραμείνατε στο ακουστικό σας για να δούμε στη συνέχεια ποια θα είναι η αλήθεια". Πάλι, δηλαδή, μπαίνουν νεότερα ερωτηματικά ως προς την πολιτική κατεύθυνση. Ταχυδρομικό Ταμιευτήριο. Είπατε ότι θα το μετοχοποιήσετε ως Κυβέρνηση, αλλά πήγε στις καλένδες. Επίσης, τώρα τελευταία -και σε αυτό πρέπει να μας απαντήσει η Κυβέρνηση- ξανακούγεται κάτι. Μάλιστα, είδα σε ορισμένες εφημερίδες και σε ορισμένα Μέσα Μαζικής Ενημέρωσης ως είδηση ότι πάλι, λέει, ετοιμάζονται η Εθνική με την ALPHA για να δημιουργήσουν ένα νέο "γάμο". Μάλιστα, ήρθαν επωνύμως στο γραφείο μου καταγγελίες για το συγκεκριμένο θέμα, ότι "καρατομούνται" ορισμένοι άνθρωποι, που έφεραν προβλήματα τότε, και εφ' όσον αλλαχτούν αυτοί οι άνθρωποι -έτσι μου καταγγέλλεται, παραγγέλλω να μας απαντήσετε και πάλι από το Βήμα της Βουλής, κύριε Υπουργέ- με το νέο σχήμα και με το νέο "ανθρώπινο δυναμικό" θα προχωρήσουμε εντέλει σε μία νέα συγχώνευση της Εθνικής με την ALPHA;
Ξέρετε ποιο είναι το πρόβλημα; Δυστυχώς, δεν έχω πολύ χρόνο στη διάθεσή μου, όμως λέω ότι το πρόβλημα είναι πως η Κυβέρνηση του κ. Σημίτη πραγματικά δεν κυβερνά σε ό,τι έχει σχέση με την ελληνική οικονομία. Αυτά δεν είναι λόγια, αυτό το αισθάνονται οι άνθρωποι που μας ακούνε, αυτό το αισθάνονται οι επιχειρηματίες,  αισθάνονται όλοι το αν κυβερνιέται η χώρα ή όχι, γιατί αυτοί καθημερινά μοχθούν για φέρουν οικονομικά αποτελέσματα, τα οποία φυσικά δεν τα βλέπουν. 
Έρχονται λοιπόν και νέες ειδήσεις, όπως η τελευταία, που μας έδωσε το "ΒΗΜΑ ΤΗΣ ΚΥΡΙΑΚΗΣ" για τον ΟΟΣΑ, όπου το κρυφό χρέος (που σας καταγγέλλουμε συνεχώς) είναι 25% του ΑΕΠ. Εμείς φωνάζαμε εδώ και μας διαψεύδατε. Έρχεται, λοιπόν, το θέμα του ΟΟΣΑ. Να βρούμε τουλάχιστον μία άλλη φωνή, που απλά θα βάλει εσάς στη θέση σας, διότι δεν μπορεί αύριο, που θα έρθει η Νέα Δημοκρατία, να βρει άδεια ταμεία. Γι' αυτό έχουμε πει -και μάλιστα το είχα πει και από το Βήμα της Βουλής πριν από τρεις μήνες- ότι, όταν θα έρθουμε στην εξουσία, μέσα σε ένα μικρό χρονικό διάστημα θα έρθουμε και πάλι στη Βουλή, θα σας πούμε τι βρήκαμε. 
Μάλιστα, θα κάνω και ορισμένες προτάσεις στο κόμμα. Εσείς θα είστε τότε Αξιωματική Αντιπολίτευση και θα ζητήσουμε, όπως θα προτείνω στην παράταξή μου, να βρεθεί κατόπιν δική σας πρότασης το όνομα του διεθνούς οίκου, που θα θέλει να κάνει την έρευνα για τη δημοσιογραφική απογραφή. Μάλιστα, όπως γίνεται και σε ορισμένες άλλες χώρες -και θα το προτείνω και αυτό στην παράταξή μου- θα ζητήσουμε να υπάρχει και δικός σας Βουλευτής, δηλαδή Βουλευτής του ΠΑΣΟΚ, ο οποίος θα προεδρεύει της επιτροπής, για να μην έχουμε καμία αμφιβολία για τα αποτελέσματα. 
Δυστυχώς, υπάρχει μία μεγάλη διαφορά μεταξύ μας. Προεκλογικά δεν μας είπατε τίποτα και εδώ είναι η ουσία, κύριε Υπουργέ, κύριε Πρόεδρε και κύριοι συνάδελφοι. Εγώ θα καταθέσω για τα Πρακτικά της Βουλής τη σελίδα 89 του κυβερνητικού προγράμματος της Νέας Δημοκρατίας και θα διαβάσω κάτι. Αυτό περιέχει μία τεράστια διαφορά και με αυτό θα καταλήξω κλείνοντας την τοποθέτησή μου, κύριε Πρόεδρε. 
Διαβάζω από τη σελίδα 89 και θα πω τα συμπεράσματά μου ευθύς αμέσως. Λέμε: "Οι περαιτέρω αποκρατικοποιήσεις στο τραπεζικό σύστημα με ιδιαίτερη σπουδή στην εξυγίανση και τη μετοχοποίηση της Αγροτικής Τράπεζας. Αποκρατικοποιούνται επίσης η Αγροτική Τράπεζα και η Εθνική Τράπεζα με τη μορφή κυρίως της πλήρως πολυμετοχικής τράπεζας, χωρίς κυβερνητικές εξαρτήσεις". 
(Στο σημείο αυτό ο Βουλευτής κ. Ηλίας Καλλιώρας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Αυτό λέει το πρόγραμμα της Νέας Δημοκρατίας το Μάρτιο του 2000.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, τελειώνω σε ένα λεπτό. 
Ποιο είναι το συμπέρασμα και ποια είναι η ειδοποιός διαφορά μεταξύ μας; Εσείς για το τραπεζικό σύστημα μας κατηγορείτε ότι δεν έχουμε θέσεις, όπως κάνατε και με το ασφαλιστικό. Ο Πρόεδρός μας, ο Κώστας Καραμανλής, αναγκάστηκε να στείλει στον κ. Σημίτη το συγκεκριμένο φυλλάδιο με τις συγκεκριμένες θέσεις για το θέμα του ασφαλιστικού. Εδώ, λοιπόν, για το τραπεζικό σύστημα, που πάλι καταγγέλλετε ότι δεν έχουμε θέσεις, σας διάβασα εν περιλήψει ποια είναι η θέση της Νέας Δημοκρατίας. Εάν είχατε κάνει και εσείς αυτό το πράγμα και ζητούσατε την ψήφο από τον ελληνικό λαό γι' αυτές τις αλλαγές, θα είχατε προστατευθεί κατά δύο έννοιες. Πρώτον, δεν θα παίζατε σήμερα με την Αγροτική Τράπεζα, να λέτε ότι θα διώξετε τους αγρότες και ότι θα φωνάζει η ΠΑΣΕΓΕΣ. Θα ήσασταν συνεπείς με αυτό που είχατε γράψει πριν τις εκλογές στο φυλλάδιό σας. 
(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
Τελειώνω, κύριε Πρόεδρε.
Κύριε Υπουργέ, έχει πολύ μεγάλη σημασία, διότι δεν θα λέγατε στη συνέχεια ότι θα ιδιωτικοποιήσετε την Αγροτική Τράπεζα. Δεν θα μπορούσατε να το κάνετε! Αυτή είναι η μία διαφορά.
( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ) 
Και στην άλλη, δεν θα συνέβαινε το θέμα με τη ΑLFA και την Εθνική να συγχωνευθούν κατ' αυτήν την έννοια, διότι θα προσκρούονται όπως και εμείς θα προσκρούαμε αν ήμασταν εμείς κυβέρνηση από το 2000 και εντεύθεν στην έννοια της πολυμετοχικής τράπεζα. Άρα λοιπόν, δεν είχατε ούτε καν τις ασφαλιστικές δικλείδες πάνω στο σύστημα του τραπεζικού συστήματος. 
Ευχαριστώ κύριε Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κ. Σκρέκας έχει το λόγο.
ΘΕΟΔΩΡΟΣ ΣΚΡΕΚΑΣ: Κύριε Πρόεδρε, η επερώτησή μας έρχεται ετεροχρονισμένα στο Εθνικό Κοινοβούλιο να συζητηθεί. Άρα με τον ετεροχρονισμό της παραμένει επίκαιρη. Και παραμένει επίκαιρη γιατί από τότε μέχρι σήμερα η κατάσταση έχει επιδεινωθεί και δεν υπάρχει καμία βελτίωση. Καλή είναι η δημιουργική λογιστική και τα λογιστικά τεχνάσματα εκείνο όμως που λείπει απελπιστικά είναι οι πολιτικές που δίνουν αποτέλεσμα. Δηλαδή εκείνες οι πολιτικές οι οποίες θα επέφεραν τις διαρθρωτικές αλλαγές στην οικονομία και την κοινωνία και θα οδηγούσαν τη χώρα στην αναπτυξιακή της τροχιά. Αντ' αυτού η χώρα μένει καθηλωμένη στη μιζέρια. Η Κυβέρνηση επιμένει να συνθηματολογεί μετά πάθους επικαλούμενη δείκτες και αριθμούς αφήνοντας έξω τον παράγοντα άνθρωπο την ανεργία, τη διαφθορά, τη διαπλοκή, τις κακές υπηρεσίες. 
Εμείς απορρίπτουμε την εικονική πραγματικότητα και μέσα από το θεσμικό μας ρόλο με στοιχεία παρουσιάζουμε την αλήθεια, μέσω της οποίας φαίνεται ότι τα προβλήματα της οικονομίας και της κοινωνίας, διογκώνονται και προσλαμβάνουν εκρηκτικές διαστάσεις. 
Η Κυβέρνηση συνεχίζει την παραπληροφόρηση και τη διαστρέβλωση της πραγματικότητας. Και γιατί το κάνει; Γιατί δυστυχώς έφθασε στο σημείο να μη μπορεί να κυβερνήσει τον τόπο. Και εκείνο που της μένει είναι πλέον αποσπασματικά ανερμάτιστα να προσπαθεί με τεχνάσματα να παραμείνει στην εξουσία. 
Καταθέσαμε, κυρία Πρόεδρε, την επερώτησή μας στις 12.3.2002 για ένα θέμα το οποίο προκάλεσε σημαντικούς κραδασμούς, κλόνισε την εμπιστοσύνη των επενδυτών και δημιούργησε άσχημο κλίμα στην αγορά. Η συγχώνευση της Εθνικής Τράπεζας με την ALFA Τράπεζα είχε αναδειχθεί από την Κυβέρνηση ως μέγιστη κεντρική επιλογή, χωρίς όμως να υπολογιστούν οι κίνδυνοι του εγχειρήματος αυτού για το δημόσιο συμφέρον. 
Ένα δεύτερο σημαντικό θέμα το οποίο παρά το χρόνο που πέρασε από την κατάθεση της επερώτησής μας παραμένει επίκαιρο, είναι το θέμα της ιδιωτικοποίησης της ΕΤΒΑ η οποία αντιμετωπίζει σοβαρά προβλήματα, τόσο αναφορικά με την τύχη των ΒΙΠΕ όσο και με την πώληση των ναυπηγείων Σκαραμαγκά. Εδώ απ' ότι φαίνεται το θέμα εξελίσσεται σε ένα σκάνδαλο ολκής διεθνούς επιπέδου. 
Επίσης το θέμα ιδιωτικοποίησης της Αγροτικής Τράπεζας, η πώληση της Τράπεζας Αττικής, η πώληση του 35% της Γενικής Τράπεζας, η μετοχοποίηση του Ταχυδρομικού Ταμιευτηρίου, θέματα, τα οποία παραπέμπονται δυστυχώς στις καλένδες. Στην επερώτησή μας θέσαμε κυρία Πρόεδρε, μια σειρά ερωτήσεων για τις οποίες ζητούμε από τον Υπουργό και από την Κυβέρνηση συγκεκριμένες απαντήσεις. 
Θα αναφερθώ σε ορισμένες από τις συγκεκριμένες ερωτήσεις που θέτουμε στην επερώτησή μας.
Πρώτον, γιατί παρά το ναυάγιο της συγχώνευσης Εθνικής - ALPHA παραμένει στη θέση του Διοικητή της ΕΤΕ ο κ. Καρατζάς;
Δεύτερον, γιατί παρά το σκάνδαλο της ΕΤΒΑ  Finance παραμένει στη θέση του διοικητή της ΕΤΒΑ ο κ. Κασμάς;
Τρίτον, γιατί έγινε αλλαγή της διοίκησης της Γενικής Τράπεζας και πώς συνδέεται αυτή με την αλλαγή του ποσοστού μετοχοποίησης;
Τέταρτον, γιατί καθυστερεί το πόρισμα του ΣΔΟΕ σχετικά με το σκάνδαλο της ΕΤΒΑ Finance; 
Πέμπτον, γιατί η Κυβέρνηση ανέχεται τις εκτός διαδικασιών πώλησης απαιτήσεις της νικήτριας του διαγωνισμού για την πώληση των ναυπηγείων Σκαραμαγκά;
Έκτον, γιατί αυξάνεται συνεχώς ο αριθμός των ατόμων που αναγκαστικά θα αποχωρήσουν από το ναυπηγείο; Ποιο το κόστος αυτών των αποχωρήσεων για το ελληνικό δημόσιο;
Έβδομον, για ποιο λόγο το Πολεμικό Ναυτικό ενεργοποίησε εσπευσμένα τη διαδικασία option κατασκευής επιπλέον υποβρυχίων στα ναυπηγεία Σκαραμαγκά από τη γερμανική εταιρεία, καθώς και τον εξοπλισμό των υποβρυχίων Γλαύκος; 
Όγδοον, γιατί η ΕΤΒΑ δεν συμμετείχε στην αύξηση του μετοχικού κεφαλαίου της ΕΛΒΟ και ποιες οι παρενέργειες της εξέλιξης αυτής στην πολιτική προμηθειών των Ενόπλων Δυνάμεων της χώρας;
Ένατον, γιατί το ελληνικό δημόσιο και η ΕΤΒΑ άλλαξαν το μετοχικό συσχετισμό στην ΕΛΒΟ; Ποιες οι παρενέργειες για τις πενταετείς συμβάσεις της εταιρείας με τον ελληνικό στρατό; 
Δέκατον, γιατί η Εμπορική Τράπεζα δεν δημοσιοποίησε ταυτόχρονα τα αποτελέσματα χρήσης της μητρικής εταιρείας και τα ενοποιημένα του ομίλου της; 
Ενδέκατον, γιατί ο όμιλος της ΑΤΕ δεν έχει εξαλείψει ακόμα τους "κόκκινους κωδικούς" της ΑΤΕ ΑΧΕ και γιατί δεν έχει δοθεί ακόμη στη Βουλή, όπως της έχει ζητηθεί μέσω της διαδικασίας του κοινοβουλευτικού ελέγχου, το πρόσφατο πόρισμα του σχετικού ελέγχου του ΣΔΟΕ; 
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Τσιτουρίδης έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Τα προβλήματα της οικονομίας μας γενικότερα και των αποκρατικοποιήσεων ειδικότερα, είναι προβλήματα πολιτικά. Όλα τα επίσημα στοιχεία αποκαλύπτουν ότι το οικονομικό κλίμα επιδεινώνεται διαρκώς στη χώρα μας, εξαιτίας της παντελούς ανικανότητας της Κυβέρνησης να κινηθεί με τους ρυθμούς που απαιτούν οι εποχές μας, με την ανικανότητα της Κυβέρνησης να δημιουργήσει τις υποδομές που χρειάζεται ο τόπος με την ανικανότητά της να προωθήσει τις αναγκαίες διαρθρωτικές αλλαγές. 
Οι βασικοί λόγοι, κυρία Πρόεδρε, αυτής της αδυναμίας συνοψίζονται σε δύο. Ο πρώτος έχει να κάνει με τα πελατειακά προστάγματα και με τις ιδεολογικές αγκυλώσεις των σοσιαλιστών εντός ή εκτός εισαγωγικών που κυβερνούν. Και ο δεύτερος βρίσκεται στην αδιαφάνεια, τη διαφθορά και τις καθεστωτικές πρακτικές αυτών που κυβερνούν επί είκοσι δύο περίπου χρόνια τον τόπο. 
Όλα αυτά, κυρία Πρόεδρε, οδηγούν σε ευαίσθητους τομείς, σε επικίνδυνους χειρισμούς, σε παράνομες, περίεργες και ύποπτες διαδικασίες, μεθοδεύσεις και αποφάσεις, σε ευαίσθητους τομείς, όπως είναι οι αποκρατικοποιήσεις, η λειτουργία του τραπεζικού συστήματος, το χρηματιστήριο, τα δημόσια έργα, οι προμήθειες του δημόσιου κλπ.
Οι προλαλήσαντες συνάδελφοι, κύριοι Καλλιώρας και Σκρέκας, αναφέρθηκαν σε μία σειρά αιτιάσεων. Εγώ θα περιοριστώ σε δύο που έχουν να κάνουν με τα Ναυπηγεία Σκαραμαγκά και με το χρηματιστήριο. 
Στα Ναυπηγεία Σκαραμαγκά η Κυβέρνηση διαπραγματεύτηκε επί μακρά περίοδο την πωλησή τους σε γερμανική κοινοπραξία μέσα από περίεργες μεθοδεύσεις και  ουσιαστικά χωρίς διαγωνισμό ανετέθη στην κοινοπραξία, η κατασκευή υποβρυχίων σε τιμές οι οποίες ξεπέρασαν και ξεπερνούν προκλητικά τις διεθνείς τιμές. 
Έτσι, το τίμημα διαρκώς μεταβάλλετο και η όλη διαδικασία κατέστη και εξ αυτού του λόγου παράνομη.
Θα έρθω στο χρηματιστήριο. Εδώ το έγκλημα το οποίο διετελέσθη στη Σοφοκλέους δεν μπορεί να αμφισβητηθεί με πολύ σημαντικές ευθύνες και του Πρωθυπουργού και του οικονομικού επιτελείου της Κυβέρνησης και άλλων κρατικών παραγόντων του χώρου της οικονομίας. Και δεν είναι μόνο ότι χάθηκε το κλίμα εμπιστοσύνης, κυρία Πρόεδρε. Είναι ότι εξαιτίας αυτών των μεθοδεύσεων η ιδιωτική οικονομία, οι ιδιωτικές επενδύσεις έχουν στερηθεί πολύτιμους πόρους. Και θα πω για μία ακόμη φορά ότι το θέμα αυτό για μας, για τη Νέα Δημοκρατία, παραμένει ανοικτό. Παρά τη συγκυριακή πλειοψηφία που υπάρχει στη Βουλή οι ευθύνες θα αναζητηθούν όταν θα φθάσει η ώρα.
Και με όλα αυτά φθάσαμε σε μία ιδιότυπη λειτουργία της οικονομίας μας με κοινωνικοποίηση του κόστους εκ της λειτουργίας της Κυβέρνησης σε όλους, και στη σημερινή γενιά και στις γενιές που έρχονται και σε υπερσυγκέντρωση έως μονοπώληση του οφέλους από τους λίγους εκλεκτούς του συστήματος εξουσίας του κ. Σημίτη. Αυτό όμως δεν είναι ούτε σοσιαλισμός ούτε φιλελεύθερη πολιτική.
Είμαι βέβαιος, επειδή τα προβλήματα όπως προείπα, κυρία Πρόεδρε, είναι πολιτικά, ότι μετά από τόσα χρόνια διακυβέρνησης από τους ίδιους καμία αλλαγή πολιτικής δεν μπορεί να υπάρξει από την Κυβέρνηση αυτή. Τα πολιτικά προβλήματα απαιτούν πολιτικές λύσεις. Και η ανάγκη πολιτικών λύσεων απαιτεί αλλαγή στη διακυβέρνηση του τόπου. Λύση υπάρχει και είναι στην κατεύθυνση της λειτουργίας και στον τομέα της οικονομίας κανόνων και διαφάνειας που θα διασφαλισθούν από τη φιλελεύθερη παράταξη που έρχεται.
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, εξαντλήθηκε ο κατάλογος των επερωτώντων Βουλευτών.
Το λόγο έχει ο Υφυπουργός Οικονομικών κ. Φωτιάδης.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κυρία Πρόεδρε, κύριοι συνάδελφοι, φανταζόμουν ότι η Νέα Δημοκρατία δεν θα μας έδινε σαν Κυβέρνηση τη χαρά να φέρνει πολύ συχνά στο Κοινοβούλιο θέματα που αφορούν στην οικονομία και να μας δίνει τη δυνατότητα για μία ακόμη φορά να αποδεικνύουμε τη θετική πορεία των οικονομικών μεγεθών, αλλά και τη θετική πορεία της εθνικής μας οικονομίας γενικότερα.
Κατανοώ βέβαια την προσπάθεια της Νέας Δημοκρατίας να ασχολείται με ένα θέμα, το οποίο είναι κατεξοχήν...
ΓΕΩΡΓΙΟΣ ΑΛΟΓΟΣΚΟΥΦΗΣ: Ο Υπουργός πού είναι; Είχε δηλώσει ότι θα επανέλθει. Εμείς ξέρετε, κυρία Πρόεδρε, ότι έχουμε πει να αποχωρούμε όταν δεν παρίσταται.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Αυτό είναι δικό σας θέμα, κύριε Αλογοσκούφη. Αυτήν τη στιγμή υπάρχει ο Υφυπουργός εδώ. Αν θέλετε να θέσετε θέμα, θέστε το.
Συνεχίστε, κύριε Υπουργέ.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): 'Ελεγα λοιπόν -μια και το θέμα είναι επίκαιρο και έχουμε το Παγκόσμιο Πρωτάθλημα Ποδοσφαίρου- ότι κάθε φορά που φέρνετε, αγαπητοί συνάδελφοι της Νέας Δημοκρατίας, θέματα οικονομίας πρέπει να γνωρίζετε ότι παίζετε στο δικό μας γήπεδο και ότι το παιχνίδι γίνεται μονότερμα. Έτσι, λοιπόν, η προσπάθειά σας να αποδυναμώσετε τη θετική πορεία των μεγεθών είναι...
ΠΑΝΑΓΙΩΤΗΣ ΛΑΦΑΖΑΝΗΣ: Παίζετε μονότερμα, αλλά δεν βάζετε γκολ με τίποτα.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Τα γκολ μπαίνουν, κύριε συνάδελφε, και μπαίνουν καθημερινά και το γνωρίζετε.
Κύριοι συνάδελφοι της Νέας Δημοκρατίας, εσείς ήσασταν που στοιχηματίζατε πριν από λίγο καιρό στη μη ένταξη της χώρας μας στην ΟΝΕ, στη μη δυνατότητα επίτευξης των στόχων που θέσαμε, γιατί τους θεωρούσατε εξωπραγματικούς και μακρινούς, εσείς μιλήσατε για οικονομία "τραβεστί" ή για δημιουργική λογιστική των αριθμών και όχι της πραγματικότητας. Και όμως διαψευστήκατε κατά τον πλέον πανηγυρικό τρόπο, γιατί η χώρα μας πέτυχε τους στόχους που έθεσε χάρη στις προσπάθειες του ελληνικού λαού, αλλά και την αποτελεσματικότητα της ασκηθείσης οικονομικής πολιτικής από την πλευρά της Κυβέρνησης και γιατί αυτοί που ήταν αρμόδιοι για να ελέγξουν τη θετική πορεία της οικονομίας -και δεν ήταν οι κουτόφραγκοι, όπως πιθανόν να θεωρείτε εσείς- έκριναν ιδιαίτερα ικανοποιητική την πορεία αυτή και ενέταξαν τη χώρα μας χωρίς κανένα απολύτως πρόβλημα στην Οικονομική και Νομισματική Ένωση.
Παρά ταύτα και μετά τη διάψευση όλων των προσδοκιών σας περί μη επιτυχίας και περί μη ένταξης της χώρας μας στην ΟΝΕ εξακολουθείτε λέγοντας διαρκώς τις ίδιες αναλήθειες και παίρνοντας καθημερινά πειστικές απαντήσεις. Επαναλαμβάνετε το ίδιο τροπάριο προσπαθώντας να πείσετε τους ελάχιστους Έλληνες πολίτες που σας ακούν, και πιθανόν δεν μπορούν να σκεφθούν. Γιατί οι περισσότεροι, η συντριπτική πλειοψηφία των Ελλήνων κατανοούν τα προβλήματα αλλά κατανοούν και την επιτυχία των μέχρι σήμερα ληφθέντων οικονομικών μέτρων.  Προσπαθείτε λοιπόν μάταια να αποδυναμώσετε την επιτυχία αυτού του εγχειρήματος. Όμως επαναλαμβάνω ότι εμείς χαιρόμαστε κάθε φορά που φέρνετε τέτοιες επερωτήσεις εδώ γιατί μας δίδεται η δυνατότητα να αποκρούομε αυτήν την πολιτική σας, την πολιτική των αναληθειών, των μη στηριγμένων καταγγελιών σας. 
Έτσι λοιπόν θα ήθελα να σας θυμίσω για τα δικά σας προγράμματα -επειδή λέτε ότι εμείς δεν έχουμε οικονομικό πρόγραμμα και οικονομική πολιτική- ότι στη θλιβερή, οδυνηρή για την εθνική μας οικονομία παρένθεση 1990-1993, που κυβερνήσατε εσείς, όλη οι οικονομικοί δείκτες πορεύονταν αρνητικά. Και ο πληθωρισμός αυξανόταν και τα ελλείμματα αυξάνονταν και οι επενδύσεις κινούνταν με αρνητικούς ρυθμούς. Ιδιαίτερα την τελευταία χρονιά της διακυβέρνησής σας τα ποσοστά του Ακαθάριστου Εθνικού Προϊόντος κινούνταν και αυτά με αρνητικούς ρυθμούς, οι ιδιωτικές και οι δημόσιες επενδύσεις ήταν σε μηδενική βάση σε αντίθεση με τη θετική, ραγδαία, ιλιγγιώδη -θα έλεγα- πορεία της εθνικής μας οικονομίας τα επόμενα χρόνια διακυβέρνησης της χώρας μας από το ΠΑΣΟΚ. 
Αναφερθήκατε ειδικότερα στην επερώτησή σας στο χρηματοπιστωτικό σύστημα. Θα πρέπει να σας θυμίσω ότι στο χώρο αυτό κατά τη διάρκεια των χρόνων 1995-2001 είχαμε τις πιο σημαντικές διαρθρωτικές αλλαγές, οι οποίες στην κυριολεξία άλλαξαν το τοπίο στην εσωτερική αγορά.
Παράλληλα με το επιτυχημένο μείγμα της μακροοικονομικής πολιτικής η Κυβέρνηση προώθησε σειρά από διαρθρωτικές αλλαγές στις αγορές κεφαλαίου και χρήματος, έτσι ώστε η ένταξη της χώρας μας στην ευρωζώνη και η κυκλοφορία του ευρώ από την 1η Ιανουαρίου 2002 σε φυσική μορφή να γίνουν με το μικρότερο δυνατό κόστος. Είναι πραγματικά εντυπωσιακά τα μέτρα, τα οποία λήφθηκαν, αφού οδήγησαν σε εξυγίανση του τραπεζικού συστήματος της χώρας μας και στη δημιουργία πιο ανταγωνιστικών και περισσότερο αποτελεσματικών μονάδων.
Οι ιδιωτικοποιήσεις των τραπεζών που κατά τρόπο άμεσο ή έμμεσο ελέγχονταν από το κράτος, η συγχώνευση ιδιωτικών τραπεζών μέσα από τους μηχανισμούς της κεφαλαιαγοράς και η εξυγίανση των τραπεζών που εξακολουθούν να ελέγχονται από το δημόσιο αποτελούν τα κύρια μέσα παρέμβασης σ' έναν πραγματικά νευραλγικό χώρο και τομέα της οικονομίας, όπως είναι ο τραπεζικός.
Μετά την επιτυχή απελευθέρωση της κίνησης των βραχυπρόθεσμων και μακροπρόθεσμων κεφαλαίων και την κατάργηση του διοικητικού τρόπου καθορισμού των επιτοκίων η Κυβέρνηση με μια σειρά από προσεκτικές και σημαντικές κινήσεις προχώρησε στην αναδιάρθρωση των τραπεζών και στη δημιουργία ανταγωνιστικών και βιώσιμων μονάδων. 
Η συγχώνευση της Κτηματικής Τράπεζας με την Εθνική και η ιδιωτικοποίηση της Ιονικής Τράπεζας απετέλεσαν τις δύο βασικές δράσεις της Κυβέρνησης, συνεπεία των οποίων είχαμε σημαντικές ανακατατάξεις στον τραπεζικό χώρο. Η ιδιωτικοποίηση και η απορρόφηση της Τράπεζας Μακεδονίας-Θράκης από την Τράπεζα Πειραιώς, η εξαγορά της Τράπεζας Κρήτης, της Τράπεζας Εργασίας από την EUROBANK και της Τράπεζας Κεντρικής Ελλάδος από την Εγνατία Τράπεζα ήταν αποτέλεσμα των προϋποθέσεων αλλά και των συνθηκών που δημιούργησε η Κυβέρνηση συνεπεία των μέτρων που είχε ήδη λάβει.
Σε όλη αυτήν την περίοδο η συμβολή της Εθνικής Τράπεζας στις εξελίξεις αυτές ήταν καθοριστικής σημασίας και το γεγονός αυτό κατά κύριο λόγο συνδεόταν με τους επιτυχείς χειρισμούς της προεδρίας του κ. Καρατζά στη διοίκηση της τράπεζας.
Και αποτελεί πραγματικά έκπληξη το γεγονός ότι οι τόσο επιτυχείς χειρισμοί της διοίκησης Καρατζά αγνοούνται και χρεώνονται εξ ολοκλήρου οι συνέπειες της μη συγχώνευσης των Τραπεζών Εθνικής και Πίστεως. 
Με τη διοίκηση Καρατζά πρέπει να θυμίσω ότι η Εθνική Τράπεζα εισήχθη στο χρηματιστήριο της Νέας Υόρκης και είχε σημαντική διείσδυση στον ευρύτερο χώρο των Βαλκανίων. Συνεπεία των επιτυχών επενδύσεων της τράπεζας έχουμε σημαντική διαφοροποίηση στη διάρθρωση των εσόδων της Εθνικής Τράπεζας και το γεγονός αυτό βελτιώνει σημαντικά τους βαθμούς ελευθερίας που έχει η συγκεκριμένη τράπεζα στην άσκηση μιας πιο ευέλικτης και περισσότερο αποτελεσματικής αναπτυξιακής πολιτικής. Το 20% των κερδών της τράπεζας προέρχεται από επενδύσεις της στην ευρύτερη περιοχή των Βαλκανίων και οι σχετικές προβλέψεις δείχνουν ότι πολύ σύντομα, μέσα σ' ένα ή δύο χρόνια, αυτό το ποσοστό θα ανέλθει σε 30%. 
Είναι σύνηθες φαινόμενο τουλάχιστον στις χώρες του ΟΟΣΑ, πολλές συγχωνεύσεις που εξαγγέλλονται στον τραπεζικό χώρο να μην ολοκληρώνονται ή ακόμη και να αποτυγχάνονται. Στην προκειμένη περίπτωση η μη πραγματοποιηθείσα συγχώνευση δεν οφειλόταν σε δήθεν εσφαλμένους χειρισμούς ή σε αναθεώρηση των θέσεων της Εθνικής Τράπεζας, αλλά σε θέματα λιγότερο ουσιώδη και θεμελιακά, για τα οποία πάντως θα ήταν άδικο να επιρρίψουμε το βάρος στη μια και μόνο πλευρά. 
Εκείνο που πρέπει, όμως, να τονιστεί και πρέπει να το πούμε με ιδιαίτερη έμφαση, είναι η διγλωσσία που χαρακτηρίζει ορισμένους μέσα σ' αυτήν την Αίθουσα για τη συγχώνευση που δεν πραγματοποιήθηκε. Όταν αυτή είχε εξαγγελθεί γίνονταν λόγος για κρατικοποίηση ιδιωτικοποιηθείσας τράπεζας -είναι θέσεις οι οποίες δημοσιοποιήθηκαν από την πλευρά της Αξιωματικής Αντιπολίτευσης- ή μάλλον θα έλεγα, για απορρόφηση από την Εθνική Τράπεζα της ALPHA BANK. Τότε η προσπάθεια αυτή είχε κατακριθεί και κυρίως η κριτική στρέφονταν κατά της Κυβέρνησης ότι αυτή ενθαρρύνει τη δημιουργία μονοπωλιακών καταστάσεων στον τραπεζικό χώρο. Όταν οι σχετικές προσπάθειες δεν τελεσφόρησαν, η επίθεση και κριτική που υπέστη η Κυβέρνηση ήταν πάλι άνευ προηγουμένου. 
Η Κυβέρνηση πιστεύει ότι η συγχώνευση των δύο τραπεζών ασφαλώς θα βοηθούσε την παραπέρα ανάπτυξη του τραπεζικού τομέα, χωρίς όμως αυτό να σημαίνει ότι η συγχώνευση αυτή που δεν πραγματοποιήθηκε, θα ανακόψει τη δυναμική ανάπτυξη του τραπεζικού τομέα και της ελληνικής οικονομίας. Άλλωστε σε πολλές χώρες της Ευρωπαϊκής Ένωσης οι συγχωνεύσεις τραπεζών δεν οδήγησαν αυτόματα σε αύξηση των κερδών και ανάπτυξη της οικονομίας. Σε πολλές περιπτώσεις οι συγχωνεύσεις οδήγησαν σε μαζικές απολύσεις και σε απώλεια χιλιάδων θέσεων εργασίας. Μια τέτοια λογική συγχωνεύσεων ίσως να είναι συμβατή με την πολιτική της Νέας Δημοκρατίας, είναι όμως τελείως ξένη με την πολιτική που κατά τρόπο συστηματικό και μόνιμο εφαρμόζει η Κυβέρνησή μας. 
Είναι αναληθές να λέγεται και να γράφεται ότι η ιδιωτικοποίηση της ΕΤΒΑ αντιμετωπίζει σοβαρές δυσκολίες τόσο με την τύχη των ΒΙΠΕ όσο και με την περίπτωση των Ναυπηγείων Σκαραμαγκά. Όπως γνωρίζετε πιστεύω όλοι σας, η πώληση των ναυπηγείων έχει ήδη ολοκληρωθεί και οι υπογραφές έχουν ήδη πέσει. Πολύ σύντομα η γερμανική εταιρεία σε συνεργασία με την FERROSTAHL θα ξεκινήσει το πρόγραμμά της το οποίο θα οδηγήσει στον εκσυγχρονισμό του μεγαλύτερου ναυπηγείου της ανατολικής μεσογείου. 
Σε κάθε περίπτωση η Κυβέρνηση πιστεύει ότι με τα δεδομένα που υπάρχουν, η ιδιωτικοποίηση των ναυπηγείων όπως έχει γίνει, είναι επωφελής για την εθνική οικονομία, ενώ παρέχεται η δυνατότητα ανάπτυξης του ναυπηγείου τόσο για τους στόχους και σκοπούς της εθνικής άμυνας όσο και για την αύξηση της παραγωγής και του εισοδήματος.
Είναι να απορεί κανείς ποια είναι πραγματικά η άποψη της Νέας Δημοκρατίας για το θέμα αυτό. Έπρεπε να προχωρήσει η ιδιωτικοποίηση ή να διατηρηθεί το σημερινό σχήμα το οποίο, όμως, εκ των πραγμάτων έχει αποδειχθεί ότι δεν κατόρθωσε να βελτιώσει την ανταγωνιστικότητά του και τα οικονομικά του αποτελέσματα;
Αγαπητοί συνάδελφοι, έχουν τεθεί μία σειρά ερωτήσεων στην επερώτησή σας και θα προσπαθήσω να απαντήσω όσο το δυνατόν συντομότερα και στην πρωτολογία μου και στη δευτερολογία μου για τα υπόλοιπα. 
Έτσι, λοιπόν, θα ήθελα να πω ότι η Κυβέρνηση δεν έχει ανεχτεί εκτός διαδικασίας καμία απολύτως απαίτηση της γερμανικής κοινοπραξίας για την πώληση των Ναυπηγείων Σκαραμαγκά. Οι όποιες διαπραγματεύσεις με τις πιο πάνω εταιρείες γινόταν με τα αρμόδια όργανα των μετόχων και τον οικονομικό σύμβουλο της πώλησης, την ALPHA FINANCE. Είναι μέσα στα προβλεπόμενα πλαίσια και τη συνήθη πρακτική για τέτοιες αγοραπωλησίες. 
Η αποχώρηση του προσωπικού γίνεται σύμφωνα με το ν. 2941/2001. Είναι αυστηρά οικειοθελής και ολοκληρώνεται σε συγκεκριμένες χρονικές περιόδους που προβλέπει ο νόμος που ψηφίσαμε εμείς εδώ στη Βουλή και χωρίς άλλες νέες παρατάσεις. Ήδη έχουν υποβληθεί όλες οι αιτήσεις των ενδιαφερομένων για ένταξη στα προγράμματα αποχώρησης. 
Πρέπει να σημειωθεί ότι η συνεχιζόμενη αποχώρηση του προσωπικού οφείλεται αφ' ενός μεν στη σταδιακή συμπλήρωση των προϋποθέσεων και αφ' ετέρου στη διαδικασία έγκρισης που είναι ιδιαίτερα χρονοβόρες. 
Επομένως, τα άτομα του ναυπηγείου ούτε αναγκαστικά αποχωρούν -όπως αναφέρεται- ούτε και αυξάνεται συνεχώς ο αριθμός τους, όπως αναληθώς μνημονεύεται στην επερώτησή σας. Το κόστος των αποζημιώσεων, μέχρι την ολοκλήρωση του προγράμματος, προβλέπεται στο ύψος των σαράντα εφτά εκατομμυρίων ευρώ περίπου για οκτακόσιες σαράντα αποχωρήσεις, που εκτιμάται ότι θα ολοκληρωθούν στην περίοδο που προβλέπει ο νόμος. 
Η ενεργοποίηση από το Πολεμικό Ναυτικό της διαδικασίας option για την κατασκευή του τέταρτου υποβρυχίου όχι μόνο δεν έγινε εσπευσμένα, αλλά καθυστέρησε σύμφωνα με την αρχική σύμβαση. Θα πρέπει να θυμίσουμε ότι η αρχική σύμβαση υπογράφτηκε τον Ιανουάριο του 2000 και ετέθη σε ισχύ στις 31 Μαρτίου 2000. Αυτή προέβλεπε ότι το δικαίωμα προαίρεσης για το τέταρτο υποβρύχιο μπορούσε να ασκηθεί σε διάστημα ενός έτους από την ημερομηνία που θα τεθεί σε ισχύ η κύρια σύμβαση. 
Το Πολεμικό Ναυτικό ζήτησε παράταση της προθεσμίας άσκησης αυτού του δικαιώματός του και ουσιαστικά με τις σχετικές διαπραγματεύσεις και τη σύμβαση που δεν έχει υπογραφεί ακόμα, ο χρόνος άσκησης του δικαιώματος έχει παραταθεί τουλάχιστον μέχρι σήμερα. 
Ο εκσυγχρονισμός και η γενική επισκευή των υποβρυχίων "Γλαύκος" είναι πρόγραμμα που περιλαμβάνεται στα σχετικά Ενιαία Μεσοπρόθεσμα Προγράμματα Ανάπτυξης και Εκσυγχρονισμού, των ΕΜΠΑΕ, του Υπουργείου Εθνικής Άμυνας. Οι σχετικές διαπραγματεύσεις με τα ελληνικά ναυπηγεία έχουν αρχίσει προ πολλού και συνεχίζονται χωρίς καμία ιδιαίτερη επίσπευση. 
Στα πλαίσια του προγράμματος εξυγίανσης της ΕΤΒΑ κάτω από την εποπτεία της Τράπεζας της Ελλάδας, η τράπεζα με απόλυτη επιτυχία επεδίωξε και πέτυχε να περιοριστεί η συμμετοχή της σχεδόν αποκλειστικά σε θυγατρικές του ευρύτερου χρηματοπιστωτικού τομέα, περιορίζοντας αντίστοιχα τις συμμετοχές της στις μη εμπίπτουσες σ' αυτήν την κατηγορία εταιρείες.
Γι' αυτόν το λόγο, η ΕΤΒΑ περιόρισε τη συμμετοχή της στην ΕΛΒΟ Α.Ε., πουλώντας κατ' αρχήν πακέτο μετοχών που κατείχε στον Όμιλο Μυτιληναίου. Στη συνέχεια, η ΕΤΒΑ δεν συμμετείχε σε πρόσφατη αύξηση μετοχικού κεφαλαίου, η οποία και καλύφθηκε από το ελληνικό δημόσιο, δεδομένου ότι δεν επιθυμούσε την εκ νέου δέσμευση σημαντικού ύψους κεφαλαίου προκειμένου να διατηρήσει τη συμμετοχή της αυτή. 
Το ποσοστό της ΕΤΒΑ στο μετοχικό κεφάλαιο της ΕΛΒΟ Α.Ε. ανερχόταν στο 4%. Θα πρέπει να πούμε ότι το δημόσιο κατέχει περίπου το 52% του κεφαλαίου της εταιρείας και έχει αποφασίσει να αγοράσει το αντίστοιχο ποσοστό από την ΕΤΒΑ στην ίδια τιμή που πουλήθηκε το αρχικό πακέτο μετοχών. Η μεταβίβαση του υπολοίπου 4% στο δημόσιο δεν δημιουργεί παρενέργειες στις συμβάσεις της εταιρείας με τον ελληνικό στρατό. 
Επιπλέον, θα πρέπει να σημειώσουμε σε ό,τι αφορά το δέκατο ερώτημα που θέτετε με την επερώτησή σας, ότι η συλλογή των απαραίτητων στοιχείων από τις εταιρείες που συμπεριλαμβάνονται στον ενοποιημένο ισολογισμό, απαιτεί ασφαλώς-και θα συμφωνήσετε σ' αυτό- μεγαλύτερους χρόνους από την κατάρτιση και δημοσίευση των οικονομικών στοιχείων μιας μόνης εταιρείας, της Εμπορικής Τράπεζας.
Η κατά δύο ημέρες αργότερα δημοσίευση του ενοποιημένου ισολογισμού, σε σχέση με τη δημοσίευση του ισολογισμού της Εμπορικής Τράπεζας είναι επαρκώς αιτιολογημένη και σύμφωνα με τη σκέψη που ανέφερα προηγούμενα. Κατά τη δημοσίευση του ισολογισμού εκδόθηκε την αυτή ημερομηνία δελτίο Τύπου όπου αναφέρονταν επαρκώς και τα οικονομικά στοιχεία και αποτελέσματα του ομίλου της τράπεζας. 
Πρέπει να πούμε ότι με εντολή δική μας, με εντολή του Υπουργού Οικονομίας και Οικονομικών κ. Χριστοδουλάκη δόθηκε το πράσινο φως στο Σώμα Δίωξης Οικονομικού Ελέγχου για τον έλεγχο στην ΕΤΒΑ FINANCE -δική μας πρωτοβουλία ήταν- τα δε αποτελέσματα της συγκεκριμένης έρευνας έχουν ήδη από τις 8 Μαρτίου κατατεθεί στον αρμόδιο εισαγγελέα που εποπτεύει το ΣΔΟΕ, ώστε να τα μελετήσει. Αυτά τα αποτελέσματα ήδη έχουν επεξεργαστεί από την αρμόδια εισαγγελία και έχει ασκηθεί ποινική δίωξη in rem για συγκεκριμένες πράξεις οργάνων που δεν κατονομάζονται -είναι αρμοδιότητα της ανάκρισης να κατονομάσει τους πραγματικούς in personam υπαιτίους- και η εξέλιξη αυτής της υπόθεσης βρίσκεται σε ώριμο στάδιο.
Επίσης, με εντολή του ίδιου του Υπουργού Οικονομίας και Οικονομικών κ. Χριστοδουλάκη έχει γίνει η έρευνα, ο έλεγχος για την ΑΤΕ ΑΧΕ, τη χρηματιστηριακή εταιρεία της Αγροτικής Τράπεζας που αναφέρατε. Από τον έλεγχο διαπιστώθηκαν απλά και μόνο τυπικές φορολογικές παραβάσεις για τις οποίες συντάσσονται εκθέσεις ελέγχου. Διαπιστώθηκε επίσης η ύπαρξη χρεωστικών υπολοίπων ορισμένων πελατών και η σύνταξη ενός αριθμού συμβάσεων παροχής χρηματιστηριακών εργασιών. Για τις διαπιστώσεις αυτές ήδη εγκαίρως έχει ενημερωθεί η επιτροπή κεφαλαιαγοράς, αλλά και η Βουλή ενημερώθηκε, και δεν είναι αληθές αυτό που αναφέρατε, ότι δεν κατατέθηκε το πόρισμα. Το πόρισμα ήδη από 9 Μαϊου μέσω του κοινοβουλευτικού ελέγχου, μέσω της Βουλής έχει κατατεθεί για χρήση και για γνώση όλων των συναδέλφων.
Έτσι, λοιπόν, τελειώνοντας, αγαπητοί συνάδελφοι, θα έλεγα ότι μας δώσατε τη δυνατότητα να ασχοληθούμε με ιδιαίτερα σημαντικά θέματα και με ένα θέμα για το οποίο πάντα είναι χαρά μας να μας το θέτετε. Όσο πιο συχνά βάζετε ζητήματα οικονομίας, τόσο περισσότερο εσείς θα βρίσκεστε στριμωγμένοι και μάταια θα προσπαθείτε να πείσετε για θέματα, για τα οποία ήδη ο ελληνικός λαός έχει πειστεί. 
Η αποτελεσματικότητα της οικονομικής πολιτικής που ασκήθηκε έφερε συγκεκριμένα απτά αποτελέσματα, τα οποία αναγνωρίσθηκαν από την Ευρωπαϊκή Ένωση, έχουν αναγνωρισθεί από όλους τους διεθνείς οικονομικούς οργανισμούς. 
Τώρα όσον αφορά την ελπίδα σας ότι θα προτείνετε στη μελλοντική σας κυβέρνηση για το πώς θα γίνει ο έλεγχος των οικονομικών, σας είχα απαντήσει και προηγούμενα ότι η ελπίδα κατά το λαό μας πεθαίνει τελευταία. Οι αρχαίοι δε προγονοί μας έλεγαν ακόμη πιο ευφυώς "ελπίς και οις ουδέν αύτη πάρεστι". Εμείς σας χαρίζουμε την ελπίδα. Αυτήν ας την έχετε. Όμως, θα πρέπει να θυμίσουμε επίσης ότι η Νέα Δημοκρατία πριν το 2000 εξέλεξε πολλάκις Πρωθυπουργό των "γκάλοπ", όμως Πρωθυπουργός της κάλπης και της εμπιστοσύνης του ελληνικού λαού ήταν ο Κώστας Σημίτης. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, ο Πρόεδρος του Συνασπισμού της Αριστεράς και της Προόδου ορίζει κοινοβουλευτικό εκπρόσωπο του Συνασπισμού το συνάδελφο κ. Παναγιώτη Λαφαζάνη.
Επίσης, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 χρόνια από την Ελληνική Επανάσταση" εβδομήντα επτά μαθητές και μαθήτριες και τέσσερις συνοδοί δάσκαλοι από το Δημοτικό Σχολείο Εκπαιδευτηρίων Γείτονα.
Η Βουλή τους καλωσορίζει.
(Χειροκροτήματα από όλες της πτέρυγες)
Εξηγούμε ότι συζητείται επερώτηση Βουλευτών της Νέας Δημοκρατίας προς τον Υπουργό Οικονομικών και παρίστανται οι Βουλευτές που έθεσαν την επερώτηση και ο κύριος Υφυπουργός ο οποίος μόλις απήντησε.
Ο Κοινοβουλευτικός Εκπρόσωπος της Νέας Δημοκρατίας κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, εμείς πιστέψαμε ότι, όταν ο Υπουργός Οικονομίας και Οικονομικών ήρθε εδώ στη Βουλή και είπε ότι θα λείψει επ' ολίγον και στη συνέχεια αποχώρησε, θα το τηρήσει. Κάτσαμε και ακούσαμε τον μονόλογο του Υφυπουργού Οικονομικών, αναρμόδιου για το θέμα της επερώτησής μας.
Γι' αυτό θέλω να δηλώσω τώρα ότι εάν μέχρι το τέλος της ομιλίας μου, που θα είναι πάρα πολύ σύντομη, δεν έρθει ο Υπουργός Οικονομίας και Οικονομικών, η Νέα Δημοκρατία θα αποχωρήσει, διότι έχουμε θέσει αυτό το ζήτημα επανειλημμένως και θεωρούμε ότι δεν μπορεί ο κάθε υπουργός να παίζει παιχνίδια με τους κοινοβουλευτικούς θεσμούς. Δεν μπορεί να έρχεται εδώ και να προσπαθεί να παραπλανήσει το Κοινοβούλιο ότι δήθεν φεύγει για πέντε λεπτά και επανέρχεται.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Αλογοσκούφη, ο κύριος Υφυπουργός θέλει να δώσει κάποια απάντηση επ' αυτού. Επιτρέπετε τη διακοπή;
ΓΕΩΡΓΙΟΣ ΑΛΟΓΟΣΚΟΥΦΗΣ: Όχι, κυρία Πρόεδρε, δεν δέχομαι καμία διακοπή.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θα δώσετε μετά την απάντησή σας, κύριε Υφυπουργέ, εκτός αν δεν χρειαστεί.
ΓΕΩΡΓΙΟΣ ΑΛΟΓΟΣΚΟΥΦΗΣ: Δεν θα χρειαστεί μάλλον, απ' ό,τι βλέπω. Η απάντηση δίνεται έμπρακτα με τις πολιτικές συμπεριφορές μας.
Τέθηκαν όμως ορισμένα ζητήματα από τον κύριο Υφυπουργό, ο οποίος χάρηκε, όπως είπε, που του δώσαμε την ευκαιρία να ασχοληθεί με τα θέματα αυτά. Πράγματι, είναι αλήθεια, διότι με αυτά τα θέματα τα οποία θέτουμε στην επερώτηση δεν ασχολείται ούτε από τις αρμοδιότητές του ούτε έχει καμία ιδιαίτερη ενασχόληση, ώστε να μπορεί να μας δώσει και απαντήσεις. Διάβασε ένα γραπτό κείμενο, που του είχαν ετοιμάσει οι υπηρεσίες και είπε με την γνωστή καθεστωτική αλαζονεία, που χαρακτηρίζει όλα τα στελέχη της Κυβέρνησης, ορισμένα πράγματα τα οποία νομίζω ότι υποτιμούν τη νοημοσύνη του ελληνικού λαού και υποτιμούν και τη δημοκρατική του ευαισθησία. Διότι προσπαθεί να προκαταλάβει αποτελέσματα εκλογών.
Επί της ουσίας, εγώ θα πω δύο πράγματα. Η Νέα Δημοκρατία είχε και έχει δύο άξονες στις θέσεις που αναπτύσσει την οικονομία. Ο ένας άξονας είναι ότι η οικονομική πολιτική της τελευταίας οκταετίας ήταν στρεβλή πολιτική, που έδωσε έμφαση στην ονομαστική σύγκλιση και παραγνώρισε την πραγματική οικονομία. Το αποτέλεσμα ήταν η ανεργία να διογκωθεί. Και την ανεργία τη ζουν όλες οι ελληνικές οικογένειες, διότι όλες οι ελληνικές οικογένειες έχουν κάποιον άνεργο.
Υπάρχει ένα μεγάλο πρόβλημα ανταγωνιστικότητας της οικονομίας. Η διανομή του εισοδήματος έχει χειροτερέψει και η οικονομική ανάπτυξη, όση υπήρξε, βασίζεται σε τρεις πυλώνες, που δεν έχουν να κάνουν καθόλου με την κυβερνητική πολιτική. Ο ένας είναι ο δυναμισμός του ιδιωτικού τομέα, ο δεύτερος είναι οι πόροι από την Ευρωπαϊκή Ένωση και ο τρίτος είναι η προοπτική των Ολυμπιακών Αγώνων.
Το δυστύχημα είναι -και δεν το λέμε εμείς αυτό, το λένε όλοι οι διεθνείς οργανισμοί- ότι όταν εκλείψουν οι δύο από τους λόγους, δηλαδή τα Κοινοτικά Πλαίσια Στήριξης και η προοπτική των Ολυμπιακών Αγώνων, δεν υπάρχουν οι μηχανισμοί της αυτοτροφοδοτούμενης ανάπτυξης στην οικονομία που θα της επιτρέψουν να διατηρήσει μια αναπτυξιακή τροχιά.
Δεν τα λέμε, επαναλαμβάνω, εμείς αυτά. Τα λένε οι διεθνείς οργανισμοί, αυτοί που μας κρίνουν και τους οποίους είχατε ως Κυβέρνηση αναγορεύσει σε κριτές και τιμητές των πάντων. Διότι όποτε σας κάναμε κριτική για την οικονομία, μας λέγατε για το τι λέγανε οι διεθνείς οργανισμοί. Τώρα που οι διεθνείς οργανισμοί είναι έντονα επικριτικοί, παρά τη διπλωματική τους γλώσσα, για την οικονομική πολιτική, ο απών σήμερα Υπουργός Οικονομίας και Οικονομικών, πριν από λίγες μέρες, είπε στην προ ημερησίας διατάξεως συζήτηση για την οικονομία να πάψουμε να επικαλούμαστε του διεθνείς οργανισμούς και να συμφωνήσουμε επί της ουσίας.
Μα, τόσα χρόνια εμείς επί της ουσίας συζητούσαμε και εσείς μας ανεμίζατε εκθέσεις διεθνών οργανισμών, που είναι διπλωματικά κείμενα. Σήμερα, ακόμη και αυτές οι εκθέσεις είναι επικριτικές.
Το δεύτερο στοιχείο που λέγαμε είναι ότι και η πολιτική που ακολούθησε η Κυβέρνηση για την ονομαστική σύγκλιση ήταν μια εισπρακτική πολιτική -φόροι και μετοχοποιήσεις- μια εισπρακτική πολιτική που οδήγησε σε αδιέξοδα. Οδήγησε το χρηματιστήριο σε αδιέξοδα, οδήγησε χιλιάδες, αν όχι εκατομμύρια, μικροεπενδυτές να χάσουν τις οικονομίες μιας ζωής.
Και επειδή δεν επαρκούσε αυτή η πολιτική της ονομαστικής σύγκλισης που ακολουθούσατε ούτε οι φόροι που βάλατε έφτασαν ούτε οι μετοχοποιήσεις έφτασαν, για να κλείσουν τις τρύπες, έστω και προσωρινά, των προϋπολογισμών. Και έτσι καταλήξατε και στη δημιουργική λογιστική, αυτή που ακόμα και σήμερα χρησιμοποιείτε σε τεράστια έκταση.
Αυτά που έλεγε και λέει η Νέα Δημοκρατία, τα ενστερνίζονται σήμερα πλέον όλοι. Και νομίζω ότι ήταν φαιδρό το να ακούμε εδώ τον Υφυπουργό Οικονομικών να λέει ότι χαίρεται που του δώσαμε την ευκαιρία για άλλη μια φορά να αποδείξει πόσο καλά πάει η ελληνική οικονομία. 'Ολοι οι διεθνείς οργανισμοί καυτηριάζουν τις καθυστερήσεις στις διαρθρωτικές αλλαγές, αποκαλύπτουν τη δημιουργική λογιστική, αποκαλύπτουν τις αδυναμίες του μείγματος οικονομικής πολιτικής. 'Εγκριτες εφημερίδες, πολλές από τις οποίες στηρίζουν κατά τα άλλα την Κυβέρνηση, μιλούν για μαύρες τρύπες λογαριασμών του δημοσίου, για πολιτική απάτη, αναφορικά με την κατάσταση της οικονομίας, αναφέρονται σε κρυφά χρέη, σε αποτυχία της οικονομικής πολιτικής και σε παραχάραξη των στοιχείων της οικονομίας. Έγκριτος οικονομικός αναλυτής ο κ. Νικολάου στο "ΒΗΜΑ" πριν από λίγες εβδομάδες κατηγορούσε τρεις ανθρώπους ότι παραχαράσσουν τα στοιχεία της οικονομίας επί χρόνια. Ο ένας από αυτούς είναι ο σημερινός Υπουργός Οικονομίας και Οικονομιών, ο άλλος είναι ο Διοικητής της Εμπορικής Τράπεζας κ. Στουρνάρας και ο τρίτος είναι ο Διευθυντής της Στατιστικής Υπηρεσίας, ο οποίος έχει φθάσει και στο έσχατο σημείο πλέον να παραχαράσσει και τα στοιχεία για την ανεργία. Όχι μόνο τα δημόσια οικονομικά, τώρα και η ανεργία. Επειδή δεν πήγαινε και δεν πάει όπως θα ήθελε η Κυβέρνηση, πρέπει να την φτιάξουμε και αυτήν στα χαρτιά και όχι στην ουσία. 
Η Κυβέρνηση -το είδαμε και σήμερα- όποτε της γίνεται κριτική από την Αντιπολίτευση καταφεύγει σε δύο έωλα επιχειρήματα. Είναι δέσμια της καθεστωτικής της νοοτροπίας και συγχέει την οικονομική πολιτική με τη χώρα, με την οικονομία. Όποτε γίνεται κριτική στην οικονομική πολιτική, η κριτική επιχειρείται να εμφανιστεί ως κριτική στην οικονομία και ως δυσφήμιση της χώρας
Εμείς, κυρίες και κύριοι συνάδελφοι -και όσοι μας ακούν- πιστεύουμε στο δυναμισμό της οικονομίας, πιστεύουμε στο δυναμισμό του ιδιωτικού τομέα, πιστεύουμε στις δυνατότητες της χώρας, πάντοτε τα πιστεύαμε. Εμείς δεν είμαστε όψιμοι θιασώτες της οικονομίας της αγοράς, δεν είμαστε όψιμοι θιασώτες του ιδιωτικού τομέα. Αυτό που θεωρούμε ανεπαρκές είναι η οικονομική πολιτική. Αυτή είναι που είναι κατώτερη των περιστάσεων και αυτή καταγγέλλουμε και θα συνεχίσουμε να την καταγγέλλουμε έως ότου αλλάξει είτε η πολιτική, είτε η Κυβέρνηση. Και οι ενδείξεις που έχουμε είναι καλές, ότι θα αλλάξει μάλλον η Κυβέρνηση, ο κίνδυνος είναι τι θα γίνει σε αυτήν την παρατεταμένη προεκλογική περίοδο. Βλέπουμε τι γίνεται με το ασφαλιστικό, όπου καταθέτει νόμο, υποτίθεται, η Κυβέρνηση που θα έλυνε το ασφαλιστικό και δεν έχει το Γενικό Λογιστήριο του Κράτους τη δυνατότητα να εκτιμήσει τι θα σημάνει για τα δημόσια οικονομικά, για τον προϋπολογισμό αυτό το ασφαλιστικό νομοσχέδιο. 
Λέγανε κάποτε ποιο είναι το πιο σημαντικό όργανο του σώματος. Μιλούσαν τρεις αξιωματούχοι, ένας Γερμανός, ένας Γάλλος και ένας Έλληνας. Ο Γερμανός είπε "είναι το μυαλό, γιατί πρέπει όταν σχεδιάζουμε τα πράγματα, να τα μελετάμε". Ο Γάλλος είπε "είναι η καρδιά, γιατί πρέπει να έχουμε ψυχή και να συμμεριζόμαστε τον πόνο των συμπολιτών μας". Ο Έλληνας είπε "το πιο σημαντικό όργανο του σώματος είναι το γόνατο, γιατί εμείς στην Ελλάδα τα κάνουμε όλα στο γόνατο". Έτσι είναι το ασφαλιστικό, έτσι είναι όλες αυτές οι δήθεν μεταρρυθμίσεις τις οποίες επιχειρεί να κάνει η Κυβέρνηση.  Και επειδή εμένα δεν μου αρέσει να παίρνω λόγια άλλων, να πω για τα Πρακτικά ότι αυτό το άκουσα προ ημερών να το λέει ο κ.Σουφλιάς και έχει απόλυτο δίκιο. 
Τώρα υπάρχει και ένα δεύτερο ζήτημα από την Κυβέρνηση. Λέει ότι εμείς στη Νέα Δημοκρατία δεν έχουμε θέσεις. Εγώ θα σας απαντήσω με μια πολύ σύντομη παράθεση, γιατί δεν θέλουμε να πάρουμε πάρα πολύ χρόνο, των θέσεών μας για την οικονομία. Ε, αυτή είναι η καλύτερη απάντηση. Εμείς δεν ανακαλύπτουμε νέες θέσεις για την οικονομία κάθε τετραετία, κυρίες και κύριοι συνάδελφοι, έχουμε πάγιες και σταθερές θέσεις και αξιόπιστες, έχουμε θέσεις που βασίζονται στην ενίσχυση του ανταγωνισμού, έχουμε συνεπείς θέσεις για το ρυθμιστικό ρόλο του κράτους -πιστεύουμε ότι το κράτος έχει ρόλο σημαντικό, αλλά είναι κυρίως ρυθμιστικός- έχουμε θέσεις για το πώς πρέπει να είναι αποτελεσματικός ο δημόσιος τομέας, πώς πρέπει να είναι η δίκαιη διανομή και των ευκαιριών και του πλούτου και πώς πρέπει να υπάρχει μέριμνα για τους κοινωνικά αδύναμους.
Κύριες και κύριοι συνάδελφοι, εμείς δε θα μείνουμε με σταυρωμένα χέρια. Θα συνεχίσουμε να καταγγέλλουμε όλες τις μεθοδεύσεις που θεωρούμε ότι υπονομεύουν το μέλλον αυτής της χώρας. Και δυστυχώς τώρα, προεκλογικά, εμφανίζονται όλο και περισσότερες τέτοιες μεθοδεύσεις. 
Θα συνεχίσουμε να πιέζουμε με όλα τα μέσα, που έχουμε στη διάθεσή μας, ώστε να αποτραπούν οι οποιεσδήποτε αρνητικές εξελίξεις στην οικονομία και στη χώρα. Θα συνεχίσουμε να ενημερώνουμε τους πολίτες και όλες τις κοινωνικές δυνάμεις, οι οποίες τείνουν ευήκοον ους, να αγνοούν τα επικοινωνιακά τεχνάσματα της Κυβέρνησης -αυτά που χρησιμοποιεί για να συσκοτίσει την κατάσταση- και να την πιέσουν να αντιμετωπίσει επιτέλους τα προβλήματα της χώρας. Θα συνεχίσουμε να προβάλλουμε τις δικές μας θέσεις. 
Έχουμε εμπιστοσύνη στον ελληνικό λαό και στη Νέα Δημοκρατία. Πιστεύουμε ότι στις επόμενες εκλογές θα μας εμπιστευτεί τη διακυβέρνηση της χώρας. Έχουμε και την υπευθυνότητα και το πρόγραμμα και τα στελέχη για να αντιμετωπίσουμε τα προβλήματα που θα αφήσει πίσω της αυτή η Κυβέρνηση, να δημιουργήσουμε τις προϋποθέσεις για μια νέα αναπτυξιακή πορεία και να κάνουμε μία καινούρια αρχή για την Ελλάδα. 
Κύριε Υφυπουργέ, λυπάμαι αλλά τη δευτερολογία σας δεν θα την ακούσουμε, διότι ο κύριος Υπουργός των Οικονομικών δεν μπορεί να συνεχίσει να κοροϊδεύει το Κοινοβούλιο και γι αυτό αποχωρούμε!
(Χειροκροτήματα από την πτέρυγα της Νέας Δημοκρατίας)
(Στο σημείο αυτό οι Βουλευτές της Νέας Δημοκρατίας αποχωρούν από την Αίθουσα)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υφυπουργέ, θέλετε να κάνετε μία σύντομη παρέμβαση;
Ορίστε, έχετε το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θέλω να τονίσω, έστω για τα Πρακτικά της Βουλής...
ΠΑΝΑΓΙΩΤΗΣ ΛΑΦΑΖΑΝΗΣ: Θα αναγκαστούμε να αποχωρήσουμε και εμείς!
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Λαφαζάνη, σας παρακαλώ. Ο Υφυπουργός έχει το δικαίωμα σύντομης παρέμβασης.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μου στερείτε το δικαίωμα να μιλήσω και την ευκαιρία στους άλλους να ακούσουν. Η Νέα Δημοκρατία συνήνεσε στην απουσία για λίγη ώρα του Υπουργού, ο οποίος βρίσκεται σε συνάντηση με το διοικητή της Γερμανικής Τράπεζας. Αν η Νέα Δημοκρατία είχε πραγματικά το θάρρος να ακούσει την απάντηση του Υπουργού, θα την άκουγε πριν  τελειώσει η διαδικασία. 'Oμως, επειδή η Νέα Δημοκρατία πάντοτε έχει σαν πάγια τακτική να ρίχνει μόνο "φωτοβολίδες", να λέει τις αναλήθειές της εδώ στη Βουλή, να μην νοιάζεται για το πραγματικό περιεχόμενο της οικονομικής πολιτικής που ασκείται, για μία ακόμα φορά αδυνατεί να ακούσει τον αντίλογο. Είναι γνώριμη τακτική δική της και, εν πάση περιπτώσει, πολιτική επιλογή δική της.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, έχω την τιμή να σας ανακοινώσω ότι η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων "Ρύθμιση θεμάτων Οργανισμού Σχολικών Κτιρίων, Ανώτατης Εκπαίδευσης και άλλες διατάξεις".
Το λόγο έχει ο Κοινοβουλευτικός Εκπρόσωπος του Συνασπισμού, ο κ. Λαφαζάνης.
ΠΑΝΑΓΙΩΤΗΣ ΛΑΦΑΖΑΝΗΣ: Ο κύριος Υφυπουργός κάνει μία απέλπιδα προσπάθεια να δικαιολογήσει τα αδικαιολόγητα. Είναι απαράδεκτο και συμβαίνει συνέχεια. Ο κ. Χριστοδουλάκης περιφρονεί αυτήν την Αίθουσα. Δεν έρχεται για να ασκηθεί σωστά Κοινοβουλευτικός Έλεγχος και το κάνει συστηματικά. Αλλεπάλληλες είναι οι αποχωρήσεις μας, διότι απουσιάζει ο Υπουργός.
Σήμερα είπε ότι του παρουσιάστηκε μία έκτακτη ανάγκη και θα επέστρεφε. Δεν έχει επιστρέψει, όμως, ακόμα. Αλλά, εν πάση περιπτώσει, και κάτι να έχει τύχει στον κ. Χριστοδουλάκη, ο άλλος συναρμόδιος να απαντήσει σ' αυτά τα θέματα που έχουν τεθεί με την επερώτηση είναι ο κ. Τσοχατζόπουλος, ο Υπουργός Ανάπτυξης. Πάντως, δεν είστε εσείς, κύριε Φωτιάδη. Σε καμία περίπτωση δεν είστε εσείς.
Σας αναθέτουν ένα θλιβερό έργο. Ενώ δεν έχετε χειριστεί αυτά τα θέματα, αναγκάζεστε να δίνετε απαντήσεις γραπτώς, δηλαδή να διαβάζετε κείμενα, όπως αυτό που μας διαβάσατε εδώ -δεν ξέρω αν σας το έδωσαν οι υπηρεσίες ή κάποιοι άλλοι- που δεν απαντά σε συγκεκριμένα θέματα. Γιατί και τα ερωτήματα είναι συγκεκριμένα και οι ομιλίες το ίδιο. Έπρεπε, λοιπόν, να προσπαθήσετε να απαντήσετε, αλλά δεν μπορείτε, δεν έχετε τη δυνατότητα. Διότι εδώ συμβαίνουν εγκλήματα τεραστίων διαστάσεων, κύριε Υφυπουργέ. 
Θα μου επιτρέψετε, πριν αποχωρήσω και εγώ, να επισημάνω ορισμένα πράγματα τα οποία θεωρώ απαραίτητα. Δεν είναι δυνατόν να συμβαίνουν τέτοιες καταστάσεις σ' αυτόν τον τόπο, οι οποίες όχι μόνο να υποβαθμίζουν τη νοημοσύνη μας, αλλά και να εξοργίζουν κάθε άνθρωπο που στοιχειωδώς παρακολουθεί τα οικονομικά δεδομένα αυτής της χώρας.
Δείτε το παράδειγμα της ΕΤΒΑ. Δεν θα αναφερθώ στο σκάνδαλο, για το οποίο δεν ξέρω τι συμβαίνει. Μας είπατε πάλι ότι θα παραπεμφθεί στις δικαστικές καλένδες. Εν πάση περιπτώσει, εδώ γίνονται "σημεία και τέρατα", κύριε Υπουργέ, και εσείς δεν απαντάτε και στις ερωτήσεις Κοινοβουλευτικού Ελέγχου.
Την περασμένη εβδομάδα, η Τράπεζα Πειραιώς αποφάσισε να δανειοδοτήσει τη θυγατρική της εταιρεία, "Πειραιώς Leasing", από τα διαθέσιμα της ΕΤΒΑ με δάνειο ύψους 34 δισεκατομμυρίων δραχμών.
Άκουσον, άκουσον! Τριάντα τέσσερα δισεκατομμύρια δραχμές από τα διαθέσιμα της ΕΤΒΑ για δανειοδότηση της θυγατρικής της Πειραιώς, της Πειραιώς Leasing! Το ποσό είναι τεράστιο. Ψάχνω και τι βλέπω; Ότι η Τράπεζα Πειραιώς δεν έχει εξοφλήσει ακόμα το τίμημα της εξαγοράς κι ενώ λέγατε ότι το τίμημα της εξαγοράς θα δοθεί σε μετρητά, κατά πληροφορίες που έχουμε, αυτό το τίμημα πάει κατά δόσεις και αρχίζει η επαναδιαπραγμάτευση του ιδίου του τιμήματος πλέον με βάση και το σκάνδαλο και διάφορα άλλα που βρέθηκαν, υποτίθεται, στην ΕΤΒΑ και τα οποία είναι στοιχεία τα οποία επιβαρύνουν, υποτίθεται, την αγοράστρια και πρέπει να εκπέσουν του τιμήματος.
Και το χειρότερο, εδώ έχετε λεηλατήσει τους μικροεπενδυτές της ΕΤΒΑ. Γιατί ανταλλαγές μετοχών δεν έχουν γίνει ακόμα, των μικρομετόχων της ΕΤΒΑ με τις μετοχές της Τράπεζας Πειραιώς και έχει παγώσει η μετοχή της ΕΤΒΑ σε ένα σταθερό σημείο, ενώ οι μετοχές της Τράπεζας Πειραιώς διαπραγματεύονται ελεύθερα. Πού γίνονται αυτά τα πράγματα; Μπορείτε να μου πείτε σε ποια χώρα γίνονται αυτά τα πράγματα; Μόνο στο δικό σας εκσυγχρονισμό μπορεί να φανταστεί κανείς ότι μπορεί να γίνονται αυτά τα τερτίπια. Αγορές που δεν υπάρχουν, αγορές που δεν καταβλήθηκε τίμημα, αφαίμαξη της αγοραζόμενης τράπεζας με τεράστιες δανειοδοτήσεις, καταλήστευση των μικρομετόχων της, περιφρόνηση κάθε έννοιας χρηματοοικονομικής πράξης. Και έρχεστε να μας μιλάτε για διαχείριση οικονομική, η οποία εν πάση περιπτώσει θριαμβεύει, όπως είπατε, και επικροτείται από τον ελληνικό λαό; Ποιος τα επικροτεί αυτά τα πράγματα;
Πουλάτε τα Ναυπηγεία Σκαραμαγκά με 2 δισεκατομμύρια δραχμές. Δύο δισεκατομμύρια δραχμές τίμημα! Που ακούστηκε αυτό; Και εν πάση περιπτώσει, να πουλούσατε, -εξευτελιστικό το τίμημα- σε μια εταιρεία η οποία θα αγόραζε το Σκαραμαγκά, να απευθυνθεί στην αγορά και να φέρει παραγγελίες. Ούτε μια παραγγελία, ούτε ένα πλοίο από την αγορά  δεν θα φέρει η  HDW. Αντίθετα, για να το αγοράσει με τα 2 δισεκατομμύρια αναθέσατε παραγγελίες στην HDW-Ferrostahl, η οποία αγοράστηκε στο μεταξύ από έναν αμερικάνικο όμιλο και γίνεται εκεί το σώσε γιατί πάει να την εξαγοράσει και ένας άλλος τώρα αυτή την περίοδο. Ούτε ξέρετε που βαδίζετε, σε ποιους πουλήσατε. Αν σας ρωτήσω σε ποιους πουλήσατε, δεν το ξέρετε. Δίνετε κρατικές παραγγελίες που ξεπερνούν το ένα τρισεκατομμύριο και γίνονται εδώ σημεία και τέρατα.
Την ημέρα που πανηγυρικώς υπογράφετε την πώληση, την ίδια μέρα υπογράφετε σύμβαση όπου δίνεται και τέταρτο υποβρύχιο κατασκευής option και η ανακατασκευή άλλων τριών υποβρυχίων. Που ακούστηκε αυτό το πράγμα; Για να πωληθεί, την ίδια μέρα να υπογράφετε τέτοιου είδους συμβάσεις, απαράδεκτες συμβάσεις! Με δύο δισεκατομμύρια δίνετε προίκα κρατικών παραγγελιών πάνω από ένα τρισεκατομμύριο. Σειρά άλλων ρυθμίσεων ευνοϊκών για την HDW. Αυτό το λέτε πώληση; Δηλαδή πωλείται σε έναν ιδιώτη ο οποίος θα στηρίζει το Ναυπηγείο σε κρατικές παραγγελίες, δεν θα φέρνει τίποτε από την αγορά και το λέτε αυτό πράξη διαρθρωτικών αλλαγών και εξυγίανσης της οικονομίας; Βουλιάζετε τα ναυπηγεία έτσι, τα καταβυθίζετε, τα λεηλατείτε με τον χειρότερο δυνατό τρόπο.
Επίσης, τι γίνεται με το καζίνο της Πάρνηθας, κύριε Υφυπουργέ; Δεν το χειρίζεστε εσείς, αλλά αυτά τα πράγματα είναι τρομερά. Πωλείται το καζίνο της Πάρνηθας και κατακυρώνεται έναντι 30 δισεκατομμυρίων δραχμών, όταν 25 δισεκατομμύρια δραχμές είναι τα ετήσια κέρδη του δημόσιου από το καζίνο. Και πωλείται τώρα πάλι σε ιδιώτη; Για ποια αγορά, όταν του δίνετε την μονοπωλιακή θέση στην Αττική, στο Λεκανοπέδιο; Σε οποιονδήποτε και να το δίνατε δουλειές θα είχε. Κέρδη του δίνετε, διότι του εξασφαλίζετε ότι θα έχει και το μονοπώλιο των καζίνων στην Αττική, στο Λεκανοπέδιο. Και αυτός που αγοράζει επίσης -όποιες από τις δύο εταιρείες, τώρα μιλάμε συγκεκριμένα για τη Hayatt και την Actor Τεχνοδομική -διαπλεκόμενα συμφέροντα, τα γνωρίζετε- αυτός αποκτά και μονοπωλιακή θέση στο χώρο των καζίνων σε όλη την Ελλάδα.
Αυτές είναι οι ιδιωτικοποιήσεις; Χαριστικές πράξεις είναι. Και καθιστάτε ιδιώτες, όπως και στα ναυπηγεία, μονοπώλια τα οποία δεν λειτουργούν καθόλου με όρους αγοράς και έχουν εξασφαλισμένα κέρδη για να καζινοποιούν το λεκανοπέδιο στη συγκεκριμένη περίπτωση.
Τα ίδια κάνετε και με τα ΕΛΠΕ και χειρότερα. Μονοπώλιο κάνετε. Πωλείτε τα πιο σύγχρονα διϋλιστήρια που δεν μπορεί να κάνει κανένας ιδιώτης μια τέτοια επένδυση για να τα φτιάξει εξευτελιστικά και διαμορφώνεται μονοπώλιο στο χώρο των πετρελαιοειδών με όρους στις συμφωνίες τους οποίους ακόμη δεν ξέρουμε και τα πωλείτε στον ανταγωνιστή των ΕΛΠΕ στην βαλκανική αγορά όπως είναι η lukoil, στην κοινοπραξία lukoil-Λάτση. Δηλαδή εξαφανίζετε από τα ΕΛΠΕ τη βαλκανική προοπτική, την παραχωρείτε στους Ρώσους, δημιουργείτε μονοπωλιακές καταστάσεις στην Ελλάδα, στήνετε γίγαντες και επιχειρηματικούς ομίλους με τη βοήθεια και αυτά μας τα λέτε ιδιωτικοποιήσεις; 
Και αντί να απαντήσετε ζωντανά σε αυτά τα θέματα ένα προς ένα, να μας φέρετε εδώ τις συμβάσεις ώστε να ελεγχθούν πρέπει να σας κάνουμε συνεχή κοινοβουλευτικό έλεγχο και ερωτήσεις στις οποίες δεν απαντάει κανένας ή απαντάνε διάφοροι μανδαρίνοι του Υπουργείου με έναν τυπικό λόγο με μία τυπική απάντηση για να ξεμπερδέψουν; Δεν πρόκειται να κρυφθούν όμως αυτά τα πράγματα, θα χυθεί άπλετο φως. Δεν υπάρχει καμία περίπτωση να κρυφθούν από τον ελληνικό λαό. Τουλάχιστον από την πλευρά μας θα κάνουμε ό,τι μπορούμε για να αποκαλύψουμε αυτές τις υποθέσεις για να τις φέρουμε στην επιφάνεια. Θέλουμε να ξέρει ο απλός πολίτης και όσο μπορεί να ενημερωθεί από μια δημοσιογραφία ελεγχόμενη από τα ιδιωτικά μπλοκ ειδικότερα στον οικονομικό τομέα. Δεν αφορά όλους αλλά αρκετούς. 'Oσο μπορούμε, λοιπόν, θα τον ενημερώσουμε. 
Δεν θα παραμείνω διότι βλέπω ότι τελείωσε ο κοινοβουλευτικός εκπρόσωπος, τελειώνω κι εγώ και ο κ. Χριστοδουλάκης απουσιάζει ακόμα. Λυπάμαι για την απουσία του, δεν βλέπω και τον Υπουργό Ανάπτυξης, σας σέβομαι απολύτως αλλά εσείς δεν τα χειρίζεστε αυτά τα θέματα και δεν είναι τρόπος να αντιμετωπίζει τη Βουλή όταν γίνεται κοινοβουλευτικός έλεγχος!
(Στο σημείο αυτό αποχωρεί ο Συνασπισμός της Αριστεράς και της Προόδου από την Αίθουσα)
ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κύριος Υπουργός έχει το λόγο για να δευτερολογήσει.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δύο παρατηρήσεις θα ήθελα να κάνω μια για τη Νέα Δημοκρατία και μία για τον απελθόντα συνάδελφο του Συνασπισμού.
Η Νέα Δημοκρατία ισχυρίστηκε ότι έχει μια συνεπή και διαχρονική οικονομική πολιτική και δεν χρειάζεται να την αλλάζει κάθε τέσσερα χρόνια μια και η οικονομική της πολιτική δεν έχει αλλάξει καθόλου τα τελευταία χρόνια. Πρέπει όμως να θυμίσω ότι αυτή η "συνεπής" οικονομική πολιτική της Νέας Δημοκρατίας κατά τη θλιβερή παρένθεση του 1990-1993, οδυνηρή για την οικονομία μας, οδήγησε στην καταβαράθρωση της εθνικής μας οικονομίας, στη μείωση των πραγματικών εισοδημάτων των εργαζομένων, στην κατάργηση του κράτους δικαίου, στην αύξηση του πληθωρισμού, στην αύξηση των ελλειμμάτων των χρεών, στη μείωση των επενδύσεων, στη μείωση του Ακαθάριστου Εθνικού Προϊόντος και εν τέλει αυτή η οικονομική πολιτική μεγάλωσε αντί να μικρύνει την τεράστια απόσταση η οποία μας χώριζε από τις υπόλοιπες χώρες της Ευρωπαϊκής Ένωσης, την απόσταση την οποία καταβάλαμε προσπάθεια τα προηγούμενα χρόνια για να μειώσουμε. Μετά το 1993, μετά την εγκατάλειψη, δηλαδή, της κυβέρνησης από τη Νέα Δημοκρατία, καταφέραμε με ιδιαίτερη συνέπεια και αποτελεσματικότητα, με τη στήριξη του ελληνικού λαού αλλά και με την οικονομική πολιτική την οποία ασκήσαμε αυτά τα χρόνια να πετύχουμε τους στόχους της ονομαστικής σύγκλισης, καταφέραμε να μειώσουμε την απόσταση η οποία μας χώριζε από τις υπόλοιπες χώρες της Ευρωπαϊκής Ένωσης, καταφέραμε να αυξήσουμε τα πραγματικά εισοδήματα των εργαζομένων τα τελευταία χρόνια και να πετύχουμε όπως είπα προηγούμενα, ιδιαίτερα θετικούς στόχους όσον αφορά τη σύγκλιση. Οι προσπάθειες μας οδήγησαν στην επιτυχή ένταξη στην Οικονομική και Νομισματική Ένωση.
Πρέπει να πω και να επαναλάβω ότι η Νέα Δημοκρατία εντός αυτής της Αίθουσας στοιχημάτιζε για την αποτυχία των στόχων που είχαμε θέσει, μιλούσε η ίδια για οικονομία τραβεστί, για δημιουργική λογιστική, μιλούσε και τότε όταν  οι αποφάσεις των αρμοδίων οργάνων της Ευρωπαϊκής Ένωσης την διέψευσαν παταγωδώς. 
Γι' αυτήν την προσπάθειά της δεν πήρε τα μαθήματα, τα οποία όφειλε να πάρει ως μια υπεύθυνη πολιτική παράταξη, αλλά συνεχίζει την ίδια επωδό επαναλαμβάνοντας αναλήθειες και υπερτονίζοντας πιθανά αρνητικά στοιχεία της οικονομίας, τα οποία κανείς απολύτως δεν αρνείται. Κανείς δεν ισχυρίζεται ότι η εθνική μας οικονομία έχει πετύχει τον απόλυτο στόχο και την πραγματική σύγκλιση. 
Επανειλημμένως έχουμε πει όλοι μας -και ο ίδιος ο Πρωθυπουργός- ότι η προσπάθεια αυτή ακριβώς τη χρονική περίοδο αλλά και την επόμενη είναι για την πραγματική σύγκλιση με την Ευρωπαϊκή Ένωση. Όμως, αυτή η προσπάθεια που και αποτελεσματική είναι και έχει δώσει χειροπιαστά δείγματα αυτής της αποτελεσματικότητάς της, οφείλεται στην Κυβέρνησή μας, είναι μια προσπάθεια που η Νέα Δημοκρατία επιδιώκει να την αποδυναμώσει. 
Όμως, όσο και αν η Νέα Δημοκρατία κραυγάζει, όσο και αν χρησιμοποιεί πάντα τα ίδια αποτυχημένα -και διαψευσθέντα από την πράξη- επιχειρήματά της, εμείς θα εξακολουθήσουμε να βαδίζουμε μπροστά. Ο ελληνικός λαός έχει συνειδητοποιήσει ότι η μόνη κυβέρνηση που μπόρεσε με συνέπεια, αποτελεσματικότητα και υπευθυνότητα να φέρει σε πέρας την υπόθεση της οικονομίας, είναι η Κυβέρνηση του ΠΑΣΟΚ. 
Επομένως, ας χαίρεται η Νέα Δημοκρατία αναμένοντας το 2004, όμως για μια ακόμα φορά ο ελληνικός λαός πιστεύω ότι θα επιβεβαιώσει την εμπιστοσύνη του στην κυβέρνηση, την οποία στήριξε επί σειρά χρόνων, επί είκοσι και πλέον χρόνια, με μόνη την παρένθεση των τεσσάρων χρόνων της Νέας Δημοκρατίας. Η Κυβέρνηση του ΠΑΣΟΚ είναι πράγματι εκείνη η Κυβέρνηση που δικαίωσε τις προσδοκίες, τα οράματα και τις ελπίδες του ελληνικού λαού. 
Στον κ. Λαφαζάνη θέλω να πω ότι κατανοώ το γεγονός ότι είναι πολυάσχολος και λόγω της μικρής αριθμητικής παρουσίας του κόμματός του στη Βουλή πρέπει να ασχοληθεί με πολλά θέματα, αλλά θα περίμενα πριν απευθύνει την κατηγορία -ότι, δηλαδή, δεν απαντήθηκαν τα ερωτήματα της επερώτησης- τουλάχιστον να τα άκουγε τις απαντήσεις. Διότι αυτά -από το πρώτο έως το ενδέκατο ερώτημα- απαντήθηκαν με λεπτομέρειες. 
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Το να κρίνει, κύριε Πρόεδρε, ότι οι απαντήσεις δεν ήταν πειστικές, θα έλεγα ότι είναι κάτι το θεμιτό, μέσα στα πλαίσια του δημοκρατικού διαλόγου που διεξάγεται μέσα στη Βουλή. Το να μην έχει, όμως, ακούσει τις απαντήσεις και να λέει ότι δεν απαντήσαμε, πιστεύω ότι είναι μια επωδός, είναι η "κασέτα" που κάποιοι επαναλαμβάνουν κάθε φορά που συζητούμε για όποιο θέμα είτε για νομοθετική πρωτοβουλία είτε για κοινοβουλευτικό έλεγχο. Πάντοτε διατείνονται ότι δεν απάντησε η Κυβέρνηση. Ε, λοιπόν, σας λέω ότι μία - μία οι ερωτήσεις όπως διατυπώθηκαν από τους επερωτώντες Βουλευτές της Νέας Δημοκρατίας απαντήθηκαν -και πιστεύω- πολύ πειστικά σ' αυτήν την Αίθουσα. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Οφείλω να πω ότι δεν μας τιμά αυτή η εμφάνιση της Αίθουσας. Γι' αυτό έχουμε όλοι κάποιες ευθύνες και θα πρέπει στο βαθμό που τις έχουμε να τις αναλάβουμε και εκ μέρους της Αντιπολίτευσης και εκ μέρους της Συμπολίτευσης και εκ μέρους της Κυβέρνησης και εκ μέρους του Προεδρείου. 
Ο Βουλευτής Ιωαννίνων κ. Κάρολος Παπούλιας ζητεί ολιγοήμερη άδεια απουσίας στο εξωτερικό. Η Βουλή εγκρίνει; 
ΟΛΟΙ  OI ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε τη ζητηθείσα άδεια. 
Κηρύσσεται περαιωμένη η συζήτηση επί της υπ' αριθμό 49/12-3-2002 επερώτησης των Βουλευτών της Νέας Δημοκρατίας προς τον Υπουργό Οικονομίας και Οικονομικών, σχετικά με τις εξελίξεις στο εγχώριο χρηματοπιστωτικό σύστημα.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση. 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Παναγιώτης Σγουρίδης): Με τη συναίνεση του Σώματος και ώρα13.00΄ λύεται η συνεδρίαση για τη Δευτέρα 10 Ιουνίου 2002 και ώρα18.00΄με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) επερώτηση σύμφωνα με την ημερήσια διάταξη που έχει διανεμηθεί. 
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



4
ΣΥΝΕΔΡΙΑΣΗ 7-6-2002   ΣΕΛ.

