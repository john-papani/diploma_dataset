(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ  OH’

Τρίτη 3 Φεβρουαρίου 2009


ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το Εμπειρίκειο Γυμνάσιο ‘Ανδρου, σελ.
3. Ειδική Ημερήσια Διάταξη:
Εκλογή ενός Κοσμήτορα από την πρώτη σε δύναμη Κοινοβουλευτική Ομάδα, σελ.
4. Επί διαδικαστικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων:
α) Προς τον Υπουργό Εθνικής Παιδείας και Θρησκευμάτων:
i. σχετικά με τη χορήγηση υπολογιστών στους αριστούχους μαθητές των Γυμνασίων, σελ.
ii. σχετικά με τις καταλήψεις σχολείων ανά την επικράτεια, σελ.
β) Προς τον Υπουργό Οικονομίας και Οικονομικών:
i. σχετικά με την αποζημίωση των πρώην εργαζομένων της Δ. Λούπας Α.Ε. στη Φαλάνη Λάρισας, σελ.
ii. σχετικά με την πληρωμή από τον Οργανισμό Περίθαλψης Ασφαλισμένων Δημοσίου (ΟΠΑΔ) των οφειλομένων χρημάτων στους ιατρούς, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής του σχεδίου νόμου του Υπουργείου Εθνικής Παιδείας και Θρησκευμάτων: «Πρόσβαση στην τριτοβάθμια εκπαίδευση των κατόχων απολυτηρίου Επαγγελματικού Λυκείου και άλλες διατάξεις», σελ.
2. Κατάθεση Εκθέσεων Διαρκών Επιτροπών:
α) Η Διαρκής Επιτροπή Μορφωτικών Υποθέσεων καταθέτει τις Εκθέσεις της στα σχέδια νόμων του Υπουργείου Πολιτισμού: 
i. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νοτίου Αφρικής για συνεργασία στους τομείς των τεχνών και του πολιτισμού», σελ.
ii. «Κύρωση του Πρόσθετου Πρωτοκόλλου στη Συμφωνία για τις πνευματικές και καλλιτεχνικές σχέσεις της 19ης Δεκεμβρίου 1938 μεταξύ της Κυβέρνησης της Ελληνικής Δημοκρατίας και της Κυβέρνησης της Γαλλικής Δημοκρατίας», σελ.
β) Η Διαρκής Επιτροπή Παραγωγής και Εμπορίου καταθέτει την ‘Εκθεσή στο σχέδιο νόμου του Υπουργείου Τουριστικής Ανάπτυξης: «Κύρωση του Μνημονίου Κατανόησης μεταξύ της Ελληνικής Δημοκρατίας και της Κυβέρνησης της Δημοκρατίας της Ινδονησίας για συνεργασία στον τομέα του τουρισμού», σελ.
γ) Η Διαρκής Επιτροπή Εθνικής ‘Αμυνας και Εξωτερικών Υποθέσεων καταθέτει την ‘Εκθεσή της στο σχέδιο νόμου του Υπουργείου Εξωτερικών: «Κύρωση των Πρωτοκόλλων του Βορειοατλαντικού Συμφώνου για την προσχώρηση της Δημοκρατίας της Αλβανίας και της Δημοκρατίας της Κροατίας», σελ.
3. Συζήτηση επί των άρθρων και των τροπολογιών του σχεδίου νόμου του  Υπουργείου Οικονομίας και Οικονομικών: «Ταμείο Εγγύησης Καταθέσεων και Επενδύσεων (ΤΕΚΕ), ενσωμάτωση των Οδηγιών 2005/14/ΕΚ για την υποχρεωτική ασφάλιση οχημάτων και 2005/68/ΕΚ σχετικά με τις αντασφαλίσεις και λοιπές διατάξεις», σελ.
4. Ονομαστική ψηφοφορία επί του άρθρου 74 του σχεδίου νόμου του Υπουργείου Οικονομίας και Οικονομικών, σελ.
5. Επιστολικές ψήφοι επί του άρθρου 74 του σχεδίου νόμου του Υπουργείου Οικονομίας και Οικονομικών, σελ.

ΟΜΙΛΗΤΕΣ
Α. Επί διαδικαστικού θέματος:
ΔΙΑΜΑΝΤΟΠΟΥΛΟΥ Α., σελ.
ΜΕΡΕΝΤΙΤΗ Α., σελ.
ΡΑΓΙΟΥ-ΜΕΝΤΖΕΛΟΠΟΥΛΟΥ Ν., σελ.
ΣΟΥΡΛΑΣ Γ., σελ.

Β. Επί των αναφορών και ερωτήσεων:
ΓΕΩΡΓΙΑΔΗΣ Α., σελ.
ΛΕΓΚΑΣ Ν., σελ.
ΛΥΚΟΥΡΕΝΤΖΟΣ Α., σελ.
ΜΠΕΖΑΣ Α., σελ.
ΝΑΣΙΩΚΑΣ Ε., σελ.
ΣΚΟΥΛΑΣ Ι., σελ.
ΣΚΥΛΛΑΚΟΣ Α., σελ.

Γ. Επί του σχεδίου νόμου του Υπουργείου Εθνικής Παιδείας και Θρησκευμάτων:
ΑΛΕΥΡΑΣ Α., σελ.
ΑΛΥΣΑΝΔΡΑΚΗΣ Κ., σελ.
ΑΡΑΠΟΓΛΟΥ Δ., σελ.
ΒΑΡΒΑΡΙΓΟΣ Δ., σελ.
ΒΕΛΟΠΟΥΛΟΣ Κ., σελ.
ΒΕΝΙΖΕΛΟΣ Ε., σελ.
ΓΕΙΤΟΝΑΣ Κ., σελ.
ΓΕΩΡΓΙΑΔΗΣ Α., σελ.
ΓΙΑΝΝΕΛΛΗΣ-ΘΕΟΔΟΣΙΑΔΗΣ Ι., σελ.
ΓΚΙΟΚΑΣ Ι., σελ.
ΔΡΑΓΩΝΑ Θ., σελ.
ΚΑΡΠΟΥΖΑΣ Α., σελ.
ΚΟΛΛΙΑΣ Κ., σελ.
ΚΟΛΛΙΑ-ΤΣΑΡΟΥΧΑ Μ., σελ.
ΚΟΥΡΑΚΗΣ Α., σελ.
ΛΥΚΟΥΡΕΝΤΖΟΣ Α., σελ.
ΠΕΤΣΑΛΝΙΚΟΣ Φ., σελ.
ΡΑΓΙΟΥ-ΜΕΝΤΖΕΛΟΠΟΥΛΟΥ Ν., σελ.
ΣΓΟΥΡΙΔΗΣ Π., σελ.
ΤΖΑΚΡΗ Θ., σελ.
      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΟΗ ΄
      Τρίτη 3 Φεβρουαρίου 2009 
      Αθήνα, σήμερα στις 3 Φεβρουαρίου 2009, ημέρα Τρίτη και ώρα 18.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία  της Ε΄ Αντιπροέδρου αυτής κ. ΒΕΡΑΣ ΝΙΚΟΛΑΪΔΟΥ. 
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Έκτορα Νασιώκα,  Βουλευτή Λαρίσης, τα ακόλουθα: 
      A. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε αναφορά με την οποία   ο Δήμαρχος Κλειτορίας  Αχαΐας διαμαρτύρεται για τη μεταβολή  της  λειτουργίας του  υποκαταστήματος ΕΤΕ στην περιοχή του.
      2) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ  κατέθεσε αναφορά με την οποία  το Σωματείο Εργαζομένων «SIEMENS»  Θεσσαλονίκης ζητεί τη λήψη μέτρων για τη στήριξη των ομαδικώς απολυομένων από την πιο πάνω  εταιρεία.
      3) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  η Ένωση Αξιωματικών Πυροσβεστικού Σώματος διαμαρτύρεται για τον τρόπο των  κρίσεων και προαγωγών στο Πυροσβεστικό Σώμα.
      4) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας, το οποίο αναφέρεται  στα μεγάλα προβλήματα που αντιμετωπίζει η Αιγιάλεια  που  αφορούν στην αποκατάσταση των οικισμών κ.λπ..
      5) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται η δημιουργία Μουσείου Παλαιοντολογίας και Φυσικής Κληρονομιάς στο Οροπέδιο Καθαρού του  Νομού Λασιθίου.
      6) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας, το οποίο αναφέρεται στη μη αξιοποίηση κλινών της μονάδας εντατικής θεραπείας του νοσοκομείου Αγίου Ανδρέα Πατρών κ.λπ..
      7) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  οι Σύλλογοι «ΚΟΜΑΝΤΟΣ 74» και «ΠΟΛΕΜΙΣΤΩΝ ΕΛ.ΔΥ.Κ.74» ζητούν τη χορήγηση άδειας εκμετάλλευσης περιπτέρου στο σύνολο των πολεμιστών που συμμετείχαν στις επιχειρήσεις της Κύπρου κ.λπ..
      8) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ  ΒΕΝΙΖΕΛΟΣ  κατέθεσε αναφορά με την οποία  η Ελληνική Κοινότητα των Παραλίων Άλπεων Γαλλίας διαμαρτύρεται για την ελλιπή κάλυψη του θέματος της ελληνομάθειας από την εκπομπή «Οδύσσεια» της δορυφορικής ΕΡΤ στην περιοχή Νίκαια της Γαλλίας.
      9) Ο Βουλευτής Α΄ Θεσσαλονίκης κ. ΙΩΑΝΝΗΣ  ΜΑΓΚΡΙΩΤΗΣ  κατέθεσε αναφορά με την οποία  η Εθνική Συνομοσπονδία Ατόμων με Αναπηρία  διαμαρτύρεται για τον αναγκαστικό πλειστηριασμό από Τράπεζα της πρώτης κατοικίας ατόμου με βαριά και πολλαπλή αναπηρία κ.λπ..
      10) Ο Βουλευτής Α΄ Θεσσαλονίκης κ. ΙΩΑΝΝΗΣ  ΜΑΓΚΡΙΩΤΗΣ  κατέθεσε αναφορά με την οποία  ο κ. Δημήτριος Σιδηρόπουλος, υπεύθυνος έκδοσης του ελληνορωσικού περιοδικού των Ελλήνων Ποντίων της Κύπρου ζητεί την επίλυση προβλημάτων των ομογενών που ζουν στην Κύπρο κ.λπ..
      11) Η Βουλευτής Μαγνησίας κ. ΡΟΔΟΥΛΑ ΖΗΣΗ  κατέθεσε αναφορά με την οποία  ο Σύλλογος Ρουμελιωτών Βόλου «ο Αθανάσιος Διάκος» ζητεί οικονομική ενίσχυση για την τοποθέτηση στην πόλη του Βόλου προτομής του Αθανασίου Διάκου.
      12) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε αναφορά με την οποία  ο κ. Κωστελένος Γιάννης, ελαιοπαραγωγός  διαμαρτύρεται γιατί δεν καταβλήθηκε η επιδότηση ΠΟΠ ελαιολάδου σε παραγωγούς του Κρανιδίου Αργολίδας.
      13) Η Βουλευτής Νομού Αττικής κ. ΠΑΡΑΣΚΕΥΗ (ΕΥΗ) ΧΡΙΣΤΟΦΙΛΟΠΟΥΛΟΥ  κατέθεσε αναφορά με την οποία  ο Σύλλογος Γονέων και Κηδεμόνων του 2ου Γυμνασίου Παιανίας και τα Τμήματα Αθλητικής Διευκόλυνσης Ανατολικής Αττικής διαμαρτύρονται για τη διακοπή δρομολογίων μεταφοράς των  μαθητών των πιο πάνω σχολείων  λόγω  καθυστέρησης της απόδοσης των κομίστρων από τον κρατικό προϋπολογισμό.
      14) Ο Βουλευτής Κορινθίας κ. ΚΩΝΣΤΑΝΤΙΝΟΣ ΚΟΛΛΙΑΣ κατέθεσε αναφορά με την οποία  ο Πρόεδρος του Τοπικού Συμβουλίου Ξυλοκέριζας Νομού Κορινθίας, ζητεί την ίδρυση αγροτικού ιατρείου στην περιοχή του.
      15) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο κ. Νικόλαος Παππούς, Φοιτητής στο Τμήμα Ισπανικής Γλώσσας και Πολιτισμός του Ε.Α.Π ζητεί να εισαχθεί η ισπανική γλώσσα στην Πρωτοβάθμια και Δευτεροβάθμια Εκπαίδευση. 
      16) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο κ. Χρίστος Μαρκαντώνης, δάσκαλος, διαμαρτύρεται για την ασυνέπεια του ΥΠΕΠΘ απέναντι στους επιμορφωτές εκπαιδευτικούς στην εφαρμογή νέων τεχνολογιών.
      17) Η Βουλευτής Τρικάλων κ. ΑΘΑΝΑΣΙΑ (ΣΟΥΛΑ) ΜΕΡΕΝΤΙΤΗ  κατέθεσε αναφορά με την οποία  η Νομαρχιακή  Αυτοδιοίκηση  Τρικάλων ζητεί την  καθιέρωση  επιδόματος  που θα άρει τις  μισθολογικές ανισότητες  των υπαλλήλων των Νομαρχιακών Αυτοδιοικήσεων.
      	Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 10601/16.4.2008 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 20417,20037/ΕΥΣ 2653,2533/30.5.2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση των ανωτέρω σχετικών και στο πλαίσιο των αρμοδιοτήτων του ΥΠΟΙΟ, το οποίο έχει την ευθύνη της οργάνωσης, της διαχείρισης και του συντονισμού της υλοποίησης του ΚΠΣ 2000-2006 σας γνωστοποιούμε τα εξής:
      Βασικός στόχος του ΥΠΟΙΟ, στο πλαίσιο της υλοποίησης του Γ' ΚΠΣ, είναι η διασφάλιση της απόλυτης διαφάνειας και του δικαιώματος κάθε πολίτη να γνωρίζει οτιδήποτε αφορά στην αξιοποίηση του συνόλου των πόρων του ΚΠΣ αλλά και των αναπτυξιακών αποτελεσμάτων του.
      Για το λόγο αυτό και σύμφωνα και με τους κανονισμούς εφαρμογής των διαρθρωτικών ταμείων, λειτουργεί το Ολοκληρωμένο Πληροφοριακό Σύστημα (Ο.Π.Σ.) το οποίο αποτελεί σύστημα διαχείρισης πληροφόρησης που περιλαμβάνει με βάση το άρθρο 2 παρ.4. του Ν.2860/2000 όλα τα στοιχεία που αφορούν στον προσδιορισμό των ενταγμένων στα Επιχειρησιακά Προγράμματα πράξεων, τους εμπλεκόμενους φορείς και πρόσωπα, τα φυσικά, οικονομικά και τεχνικά χαρακτηριστικά των πράξεων, τις διαδικασίες και τα στοιχεία υλοποίησης των πράξεων μέχρι την ολοκλήρωσή τους, καθώς και όλα τα στοιχεία ταυτότητας του ΠΔΕ και των εκάστοτε προσαρμογών τους. Επιπλέον, στην ιστοσελίδα www.hellaskps.gr παρέχονται όλες οι πληροφορίες για την εξέλιξη του ΚΠΣ 2000-2006, ενώ οι ιστοσελίδες των Επιχειρησιακών Προγραμμάτων περιλαμβάνουν όλες τις πληροφορίες για την πρόοδο υλοποίησης των επιμέρους Προγραμμάτων, μέσω της παρουσίασης των ετήσιων εκθέσεων, των προσκλήσεων καθώς και των  οικείων Επιτροπών Παρακολούθησης που έχουν ως αποστολή την παρακολούθηση της αποτελεσματικής και ορθής εφαρμογής κάθε Ε.Π.
      Για περαιτέρω στοιχεία που αφορούν το Γ' ΚΠΣ στο σύνολό του (ΠΕΠ Κρήτης συμπεριλαμβανομένων και των διανομαρχιακών έργων- και Τομεακά Επιχειρησιακά Προγράμματα) μπορείτε να ανατρέξετε στην ηλεκτρονική διεύθυνση του ΥΠΟΙΟ www.mnec.gr/eraorama, στην ηλεκτρονική διεύθυνση www.hellaskps.gr καθώς και στις ιστοσελίδες της Περιφέρειας Κρήτης www.crete-reqion.gr και του ΠΕΠΚρήτης www.pepkritis.Qr
      Επιπροσθέτως, σας ενημερώνουμε ότι η Ειδική Υπηρεσία Συντονισμού της Εφαρμογής των Επιχειρησιακών Προγραμμάτων στο πλαίσιο της επιτάχυνσης των διαδικασιών κλεισίματος των Επιχειρησιακών Προγραμμάτων έχει αποστείλει στις Ειδικές Υπηρεσίες Διαχείρισης των Ε.Π. και των Κοινοτικών Πρωτοβουλιών, έγγραφο με θέμα «Πλαίσιο Ενεργειών για την Εξυγίανση και Προσέγγιση Κλεισίματος των Επιχειρησιακών Προγραμμάτων της Περιόδου 2000-2006» (αρ.πρωτ.:11747 ΕΥΣ 1381/11.03.08). Αντικείμενο του εγγράφου είναι η ρεαλιστική αποτύπωση της υφιστάμενης κατάστασης των Επιχειρησιακών Προγραμμάτων και η διαμόρφωση των όρων κλεισίματος ώστε:
      . Να απορροφηθούν στο σύνολό τους οι εγκεκριμένοι πόροι
      . Να επιτευχθούν οι στόχοι σε επίπεδο δεικτών και οι δεσμεύσεις κάθε ΕΠ
      . Να ελαχιστοποιηθεί η επιβάρυνση των εθνικών πόρων
      Τα αποτελέσματα της προαναφερθείσας διαδικασίας θα αναδείξουν τα προβλήματα κάθε ΕΠ σε σχέση με το «κλείσιμο» και θα αξιοποιηθούν για την ανάληψη αποφάσεων και την εφαρμογή των κατάλληλων μέτρων προς την κατεύθυνση ενδεδειγμένων ενεργειών ολοκλήρωσης.
      Το ΥΠΟΙΟ έχει την ευθύνη της οργάνωσης και του συντονισμού της διαδικασίας σχεδιασμού και κατάρτισης του αναπτυξιακού προγραμματισμού για την περίοδο 2007-2013. Ο Περιφερειακός αναπτυξιακός σχεδιασμός στο πλαίσιο διαμόρφωσης του Προγράμματος Κρήτης 2007-2013 ήταν αποτέλεσμα μίας απαιτητικής προσπάθειας σύνθεσης προτάσεων και συγκερασμού προτεραιοτήτων μέσω της διαδικασίας διαβούλευσης με τους αρμόδιους φορείς. Με βάση τα παραπάνω και στο εγκεκριμένο πλέον από την Επιτροπή Επιχειρησιακό Πρόγραμμα Χωρικής Ενότητας Κρήτης - Νήσων Αιγαίου 2007 - 2013 αναφέρονται δράσεις και κατηγορίες δράσεων που δύναται να χρηματοδοτηθούν.
      Τα Επιχειρησιακά Προγράμματα του ΕΣΠΑ είναι κείμενα στρατηγικού χαρακτήρα και επομένως δεν γίνεται σε αυτά αναφορά σε συγκεκριμένα έργα, πλην ειδικών περιπτώσεων. Οι κατηγορίες έργων (πράξεων) που θα ενταχθούν σε κάθε ένα Επιχειρησιακό Πρόγραμμα του ΕΣΠΑ θα προσδιορισθούν από την εξειδίκευση του Επιχειρησιακού Προγράμματος. Η διαδικασία εξειδίκευσης των Επιχειρησιακών Προγραμμάτων είναι σε εξέλιξη.
      Για κάθε κατηγορία έργων (πράξεων), η οποία θα προσδιοριστεί από την εξειδίκευση του αντίστοιχου τμήματος του Επιχειρησιακού Προγράμματος (κωδικός θέματος προτεραιότητας), θα δημοσιευτεί προκήρυξη με την οποία θα καλούνται οι δυνητικοί δικαιούχοι να υποβάλουν προτάσεις. Οι προτάσεις που θα υποβληθούν, θα αξιολογηθούν από τη Διαχειριστική Αρχή με την εφαρμογή ενός συνόλου κριτηρίων, τα οποία έχουν εγκριθεί από την Επιτροπή Παρακολούθησης του Προγράμματος.
      Στην παρούσα φάση και εφαρμόζοντας τις προβλεπόμενες από τις διατάξεις εφαρμογής των Ε.Π. διαδικασίες και τα εγκεκριμένα κριτήρια ένταξης, οι αρμόδιες Διαχειριστικές Αρχές των Ε.Π., θα προχωρήσουν το ταχύτερο δυνατό στην ένταξη συγκεκριμένων έργων σύμφωνα με τις προτάσεις που θα υποβληθούν από τους αρμόδιους φορείς κατόπιν προσκλήσεων εφόσον εξειδικευθεί το πρόγραμμα.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      2. Στην με αριθμό 11207/5.5.2008 ερώτηση των Βουλευτών κυρίων Μιχάλη Καρχιμάκη, Νικολάου Σηφουνάκη, Γρηγορίου Νιώτη, Πέτρου Ευθυμίου, Ιωάννη Διαμαντίδη, Αθανασίου Μωραΐτη, Λεωνίδα Γρηγοράκου, Ηλία Λαμπίρη, Μιχαήλ Τιμοσίδη, Χρυσής Αράπογλου, Γεωργίου Πεταλωτή και Θεοδώρας Τζάκρη, δόθηκε με το υπ’ αριθμ. Α.Π.Φ.21/161/ΑΣ.1367δις/30.5.2008 έγγραφο από την Υπουργό Εξωτερικών η ακόλουθη απάντηση:
      «Η χρηματοδότηση των Μη Κυβερνητικών Οργανώσεων που είναι εγγεγραμμένες στο μητρώο της Υπηρεσίας Διεθνούς Αναπτυξιακής Συνεργασίας του Υπουργείου Εξωτερικών, τελεί στο πλαίσιο συγχρηματοδότησης προτάσεων έργων που υποβάλλουν οι εν λόγω οργανισμοί μετά τη δημοσίευση Πρόσκλησης Εκδήλωσης Ενδιαφέροντος στην οποία αναφέρονται οι στόχοι της Ελληνικής αναπτυξιακής και ανθρωπιστικής πολιτικής, οι χώρες-στόχοι και οι τομείς προτεραιότητας για κάθε μία από αυτές τις χώρες. Της συγχρηματοδότησης προηγείται η αξιολόγηση των προτάσεων από τις αρμόδιες Δ/νσεις της ΥΔΑΣ και τις κατά τόπους Ελληνικές Διπλωματικές Αρχές, ενώ λαμβάνουν την τελική έγκριση από την αρμόδια Επιτροπή Αξιολόγησης Προγραμμάτων προτού υπογραφεί η σχετική σύμβαση έργου.
      Επισημαίνεται ότι οι πόροι για τη συγχρηματοδότηση των προγραμμάτων προέρχονται από συγκεκριμένη κατηγορία δαπάνης του τακτικού προϋπολογισμού (ΚΑΕ 5131 για την παροχή διμερούς αναπτυξιακής συνεργασίας) και προορίζονται για την εκτέλεση και ολοκλήρωση συγκεκριμένων έργων.
      Επιπρόσθετα σημειώνεται ότι η συγχρηματοδότηση εξαρτάται ευθέως από την εκπλήρωση των συμβατικών υποχρεώσεων των Μ.Κ.Ο, την από πλευράς τους τήρηση των προδιαγραφών και διατάξεων του Δημόσιου Λογιστικού σε ότι αφορά την οικονομική τους διαχείριση και δεν αφορά, σε καμία περίπτωση, τη γενικότερη ενίσχυση και εξασφάλιση της λειτουργίας αυτών των οργανισμών.
      Όσον αφορά την περίπτωση της Μ.Κ.Ο Ιατρικό Κέντρο Αποκατάστασης Θυμάτων Βασανιστηρίων (Ι.Κ.Α.Θ.Β) με αριθμό μητρώου στο ΥΠ.ΕΞ υπ'αρ.96, κατά το 2003 έλαβε από την Υ.Δ.Α.Σ 100.000 ευρώ ως προκαταβολή από το συνολικό ποσό ύψους 200.000 ευρώ με το οποίο η Υ.Δ.Α.Σ συμφώνησε να συγχρηματοδοτήσει την υλοποίηση του έργου με αριθμό σύμβασης ΑΝΑΠ-50-2003/13.1Ο.2003, το οποίο αφορούσε τη δημιουργία και λειτουργία ενός Κέντρου Ψυχικής Υγείας στη Βηρυτό του Λιβάνου.
      Μετά από ενημέρωση εκ μέρους της Πρεσβείας μας στη Βηρυτό αλλά. και πληροφορίες από την ίδια τη Μ.Κ.Ο για την πορεία υλοποίησης του προγράμματος προέκυψε το συμπέρασμα ότι το Ι.Κ.Α.Θ.Β δεν είχε υλοποιήσει, με το ποσό της προκαταβολής, τις προβλεπόμενες από τη σύμβαση δράσεις του προγράμματος. Κατόπιν των ανωτέρω, η Υ.Δ.Α.Σ κατήγγειλε τη σύμβαση και κάλεσε το ΙΚΑΘΒ να επιστρέψει, νομιμοτόκως, το ποσό της προκαταβολής. Η Μ.Κ.Ο, εν συνεχεία, άσκησε προσφυγή στο Διοικητικό Εφετείο Αθηνών, η οποία ακόμη δεν έχει εκδικασθεί καθώς και αίτημα αναστολής εκτελέσεως του αιτήματος της Υ.Δ.Α.Σ για επιστροφή της προκαταβολής, το οποίο και έγινε αποδεκτό με την υπ' αρ. 81/2007/31.5.2007 Απόφαση του ιδίου Δικαστηρίου. Έκτοτε η όλη υπόθεση παραμένει σε εκκρεμότητα.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      3. Στην με αριθμό 11461/8.5.2008 ερώτηση των Βουλευτών κυρίων Σπυρίδωνος-Άδωνι Γεωργιάδη και Αθανασίου Πλεύρη δόθηκε με το υπ΄αριθμ. ΥΠΠΟ/ΓΡΥΠ/ΚΕ/888/29.5.2008 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 11461/8.5.08 ερώτησης των Βουλευτών κ.κ. Σπυρίδωνα - Άδωνι Γεωργιάδη και Αθανασίου Πλεύρη και σύμφωνα με τα στοιχεία που έθεσαν υπόψη μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
      Η ανάδειξη του Σπηλαίου Αλιστράτης Ν. Σερρών εγκρίθηκε με την Υπουργική Απόφαση ΥΠ.ΠΟ./ΑΡΧ/Α1/Φ45/36829/2130/6-10-1995. Κατά τη διάρκεια των εργασιών τουριστικής αξιοποίησης, οι οποίες είχαν ξεκινήσει πριν από την ανωτέρω Απόφαση, προκλήθηκαν καταστροφές στο εσωτερικό του σπηλαίου, όπως διαπιστώθηκε εκ των υστέρων. Μάλιστα, κατά παράβαση σχετικού όρου της παραπάνω Απόφασης, το 1998 εγκαταστάθηκε ανελκυστήρας στο τέλος της τουριστικής διαδρομής. Η Εφορεία Παλαιοανθρωπολογίας Σπηλαιολογίας πληροφορήθηκε αυτές τις εργασίες μετά τη διάνοιξη του φρεατίου και δεν κατέστη δυνατή η έγκαιρη διακοπή τους. Τότε κρίθηκε επιβεβλημένη η τοποθέτηση του ανελκυστήρα, διότι θα ήταν επιζήμιο για το σπήλαιο αν έμενε ανοικτό το φρεάτιο.
      Με την Υπουργική Απόφαση ΥΠ.ΠΟ./ΓΔΑΠΚ/ΑΡΧ/Α1/Φ46/31304/ 4737/12-12-2005 δεν εγκρίθηκε η συνέχιση της λειτουργίας του ανελκυστήρα. Σε εκτέλεση όρου της ίδιας Απόφασης, κλιμάκιο του Κεντρικού Αρχαιολογικού Συμβουλίου και άλλοι υπηρεσιακοί παράγοντες διενήργησαν επιτόπια αυτοψία. Με την Υπουργική Απόφαση ΥΠ.ΠΟ./ΓΔΑΠΚ/ΑΡΧ/Α1/Φ46/53008/ 2355/19-6-2006, ύστερα από ομόφωνη γνωμοδότηση του ΚΑΣ, εγκρίθηκε η διατήρηση του μεταλλικού φρέατος του υφισταμένου και μη λειτουργούντος ανελκυστήρα, γιατί η αφαίρεσή του θα προκαλούσε μεγαλύτερη βλάβη στο φυσικό περιβάλλον και το μικροκλίμα του σπηλαίου, απ' ότι η διατήρησή του.
      Ο Φορέας Διαχείρισης του σπηλαίου καταγράφει συνεχώς τα στοιχεία στο εσωτερικό του σπηλαίου και, αν προκύψουν ενδείξεις για επιβάρυνση αυτού από τη λειτουργία του ως επισκέψιμου μνημείου, η αρμόδια υπηρεσία θα εξετάσει το ενδεχόμενο επέμβασης για την προστασία του.
      Ο Υπουργός
      ΜΙΧΑΛΗΣ ΛΙΑΠΗΣ»
      4. Στην με αριθμό 11400/7.5.2008 ερώτηση του Βουλευτή κ. Ιωάννη Σκουλά δόθηκε με το υπ΄αριθμ. 63777/30.5.2008 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 11400/7-5-2008 ερώτηση που κατατέθηκε στη Βουλή από το Βουλευτή κ. Γ. Σκουλά σχετικά με την ανάπτυξη των Νοσηλευτικών Ιδρυμάτων στην επαρχία, σας γνωρίζουμε τα ακόλουθα:
      1. Προκειμένου να αντιμετωπιστούν οι συνεχώς αυξανόμενες απαιτήσεις σε υπηρεσίες υγείας και με δεδομένο την ανέγερση-επέκταση σημαντικών έργων υποδομής, το Υπουργείο προχώρησε στην αναμόρφωση των οργανισμών λειτουργίας ορισμένων Νοσοκομείων κυρίως στην περιφέρεια. Η αναμόρφωση των οργανισμών περιελάμβανε πέραν όλων των άλλων (ένταξη νέων ιατρικών τμημάτων/μονάδων, αύξηση των θέσεων προσωπικού, κ.λπ.) και αύξηση των κλινών.
      Ήδη έχει ολοκληρωθεί η αναμόρφωση των οργανισμών των Νοσοκομείων: ΓΝ Θηβών, ΓΝ Βόλου, ΓΝ Λαμίας, ΓΝ Κέρκυρας, ΓΝ-ΚΥ Σητείας, ΓΝ Κατερίνης, ΓΝ Τρικάλων, ΓΝ-ΚΥ Λήμνου, ΓΝ Ζακύνθου, ΓΝ-ΚΥ Ιεράπετρας, ΓΝ Χίου, ΓΝ Έδεσσας.
      Επίσης στο στάδιο υπογραφών βρίσκεται η αναμόρφωση των οργανισμών με αύξηση των κλινών των Νοσοκομείων Κιλκίς, Νάξου και Αγίου Νικολάου Κρήτης.
      2. Οι προσλήψεις προσωπικού στα Νοσηλευτικά Ιδρύματα, της χώρας υλοποιούνται σύμφωνα με τις δεσμεύσεις και τις εξαγγελίες της πολιτικής ηγεσίας του Υπουργείου μας.
      Το Υπουργείο Υγείας και Κοινωνικής Αλληλεγγύης σε μόνιμη βάση προωθεί την κάλυψη των κενών θέσεων και των προσλήψεων όπου υπάρχουν, σε συνεργασία με το ΑΣΕΠ και προκειμένου να καλύψει τις άμεσες επιτακτικές ανάγκες πρoβαίνει στην πρόσληψη επικουρικού προσωπικού (ιατρικού, νοσηλευτικού, παραϊατρικού).
      Ήδη, στις 10 Ιανουαρίου δημοσιεύτηκε στο ΦΕΚ πίνακας 486 διοριστέων ΤΕ Νοσηλευτικής από τον κυλιόμενο πίνακα των επιτυχόντων. Οι Νοσηλευτές αυτοί θα στελεχώσουν κατά προτεραιότητα τις Μονάδες Εντατικής Θεραπείας των Νοσηλευτικών Ιδρυμάτων της χώρας. Άμεσα θα ολοκληρωθεί η διαδικασία πρόσληψης 66 Νοσηλευτών (ΤΕ Μαιευτικής) και 456 θέσεων ΔΕ Νοσηλευτικής από τους κυλιόμενους πίνακες.
      Σύμφωνα με τα στοιχεία του Ανωτάτου Συμβoυλίoυ Επιλογής Προσωπικού (Α.Σ.Ε.Π) οι διοριστέοι οριστικά κατά το έτος 2007 ήταν 3.977 νοσηλευτές, καθώς και άλλοι 2.808 διοριστέοι του Υπουργείου Υγείας και Κοινωνικής Αλληλεγγύης γενικά.
      Με την ΠΥΣ έτους 2007 εγκρίθηκαν για προκήρυξη 463 κενές θέσεις ιατρών κλάδου ΕΣΥ για τα Νοσηλευτικά Ιδρύματα της χώρας.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      5. Στην με αριθμό 8382/13-3-08 ερώτηση των Βουλευτών κυρίων Κωστή Αϊβαλιώτη και Βαΐτση Αποστολάτου δόθηκε με το υπ’ αριθμ. 1880Β/2-5-08 έγγραφο από τον Υφυπουργό ΠΕΧΩΔΕ η ακόλουθη απάντηση:
      	«Σε απάντηση της παραπάνω σχετικής ερώτησης σας γνωρίζουμε τα εξής:
      Με την υπ' αρ. 98014/2486/07 ΚΥΑ των Υπουργών Οικονομίας και Οικονομικών, Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, συστάθηκε επιτροπή με έργο: «Καταγραφή διαθέσιμων προς ανταλλαγή εκτάσεων, Συγκέντρωση και αξιολόγηση των σχετικών αιτήσεων ανταλλαγής που υποβάλλονται από τους Συνεταιρισμούς, Εκτίμηση της αξίας των προς ανταλλαγή εκτάσεων και συντονισμός των ενεργειών των αρμοδίων υπηρεσιών για την πραγματοποίηση της ανταλλαγής. Δικαιούχοι της ανταλλαγής είναι όλοι οι Συνεταιρισμοί που είναι κύριοι δασών ή δασικών εκτάσεων σύμφωνα με τα προβλεπόμενα στο άρθρο 10 Ν.3208/2003 και σε ότι αφορά τις δασικές εκτάσεις της παρ. 2 άρθρου 75 Ν.998/1979».
      Η θητεία της Επιτροπής έληξε την 31.12.2007. Μέχρι τη λήξη της, συνεδρίασε τρεις φορές. Ήδη προωθείται για υπογραφή ΚΥ Α για παράταση της θητείας της, προκειμένου να συνεχιστεί το έργο της.
      Γενικά, ο Πολεοδομικός Σχεδιασμός στηρίζεται στις προβλέψεις του Χωροταξικού Σχεδιασμού. Για τα μεγάλα Αστικά Κέντρα προβλέπεται η έγκριση Ρυθμιστικών Σχεδίων (Αθήνα, Θεσσαλονίκη, Ιωάννινα, Πάτρα, Λάρισα, Βόλος).
      Μετά την έκδοση του Νέου Οικιστικού Νόμου 2508/1997 είναι δυνατή η έγκριση Ρυμοτομικών Σχεδίων Πόλεως σε εκτάσεις ιδιοκτησίας Οικοδομικών Συνεταιρισμών όταν υφίσταται σχετική πρόβλεψη από εγκεκριμένο ΓΠΣ ή ΣΧΟΟΑΠ ή να έχουν εγκριθεί Γενικές Κατευθύνσεις Περιοχών Ειδικά Ρυθμιζόμενης Πολεοδόμησης (ΠΕΡΠΟ) για το Νομό όπου βρίσκονται οι ιδιοκτησίες αυτές (άρθρο 24τουΝ.2508/1997).
      Επομένως για να καταστεί δυνατή η έγκριση σήμερα Σχεδίων Πόλεως σε έκταση ιδιοκτησίας Οικοδομικού Συνεταιρισμού θα πρέπει να υπάρχει σχετική πρόβλεψη στο Χωροταξικό Σχεδιασμό.
      Οι μεταβατικές διατάξεις (παρεκκλίσεις) που προβλέπονται στο άρθρο 24 παρ. 18 του Ν.2508/1997 δεν ισχύουν, καθ' όσον έχει παρέλθει ο εύλογος χρόνος. Σύμφωνα με το Πρακτικό Επεξεργασίας υπ' αρ. 30/1997 του ΣτΕ οι παρεκκλίσεις αυτές ίσχυαν μέχρι το 2001.
      Επισημαίνεται ότι οι Οικοδομικοί Συνεταιρισμοί έχουν το δικαίωμα να καταθέσουν φάκελο για οικιστική καταλληλότητα εφ' όσον η έκταση ιδιοκτησίας τους πληρεί τα κριτήρια για ανάπτυξη παραθεριστικού οικισμού ή οικισμού α' κατοικίας σύμφωνα με το άρθρο 24 του Ν.2508/1997.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      	6. Στην με αριθμό 9905/8-4-08 ερώτηση του Βουλευτή κ. Ντίνου Βρεττού δόθηκε με το υπ’ αριθμ. Β-1413/2-5-08 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 9905/08-04-2008, που κατατέθηκε στη Βουλή από τον Βουλευτή κ. Ντίνο Βρεττό, και αφορά στις επιπτώσεις στην υγεία από τη χρήση των κινητών τηλεφώνων, θέτουμε υπόψη σας τα εξής:
      l. Σύμφωνα με το υπάρχον θεσμικό πλαίσιο (άρθρο 12 του ν. 3431/2006), αρμόδια για την έκδοση, τροποποίηση, ανάκληση των αδειών κεραιών στην ξηρά, καθώς και για τον έλεγχο ραδιοεκπομπών, είναι η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.). Επίσης η Ε.Ε.Τ.Τ., ως Εθνική Ρυθμιστική Αρχή στον τομέα των τηλεπικοινωνιών, έχει το αρχείο των αδειοδοτημένων κατασκευών κεραιών, όπου μπορούν να απευθυνθούν οι ενδιαφερόμενοι σε περίπτωση που αμφισβητείται η νομιμότητα της κεραιοεγκατάστασης.
      2. Για τα μέτρα προφύλαξης του κοινού από τη λειτουργία κεραιών εγκατεστημένων στη ξηρά, αρμόδια είναι η Ελληνική Επιτροπή Ατομικής Ενέργειας (Ε.Ε.Α.Ε.) σύμφωνα, με τη σχετική ΚΥΑ 53571/3839/2000 (ΦΕΚ 1105/Β΄) άρθρο 5, όπως ισχύει. Σύμφωνα δε με τις παρ. 2 και 4 του άρθρου 31 του ν. 3431/06 η Ελληνική Επιτροπή Ατομικής Ενέργειας (ΕΕΑΕ) υποχρεούται να ελέγχει την τήρηση των ορίων ασφαλούς έκθεσης του κοινού σε ηλεκτρομαγνητική ακτινοβολία από κάθε κεραία :
      α) αυτεπαγγέλτως και κατά τρόπο δειγματοληπτικό, ετησίως σε ποσοστό 20% τουλάχιστον των αδειοδοτημένων από την Ε.Ε.Τ.Τ. κεραιών, που λειτουργούν εντός σχεδίου πόλεως.
      β) κατόπιν αίτησης εκ μέρους της Ε.Ε.Τ.Τ. ή οποιουδήποτε φυσικού ή νομικού προσώπου, που έχει έννομο συμφέρον, εντός είκοσι εργάσιμων ημερών από την υποβολή του σχετικού αιτήματος. Στην περίπτωση αυτή η Ε.Ε.Α.Ε. υποχρεούται να γνωστοποιεί αμέσως τα αποτελέσματα του ελέγχου στον αιτούντα και στον κάτοχο της κατασκευής κεραίας.
      Σημειώνεται ότι σε περίπτωση διαπίστωσης υπέρβασης των επιτρεπόμενων ορίων εκπεμπόμενης ηλεκτρομαγνητικής ακτινοβολίας, εφαρμόζονται οι κυρώσεις, που προβλέπονται από την προαναφερόμενη ΚΥΑ.
      3. Η Ε.Ε.Τ.Τ., στο πλαίσιο των ως άνω αρμοδιοτήτων της απέστειλε το υπ' αριθμ. 21149/Φ.450/15-04-2008 σχετικό έγγραφό της (επισυνάπτεται).
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 12587/22-5-2008 ερώτηση του Βουλευτή κ. Ιωάννη Μπούγα δόθηκε με το υπ’ αριθμ. 1062133/1148/Α0012/6-6-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην 12587/22.5.2008 ερώτηση που κατέθεσε στη Βουλή ο Βουλευτής κ. Ιωάννης Μπούγας, αναφορικά με το πιο πάνω θέμα, σας πληροφορούμε τα ακόλουθα:
      1. Σύμφωνα με την 489/2004 Γνωμοδότηση του Νομικού Συμβουλίου του Κράτους, η οποία έγινε αποδεκτή από τον κ. Υφυπουργό Οικονομίας και Οικονομικών, οι εργασίες διάνοιξης στοών για εξόρυξη μεταλλεύματος δεν εντάσσονται στην κατασκευή συγκεκριμένου τεχνικού έργου, αλλά στην εκτέλεση άλλης δραστηριότητας της εξόρυξης μεταλλεύματος και κατά συνέπεια δεν αποτελούν τεχνικό έργο κατά την έννοια των διατάξεων του άρθρου 34 του Κ.Φ.Ε..
      2. Ανεξάρτητα όμως από τα παραπάνω, με τις διατάξεις του άρθρου 12 του ν. 3522/2006 (ΦΕΚ Α'276/22.12.2006) καταργήθηκε ο τεκμαρτός τρόπος προσδιορισμού των κερδών όλων των επιχειρήσεων που ασχολούνται με την εκτέλεση δημόσιων ή ιδιωτικών τεχνικών έργων και θεσπίσθηκε ο λογιστικός τρόπος προσδιορισμού των κερδών τους (έσοδα μείον έξοδα) για τα δημόσια ή ιδιωτικά έργα που αναλαμβάνουν από την 1η Ιανουαρίου 2007 και μετά και συνεπώς δεν τίθεται πλέον θέμα διαφοροποίησης της φορολογικής επιβάρυνσης λόγω του χαρακτηρισμού ενός έργου ως τεχνικού ή μη.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      8. Στην με αριθμό 12394/20-5-2008 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. 1062528/1428/6-6-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. πρωτ.12394/20.5.08 ερώτησης, που κατέθεσε ο Βουλευτής κ. Στάθης Κουτμερίδης, σχετικά με το ανωτέρω θέμα, σας γνωρίζουμε τα εξής:
      Α. Με το Ν.3634/2008 (ΦΕΚ 9/Α΄ 29/01/2008) «Κατάργηση φόρου κληρονομιών και γονικών παροχών-απαλλαγή πρώτης κατοικίας - ενιαίο τέλος ακινήτων- αντιμετώπιση λαθρεμπορίου καυσίμων και λοιπές διατάξεις» ρυθμίζεται το νέο καθεστώς χορήγησης πετρελαίου με μειωμένο Ε.Φ.Κ. για γεωργική χρήση, με έναρξη ισχύος την 15.2.2008. Οι διατάξεις του ως άνω νόμου κοινοποιήθηκαν με την αριθ.πρωτ.Φ.178/80/8.2.2008 Δ.Υ.Ο.Ο. σε όλες τις τελωνειακές αρχές, στα συναρμόδια Υπουργεία αλλά και στους ενδιαφερόμενους φορείς (ΠΑΣΕΓΕΣ, ΓΕ.Σ.Α.Σ.Ε., ΣΥ.Δ.Α.Σ.Ε., Ομοσπονδία Βενζινοπωλών Ελλάδος, Ένωση Βενζινοπωλών Ν. Αττικής, εταιρείες πετρελαιοειδών κλπ).
      Σύμφωνα με τις νέες ρυθμίσεις, οι οποίες προβλέπονται και από τις κοινοτικές διατάξεις, στη γεωργία θα χρησιμοποιείται εφεξής πετρέλαιο κινητήρων.
      Οι αγρότες θα χρησιμοποιούν μεν πετρέλαιο κινητήρων, το οποίο θα έχει φορολογηθεί με τον υψηλό συντελεστή Ε.Φ.Κ., θα επιστρέφεται όμως σε αυτούς η διαφορά μεταξύ του υψηλού και του ελάχιστου συντελεστή των 21 ευρώ ανά χιλιόλιτρο.
      Το σύστημα επιστροφών επιτρέπεται με βάση την κοινοτική νομοθεσία και συγκεκριμένα με βάση τα άρθρα 6 και 8 της Οδηγίας 2003/96/ΕΚ.
      Η διαφορά θα δίνεται στους αγρότες μέσω διαδικασίας επιστροφής και ελέγχου που θα καθορίζεται με κοινές αποφάσεις των Υπουργών Οικονομίας και Οικονομικών και Αγροτικής Ανάπτυξης και Τροφίμων, αποφάσεις οι οποίες αποτελούν ήδη αντικείμενο επεξεργασίας των αρμόδιων υπηρεσιών. Με τις ίδιες αποφάσεις θα καθορίζονται και οι δικαιούχοι επιστροφής.
      Ως ποσό επιστροφής θα υπολογίζεται η διαφορά του φόρου που προκύπτει μεταξύ του υψηλού συντελεστή Ε.Φ.Κ και του χαμηλού συντελεστή των 21 ευρώ ανά χιλιόλιτρο και το ποσό αυτό θα πιστώνεται σε τραπεζικό λογαριασμό του κάθε δικαιούχου επιστροφής αγρότη.
      Με τον τρόπο αυτό, ο υπολογισμός της διαφοράς του φόρου που θα επιστρέφεται, θα γίνεται με αντικειμενική διαδικασία και η επιστροφή θα γίνεται χωρίς καμία απολύτως γραφειοκρατική επιβάρυνση για τον αγροτικό πληθυσμό της χώρας.
      Β. Από την 15 Φεβρουαρίου 2008, ταυτόχρονα με την εξομοίωση του συντελεστή Ειδικού Φόρου Κατανάλωσης του πετρελαίου θέρμανσης με αυτόν του πετρελαίου κίνησης, άρχισε και η καταχώρηση των συναλλαγών του πετρελαίου στο σύστημα «ΗΦΑΙΣΤΟΣ». Εφόσον από τους ελέγχους διαπιστώνεται η τέλεση παραβάσεων, ακολουθούνται οι νόμιμες διαδικασίες περί επιβολής κυρώσεων όπως αυτές προβλέπονται από τις κείμενες διατάξεις.
      Το Υπουργείο με τις υπηρεσίες του καταβάλλει κάθε δυνατή προσπάθεια για τον εντοπισμό πάσης φύσεως παρατυπιών εφαρμόζοντας τις εθνικές και κοινοτικές διατάξεις, και επιβάλει τις προβλεπόμενες κυρώσεις για την πάταξη της δασμοφοροδιαφυγής.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      9. Στις με αριθμό 4794/21-1-08 και 4887/22-1-08 ερωτήσεις του Βουλευτή κ. Βασιλείου Κεγκέρογλου δόθηκε με το υπ’ αριθμ. 725/22-2-08 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσε ο Βουλευτής κ. Β. Κεγκέρογλου, σας πληροφορούμε τα εξής:
      Α. Η αύξηση στις τιμές των ζωοτροφών όπως και η διαμόρφωση των τιμών των αγροτικών προϊόντων (π.χ. δημητριακών καρπών, μηδικής κ.τ.λ.), που προορίζονται για ζωοτροφές και οι οποίες επηρεάζουν το κόστος παραγωγής και την ανταγωνιστικότητα των κτηνοτροφικών προϊόντων (γάλα, κρέας, κ.λπ.), γίνεται στο πλαίσιο της ελεύθερης αγοράς (προσφοράς και ζήτησης) και δεν είναι δυνατή καμία παρέμβαση για επηρεασμό τους. Ως γνωστόν, το σύστημα εμπορίας ζωοτροφών στη χώρα μας έχει απελευθερωθεί μετά το 1990, οι δε κρατικές παρεμβάσεις στην εμπορία αυτών- (επιδοτήσεις, ενισχύσεις κ.λπ.) είναι ασυμβίβαστες προς το κοινοτικό δίκαιο.
      Η κρίση στην αγορά ζωοτροφών είναι διεθνής και όπως διαπιστώθηκε, στο Διεθνές Συμβούλιο Σιτηρών, το επίπεδο της παγκόσμιας κατανάλωσης σιτηρών κατά την περίοδο 2007- 2008 αναμένεται ότι θα είναι για τρίτη συνεχή χρονιά ανώτερο της παγκόσμιας παραγωγής. Οι βασικοί λόγοι είναι τρεις:
      α) Οι δυσμενείς κλιματικές συνθήκες στη διάρκεια του καλοκαιριού για την καλλιέργεια σιταριού στο βόρειο ημισφαίριο και η ξηρασία στην Αυστραλία.
      β) Η διαρθρωτική αύξηση της παγκόσμιας ζήτησης σιτηρών εξαιτίας της χρησιμοποίησής τους στην παραγωγή των βιοκαυσίμων.
      γ) Η άνοδος του βιοτικού επιπέδου των αναδυόμενων χωρών, Κίνα, Ινδία, που προκαλεί αύξηση της κατανάλωσης λευκών κρεάτων και αυτή, με τη σειρά της, αύξηση της κατανάλωσης σιτηρών.
      Όσον αφορά την κατάσταση στις αγορές σιτηρών της Ευρωπαϊκής Ένωσης, τα αρχικά αποθέματα της περιόδου 2007-2008 μειώθηκαν κατά δεκατρία εκατομμύρια τόνους σε σχέση με την προηγούμενη περίοδο. Η μείωση αυτή οφείλεται στη μειωμένη παραγωγή και συγκομιδή σιτηρών κατά την περίοδο 2006-2007 και στη μείωση των αποθεμάτων της παρέμβασης, από έντεκα εκατομμύρια τόνους την προηγούμενη περίοδο σε δυόμισι εκατομμύρια τόνους στις αρχές της περιόδου 2007 - 2008, που αποτελούνταν κυρίως από ουγγρικό αραβόσιτο.
      Η μείωση της ευρωπαϊκής παραγωγής στη συγκομιδή του 2007 οφείλεται στις πολλές βροχοπτώσεις της άνοιξης, που είχαν ως αποτέλεσμα την ποσοτική και ποιοτική υποβάθμιση των σιτηρών στη Γαλλία, τη Γερμανία και το Ηνωμένο Βασίλειο και στα αλλεπάλληλα κύματα καύσωνα στη Ρουμανία, τη Βουλγαρία, την Ουγγαρία και την Ελλάδα.
      Αποτέλεσμα αυτών αποτελεί το γεγονός ότι η Ευρωπαϊκή Ένωση από καθαρός εξαγωγέας σιτηρών κατά παράδοση, έχει μετατραπεί κατά την περίοδο 2007-2008 σε καθαρό εισαγωγέα της τάξης των 2,5 εκατομμυρίων τόνων. Η κατάσταση αυτή, που δεν αποτελεί φαινόμενο μόνο της χώρας μας αλλά ευρωπαϊκό και παγκόσμιο έχει δημιουργήσει πραγματικά ένα δύσκολο περιβάλλον και για την ελληνική κτηνοτροφία.
      Για την αντιμετώπιση της δύσκολης συγκυρίας και την στήριξη του κλάδου της κτηνοτροφίας, έχουν ληφθεί μέτρα και σε επίπεδο Ευρωπαϊκής Ένωσης, μετά από επίμονες παρεμβάσεις και από την πλευρά του Υπουργού Αγροτικής Ανάπτυξης και Τροφίμων στο Συμβούλιο Υπουργών Γεωργίας της . Ευρωπαϊκής Ένωσης. Ειδικότερα, ελήφθησαν τα εξής μέτρα:
      α) Η κατάργηση της υποχρεωτικής αγρανάπαυσης για την περίοδο 2007-2008. Με το μέτρο αυτό εκτιμάται ότι η παραγωγή σιτηρών στην Ευρωπαϊκή Ένωση θα αυξηθεί κατά την τρέχουσα καλλιεργητική περίοδο κατά 10 έως 17 εκατομμύρια τόνους, ανάλογα με τις καιρικές συνθήκες που θα επικρατήσουν.
      β) Η προσωρινή αναστολή των εισαγωγικών δασμών για σιτηρά.
      γ) Η ενεργοποίηση της διαδικασίας της ιδιωτικής αποθεματοποίησης στο χοίρειο κρέας.
      Β. Η τιμή παραγωγού γάλακτος και κρέατος τόσο στην Ελληνική όσο και στην Ευρωπαϊκή αγορά διαμορφώνεται ελεύθερα με βάση την προσφορά και τη ζήτηση και δεν υπάρχει δυνατότητα Κρατικής παρέμβασης στον καθορισμό της. Ωστόσο το Υπουργείο Αγροτικής Ανάπτυξης και Τροφίμων λαμβάνει όλα τα απαραίτητα μέτρα ώστε να βοηθήσει τους κτηνοτρόφους να αντιμετωπίσουν τη δύσκολη αυτή συγκυρία και να στηρίξει το εισόδημά τους και προς αυτή την κατεύθυνση έχει ήδη προχωρήσει στα εξής:
      - Στην προπληρωμή σε 90.000 δικαιούχους κτηνοτρόφους των ορεινών και μειονεκτικών περιοχών της εξισωτικής αποζημίωσης του 2007, με συνολικό ποσό 155 εκατομμυρίων ευρώ. Η πληρωμή αυτή έγινε δέκα μήνες νωρίτερα από τον προβλεπόμενο χρόνο πληρωμής προκειμένου να διευκολυνθούν στην κάλυψη της δαπάνης αγοράς ζωοτροφών και εξόδων λειτουργίας των κτηνοτροφικών τους εκμεταλλεύσεων. Πρέπει να σημειωθεί ότι εξισωτική αποζημίωση πληρώνεται για δεύτερη φορά τη χρονιά αυτή. Άρα συνολικά οι 90.000 Έλληνες κτηνοτρόφοι εισέπραξαν ως εξισωτική αποζημίωση περίπου 300 εκατομμύρια ευρώ. Η εξισωτική αποζημίωση που δόθηκε πρόσφατα, πληρώθηκε με ταμειακή διευκόλυνση και είναι πολύ σημαντικό ότι πληρώνεται περίπου δέκα μήνες νωρίτερα από τον κανονικό χρόνο της πληρωμής της.
      - Στη χορήγηση άτοκου δανείου σε κτηνοτρόφους. Η δανειοδότηση υπολογίζεται έως 300 εκατομμύρια ευρώ και θα αποπληρωθεί σε χρονικό διάστημα πέντε ετών με υποχρέωση των κτηνοτρόφων εξόφλησης μόνο του χρεολυσίου, ενώ οι αναλογούντες τόκοι θα καταβληθούν από το ελληνικό δημόσιο.
      - Στη θεσμοθέτηση αύξησης της επιδότησης του επιτοκίου για χρηματοδοτήσεις σε νέους κτηνοτρόφους που σε ορισμένες περιπτώσεις φθάνει και το 100%.
      - Στην επίσπευση της πληρωμής των οικονομικών ενισχύσεων στους αγρότες που έχουν εγκεκριμένα σχέδια βελτίωσης και στην περαιτέρω απλοποίηση των διαδικασιών ένταξής τους.
      - Για τη στήριξη του εισοδήματος των κτηνοτρόφων χορηγείται, επίσης, στο πλαίσιο του Καν. (ΕΚ) 1782/2003 του Συμβουλίου η Ενιαία Ενίσχυση. Συγκεκριμένα σύμφωνα με τους Κοινοτικούς Κανονισμούς οι πληρωμές Ενιαίας Ενίσχυσης και των ειδικών καθεστώτων 2007, πραγματοποιούνται από 1-12-2007 έως 30-06-2008 και εφόσον έχουν ολοκληρωθεί οι προβλεπόμενοι επιτόπιοι και διοικητικοί έλεγχοι.
      Σε εφαρμογή του άρθρου 69 του εν λόγω κανονισμού καταβάλλεται πρόσθετη ενίσχυση στους γεωργούς που εκτρέφουν προβατίνες ή και αίγες και παράγουν και παραδίδουν γάλα με συγκεκριμένες ποιοτικές προδιαγραφές σε εγκεκριμένες μονάδες μεταποίησης, καθώς επίσης και στους βοοτρόφους που παράγουν ταύρους ( αρσενικά μοσχάρια) καλής ποιότητας.
      Γ. Για τον έλεγχο της διάθεσης στην αγορά και της ταυτότητας των προϊόντων ζωικής προέλευσης καθώς και των εισαγωγών και της αποφυγής των ελληνοποιήσεων έχουν ληφθεί τα εξής μέτρα:
      α) Βάσει της αριθμ. 1905/15-12-05 απόφασης του Υπουργείου Αγροτικής Ανάπτυξης και Τροφίμων, συγκροτούνται κλιμάκια ελέγχου από υπαλλήλους των Υπουργείων Αγροτικής Ανάπτυξης & Τροφίμων, Ανάπτυξης, της Υπηρεσίας Ειδικών Ελέγχων και του Ενιαίου Φορέα Ελέγχου Τροφίμων και αντίστοιχα κλιμάκια σε Νομαρχιακό επίπεδο για τον έλεγχο των πάσης φύσεως τροφίμων ζωικής προέλευσης, των εγκαταστάσεων τυποποίησης αυτών, καθώς και των σφαγειοτεχνικών εγκαταστάσεων σε όλη την Επικράτεια με εντολή εξονυχιστικών ελέγχων για την προστασία των Ελλήνων κτηνοτρόφων και του Έλληνα καταναλωτή.
      β) Γενικότερα εντατικοποιήθηκαν και έγιναν καλύτερα συντονισμένοι οι έλεγχοι στα εισαγόμενα αμνοερίφια από Τρίτες χώρες, που ως γνωστόν επί σειρά ετών πωλούνταν σαν Ελληνικά. Οι συντονισμένες προσπάθειες οδήγησαν το 2004 στον εντοπισμό κυκλώματος εμπόρων αλλά και κτηνιάτρων οι οποίοι συμμετείχαν σε ελληνοποιήσεις αμνοεριφίων.
      Δ. Με την ΚΥΑ 322946/06-09-2007 (ΦΕΚ 1874/Β') καθιερώνεται η τήρηση και ο έλεγχος των ισοζυγίων χοίρειου κρέατος στις μονάδες σφαγής, τεμαχισμού, τυποποίησης, μεταποίησης κρέατος και παραγωγής κρεατοσκευασμάτων και καθορίζονται μέτρα για τον έλεγχο της παραγωγής, μεταποίησης, τυποποίησης, διακίνησης και εμπορίας κρεάτων.
      Επιπλέον αποφασίστηκε η πραγματοποίηση σε μηνιαία βάση ισοζυγίων στα συσκευαστήρια και τυποποιητήρια χοιρινού κρέατος, έτσι ώστε να καταγράφεται η πρώτη ύλη που χρησιμοποιούν σε σχέση με το έτοιμο προϊόν που παράγεται και διακινείται στην αγορά.
      Με τον τρόπο αυτό, αποτρέπονται περιπτώσεις «ελληνοποίησης» εισαγόμενου χοιρινού κρέατος και διάθεσής του στην αγορά ως εγχώριο. Επίσης διατάξεις για τα Ισοζύγια κρέατος (πέραν του χοιρινού που έχει ήδη θεσμοθετηθεί) περιλαμβάνονται και στο υπό κατάθεση νομοσχέδιο του Υπουργείου Αγροτικής Ανάπτυξης και Τροφίμων κα προβλέπεται η μετονομασία του Ελληνικού Οργανισμός Γάλακτος (ΕΛ.Ο.Γ) και σε Κρέατος (ΕΛ.Ο.Γ.Α.Κ).
      Ο Ελληνικός Οργανισμός Γάλακτος και Κρέατος (ΕΛ.Ο.Γ.Α.Κ) θα έχει πλέον υπό την εποπτεία του και τον τομέα του κρέατος και θα διενεργεί, όπως και στον τομέα του γάλακτος, ενημέρωση των κτηνοτρόφων για την αναβάθμιση της ποιότητας του ελληνικού κρέατος καθώς και ελέγχους ισοζυγίου στις επιχειρήσεις που μεταποιούν ή και διαθέτουν προϊόντα ζωικής προέλευσης. Παράλληλα ο Οργανισμός θα προβάλλει τόσο στη χώρα μας όσο και στο εξωτερικό το ελληνικό κρέας.
      Ε. Στην αριθμ. 296113/19-09-2006 (ΦΕΚ 1414/Β΄) ΚΥΑ «Μέτρα για τον έλεγχο της παραγωγής, αξιοποίησης, μεταποίησης, διακίνησης και εμπορίας για το γάλα και τα γαλακτοκομικά προϊόντα» (ισοζύγια γάλακτος) προβλέπονται έλεγχοι σε όλες τις μονάδες μεταποίησης ή και εμπορίας γάλακτος και τυποποίησης - συσκευασίας γαλακτοκομικών προϊόντων ως προς:
      α) Τη νόμιμη χρήση όλων των ειδών του γάλακτος ως πρώτη ύλη γαλακτοκομικών προϊόντων.
      β) Την τήρηση της υποχρέωσης μη χρησιμοποίησης πρώτων υλών προέλευσης Τρίτων Χωρών για παραγωγή γαλακτοκομικών προϊόντων σε εγκαταστάσεις που έχουν επιδοτηθεί από εθνικά ή κοινοτικά προγράμματα.
      γ) Την ορθότητα των ισχυρισμών για γεωγραφική προέλευση της πρώτης ύλης που χρησιμοποιήθηκε στην παραγωγή συγκεκριμένων γαλακτοκομικών προϊόντων.
      Οι έλεγχοι των ισοζυγίων γάλακτος είναι συχνοί και εντατικοί και τα ευρήματα των ελέγχων είναι συνεχώς λιγότερα, λόγω της συμμόρφωσης πια των μεταποιητών.
      Τέλος, η αναγραφή της προέλευσης του κρέατος στις ταμειακές μηχανές κρίνεται απαραίτητη και αναγκαία και για το σκοπό αυτό το Υπουργείο Αγροτικής Ανάπτυξης και Τροφίμων συνεργάζεται με τα συναρμόδια Υπουργεία, προς αυτή την κατεύθυνση.
      Ο Υπουργός
      Α. ΚΟΝΤΟΣ»
      10. Στην με αριθμό 10388/15-4-2008 ερώτηση του Βουλευτή κ. Σπυρίδωνος Άδωνη Γεωργιάδη δόθηκε με το υπ’ αριθμ. 2221Β/2-6-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε τα ακόλουθα:
      Η Κεντρική Υπηρεσία Υδάτων, σύμφωνα με το άρθρο 4 παρ. 1 του Ν. 3199/03 και την ΚΥΑ49139/2-12-2005/ΦΕΚ Β΄ 1695, παρέχει γενικές κατευθυντήριες οδηγίες οι οποίες εξειδικεύονται ανάλογα με τις τοπικές συνθήκες. Έργα χρήσης νερού δεν έχει αρμοδιότητα να εκτελεί.
      Από τις Διευθύνσεις Υδάτων των Περιφερειών, οι οποίες συγκροτήθηκαν. με την αρ. 0IK.47630/16-11-2005 Κοινή Υπουργική Απόφαση (ΦΕΚ' 1688 Β΄/1-12-2005) «Διάρθρωση της Διεύθυνσης Υδάτων της Περιφέρειας», ασκούνται οι αρμοδιότητες για την προστασία και διαχείριση των υδάτων. Στη συγκεκριμένη περίπτωση των νησιών των Κυκλάδων και της Δωδεκανήσου, αρμόδια για την ορθολογική διαχείριση των υδατικών πόρων είναι η Διεύθυνση Υδάτων της Περιφέρειας Νοτίου Αιγαίου.
      Σύμφωνα με το άρθρο 5 παρ. 5 του Νόμου 3199/2003, οι αρμοδιότητες αναφέρονται, μεταξύ άλλων, στην εξειδίκευση και στην εφαρμογή, σε επίπεδο περιφέρειας, των μακροχρόνιων και μεσοχρόνιων Προγραμμάτων διαχείρισης υδατικού δυναμικού και στην κατάρτιση και εφαρμογή Σχεδίων Διαχείρισης για τις λεκάνες απορροής ποταμών.
      Για την κατάρτιση των πρώτων σχεδίων διαχείρισης, η ολοκλήρωση των οποίων αναμένεται, σύμφωνα με τις διατάξεις του Ν. 3199/03 και τις προδιαγραφές της Οδηγίας 2000/60/ΕΚ πριν το τέλος του 2009, η Κεντρική Υπηρεσία Υδάτων είχε προκηρύξει το Έργο «Κάλυψη των άμεσων υποχρεώσεων της χώρας για την υποβολή των εκθέσεων και λοιπών στοιχείων στο πλαίσιο εφαρμογής του άρθρου 5 της Οδηγίας 2000/60/ΕΚ για τα νερά - Συμπλήρωση και επικαιροποίηση των Σχεδίων Διαχείρισης των λεκανών απορροής των ποταμών της χώρας», συμπληρώνοντας και εξειδικεύοντας το Έργο που είχε αναθέσει και ολοκληρώνει το ΥΠΑΝ.
      Το έργο του ΥΠΑΝ βρίσκεται στην τελική του φάση και αναμένεται να είναι σύντομα διαθέσιμο στις Διευθύνσεις Υδάτων.
      Σύμφωνα με τις διατάξεις του άρθρου 10 του Ν.3199/2003 κατά την κατάρτιση των προαναφερόμενων Σχεδίων Διαχείρισης από τις Περιφέρειες, θα πρέπει να εξασφαλιστεί, μεταξύ άλλων, η εξοικονόμηση νερού μέσω της χρήσης τεχνικών μεθόδων, οικονομικών κινήτρων και εργαλείων.
      Τα Σχέδια Διαχείρισης περιλαμβάνουν υποχρεωτικά Προγράμματα Μέτρων και Προγράμματα Παρακολούθησης της κατάστασης των υδάτων, περιέχουν δε όλα τα στοιχεία, πληροφορίες και εκτιμήσεις που είναι απαραίτητα για την προστασία και διαχείριση των υδάτων και αντιμετωπίζουν, μεταξύ άλλων, προβλήματα λειψυδρίας των περιοχών.
      Ο Υφυπουργός
      ΣΤΑΥΡΟΣ ΚΑΛΟΓΙΑΝΝΗΣ»
      11. Στην με αριθμό 12187/15-5-2008 ερώτηση των Βουλευτών κ.κ. Βαρβάρας Νικολαίδου και Σταύρου Σκοπελίτη δόθηκε με το υπ’ αριθμ. 338/2-6-2008 έγγραφο από τον Υφυπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 12187/15-5-2008 εγγράφου σας με το οποίο μας διαβιβάσθηκε ερώτηση των Βουλευτών κας Β. Νικολαίδου και κ. Σ. Σκοπελίτη, που κατατέθηκε στη Βουλή των Ελλήνων, σύμφωνα και με σχετική ενημέρωση από τις Λιμενικές Αρχές Πειραιά και Θεσσαλονίκης, σας γνωρίζουμε τα ακόλουθα:
      1. Η πλοιοκτήτρια εταιρεία του επιβατηγού - οχηματαγωγού «ΙΕΡΑΠΕΤΡΑ Λ.» με σχετικό δελτίο τύπου την 12-5-2008 ανακοίνωσε ότι το πλοίο θα παρέμενε στο λιμένα Πειραιά λόγω αδυναμίας ανεφοδιασμού του με λιπαντέλαια. Σύμφωνα με σχετική αναφορά του Κεντρικού Λιμεναρχείου Πειραιά για τη μη εκτέλεση του εν λόγω προγραμματισμένου δρομολογίου, το οποίο τελικά εκτελέσθηκε την 14-5-2008, ενημερώθηκε η αρμόδια Εισαγγελική Αρχή.
      2. Η πλοιοκτήτρια εταιρεία του επιβατηγού - οχηματαγωγού «ΝΤ ΑΛΙΑΝΑ» με σχετικό δελτίο τύπου την 09-5-2008 ανακοίνωσε ότι το δρομολόγιο του πλοίου στις 19:00 από Θεσ/νίκη για Λήμνο - Μυτιλήνη και επιστροφή θα παρέμενε ανεκτέλεστο λόγω έλλειψης καυσίμων, όπως και το δρομολόγιο της Κυριακής 11-5-2008 από Θεσ/νίκη για Σκιάθο - Σκόπελο- Σύρο - Πάρο - Νάξο - Ίο - Θήρα - Ηράκλειο. Σημειώνεται ότι οι επιβάτες και τα οχήματα που επρόκειτο να ταξιδέψουν την 09-52008 με το εν λόγω πλοίο επιβιβάσθηκαν στο επιβατηγό - οχηματαγωγό «ΠΑΝΑΓΙΑ ΣΟΥΜΕΛΑ» το οποίο απέπλευσε στις 20:00 με ίδιους προορισμούς. Με σχετικές αναφορές του Κεντρικού Λιμεναρχείου Θεσσαλονίκης ενημερώθηκε η αρμόδια Εισαγγελική Αρχή.
      3. Το επιβατηγό - οχηματαγωγό «ΜΙΛΕΝΑ» μετά από σχετική έγκριση του ΥΕΝΑΝΠ την 13-5-2008 εκτέλεσε το προγραμματισμένο δρομολόγιο στις 23:00 αντί στις 22:00 από Πειραιά για Σύρο - Πάρο - Αγ. Κήρυκο - Φούρνους - Καρλόβασι Βαθύ λόγω της απεργίας αυτοκινητιστών.
      4. Το δρομολόγιο του επιβατηγού - οχηματαγωγού «ΑΝΘΗ ΜΑΡΙΝΑ» από Πειραιά την 13-5-2008 στις 17:00 για Πάρο - Λέρο - Κω - Ρόδο και επιστροφή παρέμεινε ανεκτέλεστο μετά από σχετική έγκριση του ΥΕΝΑΝΠ, αφού με σχετικό έγγραφο της η πλοιοκτήτρια εταιρεία έκανε γνωστό ότι οι 46 επιβάτες από Πειραιά και οι 27 επιβάτες κατά την επιστροφή από Ρόδο θα εξυπηρετούνταν με μέριμνά της με το επιβατηγό-οχηματαγωγό «ΔΙΑΓΟΡΑΣ» το οποίο είχε εγκεκριμένο ίδιο δρομολόγιο την ίδια ημέρα (13-5-2008) και αναχώρηση στις 18:00.
      Ο Υφυπουργός
      ΠΑΝΟΣ ΚΑΜΜΕΝΟΣ»)
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, εισερχόμεθα στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Aναφορές και ερωτήσεις πρώτου κύκλου:
      Πρώτη είναι η με αριθμό 10110/18-11-2008 ερώτηση του Βουλευτή του Πανελλήνιου Σοσιαλιστικού Κινήματος κ. Έκτορα Νασιώκα προς τον Υπουργό Εθνικής Παιδείας και Θρησκευμάτων, σχετικά με τη χορήγηση υπολογιστών στους αριστούχους μαθητές των Γυμνασίων.
      Η ερώτηση του κ. Νασιώκα έχει ως εξής:
      «ΘΕΜΑ: Επιστολή μαθήτριας που δημοσιεύθηκε στην Ελευθεροτυπία (12-11-2008), σχετικά με τη χορήγηση υπολογιστών στους αριστούχους μαθητές των Γυμνασίων.
      «Είμαι δεκατεσσάρων χρόνων, μαθήτρια της Γ΄ Γυμνασίου και δυστυχώς αριστούχος, όπως πολλά παιδιά. Στην Α΄ Γυμνασίου, δηλαδή το 2006-2007, βγήκα με 20. Δεν σας κρύβω ότι το πάλεψα λίγο, γιατί ήθελα και εγώ να πάρω τον ηλεκτρονικό υπολογιστή που ο Πρωθυπουργός είχε τάξει ως δώρο στους μαθητές που αριστεύουν. Έχουν περάσει όμως δύο χρόνια από τότε και ακόμα τίποτα. Δεν έχουμε ακόμα καμμία ενημέρωση, δυστυχώς. Πάντως, κάποτε θα δοθούν. «Πάρτε μας σε μία εβδομάδα», λένε στη μαμά μου όταν παίρνει τηλέφωνο στο ΥΠΕΠΘ. Είμαι  σίγουρη ότι όταν θα μου τον δώσουν, θα έχω ξεχάσει γιατί μου το δίνουν. Όμως, να σας πω κάτι, δεν τον θέλω πια. Μου τον πήραν οι γονείς μου για να μειώσουν την απογοήτευσή μου. Απλώς αναρωτιέμαι, πώς είναι δυνατόν να βρίσκουν αμέσως χρήματα για να καλυφθούν τα χρέη και οι ανάγκες των τραπεζιτών και να μην βρίσκουν αυτά τα λίγα που χρειάζεται για να επιβραβεύσουν και μας τους μαθητές που κουραστήκαμε για κάτι. Τι επιβραβεύουν τελικά; Και δεν είναι φυσικά ο υπολογιστής, είναι απλώς αυτή η ηθική ικανοποίηση που θα νιώθαμε, η αίσθηση ότι δεν θα απαξίωναν τον κόσμο μας. Πολύ πιθανόν να μην τους ενδιαφέρουν οι δικές μας αγωνίες, οι απογοητεύσεις, η ψυχολογία μας. Και επειδή το πάθος μου είναι να σχεδιάζω, εγώ τους ευχαριστώ, γιατί μου έδωσαν την ευκαιρία να εμπνευστώ και να φτιάξω ένα σκίτσο, το οποίο και σας στέλνω. Ίσως τελικά να μην αξίζει με έναν υπολογιστή να εξαγοράσουν την επιείκειά μας».
      Ερωτάται ο κύριος Υπουργός:
      Τι απαντά στην επιστολή της αριστούχας μαθήτριας και σε όλους τους αριστούχους μαθητές των Γυμνασίων;»
      Στην ερώτηση του κ. Νασιώκα θα απαντήσει ο Υφυπουργός Εθνικής Παιδείας και Θρησκευμάτων κ. Ανδρέας Λυκουρέντζος.
      Κύριε Υφυπουργέ, έχετε το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κυρία Πρόεδρε. 
      Κύριοι συνάδελφοι, η επιστολή της μαθήτριας, την οποία είχε την πρωτοβουλία ο εκλεκτός συνάδελφος κ. Νασιώκας να θέσει υπ’ όψιν μας, μας θέτει ενώπιον των ευθυνών του, το σύνολο της δημόσιας ζωής της χώρας, το σύνολο του πολιτικού κόσμου. Η απάντηση απέναντι στις αγωνίες και στα ερωτήματα της νέας γενιάς και της συγκεκριμένης αριστούχου μαθήτριας είναι η υπευθυνότητα, η αξιοπιστία, η αποτελεσματικότητα των κυβερνήσεων. 
      
      
      Θέλω, λοιπόν, να σημειώσω ότι η Κυβέρνηση της Νέας Δημοκρατίας διαθέτει αυτά τα ποιοτικά χαρακτηριστικά, διότι αν για παράδειγμα συζητάμε, για δωρεάν παροχή ηλεκτρονικών υπολογιστών στους μαθητές, οι οποίοι διακρίνονται για τις επιδόσεις τους κατά τη διάρκεια των σπουδών τους, αυτό οφείλεται σε πρωτοβουλία του Πρωθυπουργού Κώστα Καραμανλή και σ’ αυτό ανταποκριθήκαμε από την πρώτη στιγμή. 
      Θέλω, κυρία Πρόεδρε, να σημειώσω ότι οκτώ χιλιάδες διακόσιοι εβδομήντα επτά υπολογιστές παρεδόθησαν στους αριστούχους του σχολικού έτους 2004-2005. Ομοίως παρεδόθησαν χίλιοι ογδόντα τέσσερις υπολογιστές στους αριστούχους 2005-2006 έναντι δύο χιλιάδων εξακοσίων ενενήντα δύο δικαιούχων. 
      Υπάρχει εκκρεμότητα, η οποία οφείλεται στο γεγονός ότι δεν τελεσφόρησε ο διαγωνισμός του Οργανισμού Σχολικών Κτηρίων για την προμήθεια των ηλεκτρονικών υπολογιστών –περίπου δέκα χιλιάδων ηλεκτρονικών υπολογιστών- για να διατεθούν στις αριστούχες μαθήτριες και αριστούχους μαθητές. 
      Παρά το γεγονός ότι στις 23.11.2006 ξεκίνησε η διαγωνιστική διαδικασία, μόλις μετά από δύο χρόνια, στις 20.11.2008, υπεγράφη η σύμβαση και απεστάλη στο Ελεγκτικό Συνέδριο για την τελική έγκριση και τελικώς την υλοποίησή της. 
      Αυτό δεν οφείλεται σε ολιγωρία της Κυβέρνησης. Δεν οφείλεται σε αδιαφορία των Υπουργών ή των εντεταλμένων συμβούλων στον Οργανισμό Σχολικών Κτηρίων. Οφείλεται στο γεγονός ότι ο σκληρός ανταγωνισμός μεταξύ των εταιρειών τις υποχρεώνει να υποβάλουν ενστάσεις επί ενστάσεων και να καθυστερούν την υλοποίηση των δημοσίων διαγωνισμών. 
      Είναι γνωστό αυτό το πρόβλημα σε όλους και δεν μπορεί κανείς να το ξεπεράσει. Και αυτό είναι το μήνυμα, το οποίο στέλνω στη μαθήτριά μας, ότι η κάθε κυβέρνηση, ο κάθε κρατικός λειτουργός πρέπει να εφαρμόζει τους νόμους. 
      Τώρα, στον υπαινιγμό ότι ευρέθησαν χρήματα για τους τραπεζίτες και όχι για την εκπαίδευση και τους αριστούχους μαθητές, θα την παρακαλέσω να προσέξει περισσότερο την πληροφόρησή της, διότι όλοι στο Κοινοβούλιο γνωρίζουμε ότι ούτε ένα ευρώ εδόθη χαριστικά σε οποιονδήποτε τραπεζίτη ή οπουδήποτε αλλού. 
      Τα όποια χρήματα εγγυήθηκε –και δεν παρέσχε σε μετρητό- η Ελληνική Κυβέρνηση αποσκοπούν στο να ενισχυθεί η κυκλοφορία του χρήματος, να ενισχυθούν οι μικρομεσαίες επιχειρήσεις, η δυνατότητα των τραπεζών να παρέχουν στεγαστικά δάνεια. Και βεβαίως όλα αυτά αφορούν μικρομεσαίους συμπολίτες μας που θέλουν να ξεκινήσουν τη ζωή τους και να επιτύχουν με τις δραστηριότητές τους. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Εν πάση περιπτώσει, με τον προγραμματισμό ο οποίος υπάρχει –αυτή είναι μια τελευταία φράση, κυρία Πρόεδρε- προβλέπουμε ότι εννέα χιλιάδες επτακόσιοι υπολογιστές, εκ των οποίων τέσσερις χιλιάδες laptops, θα μπορούν να δοθούν το Μάιο του 2009, για να συμπληρώσουμε το υπόλοιπο του σχολικού έτους 2005-2006 και εξ ολοκλήρου το σχολικό έτους 2006-2007. 
      Σας ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ. 
      Το λόγο έχει ο ερωτών Βουλευτής κ. Έκτορας Νασιώκας.
      ΕΚΤΟΡΑΣ ΝΑΣΙΩΚΑΣ: Κύριε Υπουργέ, με την απάντησή σας απογοητεύσατε αυτή τη  μαθήτρια και απογοητεύσατε και χιλιάδες άλλους μαθητές και μαθήτριες της χώρας μας και κυρίως τους αριστούχους, δηλαδή ό,τι καλύτερο έχουμε για το αύριο της πατρίδας μας. 
      Και τους απογοητεύσατε, γιατί για άλλη μία φορά είπατε λόγια. Και θα ξεκινήσω με αυτό με το οποίο κλείσατε την ομιλία σας, λέγοντας ότι δεν είναι έτσι όπως τα λέει η  μαθήτρια για τα 28.000.000.000 ευρώ για τις τράπεζες. 
      Εγώ κατάλαβα ότι η μαθήτρια στην επιστολή της υπαινίσσεται, κύριε Υπουργέ, ότι όταν θέλει μία κυβέρνηση, βρίσκει τον τρόπο γρήγορα, ξεπερνά δυσκολίες, δυσλειτουργίες, ξεπερνά γραφειοκρατίες. Και όταν δεν θέλει –για να θυμηθούμε και αυτό που λέει ο λαός- να ζυμώσει, τότε κοσκινίζει και κοσκινίζει.
      Όχι ότι δεν είναι πραγματικά τα προβλήματα των ενστάσεων για τον διαγωνισμό ηλεκτρονικών υπολογιστών, πλήττεται όμως ο Πρωθυπουργός, όταν εξαγγέλλει κι εσείς, εννοώ η πολιτική ηγεσία του Υπουργείου, τρεις φορές –κάθε δεκατέσσερις μήνες- τους ίδιους υπολογιστές που δεν δίνονται –θα το καταθέσω στο τέλος της ομιλίας μου- και αυτό έγινε στις 13 Μαΐου 2005, στις 6 Ιουλίου 2006 και στις 7 Σεπτεμβρίου 2007. Εξαγγέλλει τα ίδια ακριβώς!
      Μάλιστα, την τρίτη φορά, επειδή τα εξήγγειλε στη Λάρισα, στο Δημοτικό Ωδείο, παρουσία χιλιάδων ανθρώπων και μαθητών κατά την προεκλογική περίοδο, ο κόσμος κατάλαβε ότι ήταν μία προεκλογική υπόσχεση για τις εκλογές και όχι γι’ αυτό που πρέπει να κάνει. 
      Και δεν έχει σημασία τόσο αυτό. Κάποτε θα δοθούν, γιατί δεν θα μπορούσε να γίνει αλλιώς. Όμως, πλήττεται ή δεν πλήττεται το κύρος και η αξιοπιστία του πολιτικού κόσμου, που ούτως ή άλλως, κύριε Υπουργέ, είναι χαμηλά; 
      Αναρωτιόμαστε, αλήθεια, γιατί βγαίνουν τα παιδιά στους δρόμους, γιατί κινδυνεύουμε όταν βγούμε στους δρόμους να μας επιτεθούν και να μας πουν: «Μα, τι λέτε εσείς οι τριακόσιοι; Συζητάτε για να συζητάτε. Δεσμεύεστε σε ημερομηνίες, δεν ανταποκρίνεστε και μετά λέτε, «τι να κάνουμε, το Ελεγκτικό Συνέδριο, οι ενστάσεις κ.λπ.»». 
      Κύριε Υπουργέ, επειδή κατά την άποψή μου το  θέμα της παιδείας και το θέμα της επανίδρυσης του κράτους είναι θέματα τεράστια, αυτά τα πέντε χρόνια και στα δύο θέματα είπατε λόγια, λόγια, λόγια, λόγια και αποτέλεσμα κανένα, ή μάλλον και τα δύο πήγαν πίσω. Και είναι κρίμα που κάνουμε τέτοιον απολογισμό πέντε χρόνια μετά εδώ στο το Κοινοβούλιο. Μακάρι να λέγαμε ότι είχαμε προχωρήσει μπροστά και δεν είχαμε προχωρήσει όσο θα θέλαμε. Δυστυχώς, πάμε πίσω και η κοινωνική κρίση που τυχαίνει να συμπίπτει και με την οικονομική κρίση, τη δική μας και τη διεθνή, οδηγεί την κοινωνία μας σε δύσκολους δρόμους, σε δύσκολες μέρες, σε δύσκολα χρόνια και τη νεολαία μας ακόμη σε χειρότερες επίσης ημέρες. Γι’ αυτό, τουλάχιστον, να είμαστε αξιόπιστοι σε αυτό που δεσμευόμαστε και να το κάνουμε. 
      (Στο σημείο αυτό ο Βουλευτής κ.  Έκτορας Νασιώκας                      καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Ευχαριστώ, κυρία Πρόεδρε. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κ. Νασιώκα. 
      Το λόγο έχει ο Υφυπουργός Εθνικής Παιδείας και Θρησκευμάτων κ. Ανδρέας Λυκουρέντζος για δύο λεπτά. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κυρία Πρόεδρε. 
      Κύριε συνάδελφε, η Κυβέρνηση επαναλαμβάνει μία αμετάκλητη δέσμευσή της. Αν συζητάμε για δωρεάν παροχή ηλεκτρονικών υπολογιστών στους αριστούχους, οφείλεται σε δέσμευση και πράξη της Κυβέρνησης Καραμανλή. Η κυβέρνηση του κόμματός σας στο παρελθόν δεν μας έχει συνηθίσει σε τέτοιου είδους πρακτικές. Δεν είναι γραφειοκρατία οι νομικές δεσμεύσεις και οι νομικές υποχρεώσεις. Δεν υπάρχει θέμα χρημάτων, είναι εξασφαλισμένοι οι πόροι της χρηματοδότησης της προμήθειας των ηλεκτρονικών υπολογιστών ευθύς εξαρχής, όταν ξεκινά η διαγωνιστική διαδικασία. Συνεπώς, δεν έχουμε αποστερήσει πόρους, ούτε αρνούμεθα να χρηματοδοτήσουμε αυτή τη διαγωνιστική διαδικασία. Οφείλουμε να είμαστε τυπικοί, να είμαστε σύννομοι, να μη δίνουμε το δικαίωμα σε κανέναν να αμφισβητήσει ένα δημόσιο διαγωνισμό. 
      Τώρα, για τα υπόλοιπα που είπατε, γνωρίζετε ότι η υπόθεση της παιδείας, αλλά και της επανίδρυσης του κράτους, είναι υπόθεση εθνική. Χρειάζεται να συμφωνήσουμε κατά το δυνατόν περισσότεροι, να εξασφαλίσουμε τη μεγαλύτερη δυνατή πολιτική συναίνεση και κοινωνική συγκατάθεση. Κι εμείς αποδεικνύουμε αυτό με πράξη. Σας καλούμε σε ανοικτό, σε ελεύθερο διάλογο για όλα τα θέματα. Πήραμε πρωτοβουλίες στα πέντε χρόνια της διακυβέρνησης της Νέας Δημοκρατίας, τις οποίες απορρίψατε βιαστικά, επιπόλαια θα έλεγα σε ορισμένες περιπτώσεις. Αγωνιστήκατε να συγκρατήσετε και να δικαιώσετε θέσεις σας του παρελθόντος,  όπως, παραδείγματος χάριν,  η αναθεώρηση του άρθρου 16, στην οποία ο αρχηγός σας είχε δεσμευτεί ότι είναι υπέρ και στη συνέχεια μετέβαλε άποψη. Δεν είναι το κύριο αυτή τη στιγμή, είναι όμως δείγμα γραφής, όπως και πολλά άλλα. 
      Απέναντι στο μέλλον της νέας γενιάς της πατρίδος έχουμε όλοι τις ίδιες ευθύνες. Εμείς τις αναλαμβάνουμε και περιμένουμε και εσείς να ανταποκριθείτε σε αυτή την πρόκληση, στο ύψος των περιστάσεων, χωρίς δογματισμούς και προκαταλήψεις. 
      Σας ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
      Δεύτερη είναι η με αριθμό 11825/22-12-2008 ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Οικονομίας και Οικονομικών, σχετικά με την αποζημίωση των πρώην εργαζομένων της «Δ. Λούπας Α.Ε.» στη Φαλάνη Λάρισας. 
      Η ερώτηση του  κ. Σκυλλάκου έχει ως εξής:
      «Το ελληνικό δημόσιο, το οποίο εκπροσωπείται νόμιμα από το Υπουργείο Οικονομίας και Οικονομικών, προΐσταται της ΔΟΥ Τυρνάβου Νομού Λάρισας, κατέθεσε ενώπιον του Μονομελούς Πρωτοδικείου Λάρισας ανακοπή κατά των εξήντα δύο πρώην εργαζομένων της επιχείρησης «Δ. Λούπας ΑΕ EXPOFILL» Κλωστήρια-Υφαντήρια-Παραδοσιακοί Τάπητες, που εδρεύει στη Φαλάνη Λάρισας και που εκπλειστηριάστηκε με επίσπευση της Εθνικής Τράπεζας. 
      Έχει συνταχθεί πίνακας κατάταξης δανειστών, ο οποίος κατέταξε πρώτους τους εξήντα δύο εργαζομένους, οι οποίοι δικαιούνται νόμιμα να αποζημιωθούν πρώτοι μεταξύ των άλλων δανειστών. Συνεπώς, η ανακοπή του δημοσίου δεν θα προκαλέσει κανένα όφελος στο δημόσιο, απλώς, μέσα από τις δικαστικές προσφυγές, θα καθυστερήσει τρία-τέσσερα χρόνια την ικανοποίηση των απολυμένων, που έτσι κι αλλιώς τελικά θα δικαιωθούν. 
      Για τους λόγους αυτούς, οι εξήντα δύο εργαζόμενοι, το Συνδικάτο Κλωστοϋφαντουργίας-Ιματισμού-Δέρματος Ν. Λάρισας και το Εργατοϋπαλληλικό Κέντρο Ν. Λάρισας ζητούν από εσάς να αποσύρετε την ανακοπή που καταθέσατε μέσω της ΔΟΥ Τυρνάβου Ν. Λάρισας στο Μονομελές Πρωτοδικείο Λάρισας, για να ικανοποιηθούν οι απαιτήσεις των πρώην εξήντα δύο εργαζομένων της Επιχείρησης «Δ. Λούπας ΑΕ EXPOFILL» Κλωστήρια-Υφαντήρια-Παραδοσιακοί Τάπητες. 
      Ερωτάται ο κύριος Υπουργός, εάν θα ικανοποιηθεί το δίκαιο αυτό αίτημα».
      Στην ερώτηση του κ. Σκυλλάκου θα απαντήσει ο Υφυπουργός Οικονομίας και Οικονομικών κ. Αντώνιος Μπέζας. 
      Κύριε Υφυπουργέ, έχετε το λόγο για τρία λεπτά. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε  συνάδελφε, το Δημόσιο πράγματι, όπως αναφέρετε και εσείς στην ερώτησή σας, άσκησε ανακοπή κατά του πίνακα κατάταξης δανειστών της συγκεκριμένης επιχείρησης, σύμφωνα με τον οποίο πίνακα από τον πλειστηριασμό θα ικανοποιηθούν πρώτα οι εργαζόμενοι, όπως προβλέπει η προνομιακή μεταχείριση του άρθρου 975 του Κώδικα Πολιτικής Δικονομίας και έπειτα όλοι οι υπόλοιποι, οι οποίοι έχουν απαιτήσεις από τη συγκεκριμένη επιχείρηση. 
      Οι εργαζόμενοι και εσείς με την ερώτησή σας ζητάτε να αποσυρθεί η ανακοπή την οποία άσκησε το Δημόσιο. Σύμφωνα όμως με τις απόψεις του Νομικού Συμβουλίου του Κράτους –και σημειώνω εδώ ότι το Νομικό Συμβούλιο του Κράτους είναι το αρμόδιο όργανο για τη δικαστική εκπροσώπηση του Δημοσίου- η απόσυρση της ανακοπής θα οδηγούσε σε παραίτηση από δικαιώματα του Δημοσίου και αυτή η παραίτηση από δικαιώματα σημαίνει στη πράξη απώλεια χρημάτων τα οποία το Δημόσιο μπορεί να εισπράξει. 
      Το Νομικό Συμβούλιο του Κράτους θεωρεί ότι το Δημόσιο μπορεί να κερδίσει την ανακοπή, διότι κατά την σύνταξη του πίνακα κατάταξης έγιναν λάθη από τη συμβολαιογράφο Τυρνάβου. Συγκεκριμένα, δεν εφαρμόστηκε ορθά η διάταξη για το προνόμιο των εργαζομένων, διότι αυτή η διάταξη του Κώδικα Πολιτικής Δικονομίας προβλέπει ότι το προνόμιο αυτό καλύπτει μόνο τις αποζημιώσεις λόγω καταγγελίας της σύμβασης εργασίας, ανεξάρτητα από το χρόνο που προέκυψαν αυτές οι αποζημιώσεις και προβλέπει επίσης ότι αυτό το προνόμιο καλύπτει τις απαιτήσεις από παροχή εξαρτημένης εργασίας εφ’ όσον όμως αυτές οι απαιτήσεις προέκυψαν κατά την τελευταία διετία από τον πρώτο πλειστηριασμό. Στη συγκεκριμένη περίπτωση μπορούν να καλυφθούν απαιτήσεις για το χρονικό διάστημα από 23 Μαΐου 2006 έως 23 Μαΐου 2008. Αυτό δεν συμβαίνει στη συγκεκριμένη περίπτωση, αφού οι εργαζόμενοι έχουν αναγγελθεί και για άλλες απαιτήσεις πέραν του συγκεκριμένου αυτού διαστήματος.
      Σε κάθε περίπτωση οι εργαζόμενοι δεν θα έπρεπε να καταταγούν για το σύνολο των απαιτήσεών τους, διότι ορισμένες από αυτές τις απαιτήσεις έχουν ήδη ικανοποιηθεί από άλλον πλειστηριασμό ο οποίος έχει προηγηθεί. Μάλιστα, δεν είχαν αναφέρει στην αναγγελία τους ότι υπήρξε στο παρελθόν από τον προηγούμενο πλειστηριασμό μερική ικανοποίηση των απαιτήσεών τους. 
      Επομένως, κύριε  συνάδελφε, το Δημόσιο δεν μπορεί να παραιτηθεί από τη συγκεκριμένη ανακοπή, διότι αν παραιτηθεί από τη συγκεκριμένη ανακοπή, αυτό σημαίνει ότι παραιτείται από τη διεκδίκηση χρημάτων που –επαναλαμβάνω- φαίνεται από την πορεία της υπόθεσης ότι αυτά τα χρήματα μπορούν να εισπραχθούν.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ ευχαριστώ.
      Το λόγο έχει ο ερωτών Βουλευτής  κ. Σκυλλάκος.
      ΑΝΤΩΝΗΣ ΣΚΥΛΛΑΚΟΣ: Κύριε  Υπουργέ, πρόκειται για εξήντα δύο εργαζόμενους της συγκεκριμένης περιοχής που, όπως ξέρετε, είναι μία περιοχή αγροτική. Στη Λάρισα υπάρχει μεγάλη ανεργία όπως σε όλη την Ελλάδα και οι εξήντα δύο πρώην εργαζόμενοι δεν μπορούν επί χρόνια τώρα να βρουν δουλειά. Διεκδικούν αυτά τα χρήματα που δικαιούνται εδώ και τέσσερα-πέντε χρόνια.
      Απ’ ό,τι κατάλαβα από την απάντησή σας, από λάθος της συμβολαιογράφου, όπως λέτε, κατά την κατάταξη ζητούνται περισσότερα χρήματα από όσα δικαιούνται και υπάρχει ο κίνδυνος, σε βάρος των εργαζομένων, να χάσουν την υπόθεση. Ακόμα και αυτά που κατά τη γνώμη σας τα δικαιούνται, λόγω κάποιου λάθους θα τα πάρει το δημόσιο, αν κατάλαβα καλά. Λέτε ότι είναι λάθος ο πίνακας κατάταξης, όσον αφορά τα ποσά. Αυτό σημαίνει, απ’ ό,τι καταλαβαίνω, ότι αυτό που έσπευσαν οι εργαζόμενοι να καταταγούν πρώτοι στον πίνακα θα πάει στην άκρη και τα λεφτά θα τα πάρει το δημόσιο. Δηλαδή, διεκδικείτε από φτωχούς ανθρώπους…
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Θα μπει και το Δημόσιο.
      ΑΝΤΩΝΗΣ ΣΚΥΛΛΑΚΟΣ: Θα μπει και το Δημόσιο.
      Αλλά, εν πάση περιπτώσει, θα πάρουν οι εργαζόμενοι έστω αυτά τα χρήματα; Και ποιος θα κρίνει; Θα κρίνει το δικαστήριο, θα μου πείτε, ποιο είναι το ύψος του ποσού. 
      Κατά τη γνώμη μου, επειδή συζητήσαμε επανειλημμένα γι’ αυτά τα λεγόμενα Νομικά Συμβούλια του Κράτους και τις γνωμοδοτήσεις που μας δίνουν –μας ταλαιπώρησε αυτή η υπόθεση, ήσασταν και παρών, τα ξέρετε- λέω ότι δεν μπορούμε να στηριζόμαστε πάντα εκεί και μάλιστα για φτωχό κόσμο, ο οποίος περιμένει χίλια ή δύο χιλιάδες ή δυόμισι χιλιάδες ευρώ –που είναι μικρά ποσά, που είναι όμως κάτι γι’ αυτούς- και να περιμένουμε άλλα τρία με τέσσερα χρόνια για να βγει απόφαση.
      Και αν έχουν δίκιο νομικά; Είναι σωστό; Κατά τη γνώμη μου, θα έπρεπε να πάρετε τη γενναία απόφαση –κανένας δεν θα ήταν εναντίον σας- να αποσύρετε την ανακοπή για να πάρουν οι άνθρωποι τα λεφτά τους. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και αν κάποιοι έχουν πάρει περισσότερα, ίσως αυτό να μπορούσε να λυθεί με κάποιο συμβιβασμό. Ίσως, λέω. Ίσως. Δεν γνωρίζω όλο το νομικό μέρος της υπόθεσης. Όμως, δεν μπορούν να περιμένουν άλλα τρία-τέσσερα χρόνια για να πάρουν αυτά που τους οφείλει το δημόσιο, αυτά που τους οφείλονται από την πτωχευτική περιουσία, από τον πλειστηριασμό. 
      ΠΡΟΕΔΡΕΥΟΥΣΑ (Βέρα Νικολαϊδου): Ευχαριστούμε τον κ. Σκυλλάκο.
      Κύριε Υφυπουργέ, έχετε το λόγο για να δευτερολογήσετε.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, αντιλαμβάνομαι το πρόβλημα. Ούτε ανάλγητοι είμαστε, ούτε αδιάφοροι απέναντι σε προβλήματα πολιτών και ιδιαίτερα απέναντι σε προβλήματα πολιτών που έχουν χάσει τη δουλειά τους. Είμαστε ιδιαίτερα ευαίσθητοι σε τέτοια θέματα και είμαστε ιδιαίτερα ευαίσθητοι αυτήν την περίοδο που υπάρχει μια διεθνής οικονομική κρίση, η οποία πλήττει κυρίως αυτούς οι οποίοι είναι οικονομικά ασθενέστεροι, όπως είναι και οι πρώην εργαζόμενοι της συγκεκριμένης επιχείρησης. 
      Όμως, πρέπει να αντιληφθούν και οι εργαζόμενοι, όπως και εσείς και τη δική μας θέση. Διότι αν το Δημόσιο παραιτηθεί, αυτό σημαίνει ότι θα υπάρχει απώλεια χρημάτων τα οποία μπορούν να εισπραχθούν και επομένως φέρουμε και εμείς ευθύνη ως πολιτικοί προϊστάμενοι εάν προβούμε σε μια τέτοια ενέργεια, γιατί θα υπάρχει απώλεια χρημάτων που μπορεί να εισπράξει το Δημόσιο. Τα χρήματα αυτά μπορούν να εισπραχθούν μέσω της αναγκαστικής εκτέλεσης του ακινήτου που επισπεύσθηκε από την Εθνική Τράπεζα.
      Το δεύτερο όμως, και το κυριότερο είναι ότι δεν υπάρχει θεσμοθετημένη διαδικασία με βάση την οποία να μπορεί η πολιτική ηγεσία να δώσει εντολή να παραιτηθεί το Δημόσιο από ένα ένδικο βοήθημα, από ένα ένδικο μέσο, τη στιγμή μάλιστα που το Νομικό Συμβούλιο του Κράτους -που είναι το όργανο το οποίο εκπροσωπεί δικαστικά το Δημόσιο- έχει διαφορετική γνώμη. 
      Αυτό το οποίο είπα είναι, ότι αν το Δημόσιο κερδίσει την ανακοπή και εφαρμοστεί σωστά ο νόμος, τότε και οι εργαζόμενοι θα πάρουν το νόμιμο ποσό των χρημάτων που πρέπει να πάρουν, αλλά θα υπάρξει και υπόλοιπο από το πλειστηρίασμα για να ικανοποιηθεί το Δημόσιο.
      Όμως, υπάρχει και κάτι άλλο σημαντικό το οποίο πρέπει να επισημάνω. Ακόμα και αν αποσυρθεί το Δημόσιο από αυτήν την ανακοπή, πάλι οι εργαζόμενοι δεν θα μπορούσαν να ικανοποιηθούν αμέσως, διότι εκκρεμεί και άλλη ανακοπή κατά του πίνακα κατάταξης, η οποία έχει ασκηθεί από την Εθνική Τράπεζα που είναι η επισπεύδουσα και η οποία θα εκδικαστεί παράλληλα, την ίδια ημερομηνία, με την ανακοπή την οποία έχει ασκήσει το Δημόσιο. 
      Ευχαριστώ. 
      ΑΝΤΩΝΙΟΣ ΣΚΥΛΛΑΚΟΣ: Εσείς διορίζετε τον Πρόεδρο της Εθνικής Τράπεζας.
      ΠΡΟΕΔΡΕΥΟΥΣΑ (Βέρα Νικολαϊδου): Θα προταχθεί η συζήτηση της με αριθμό  9894/13.11.2008 ερώτησης του δευτέρου κύκλου του Βουλευτή του Πανελλήνιου Σοσιαλιστικού Κινήματος κ. Ιωάννη Σκουλά προς τον Υπουργό Οικονομίας και Οικονομικών, σχετικά με την πληρωμή από τον Οργανισμό Περίθαλψης Ασφαλισμένων Δημοσίου (ΟΠΑΔ) των οφειλομένων χρημάτων στους ιατρούς.
      Η ερώτηση του κ. Σκουλά έχει ως εξής: 
      «Οριακή είναι η κατάσταση στην οποία έχουν περιέλθει οι ιατροί που είναι συμβεβλημένοι με το Δημόσιο, καθώς ο ΟΠΑΔ από τον Ιανουάριο του 2008 δεν έχει καταβάλει ούτε ένα ευρώ στο λογαριασμό τους. Αποτέλεσμα αυτής της καθυστέρησης είναι οι ιατροί να απειλούν με διακοπή των υπηρεσιών. Συνολικά, υπολογίζεται ότι οι ιατροί στην Αττική μόνο φτάνουν στις έξι χιλιάδες με αποτέλεσμα περίπου ένα εκατομμύριο διακόσιες χιλιάδες πολίτες να βρίσκονται πολύ κοντά στο ενδεχόμενο να καταβάλουν σημαντικά ποσά για τη διενέργεια ιατρικών εξετάσεων. 
      Μετά τα παραπάνω, ερωτώνται οι αρμόδιοι Υπουργοί:
      Ποιο είναι το συγκεκριμένο χρονοδιάγραμμα που υπάρχει για την πληρωμή των οφειλόμενων στους ιατρούς που είναι συμβεβλημένοι με το Δημόσιο, έτσι ώστε να μην προχωρήσουν σε διακοπή των υπηρεσιών και να μην ζημιωθούν και εκατοντάδες πολίτες;»
      Στην ερώτηση του κ. Σκουλά θα απαντήσει ο Υφυπουργός κ. Νικόλαος Λέγκας. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κυρία Πρόεδρε.
      Αρχικά, κύριε συνάδελφε, θα ήθελα να πω ότι τα ζητήματα τα οποία θίγετε με την ερώτησή σας έχουν απαντηθεί αρκετές φορές στο πλαίσιο του Κοινοβουλευτικού Ελέγχου. Όμως, δεν παύει να αποτελεί μία ευκαιρία -και επειδή έχει περάσει πολύς χρόνος από τότε που διατυπώθηκε αυτή η ερώτηση- για την επικαιροποίηση αυτών των στοιχείων.
      Αυτό που θα σας πω αρχικά, επίσης, είναι ότι το νομοθετικό πλαίσιο που ισχύει για τον ΟΠΑΔ έχει τη βάση του στο 1999 και προβλέπει ότι η επιχορήγηση του ΟΠΑΔ στηρίζεται κατά το 1/3 στις εισφορές των ασφαλισμένων του δημοσίου και κατά τα 2/3 στην εισφορά του δημοσίου.
      Το επισημαίνω αυτό, αγαπητέ συνάδελφε, γιατί σ’ αυτό και μόνο το σημείο περιορίζεται η κύρια συναρμοδιότητα, θα λέγαμε, του Υπουργείου Οικονομίας και Οικονομικών, στην καταβολή δηλαδή της προβλεπόμενης εισφοράς του δημοσίου. 
      Πάρα ταύτα, στον προϋπολογισμό του 2008 ενεγράφη πίστωση μεγαλύτερη συνολικού ύψους 1.150.000.000 ευρώ που υπερβαίνει κατά 88.000.000 ευρώ περίπου τη θεσμοθετημένη υποχρέωση του κράτους. Η πίστωση αυτή διατέθηκε για την κάλυψη του συνόλου των υποχρεώσεων που απορρέουν από τον προϋπολογισμό του 2008.
      Στον προϋπολογισμό του 2009 υπάρχει η πρόβλεψη ότι αφού οι εισφορές των εργαζομένων ήταν 390.000.000 ευρώ η συνολική επιχορήγηση του ΟΠΑΔ θα έπρεπε να φτάσει στο 1.170.000.000 ευρώ. Και εδώ υπήρξε μία υπέρβαση. Περισσότερες πιστώσεις ενεγράφησαν, 1.220.000.000 ευρώ, που υπερβαίνει κατά 50.000.000 ευρώ τη θεσμοθετημένη υποχρέωσή μας. Ήδη από την 1η Ιανουαρίου έχει διατεθεί το 25% του ως άνω ποσού που αντιστοιχεί στο ποσοστό διάθεσης, όπως εξελίσσεται ο προϋπολογισμός, του πρώτου τρμήνου του 2009.
      Καταλαβαίνετε, λοιπόν, κύριε συνάδελφε, ότι δεν υφίσταται καμμία εκκρεμότητα ως προς το σκέλος καταβολής της ετήσιας εισφοράς του δημοσίου. Για το σκέλος αυτό αρμόδιο και υπεύθυνο είναι το Υπουργείο Οικονομικών. 
      Στα λοιπά ζητήματα της κατανομής και της τελικής διάθεσης στους δικαιούχους του ΟΠΑΔ, έχει ήδη απαντήσει αρμοδίως το Υπουργείο Υγείας και Κοινωνικής Αλληλεγγύης. Εξάλλου, όπως μας ενημέρωσε η διοίκηση του ΟΠΑΔ, το 2008 απεστάλησαν συνολικά σε όλη την Ελλάδα 266.000.000 ευρώ για την πληρωμή των συμβεβλημένων γιατρών και 173.000.000 ευρώ συνολικά για την πληρωμή των συμβεβλημένων εργαστηρίων. Αντίστοιχα το 2009 απεστάλησαν ήδη 49.070.000 ευρώ για την πληρωμή των συμβεβλημένων γιατρών και περίπου 34.000.000 ευρώ για την πληρωμή των συμβεβλημένων εργαστηρίων.
      ΠΡΟΕΔΡΕΥΟΥΣΑ (Βέρα Νικολαϊδου): Το λόγο έχει ο ερωτών Βουλευτής κ. Σκουλάς.
      ΙΩΑΝΝΗΣ ΣΚΟΥΛΑΣ:  Ευχαριστώ, κυρία Πρόεδρε.
      Χαίρομαι που ο Υπουργός μας είπε ότι δεν υπάρχει πρόβλημα, απ’ ό,τι φαίνεται. Όμως, τα γεγονότα διαψεύδουν αυτά που ακούσαμε εδώ. Στη συνομιλία που είχα με τον Πρόεδρο του Ιατρικού Συλλόγου Ηρακλείου σήμερα το πρωί μου είπε ότι οι γιατροί στο Νομό Ηρακλείου, οι ιδιώτες γιατροί, οι συμβεβλημένοι με το δημόσιο, έχουν εισπράξει  μέχρι και τον Ιούνιο του 2008. Τώρα έχουμε 3 Φεβρουαρίου 2009. Άρα, κάτι συμβαίνει, λάθος, εδώ. Κάποιος λέει λάθος τα νούμερα, ή το Υπουργείο Υγείας ή το Υπουργείο Οικονομικών. Δεν μπορώ πραγματικά να καταλάβω.
      Όσον αφορά τους υπόλοιπους μήνες του 2008, μου είπαν ότι το τοπίο παραμένει θολό, καθώς δεν έχουν ενημέρωση και στο ταμείο και στον Ιατρικό Σύλλογο Ηρακλείου, τι θα γίνει. Καμμία πληροφορία μέχρι τώρα. Μίλησα επίσης με την προϊσταμένη του ΟΠΑΔ στο Ηράκλειο και μου τόνισε ότι δεν έχουν καμμία ενημέρωση για το τι θα γίνει με τη χρηματοδότηση πέρα από τον Αύγουστο του 2008. 
      Οπότε, είναι θέμα χρόνου να προχωρήσουν σε καινούργιες κινητοποιήσεις οι γιατροί. Και όπως ξέρετε και ο Ιατρικός Σύλλογος Αθηνών και Πανελλήνιος Ιατρικός Σύλλογος και ο Ιατρικός Σύλλογος Ηρακλείου έχουν δώσει προθεσμία μέχρι το Μάρτιο για να δουν τι θα γίνει με τις πληρωμές του ΟΠΑΔ για τους γιατρούς και τους φαρμακοποιούς και έχουνε πάρει μια απόφαση, που την αιτιολογούν, λέγοντας ότι έχουν κάνει συζήτηση και με το Υπουργείο Υγείας και περιμένουν έναρξη διαλόγου -δεν ξέρω αν έχει γίνει ακόμη- για τη σύναψη συλλογικής σύμβασης με τον ΟΠΑΔ για ολοκλήρωση διαδικασίας του προεδρικού διατάγματος ανακοστολόγησης των ιατρικών πράξεων. Επίσης, τονίζουν και άλλα πράγματα ο Ιατρικός Σύλλογος Ηρακλείου και Αθηνών.
      Κλείνω λέγοντας ότι συνολικά ο ΟΠΑΔ σε ολόκληρη την Ελλάδα μέχρι τέλος του 2008 όφειλε 353.000.000 ευρώ με επιμέρους ποσά να είναι 163.000.000 ευρώ για φαρμακοποιούς, 86.000.000 ευρώ για ιατρικές πράξεις, 38.000.000 ευρώ για ιατρικές επισκέψεις και 84.000.000 ευρώ για ιατρικά εργαστήρια, εκ των οποίων 9.000.000 ευρώ είναι μόνο στο Νομό Ηρακλείου.
      Αν τα πράγματα είναι έτσι όπως τα είπατε, κύριε Υπουργέ, δεν υπάρχει κανένα πρόβλημα. Αλλά τα γεγονότα και τα νούμερα εδώ και οι απαντήσεις που έχει ο συνάδελφος κ. Σκουλάκης σε ερώτηση πριν δεκαπέντε, είκοσι μέρες από τον Υπουργό Υγείας, νομίζω ότι λένε άλλα. 
      ΠΡΟΕΔΡΕΥΟΥΣΑ (Βέρα Νικολαϊδου): Ο κ. Υφυπουργός έχει το λόγο για δύο λεπτά.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε συνάδελφε, απάντησα σε θέματα αρμοδιότητάς μου. Για τα υπόλοιπά ζητήματα που αφορούν τη διάθεση των ποσών σε επιμέρους δικαιούχους συμβεβλημένους με τον ΟΠΑΔ, προφανώς και θα πρέπει να πάρετε τις ανάλογες απαντήσεις από το Υπουργείο Υγείας και νομίζω ότι τις έχετε πάρει. Τώρα, λόγω της αρμοδιότητάς σας είναι εύλογο να αντιμετωπίζετε το συγκεκριμένο θέμα με ιδιαίτερο ενδιαφέρον. Πιστεύω όμως κανέναν δεν εξυπηρετεί η άρνηση της πραγματικότητας, όπως την περιέγραψα στην πρωτολογία μου με συγκεκριμένα νούμερα και στη βάση των υποχρεώσεων που έχει το Υπουργείο Οικονομίας και Οικονομικών. 
      Η πραγματικότητα λοιπόν για το πώς αντιμετωπίζει η Κυβέρνησή μας τον ΟΠΑΔ είναι ότι η δαπάνη έχει αυξηθεί κατά 35% από τον κρατικό προϋπολογισμό, την πενταετία 2003-2007. Πραγματικότητα επίσης είναι τα επιπλέον 88.000.000 ευρώ που γράψαμε στον προϋπολογισμό του 2008. Είναι και τα 50.000.000 ευρώ, τα παραπάνω εκατομμύρια τα οποία εγγράψαμε στον προϋπολογισμό του 2009. 
      Από εκεί και πέρα έχουμε την έγκριση υπερσύγχρονων, εξαιρετικά αποτελεσματικών, αλλά και συνάμα απίστευτα δαπανηρών εξετάσεων που επιβαρύνουν προφανώς το λειτουργικό κόστος και όχι μόνο του οργανισμού. Και επειδή εμείς έμπρακτα αναγνωρίζουμε το έργο των ιατρών, πραγματικότητα επίσης είναι –και νομίζω ότι το αναγνωρίζετε κι εσείς- το γεγονός ότι τριπλασιάστηκαν οι αμοιβές των γιατρών. Θυμίζω ότι επί ΠΑΣΟΚ αυτές οι αμοιβές ήταν μόλις 6 ευρώ. Αυτή είναι η πραγματικότητα και μέσω από αυτήν την πραγματικότητα αποτυπώνεται το ενδιαφέρον της Κυβέρνησης μας για τη στήριξη του ΟΠΑΔ.
      ΠΡΟΕΔΡΕΥΟΥΣΑ (Βέρα Νικολαϊδου): Επανερχόμαστε στη συζήτηση ερωτήσεων του πρώτου κύκλου: Τρίτη ερώτηση είναι η με αριθμό 11757/18-12-2008 του Βουλευτή του Λαϊκού Ορθόδοξου Συναγερμού κ. Σπυρίδωνος – Άδωνι Γεωργιάδη προς τον Υπουργό Εθνικής Παιδείας και Θρησκευμάτων, σχετικά με τις καταλήψεις σχολείων ανά την επικράτεια.
      Η ερώτηση του κ. Γεωργιάδη σε περίληψη έχει ως εξής:
      «Με ιδιαίτερη προσοχή και ανησυχία διαβάσαμε στον Τύπο (City Press) την 16η Δεκεμβρίου 2008, ότι το Υπουργείο Εθνικής Παιδείας και Θρησκευμάτων αναφέρει ότι οι καταλήψεις των σχολείων ανά την επικράτεια ανέρχονται σε περίπου εκατό σχολεία, ενώ η ΟΛΜΕ αναφέρει τον αριθμό των εξακοσίων σχολείων.
      Συνεπώς ερωτάται ο αρμόδιος Υπουργός:
      Α) Από πού προέρχεται αυτή η πληροφορία των καταλήψεων και με ποιους τρόπους ελέγχεται η φερεγγυότητα τους;
      Β) Πόσα Δημοτικά, Γυμνάσια και Λύκεια είναι σε κατάληψη;
      Γ) Γνωρίζουμε πόσοι μαθητές ευρίσκονται εκτός των αιθουσών διδασκαλίας σε κάθε κατηγορία;
      Δ) Οι καταλήψεις όλων των σχολείων γίνονται από μαθητές ή και από εξωσχολικούς παράγοντες;
      Ε) Τι μέτρα λαμβάνει το Υπουργείο για τη λήξη των καταλήψεων;»
      Ο Υφυπουργός Εθνικής Παιδείας και Θρησκευμάτων κ. Λυκουρέντζος έχει το λόγο. 
        ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κύριε συνάδελφε, βρίσκομαι στην ευχάριστη θέση να σας δηλώσω ότι ουδέν σχολείο της δευτεροβάθμιας εκπαίδευσης, τις τελευταίες εβδομάδες και σήμερα βρίσκεται υπό κατάληψη ή σε αποχή.
      Σε ό,τι αφορά την αξιοπιστία των στοιχείων τα οποία δημοσιοποιούνται από το Υπουργείο Εθνικής Παιδείας και Θρησκευμάτων ή από άλλους κύκλους έχω τη δυνατότητα να σας απαντήσω ότι τα στοιχεία του Υπουργείου είναι απολύτως αξιόπιστα. Καθημερινά επικοινωνούμε με τα στελέχη της εκπαίδευσης, τους περιφερειακούς μας διευθυντές, τους διευθυντές των διευθύνσεων και τους προϊσταμένους των γραφείων, συντάσσουμε έναν λεπτομερή πίνακα, αντίγραφο του οποίου έχω στη διάθεσή σας και παρακολουθούμε εάν σχολεία βρίσκονται υπό κατάληψη ή σε αποχή. 
      Τα στοιχεία λοιπόν τα οποία δίνει στη δημοσιότητα το Υπουργείο Παιδείας και είναι απολύτως αξιόπιστα. Στοιχεία άλλων φορέων ελέγχονται για την αξιοπιστία τους. Αλλά δεν είναι αρμόδιος ο Υφυπουργός για τον έλεγχο των στοιχείων αυτών ή για να έλθει σε αντιπαράθεση με συνδικαλιστικούς κυρίως κύκλους, διότι εμείς δεν αντιδικούμε με τις συνδικαλιστικές μα οργανώσεις, αλλά συνομιλούμε με την κοινωνία, με τους εκπαιδευτικούς, με τους γονείς και τους μαθητές. Και εν προκειμένω, εμείς σε κάθε  περίπτωση επιδείξαμε ψυχραιμία, σεβασμό στα ατομικά και συλλογικά δικαιώματα της εκπαιδευτικής κοινότητας, νηφαλιότητα απέναντι στις προτάσεις, προτάξαμε το διάλογο απέναντι στην αδιαλλαξία και ενισχύσαμε την αποτελεσματικότητα μας σε ό,τι αφορά τις υποδομές, την παροχή του απαιτούμενου εκπαιδευτικού προσωπικού, για να καλυφθούν οι ανάγκες για διδασκαλία, την έγκαιρη αποστολή των βιβλίων, έτσι ώστε οι μαθητές μας να έχουν στην αρχή του σχολικού έτους τα βιβλία τους. 
      Σε τέτοιο βαθμό μάλιστα δημιουργήσαμε καλές συνθήκες για το ξεκίνημα της σχολικής χρονιάς 2008-2009 ώστε ακούσαμε παράπονα για το γεγονός ότι από την πρώτη ημέρα οι διευθυντές των σχολείων παρέδωσαν ωρολόγιο πρόγραμμα στους μαθητές. 
      Στα ερωτήματα που αναφέρεσθε με την ερώτησή σας θέλω να σημειώσω ότι βεβαίως ακραίες συμπεριφορές αξιοποιούνται από κύκλους οι οποίοι επενδύουν στην ένταση επενδύουν στις βίαιες και ακραίες συμπεριφορές και βεβαίως κάποιοι επιθυμούν να διαμορφώσουν την εντύπωση ότι ζούμε στα πρόθυμα κοινωνικής εξέγερσης ή αν δεν βιώνουμε ήδη μια κάποια κοινωνική εξέγερση. Και η απάντηση της Κυβέρνησης και κυρίως του Υπουργείου Εθνικής Παιδείας και Θρησκευμάτων είναι ότι εμείς προτάσσουμε τον διάλογο με νηφαλιότητα, με ψυχραιμία, με υπευθυνότητα. Αρνούμεθα κάθε μορφή δημαγωγίας και λαϊκισμού. 
      Γνωρίζουμε τα δύσκολα δυσεπίλυτα προβλήματα αλλά με τίμιο τρόπο, με ευθύτητα και ειλικρίνεια ζητούμε την συνεργασία, την σύμπραξη, την συναίνεση και συγκατάθεση των πολιτικών και κοινωνικών δυνάμεων και των εταίρων μας στην εκπαιδευτική κοινότητα για να μεγιστοποιήσουμε την αποτελεσματικότητά μας. Αποτελεσματικότητα η οποία εν τέλει αφορά την κοινωνία και αφορά και το μέλλον των νέων παιδιών της πατρίδας μας. 
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο ερωτών Βουλευτής κ. Γεωργιάδης. 
      ΣΠΥΡΙΔΩΝ- ΑΔΩΝΙΣ ΓΕΩΡΓΙΑΔΗΣ: Ευχαριστώ πολύ, κυρία Πρόεδρε.
      Κύριε Υπουργέ, η ερώτηση βεβαίως στην διαδικασία της Τρίτης έχει το χαρακτήρα ότι έχει περάσει λόγω της διαδικασίας του εκπροθέσμου και δεν θα αξιοποιήσω το χρόνο μου αντιδικώντας μαζί σας γιατί ιδιαίτερα σας εκτιμώ. Πιστεύω ότι η πολιτική σας παρουσία και η φυσική σας ευγένεια ταιριάζουν πράγματι σε έναν Υφυπουργό Παιδείας. 
      Όμως, το ερώτημά μου είναι πάρα πολύ συγκεκριμένο. Για το Υπουργείο Παιδείας πρέπει να τηρούνται οι νόμοι του ελληνικού κράτους; Αυτό είναι το ερώτημα. Θέλω να σας ρωτήσω βάσει ποιου νόμου του ελληνικού κράτους επιτρέπεται να γίνονται καταλήψεις στα σχολεία; Με οποιαδήποτε πλειοψηφία. Εγώ δεν μπαίνω στην εξέταση αν σε κάποιο σχολείο η απόφαση για την κατάληψη βγήκε από την πλειοψηφία των μαθητών ή όχι. Πιστεύω στα περισσότερα έγινε χωρίς πλειοψηφία. Από ορισμένους ταραξίες. Αλλά εγώ να σας πω με την πλειοψηφία. 
      Θέλω να μου πείτε, λοιπόν, σε ποιο νόμο του ελληνικού κράτους αναφέρεται ότι επιτρέπεται οι μαθητές να κάνουν κατάληψη. Και αν δεν υπάρχει τέτοιος  νόμος –και θέλω ιδιαίτερα την προσοχή σας γιατί θέλω να μου απαντήσετε στο συγκεκριμένο- γιατί οι μαθητές που κάνουν κατάληψη δεν χρεώνονται με τις απουσίες τις αδικαιολόγητες, τις ανώτατες επιτρεπόμενες από τον νόμο ώστε θέλουν να το παίζουν παραστάτες να μένουν στην ίδια τάξη; Για ποιο λόγο δεν εφαρμόζει το υπουργείο σας την διαδικασία της καταγραφής των απουσιών για τους μαθητάς οι οποίοι δεν προσέρχονται να κάνουν μάθημα; Εκτός αν υπάρχει κάποιος νόμος που επιτρέπει την κατάληψη και εγώ δεν το γνωρίζω και θέλω να με φωτίσετε. 
      Αν,  όμως, δεν υπάρχει τέτοιος νόμος έχετε εσείς την ευθύνη, το Υπουργείο σας, που δεν καταγράφει τις απουσίες των μαθητών. Διότι, κύριε Υπουργέ, ζούμε σε μια χώρα όπου από τις καταλήψεις των σχολείων και από καταληψίες μαθητές κάποιοι κάνουν ως και πολιτική καριέρα και φτάνουν από καταληψίες να γίνουν πρόεδροι κόμματος, όπως ο κ. Τσίπρας. 
      Άρα, λοιπόν, να ξέρουμε. Είναι ένα είδος σταδιοδρομίας στην Ελλάδα η μαθητική κατάληψη; Γιατί φτάσαμε, κύριε Υπουργέ, στην Ελλάδα να θεωρούμε καλό μαθητή αυτόν που κάνει κατάληψη και κακό μαθητή αυτόν που διαβάζει τα μαθήματά του και αριστεύει. 
      Κλείνω, λοιπόν, με το ερώτημα: υπάρχει νόμος; Αν δεν υπάρχει τι θα κάνει το Υπουργείο σας την επόμενη φορά -γιατί θα ξανάρθει δυστυχώς- για να εφαρμοστεί ο νόμος;
      Ευχαριστώ πολύ. 
      (Χειροκροτήματα από τα την πτέρυγα του ΛΑΟΣ)
      ΠΡΟΕΔΡΕΥΟΥΣΑ (Βέρα Νικολαΐδου): Έχετε το λόγο, κύριε Υφυπουργέ. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κυρία Πρόεδρε.
      Κύριε συνάδελφε, οι δημοκρατίες δεν νομοθετούν και δεν νομιμοποιούν τις ακραίες συμπεριφορές. Οι δημοκρατίες υπηρετούν αρχές, αξίες, ιδανικά όπως αυτά ενέπνευσαν τον ελληνικό λαό και κατά καιρούς αγωνίστηκε για την κατάκτησή τους, την εμπέδωσή τους και την θωράκισή τους μέσα από το Σύνταγμα της χώρας.
      Όλο το νομικό μας οπλοστάσιο ακριβώς αυτές τις αξίες και τις αρχές υπηρετεί.
      Η κορυφαία πολιτική επιλογή του Υπουργείου Εθνικής Παιδείας και Θρησκευμάτων είναι, ανοικτά σχολεία, ελεύθερη πρόσβαση στη γνώση, στη μόρφωση. 
      Ανοιχτά σχολεία σημαίνει: Χωρίς να υιοθετούνται οι ακραίες συμπεριφορές, στις οποίες ήδη αναφέρθηκα, χωρίς να αναιρείται η εκπαιδευτική ομαλότητα από εκείνους οι οποίοι θέλουν να επιβάλουν με αυταρχικό τρόπο τη δική τους βούληση, τις δικές τους επιλογές. Κυρίως σημαίνει την ευρύτερη δυνατή πολιτική και κοινωνική συγκατάθεση στην ομαλή και απρόσκοπτη πρόοδο και εκπλήρωση του εκπαιδευτικού έργου.
      Εάν υπάρχουν άλλες συμπεριφορές και πράξεις, οι οποίες είναι εκτός του νομικού μας πλαισίου, δεν είναι αρμόδιο το Υπουργείο Εθνικής Παιδείας και Θρησκευμάτων για να επιληφθεί και να επιβάλει κυρώσεις ή να αναλάβει οποιεσδήποτε πρωτοβουλίες. Είναι άλλα τα αρμόδια όργανα της πολιτείας, τα οποία κατά καιρούς έχουν αναλάβει σχετικές πρωτοβουλίες στα όρια τα οποία προσδιορίζει ο νόμος.
      Εμείς, από τη δική μας την πλευρά και με τους κανόνες λειτουργίας του Υπουργείου Εθνικής Παιδείας και Θρησκευμάτων και της εκπαιδευτικής κοινότητας, φροντίζουμε έτσι ώστε να μην περιοριστεί η διδακτέα ύλη χάριν των απωλειών των ωρών διδασκαλίας, αλλά αντίθετα να αναπληρωθούν οι ώρες κατά τις οποίες δεν λειτούργησαν τα σχολεία. Επίσης, φροντίζουμε οι μαθητές, προτού φτάσουν στις ετήσιες εξετάσεις, να έχουν εξαντλήσει τις εκπαιδευτικές τους υποχρεώσεις.
      Γνωρίζετε τη σθεναρή στάση άρνησης αυτών των ακραίων συμπεριφορών από την πολιτική ηγεσία του Υπουργείου. Γνωρίζετε, ταυτοχρόνως, την προσήλωσή μας στη νηφαλιότητα, την ηρεμία και στην ομαλότητα της εκπαιδευτικής κοινότητας.
      Σας ευχαριστώ.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Σε άλλα απαντήσατε, κύριε Υπουργέ. Σε εμένα δεν απαντήσατε πάντως.
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ, κύριε Υφυπουργέ.
      Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, εισερχόμαστε στην ημερήσια διάταξης της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι εγγεγραμμένα στην ημερήσια διάταξη.
      Υπουργείου Οικονομίας και Οικονομικών
      Συνέχιση της συζήτησης επί των άρθρων και του συνόλου του σχεδίου νόμου: «Ταμείο Εγγύησης Καταθέσεων και Επενδύσεων (ΤΕΚΕ), ενσωμάτωση των Οδηγιών 2005/14/ΕΚ για την υποχρεωτική ασφάλιση οχημάτων και 2005/68/ΕΚ σχετικά με τις αντασφαλίσεις και λοιπές διατάξεις».
      Για το νομοσχέδιο εκκρεμεί ονομαστική ψηφοφορία η οποία θα διεξαχθεί κατά τη σημερινή συνεδρίαση.
      Υπουργείου Εθνικής Παιδείας και Θρησκευμάτων
      Μόνη συζήτηση επί της αρχής, των άρθρων και του συνόλου του σχεδίου νόμου: «Πρόσβαση στην τριτοβάθμια εκπαίδευση των κατόχων απολυτηρίου Επαγγελματικού Λυκείου και άλλες διατάξεις».
      Το νομοσχέδιο θα συζητηθεί κατά τη σημερινή συνεδρίαση.
      Εισερχόμαστε στο νομοσχέδιο του Υπουργείου Εθνικής Παιδείας και Θρησκευμάτων: 
      Μόνη συζήτηση επί της αρχής, των άρθρων και του συνόλου του σχεδίου νόμου: «Πρόσβαση στην τριτοβάθμια εκπαίδευση των κατόχων απολυτηρίου Επαγγελματικού Λυκείου και άλλες διατάξεις».
      Η διάσκεψη των προέδρων αποφάσισε στη συνεδρίασή της, της 29.1.2009, τη συζήτηση του νομοσχεδίου σε τρεις συνεδριάσεις.
      Στη σημερινή συνεδρίαση θα συζητηθεί το νομοσχέδιο επί της αρχής.
      Κυρίες και κύριοι συνάδελφοι, θα ήθελα να σας ανακοινώσω ότι από τη Νέα Δημοκρατία ορίζεται Κοινοβουλευτικός Εκπρόσωπος ο Βουλευτής Λέσβου κ. Ιωάννης Γιαννέλλης. 
      Από το Κομμουνιστικό Κόμμα Ελλάδας ορίζεται ως ειδικός αγορητής ο Βουλευτής κ. Γκιόκας Γιάννης και ως Κοινοβουλευτικός Εκπρόσωπος ο κ. Αλυσανδράκης Κωνσταντίνος. 
      Από το ΣΥΡΙΖΑ ορίζεται ως ειδικός αγορητής ο Βουλευτής κ. Αναστάσιος Κουράκης. 
      Από το ΛΑΟΣ ορίζεται ως ειδικός αγορητής ο Βουλευτής κ. Κυριάκος Βελόπουλος και ως Κοινοβουλευτική Εκπρόσωπος η Βουλευτής κ. Δήμητρα Αράπογλου.
      Το λόγο έχει ζητήσει ο κύριος Υφυπουργός για να κάνει κάποιες νομοτεχνικές βελτιώσεις.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κυρία Πρόεδρε, θα ήθελα να καταθέσω ορισμένες νομοτεχνικές βελτιώσεις, οι οποίες είναι έτοιμες να διανεμηθούν στους συναδέλφους για την οικονομία του χρόνου. Είναι βελτιώσεις οι οποίες αφορούν τις διατυπώσεις των διατάξεων…
      ΠΡΟΕΔΡΕΥΟΥΣΑ (Βέρα Νικολαΐδου): Για την οικονομία του χρόνου καταθέστε τες για να διανεμηθούν στους συναδέλφους.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων):  Ευχαριστώ, κυρία Πρόεδρε.
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Ανδρέας Λυκουρέντζος καταθέτει για τα Πρακτικά τις προαναφερθείσες νομοτεχνικές βελτιώσεις οι οποίες έχουν ως εξής:
      (να φωτογραφηθούν οι σελ. 41 έως 46 )
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει η εισηγήτρια της Πλειοψηφίας κ. Νατάσα Ράγιου – Μεντζελοπούλου.
      ΝΑΤΑΣΑ ΡΑΓΙΟΥ–ΜΕΝΤΖΕΛΟΠΟΥΛΟΥ: Ευχαριστώ πολύ, κυρία Πρόεδρε. 
      Κυρίες και κύριοι συνάδελφοι, ο Henri Racordaire λέει ότι η γνώση είναι το μάτι που φυλάει, που ερευνά, που συγκρίνει, που σκέφτεται, που περιμένει, που αρπάζει το φως, που προσθέτει στους περασμένους αιώνες το βάρος των καινούργιων και, υπομονετικός φρουρός του χρόνου, αποσπάει ένα-ένα από το σύμπαν τα αιώνια μυστικά του. 
      Σε έναν κόσμο που ταλανίζεται από τη μεγαλύτερη μεταπολεμική οικονομική κρίση, με το μέλλον να φαντάζει απρόβλεπτο, γίνεται ακόμη πιο επιτακτική ανάγκη να εξασφαλίσουμε για τους νέους μια Ελλάδα της γνώσης, της συμμετοχής, της αξιοκρατίας, της δημιουργικής εργασίας και των πολλαπλών ευκαιριών. 
      Πάνω απ’ όλα η νέα γενιά χρειάζεται μια μεγάλη πρόκληση, μια σύγχρονη μεγάλη ιδέα. Με δεδομένο, λοιπόν, πως το μόνο στολίδι που δεν φθείρεται είναι η γνώση, οι νέοι άνθρωποι απαιτούν και αξιώνουν σήμερα περισσότερο από ποτέ να τους δώσουμε έμπρακτες απαντήσεις και λύσεις σε εκείνα τα ερωτήματα που τους φέρνουν, μετά από σκληρό και επίπονο αγώνα, τους ίδιους, αλλά και τις οικογένειές τους αντιμέτωπους με τα σύγχρονα προβλήματα. 
      Ας είμαστε ειλικρινείς και ας παραδεχθούμε ότι φταίμε όλοι διαχρονικά, ότι οι ευθύνες μας βαραίνουν όλους. Οι πολίτες θεωρούν ότι πολλές φορές έως τώρα οι κομματικές σκοπιμότητες οδήγησαν στην αδιαφορία για τα οράματά τους, στην αδιαφορία για τα δικά τους «θέλω». Όλοι αναγνωρίζουμε σήμερα τη σημασία της εκπαίδευσης ως θεμέλιο της οργάνωσης του κόσμου. Είναι ο πλούτος του μέλλοντος. Είναι ο μοχλός της ανάπτυξης και της ευημερίας. 
      Όμως, αν θέλουμε να είμαστε ειλικρινείς, οφείλουμε να παραδεχθούμε ότι βρισκόμαστε πίσω από τα ευρωπαϊκά πρότυπα. Δυστυχώς, βρισκόμαστε ακόμη, παρ’ όλες τις προσπάθειες και της σημερινής και των προηγούμενων κυβερνήσεων, σε ένα επίπεδο κατώτερο των δυνατοτήτων του ανθρώπινου δυναμικού που διαθέτουμε αυτή τη στιγμή στη χώρα. 
      Κυρίες και κύριοι, η πολιτική της Κυβέρνησης για την παιδεία δεν περιορίζεται προγραμματικά στα όρια μιας τετραετίας. Διαμορφώνεται από την προοπτική ολόκληρης της νέας γενιάς και οι πολιτικές της δεν γνωρίζουν κομματικά σύνορα, ιδεοληψίες και φανατισμούς. Πρέπει να βασίζεται στη συνεννόηση των κοινωνικών δυνάμεων, στη σύνθεση των διαφορετικών απόψεων και, βεβαίως, στη συναίνεση. 
      Στο πλαίσιο αυτό ο Υπουργός Παιδείας κ. Σπηλιωτόπουλος μίλησε για tabula rasa και απ’ ό,τι φαίνεται κακοφάνηκε στην Αξιωματική Αντιπολίτευση. Γιατί, όμως; Τι μπορεί να φοβάται ενόψει μιας ανοικτής, εκ θεμελίων συζήτησης; Μήπως αποκαλυφθεί έλλειψη προτάσεων γύρω από τα ζητήματα παιδείας; Αφού υποστηρίζετε εδώ και καιρό ότι έχετε έτοιμο σχέδιο για όλα, προφανώς, υπάρχει πεδίο δόξης λαμπρό και δεν είναι άλλο από το διάλογο για την παιδεία, που χρειάζεται τώρα όσο ποτέ ο τόπος. Εκτός αν οι θέσεις για την παιδεία εξαντλούνται σε θέσεις ανάλογες με αυτές που διατύπωσε ο Αρχηγός της Αξιωματικής Αντιπολίτευσης σχετικά με την ανασφάλιστη εργασία των νέων. 
      Μήπως κάποιοι επιμένουν σε μια χειραγώγηση της μάζας και επιθυμούν να ωθούν τους νέους ώστε να γίνουν εξειδικευμένοι άνοες, επειδή έτσι τους βολεύει; Αναρωτιέμαι και οφείλω να σας πω ότι, ως νέα Βουλευτής, πρέπει να αφουγκράζομαι τον παλμό, τις ανησυχίες και την οργή των νέων ανθρώπων και γι’ αυτό πιστεύω μόνο στον ειλικρινή διάλογο για την παιδεία, διάλογο ουσίας και όχι για το «θεαθήναι», ένα μεγάλο και ουσιαστικό διάλογο, ώστε οι νέοι να μη νιώθουν αποκομμένοι από τις αποφάσεις που λαμβάνονται ερήμην τους. 
      Το πρόβλημα είναι βαθιά πολιτικό και μόνο αν αντιμετωπιστεί ως τέτοιο θα λυθεί. Ο νέος που θα μας  παρακολουθεί αυτήν τη στιγμή από το σπίτι του μπορεί και να κουνάει το κεφάλι του με τη γνωστή απαξία. Θεωρεί ότι όλοι του χρωστάμε. Θέλει και απαιτεί να ακούσει από εμάς ότι δεν γίνεται να αποφασίζουμε για εκείνον χωρίς εκείνον. 
      Δεν υπάρχει χρόνος για χάσιμο και πίσω από κλειστές πόρτες. Όλοι το γνωρίζουν πολύ καλά αυτό. Αν δεν συζητήσουμε επί της ουσίας τώρα, αν δεν συμφωνήσουμε για ένα θέμα καθαρά εθνικό, όπως η παιδεία, δεν θα προχωρήσουμε ποτέ με ένα μεγάλο όραμα για τα παιδιά μας. 
      Κυρίες και κύριοι, όπως είπε και ο Edgar Lee Masters, όποιος δεν ξέρει ποιο ακριβώς είναι το καλό δεν μπορεί να ξεχωρίσει και ούτε να ξέρει ποτέ ποιο είναι το καλό. Οφείλουμε να αφήσουμε πίσω τις μικροπολιτικές και τις επικοινωνιακές φιγούρες. Το σημερινό νομοσχέδιο σαφώς και δεν αποτελεί τη μεγάλη τομή ή μεταρρύθμιση στο εκπαιδευτικό μας σύστημα. Είναι, όμως, η αρχή σε μια χρονιά που η παιδεία γίνεται το επίκαιρο θέμα συζήτησης.  
      Το σημερινό νομοσχέδιο αποτελεί ένα λιθαράκι για την τριτοβάθμια εκπαίδευση. Είναι ένα βήμα για να δείξουμε στον ελληνικό λαό ότι ορισμένα θέματα είναι πάρα πολύ σοβαρά για να τα πετάξουμε στο βωμό της στείρας αντιπαράθεσης. Σε ένα θέμα εθνικής σημασίας μόνο μέσα από συζήτηση θα μπορέσουν να υπάρξουν λύσεις και να χαραχθεί μία κοινή εθνική πορεία. Η παιδεία δεν είναι θέμα του εκάστοτε Υπουργού από οποιαδήποτε κυβέρνηση και αν προέρχεται, αλλά του συνόλου του πολιτικού κόσμου της χώρας.
      Είναι, λοιπόν, ώρα να προωθηθεί ένας νέος τρόπος εισαγωγής στην τριτοβάθμια εκπαίδευση. 
      Έχουμε να κάνουμε με ένα σύστημα πανελλαδικών εξετάσεων με ουσιαστικές αδυναμίες, ωστόσο παραμένει αδιαμφισβήτητη η αντικειμενικότητά του. Παρ’ όλα αυτά ο κορβανάς της ελληνικής οικογένειας, έχει λυγίσει στην προσπάθεια να δοθούν τα εφόδια που έχει οπωσδήποτε ανάγκη ένας νέος για την επιτυχία του στις εξετάσεις. 
      Κάνοντας την αυτοκριτική της η σημερινή Κυβέρνηση κατέληξε σ’ ένα στόχο, να ανατρέψει την παρούσα κατάσταση με όποιο κόστος, όχι σ’ ένα χρόνο, όχι σε δύο, όχι αύριο, αλλά σήμερα, τώρα. 
      Το νομοσχέδιο που συζητάμε απόψε για τη θέσπιση ενός νέου συστήματος εισαγωγής στην τριτοβάθμια εκπαίδευση αφορά κυρίως δύο θέματα. Το ένα είναι η πρόσβαση στην τριτοβάθμια των κατόχων απολυτηρίου επαγγελματικού λυκείου των γνωστών ΕΠΑΛ και το δεύτερο, είναι η αναδιάρθρωση του Εθνικού Ιδρύματος Νεότητας. 
      Νομοθετείται συνολικά ο τρόπος πρόσβασης των ΕΠΑΛ στην τριτοβάθμια εκπαίδευση και στην ουσία το άρθρο 7 του νόμου 3475 εμπλουτίζεται και ενισχύεται με νέο νομοσχέδιο που αντιμετωπίζει συνολικά τον τρόπο εισαγωγής στα ΑΕΙ των αποφοίτων ΕΠΑΛ. 
      Για την ιστορία να σας πω ότι το 2006 με το ν. 3475 ο οποίος αντικατέστησε τον 2640/1999 για τα ΤΕΕ, με τον οποίο μάλιστα ιδρύθηκαν τα λεγόμενα ΤΕΕ Α΄ και Β΄ κύκλου, δημιουργήθηκαν οι επαγγελματικές σχολές ΕΠΑΣ και τα επαγγελματικά λύκεια ΕΠΑΛ. 
      Ο πρώτος τρόπος πρόσβασης των ΕΠΑΛ στην τριτοβάθμια με το άρθρο 7 του ν. 3475 δεν έδινε τα απαραίτητα περιθώρια μεταβατικών διατάξεων, αλλά αναδιοργάνωσε και εμπλούτισε το πρόγραμμα σπουδών της δευτεροβάθμιας επαγγελματικής εκπαίδευσης και ενσωμάτωσε στην εκπαιδευτική διαδικασία όλες τις νέες τεχνολογικές κατακτήσεις.
      Ψάχνοντας το Υπουργείο για ένα δεύτερο τρόπο, κατέληξε στο σημερινό νομοσχέδιο. Είναι γεγονός πως αυτή η Κυβέρνηση δεν θα μπορούσε να μη μεριμνήσει για τους οκτώ χιλιάδες πεντακόσιους αποφοίτους που δεν έδωσαν εξετάσεις, γιατί απορρίφθηκαν από το Β΄ κύκλο. Ο νόμος τούς δίνει το δικαίωμα να συμμετέχουν στις εξετάσεις, όπως και όλοι οι υπόλοιποι. Το σχέδιο νόμου μπορεί να κατατίθεται εν μέσω της χρονιάς, γιατί είναι κάτι που το ακούσαμε και στην επιτροπή από την Αντιπολίτευση, αλλά το ίδιο το Υπουργείο θα πρέπει να σημειώσουμε εδώ, είχε φροντίσει από πολύ νωρίς να ενημερωθούν άπαντες και οι εγκύκλιοι που δόθηκαν από το καλοκαίρι κιόλας είναι η απόδειξη.
      Όσον αφορά στα πρώτα άρθρα του νομοσχεδίου δεν θα επεκταθώ, γιατί θα έχουμε την ευκαιρία να συζητήσουμε πιο αναλυτικά τα άρθρα, θα σας πω γενικά ότι αφορά τους κατόχους απολυτηρίων ημερησίων επαγγελματικών λυκείων, δηλαδή, το άρθρο 1, 5 και 7. Οι κάτοχοι απολυτηρίου ημερησίου ΕΠΑΛ έχουν τη δυνατότητα πρόσβασης στην τριτοβάθμια εκπαίδευση, είτε επιλέγοντας τις πανελλαδικές εξετάσεις, όπου εξετάζονται με τους αποφοίτους του γενικού λυκείου, είτε τις ειδικές πανελλαδικές εξετάσεις για την εισαγωγή κυρίως σε σχολές και τμήματα του τεχνολογικού τομέα. 
      Η πρώτη δυνατότητα, λοιπόν. Οι κάτοχοι απολυτηρίου ημερησίου ΕΠΑΛ μπορούν να συμμετέχουν σε πανελλαδικές εξετάσεις για την εισαγωγή σε όλα τα εκπαιδευτικά ιδρύματα που εισάγονται και οι κάτοχοι απολυτηρίου του γενικού λυκείου και οι προαναφερθέντες θα εξετάζονται σε μαθήματα γενικής παιδείας και ειδικότητας σε ίσο αριθμό με τα εξεταζόμενα για τους αποφοίτους του γενικού λυκείου. 
      Ειδικότερα οι υποψήφιοι εξετάζονται σε έξι μαθήματα, εκ των οποίων τα τέσσερα είναι γενικής παιδείας και τα δύο είναι ειδικότητας. Στα μαθήματα γενικής παιδείας είναι κοινά τα θέματα για τους δύο τύπους λυκείων. 
      Ειδικά για την εισαγωγή σε σχολές και τμήματα του Ε΄ επιστημονικού πεδίου, οι υποψήφιοι εξετάζονται σε επτά μαθήματα. Η κατανομή των τμημάτων των σχολών σε πέντε επιστημονικά πεδία είναι η ίδια για τους υποψηφίους και των δύο τύπου λυκείων. Οι συντελεστές βαρύτητας στα κοινά εξεταζόμενα μαθήματα είναι οι ίδιοι. 
      Δεύτερη δυνατότητα. Οι υποψήφιοι μπορούν να συμμετέχουν στις ειδικές πανελλαδικές εξετάσεις για την εισαγωγή αποκλειστικά και μόνο σε τμήματα και σε σχολές των ΤΕΙ, της ΑΣΠΑΙΤΕ, της ΑΣΤΕ, στις σχολές των Ακαδημιών Εμπορικού Ναυτικού, στις στρατιωτικές σχολές υπαξιωματικών και Ενόπλων Δυνάμεων, καθώς και στις σχολές της Αστυνομικής Ακαδημίας, σε ποσοστό θέσεων που ορίζεται κάθε φορά με απόφαση του Υπουργού Εθνικής Παιδείας και Θρησκευμάτων και του συναρμόδιου κατά περίπτωση Υπουργού. 
      Ειδικότερα τα εξεταζόμενα μαθήματα ορίζονται σε τέσσερα εκ των οποίων τα μαθηματικά και η νεοελληνική γλώσσα είναι κοινά για όλους τους υποψηφίους, ενώ τα δύο της ειδικότητας είναι ίδια και κοινά με όσα ορίζονται στα εξεταζόμενα μαθήματα ειδικότητας για την πρώτη δυνατότητα που είπαμε πριν.
      Πάμε στο δεύτερο κομμάτι για τους κατόχους απολυτηρίων εσπερινών επαγγελματικών λυκείων, των ΕΠΑΛ. Αυτό αφορά τα άρθρα 2, 5 και 7. Πρώτη δυνατότητα που τους δίνεται. Οι κάτοχοι απολυτηρίου του εσπερινού ΕΠΑΛ μπορούν να συμμετέχουν σε πανελλαδικές εξετάσεις για την εισαγωγή σε όλα τα εκπαιδευτικά ιδρύματα που εισάγονται και οι κάτοχοι των απολυτηρίων του εσπερινού γενικού λυκείου. Θα εξετάζονται σε μαθήματα γενικής και επαγγελματικής παιδείας σε ίσο επίσης αριθμό για τα εξεταζόμενα με τους αποφοίτους γενικού λυκείου, διεκδικώντας τις ίδιες θέσεις με όσους εξετάζονται πανελλαδικά το ίδιο έτος σε μαθήματα της τελευταίας τάξης του εσπερινού γενικού λυκείου, έξι μαθήματα κι εδώ εκ των οποίων τα τέσσερα γενικής παιδείας και τα δύο ειδικότητας, ενώ τα γενικής παιδείας θα έχουν κοινά θέματα και στους δύο τύπους λυκείων. Ειδικά για την εισαγωγή σε σχολές και τμήματα του πέμπτου επιστημονικού πεδίου οι  υποψήφιοι εξετάζονται στα επτά μαθήματα, όπως είπαμε και πριν. 
      Η δεύτερη δυνατότητα που τους δίνεται είναι ότι μπορούν να συμμετέχουν στις ειδικές πανελλαδικές εξετάσεις για την εισαγωγή αποκλειστικά και μόνο σε τμήματα και σχολές των Ανώτατων Τεχνολογικών Εκπαιδευτικών Ιδρυμάτων, της Ανώτατης Σχολής Παιδαγωγικής και Τεχνολογικής Εκπαίδευσης, στις Ανώτερες Σχολές Τουριστικών Επαγγελμάτων των Σχολών Τουριστικής Εκπαίδευσης και στις Σχολές των Ακαδημιών Εμπορικού Ναυτικού σε ποσοστό θέσεων που ορίζεται κάθε φορά με απόφαση του Υπουργού και του συναρμόδιου Υφυπουργού.
      Τέλος –κι εδώ κάνουμε αναφορά στα άρθρα 3, 5 και 7- για τους κατόχους πτυχίου Β΄ κύκλου ΤΕΕ, πτυχίου ειδικότητας των πρώην ΤΕΛ καθώς και πτυχίου ειδικότητας των Ναυτικών Λυκείων ισχύει ό,τι προβλέπεται για τους αποφοίτους των ημερησίων ΕΠΑΛ που επιλέγουν τις ειδικές πανελλαδικές εξετάσεις.
      Σε ό,τι αφορά το ΕΙΝ, το Εθνικό Ίδρυμα Νεότητας –άρθρο 13- απ’ ό,τι γνωρίζετε και γνωρίζουν όλοι όσοι παρακολουθούν τη λειτουργία του, ήταν μάλλον αδύνατο να παρακολουθήσει τις σύγχρονες ανάγκες. Το νομοθετικό του πλαίσιο ήταν απαρχαιωμένο και ανεπαρκές, δεν μπορούσε να ανταποκριθεί στις προκλήσεις για την τέταρτη προγραμματική περίοδο, όμως, σαφώς και έχει μεγάλες και σημαντικές δυνατότητες, άρα ήλθε η ώρα να τις αξιοποιήσει. Επιθυμία και προσανατολισμός της Κυβέρνησης, λοιπόν, είναι να στηθεί ένας τέτοιος μηχανισμός ώστε να βοηθηθεί το ΕΙΝ να συμμετέχει σε όλες τις παραγωγικές διαδικασίες γρήγορα και με τους ρυθμούς της εποχής από δω και στο εξής.
      Επομένως με το νομοσχέδιο αυτό εκσυγχρονίζεται και δημιουργείται το κατάλληλο θεσμικό πλαίσιο για να μπορεί να λειτουργήσει σωστά και αποδοτικά. Στην επόμενη συνεδρίαση θα έχουμε την ευκαιρία να μιλήσουμε πιο αναλυτικά και να λύσουμε περισσότερες απορίες που μπορεί να προκύψουν για όλα τα άρθρα.
      Κυρίες και κύριοι συνάδελφοι, ολοκληρώνοντας θα ήθελα να πω ότι νομίζω πως αν θέλουμε να είμαστε συνεπείς απέναντι στους νέους που θέλουμε να κοιτάξουμε στα μάτια με ειλικρίνεια, πρέπει να τους πούμε ότι δεν έχουμε άλλη επιλογή. Αν δεν συνεχίσουν οι αναγκαίες μεταρρυθμίσεις τώρα με αποφασιστικότητα, δεν θα τους διασφαλίσουμε καλύτερη προοπτική. Μιλάμε για όλους τους Έλληνες και ειδικότερα για τους νέους που απαιτούν απ’ όλους μας ό,τι καλύτερο έχουμε να τους δώσουμε. Δεν έχουμε την πολυτέλεια να καθυστερήσουμε άλλο.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Κι εμείς σας ευχαριστούμε.
      Κυρίες και κύριοι συνάδελφοι, γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής, είκοσι τέσσερις μαθήτριες και μαθητές και τρεις συνοδοί-καθηγητές από το Εμπειρίκειο Γυμνάσιο Άνδρου.
      Το Κοινοβούλιο τους καλωσορίζει και τους εύχεται καλή πρόοδο.
      (Χειροκροτήματα απ΄ όλες τις πτέρυγες της Βουλής)
      Το λόγο έχει ο εισηγητής του ΠΑΣΟΚ κ. Δημήτριος Βαρβαρίγος.
      ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, η Κυβέρνηση δια του κυρίου Πρωθυπουργού τον τελευταίο καιρό έχει εφεύρει μια νέα μέθοδο διαφυγής από το χάος που έχει δημιουργήσει. Ο κ. Καραμανλής ομολογεί ξαφνικά κάποια στιγμή «Δεν κατάλαβα τι γινόταν, έκανα λάθος, ζητώ συγγνώμη» και έτσι καθάρισε. Την ίδια μέθοδο ακολουθούν και οι Υπουργοί του. Πριν από λίγο καιρό ακούσαμε το νέο Υπουργό Παιδείας να διαγράφει το έργο των προηγουμένων δια μιάς. Λέει «διάλογος από μηδενική βάση, tabula rasa». Καθάρισε και αυτός. Ο προηγούμενος Υπουργός, ο κ. Στυλιανίδης, είχε καθαρίσει με τον ίδιο τρόπο την κ. Γιαννάκου. Πώς; Μα, με το νομοσχέδιο το οποίο συζητούμε, αφού ακριβώς αναίρεσε όλη την πολυδιαφημισμένη εκπαιδευτική μεταρρύθμιση, που υποτίθεται ότι ήταν ένα από τα σημαντικά στοιχεία του έργου της κ. Γιαννάκου. 
      Έτσι προχωράμε, λοιπόν, δια της μεθόδου της συγγνώμης. Ο ελληνικός λαός είναι μεγαλόψυχος, αλλά δεν είναι αυτοκαταστροφικός. Η χώρα πρέπει να επιβιώσει, θέλει κυβέρνηση αποτελεσματική, θέλει κυβέρνηση δίκαιη, η οποία θα εμπνέει εμπιστοσύνη στην κοινωνία, θα χαράσσει προοπτικές και θα δημιουργεί αισιοδοξία για το μέλλον. Και τέτοια κυβέρνηση δεν είναι η Κυβέρνηση του κ. Καραμανλή, η Κυβέρνηση της Νέας Δημοκρατίας.
      Η κατάσταση στο χώρο της εκπαίδευσης είναι τραγική, το γνωρίζουμε όλοι. Χρόνιο πρόβλημά της η υποχρηματοδότηση. Τα στοιχεία του προϋπολογισμού μιλούν και δεν χρειάζεται κανείς να ανατρέξει σε άλλη πηγή. Η διατιθέμενη δαπάνη είναι 3% του ΑΕΠ, η χαμηλότερη από τις χώρες της Ευρωπαϊκής Ένωσης. Το 2004 ήταν 3,6%. Η υπόσχεση που είχατε δώσει ήταν 5%. Αντί να προσεγγίσετε αυτόν το στόχο, αποκλίνατε και από εκεί που τον παραλάβατε. Επομένως για ποια αξιοπιστία να μιλήσουμε της σημερινής Κυβέρνησης; 
      Δεν είναι, όμως, η υποχρηματοδότηση το μόνο πρόβλημα που αντιμετωπίζει το εκπαιδευτικό μας σύστημα. Είναι η διάρθρωσή του, είναι η δομή του, είναι τα δομικά προβλήματα που έχει, τα οποία βέβαια έχουν οδηγήσει σε όλα τα επίπεδα, από το επίπεδο της πρώτης βαθμίδας, της δημοτικής εκπαίδευσης, μέχρι της τριτοβάθμιας εκπαίδευσης σε αρρυθμίες που έχουν παραλύσει όλο το σύστημα. Όταν μιλάμε σήμερα για μια κοινωνία της γνώσης, για μια παγκοσμιοποιημένη οικονομία όπου η γνώση παίζει κυρίαρχο ρόλο, αλίμονο εάν εμείς προσδοκούμε πως θα επιβιώσουμε σε ένα τέτοιο ανοικτό παγκόσμιο σύστημα με ένα εκπαιδευτικό σύστημα με τα χάλια τα οποία περιγράφουμε και όλοι μας αναγνωρίζουμε. 
      Κάθε φορά λέμε για διάλογο από μηδενική βάση. Κοροϊδεύουμε τους εαυτούς μας, κοροϊδεύουμε την ελληνική κοινωνία. Χρειάζεται άμεσα να λυθεί το πρόβλημα, να πάρουμε όλοι μας τις ευθύνες μας και να αναγνωρίσουμε το εκπαιδευτικό ζήτημα ως εθνικό πρόβλημα όπως είναι, να υπάρξει ένα σχέδιο, να συναινέσουμε με όσες δυνάμεις μπορούμε μέσα σε τούτην την κοινωνία και να σεβαστούμε ακριβώς αυτό το σχέδιο το οποίο θα αποτελέσει ίσως και τη σωτηρία της χώρας και της κοινωνίας στο μέλλον. Δεν μπορούμε να επιβιώσουμε διαφορετικά, εάν δεν στεριώσουμε ένα εκπαιδευτικό σύστημα με ποιότητα, εάν δεν επενδύσουμε πάνω στο έμψυχο δυναμικό της χώρας μας, στους νέους μας, που είναι ο πολυτιμότερος πόρος που έχουμε. 
      Το νομοσχέδιο που συζητούμε έρχεται να ρυθμίσει ένα ζήτημα που θα έπρεπε να έχει λυθεί εδώ και δυόμισι χρόνια, όταν έγινε η αλλαγή του πλαισίου λειτουργίας της Τεχνικής Επαγγελματικής Εκπαίδευσης το 2006, δηλαδή έμενε ανοικτό το πώς θα γίνεται η πρόσβαση των αποφοίτων των επαγγελματικών λυκείων στην τριτοβάθμια εκπαίδευση. Η κ. Γιαννάκου είχε δεσμευθεί από τότε ότι δεν θα αιφνιδιάσει, ότι αυτό θα γίνει πριν ακόμα από την ψήφιση του νόμου, θα έχουν ενημερωθεί τα παιδιά, θα γνωρίζουν για να μπορούν να κάνουν τις επιλογές τους με απόλυτη σιγουριά και ασφάλεια. Τελικά, το αφήσατε να έρθει και αυτό την τελευταία στιγμή. Το Μάιο θα δώσουν οι πρώτοι απόφοιτοι εξετάσεις και ακόμη δεν ξέρουν τους όρους διαγωνισμού.
      Και τι έρχεστε και κάνετε τώρα; Με το ν.3475 είχατε πει ότι οι απόφοιτοι των επαγγελματικών λυκείων θα έχουν τις ίδιες δυνατότητες με τους αποφοίτους των γενικών λυκείων, ότι θα διεκδικήσουν τις ίδιες θέσεις, ότι θα εξεταστούν στα ίδια μαθήματα, στα ίδια θέματα. Και τελειώσατε. Νομίζατε ότι λύσατε το πρόβλημα. Όμως, δεν μπορούσε να λυθεί. Γιατί; Γιατί δεν είχαν ίδια προγράμματα σπουδών, ίδιες δυνατότητες διαγωνισμού. Καταλάβατε, λοιπόν, τελευταία στιγμή ότι αυτό είναι άδικο, ότι είναι εντελώς απαράδεκτο. Γι’ αυτό, επαναφέρατε τη ρύθμιση που ίσχυε με το ν. 2640 που καταργήσατε και δίνετε τώρα τη δυνατότητα με ειδικές εξετάσεις να μπαίνουν στα ΤΕΙ, διαγωνιζόμενοι σε τέσσερα μαθήματα, δυο γενικής παιδείας και δύο ειδικότητας. Μιλάμε πάντοτε για τους αποφοίτους των ημερησίων ΕΠΑΛ, ενώ για τους αποφοίτους των νυκτερινών θα πρέπει να πω ότι θα διαγωνιστούν σε δύο μόνο μαθήματα, όσοι θέλουν με ειδικές εξετάσεις να ακολουθήσουν αυτήν τη δυνατότητα πρόσβασης στα ΤΕΙ. 
      Οι απόφοιτοι των ΕΠΑΛ έχουν και μια άλλη ιδιομορφία σε σχέση με τους αποφοίτους των γενικών λυκείων. Θα πρέπει να πάρουν πρώτα το απολυτήριό τους και μετά να συμμετάσχουν στις πανελλαδικές εξετάσεις. Για τους αποφοίτους των γενικών λυκείων, συμμετέχοντας στις πανελλαδικές εξετάσεις, η αξιολόγησή τους αποτελεί ταυτόχρονα μέρος της διαδικασίας αξιολόγησης για να πάρουν το απολυτήριο του σχολείου τους. Οι απόφοιτοι των επαγγελματικών λυκείων θα πρέπει πρώτα να δώσουν ενδοσχολικές εξετάσεις και μετά πανελλαδικές. Θα διδαχθούν σε λιγότερο χρόνο τα μαθήματα γενικής παιδείας, που ήδη τα διδάσκονται μειωμένες ώρες με το εβδομαδιαίο πρόγραμμα που έχουν. Διδάσκονται δώδεκα ώρες την εβδομάδα μαθήματα γενικής παιδείας, ενώ οι μαθητές στα γενικά λύκεια διδάσκονται δεκαεπτά ώρες. Θα διδαχθούν μάλιστα και είκοσι ημέρες λιγότερο, γιατί πρέπει να καλύψουν πρώτα τις ενδοσχολικές εξετάσεις, ώστε να πάρουν απολυτήριο για να πάνε στις πανελλαδικές. 
      Άρα, η δυνατότητα ισότιμης διαγωνιστικής διαδικασίας με τους αποφοίτους των γενικών λυκείων είναι θεωρητική μόνο. Εμείς θεωρούμε ότι το συντριπτικό ποσοστό, ένας πολύ μεγάλος αριθμός των παιδιών θα στραφεί στη δεύτερη δυνατότητα που έχουν. Θα επιλέξουν να πάνε στα ΤΕΙ με τις ειδικές εξετάσεις, αυτές που προέβλεπε και ο ν. 2640, που καταργήσατε με το ν. 3475 και που επαναφέρετε τώρα μ’ αυτήν τη ρύθμιση.
      Εμείς θα συμφωνήσουμε. Θεωρούμε, όμως, ότι αυτή η ρύθμιση μπορεί να έχει μόνο μεταβατικό χαρακτήρα. Συμφωνούμε, γιατί είναι μια ρύθμιση που την είχαμε εμείς, την καταργήσατε εσείς και την επαναφέρατε, αναγνωρίζοντας έτσι πανηγυρικά το λάθος που κάνατε. Τραυματίσατε την τεχνική εκπαίδευση, χάθηκαν τρία χρόνια, μειώθηκε ο αριθμός των μαθητών -30% μειώθηκαν οι εγγραφές- καταργήσατε ειδικότητες. Επίσης, μειώθηκε η δυνατότητα απασχόλησης των καθηγητών -γιατί υπήρξαν υπεράριθμοι καθηγητές- χάθηκαν θέσεις εργασίας, έκλεισαν σχολεία. 
      Υπάρχουν καθηγητές, όπως αυτοί που δίδασκαν στα ΤΕΕ, του ΟΑΕΔ τα οποία έκλεισαν, τα οποία καταργήθηκαν με το νόμο. Όσοι δίδασκαν μαθήματα γενικής παιδείας δεν μπορούν να απασχοληθούν. Οι άνθρωποι έχουν χάσει τη δουλειά τους και ζητούν κάτι πολύ απλό και δίκαιο. Όπως αναγνωρίζεται σε μια σειρά από άλλους διδάσκοντες από την τελευταία δυνατότητα που δώσατε το καλοκαίρι με νόμο σ΄ όσους διδάσκουν στα σχολεία δεύτερης ευκαιρίας που δημιουργούνται αυτή η προϋπηρεσία τους ως πραγματοποιηθείσα σε δημόσιο σχολείο και τους δίνεται η δυνατότητα να εγγράφονται στις επετηρίδες διορισμού του Υπουργείου Παιδείας, κύριε Υφυπουργέ, το ίδιο ζητούν και αυτοί που τους καταργήσατε το σχολείο, που χάνουν τη δουλειά τους. Ζητούν, τουλάχιστον, ο χρόνος που δούλεψαν εκεί να αναγνωριστεί ως χρόνος που πραγματοποιήθηκε σε δημόσιο σχολείο και να μπορούν να εγγραφούν και αυτοί στις επετηρίδες.
      Βέβαια, η δική μας προσέγγιση για τους διορισμούς των εκπαιδευτικών είναι διαφορετική. Εσείς εδώ έχετε κάνει μια Βαβυλωνία. Είναι και επίκαιρο το ζήτημα, γιατί πρόσφατα, αυτές τις ημέρες, γίνεται ο διαγωνισμός των εκπαιδευτικών μέσω ΑΣΕΠ που θα στελεχώσουν τα σχολεία της πρωτοβάθμιας και της δευτεροβάθμιας εκπαίδευσης. Οι συμμετέχοντες είναι  εβδομήντα έξι χιλιάδες και τέσσερις χιλιάδες είναι αυτοί που θα προσληφθούν. 
      Συνεπώς είναι μια σκληρή διαδικασία. Όμως, δεν αφορά όλους τους εκπαιδευτικούς, αλλά τους μισούς. Οι άλλοι μισοί θα προσληφθούν με μοριοδότηση, ωρομίσθιοι, αναπληρωτές. Άλλοι έχουν επιλεγεί με τον έναν τρόπο, άλλοι με τον άλλον, άλλοι με αντικειμενικά κριτήρια, άλλοι με μέσο. Είναι μια διαδικασία με την οποία διαφωνούμε. Είναι απαράδεκτη. Εμείς θεωρούμε ότι πρέπει να υπάρξει μια μεταβατική ρύθμιση στο όλο θέμα και από εκεί και πέρα, αξιοκρατικά όλοι μέσω ΑΣΕΠ.
      Όμως, επανέρχομαι στο ζήτημα των εκπαιδευτικών του ΟΑΕΔ. Έχουν δίκιο. Ό,τι ισχύει για τους υπόλοιπους, θα πρέπει να ισχύσει και γι’ αυτούς, έστω και μεταβατικά, κύριε Υπουργέ.
      Οι  ρυθμίσεις των επόμενων άρθρων που αφορούν τα επαγγελματικά λύκεια. Υπάρχουν κάποια ζητήματα που θέλουν διευκρίνιση. Τα είχαμε θέσει στην επιτροπή, αλλά δεν πήραμε απάντηση. 
      Στο άρθρο 7 του νομοσχεδίου αναφέρετε, όπως και σε μια  εγκύκλιο που εκδώσατε τον Δεκέμβριο, ότι οι συντελεστές που αφορούν την προφορική και την γραπτή βαθμολογία, ισχύουν, όπως για τους μαθητές των γενικών λυκείων, έτσι και για τους αποφοίτους των ΕΠΑΛ. Ό,τι ισχύει για τη μια κατηγορία, ισχύει και για την άλλη. 
      Στο άρθρο 10, όμως, έρχεστε και λέτε ότι με τη δυνατότητα εξουσιοδότησης από τον Υπουργό, θα μπορούν να αλλάξουν αυτοί οι συντελεστές. 
      Το άρθρο 7 λέει, ό,τι ισχύει για τους μαθητές των γενικών λυκείων, ισχύει και για τους μαθητές των επαγγελματικών, αλλά το άρθρο 10 λέει ότι μπορεί αυτό να το αλλάξει ο Υπουργός. Η εγκύκλιος λέει ότι και για τις δύο κατηγορίες ισχύει το ίδιο πράγμα. 
      Εμείς επανερχόμαστε σ' αυτό, κύριε Υπουργέ, διότι δεν το διευκρινίσατε. Και δεν μπορεί να παραμένει και η μία διάταξη του άρθρου 7 και η άλλη του άρθρου 10. Η  μια από τις δύο πρέπει να καταργηθεί. Επιλέξτε τι θέλετε, γιατί δεν μπορούν να ισχύουν και τα δύο. 
      Για το συνολικό ζήτημα τώρα της επαγγελματικής εκπαίδευσης, θεωρούμε τη ρύθμιση μεταβατικού χαρακτήρα. Εμείς θα τη ψηφίσουμε. Είναι ρύθμιση που είχαμε κάνει εμείς, την επαναφέρατε, αλλά θεωρούμε ότι θα πρέπει να αλλάξει συνολικά το πλαίσιο της επαγγελματικής εκπαίδευσης. Ήδη ο κύριος Υπουργός εξήγγειλε πάλι το νέο διάλογο. Εμείς είπαμε, ναι, θα προσέλθουμε στο διάλογο και ζητήσαμε κάποιες διευκρινήσεις διά  των εκπροσώπων μας. Έχουμε καταθέσει τις προτάσεις μας και ήδη έχουμε ξεκινήσει διαδικτυακό διάλογο, μέσω της ηλεκτρονικής διεύθυνσης www.wikipolitics.gr. 
      Από εκεί και πέρα θα ακούσουμε τις προτάσεις της νεολαίας, της εκπαιδευτικής κοινότητας, της κοινωνίας, των φορέων και θα συμμετάσχουμε σ΄ αυτόν τον διάλογο, αλλά το ίδιο έχουμε ζητήσει και από εσάς, κύριε Υπουργέ. Όχι στο διάλογο, χωρίς πρόταση. Εμείς καταθέσαμε πρόταση. Την κατέθεσε πριν από λίγες μέρες ο Πρόεδρός μας από ετούτο το Βήμα. Καταθέστε και εσείς τη δική σας να την γνωρίσουμε, να την γνωρίσει η κοινωνία, για να κουβεντιάσουμε εάν εννοούμε το διάλογο, εάν τον πιστεύουμε και είμαστε σοβαροί. 
      Επειδή το  κέντρο αυτού του διαλόγου περιστρέφεται γύρω από τον τρόπο πρόσβασης στην τριτοβάθμια εκπαίδευση, τριάντα πέντε χρόνια σε όλη τη μεταπολίτευση μιλάμε γι’ αυτό το σύστημα. Μία δέσμες από εδώ, μία παραδέσμες από εκεί, μία το ένα, μία το άλλο. Έχουμε ένα σύστημα,  εν πάση περιπτώσει, που όλοι λένε ότι είναι αντικειμενικό. Το πρόβλημα της ποιότητας του εκπαιδευτικού μας συστήματος είναι το πώς θα μπαίνουν οι απόφοιτοι της δευτεροβάθμιας εκπαίδευσης στα πανεπιστήμια; Γνωρίζουμε πολύ καλά ότι το πρόβλημα δεν είναι εκεί. Το πρόβλημα είναι η ποιότητα σ΄ όλες τις βαθμίδες. Και εμείς σαν στόχο στρατηγικής θεωρούμε ότι αυτή η αξιολόγηση, θα πρέπει να γίνεται από το ίδιο το λύκειο και θα πρέπει κάποια στιγμή ο βαθμός του απολυτηρίου του λυκείου να είναι τέτοιας ποιότητας που θα πιστοποιεί την αξία του μαθητή και που δεν θα χρειάζεται τίποτα άλλο, παρά ο βαθμός του απολυτηρίου, για να πάει σε μια σχολή τριτοβάθμιας εκπαίδευσης. Βέβαια, μέχρι που να πάμε σ΄ αυτήν την ποιότητα χρειάζεται κάποια ρύθμιση, την οποία θα δούμε. Το όλο πρόβλημα, όμως  -γιατί είναι ζήτημα επικοινωνιακό που επικεντρώνεται αυτήν την ώρα- δεν είναι  στο πως θα μπαίνουν τα παιδιά στην τριτοβάθμια εκπαίδευση. Είναι στο τι είδους ποιότητα έχουμε σε όλες τις βαθμίδες, ξεκινώντας από το νηπιαγωγείο, από το δημοτικό, το γυμνάσιο, το λύκειο, το πανεπιστήμιο, παντού σ΄ όλα τα επίπεδα. 
      Για τα υπόλοιπα άρθρα, όπου το καθένα αποτελεί και ένα διαφορετικό θέμα, θα μιλήσουμε αναλυτικά στη συζήτηση επί των άρθρων. Συνολικά, όμως, θέλω να πω, ότι επί της αρχής του νομοσχεδίου διαφωνούμε. Δεν έχει αρχή. 
      Πρόκειται για μια ομάδα άρθρων, η πρώτη που αφορά ρυθμίσεις για τα επαγγελματικά λύκεια και από εκεί και πέρα από το άρθρο 13 και πέρα έχουμε κάθε άρθρο και διαφορετικό θέμα. 
      Καταψηφίζουμε το νομοσχέδιο επί της αρχής και όταν θα έρθει η συζήτηση επί των άρθρων θα πούμε την άποψή μας και μπορεί κάποια να ψηφίσουμε και μπορεί κάποια όχι. 
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο ειδικός αγορητής του ΚΚΕ κ. Ιωάννης Γκιόκας.
      ΙΩΑΝΝΗΣ ΓΚΙΟΚΑΣ: Κυρίες και κύριοι Βουλευτές, είναι αλήθεια ότι το νομοσχέδιο της Κυβέρνησης σε γενικές γραμμές δεν εισάγει κάποια ριζικά νέα κατεύθυνση στον τομέα της εκπαίδευσης. Ρυθμίζει ορισμένα ζητήματα τεχνικής φύσης, τακτοποιεί κάποιες εκκρεμότητες που υπήρχαν κυρίως όσον αφορά το ζήτημα της εισαγωγής των αποφοίτων των επαγγελματικών λυκείων στην τριτοβάθμια εκπαίδευση, σε σχέση και με την αρχική νομοθετική ρύθμιση ίδρυσης των ΕΠΑΛ, συγκεκριμενοποιεί ή τροποποιεί διατάξεις παλαιότερων νόμων που ψήφισε η Κυβέρνηση, όπως ο νόμος για τα κολέγια ή ο νόμος-πλαίσιο, που ήδη οι συγκεκριμένοι νόμοι βρίσκονται σε πορεία υλοποίησης. Γι’ αυτό και εμείς σαν ΚΚΕ θεωρούμε ότι και με το συγκεκριμένο νομοσχέδιο επιβεβαιώνεται για μία ακόμα φορά ο αντιεκπαιδευτικός χαρακτήρας της κυβερνητικής πολιτικής, ο οποίος σε ορισμένα ζητήματα ενισχύεται ακόμα περισσότερο, όπως είναι η διάταξη του νομοσχεδίου που αναφέρεται στις συμπράξεις δημόσιου και ιδιωτικού τομέα για την κατασκευή των σχολικών κτηρίων και αποτυπώνεται η σταθερή προσήλωση της Κυβέρνησης στην ολοκλήρωση των αντιδραστικών αναδιαρθώσεων στην εκπαίδευση. 
      Άλλωστε και η εισηγήτρια από την πλευρά της Πλειοψηφίας επανέλαβε τη συγκεκριμένη πρόθεση της Κυβέρνησης.
      Μ΄ αυτήν την έννοια, κυρίες και κύριοι Βουλευτές θεωρούμε ότι το συγκεκριμένο νομοσχέδιο σ΄ ένα βαθμό αποδίδει και το στίγμα της Κυβέρνησης ενόψει του πολυδιαφημισμένου διαλόγου για την παιδεία, που για μας είναι ένας διάλογος προσχηματικός, ένας διάλογος υποκριτικός, απορριπτέος, που έχει σαν στόχο μέσα από αποπροσανατολιστικά μέτρα να καλλιεργήσει προσδοκίες στους νέους και στις οικογένειές τους, προσδοκίες ότι κάτι θα αλλάξει προς το καλύτερο στο σημερινό σχολείο και να επιτύχει μ΄ αυτόν τον τρόπο την κοινωνική συναίνεση σε αλλαγές που θα ενισχύσουν ακόμα περισσότερο τον αντιλαϊκό, τον ταξικό χαρακτήρα του σημερινού εκπαιδευτικού συστήματος.
      Θεωρούμε ότι εάν το Υπουργείο Παιδείας είχε, πραγματικά, σαν στόχο να αναβαθμίσει το δημόσιο χαρακτήρα της εκπαίδευσης, δεν θα επικαλούνταν το διάλογο ούτε θα μιλούσε για κοινωνικές συναινέσεις. Θα έβγαινε και θα έκανε συγκεκριμένες εξαγγελίες. Η επίκληση συνεπώς από την μεριά της Κυβέρνησης, αλλά και των προηγούμενων κυβερνήσεων και του διαλόγου και της κοινωνικής συναίνεσης, κρύβει από πίσω –και αυτό αποδεικνύει η πείρα όλων των προηγούμενων χρόνων- νέα αντιλαϊκά μέτρα προαποφασισμένα. Γίνεται για να κερδίσει η εκάστοτε κυβέρνηση χρόνο, να καλλιεργήσει στο λαό κλίμα προσδοκίας και αναμονής. Αυτό κάνει και η συγκεκριμένη Κυβέρνηση με τον πολυδιαφημισμένο διάλογο για την παιδεία. Άλλωστε και στον τομέα της εκπαίδευσης, όσον αφορά την προώθηση της κυβερνητικής πολιτικής, υπάρχουν μια σειρά από εκκρεμότητες, όπως είναι η εφαρμογή του νέου αντιδραστικού θεσμικού πλαισίου για το πανεπιστημιακό άσυλο, όπως είναι η εκκρεμότητα σε σχέση με την ενσωμάτωση στο ελληνικό δίκαιο της κοινοτικής οδηγίας για τα επαγγελματικά δικαιώματα των αποφοίτων κολλεγίων, μέτρα δηλαδή που είναι προς υλοποίηση και που αν εφαρμοσθούν θα ενισχύσουν ακόμα περισσότερο τον αντιλαϊκό χαρακτήρα της εκπαίδευσης σ΄ όλες της τις βαθμίδες.
      Συνεπώς κατά τη γνώμη μας ούτε η βάση του διαλόγου είναι μηδενική, ούτε η σελίδα είναι κενή, όπως ισχυρίζεται ο κύριος Υπουργός. Η σελίδα είναι γεμάτη από μέτρα, είναι γεμάτη από αποφάσεις της Ευρωπαϊκής Ένωσης, είναι γεμάτη από νόμους που ψηφίστηκαν έως τώρα όλα αυτά τα χρόνια και από τη Νέα Δημοκρατία και από το ΠΑΣΟΚ και τα οποία έχουν δημιουργήσει εξαιρετικά αρνητικά δεδομένα στο χώρο της εκπαίδευσης, αρνητικά δεδομένα για τη συντριπτική πλειοψηφία των νέων ανθρώπων, ιδιαίτερα εκείνων που ανήκουν στις λαϊκές οικογένειες.
      Συνεπώς έξω από την ανατροπή αυτών των δεδομένων δεν μπορούμε να μιλάμε για κανένα εξεταστικό, δεν μπορούμε να μιλάμε για κανένα σύστημα εισαγωγής στην τριτοβάθμια εκπαίδευση, που δήθεν θα είναι δικαιότερο ή θα αναβαθμίσει το ρόλο του σχολείου.
      Πώς μπορούμε παραδείγματος χάριν να μιλάμε για αποσύνδεση του λυκείου από την εισαγωγή στην τριτοβάθμια εκπαίδευση, που υποτίθεται ότι είναι ένας από τους διακηρυγμένους στόχους της Κυβέρνησης όσον αφορά το διάλογο, τη στιγμή που διατηρείται το διπλό σχολικό δίκτυο, όταν δηλαδή το σχολείο διαφοροποιείται σε γενικό και επαγγελματικό λύκειο, γεγονός που ακυρώνει κάθε πραγματικό μορφωτικό στόχο και του ενός σχολείου και του άλλου, αφού το μεν πρώτο γενικό λύκειο θα λειτουργεί σαν προθάλαμος της ανώτατης εκπαίδευσης, το δε επαγγελματικό λύκειο θα εξακολουθεί να είναι προθάλαμος της επαγγελματικής κατάρτισης και μάλιστα της πιο υποβαθμισμένης επαγγελματικής κατάρτισης; 
      Επομένως, εμείς θεωρούμε ότι το νέο εξεταστικό σύστημα που τυχόν θα βγει μέσα απ΄ αυτόν το διάλογο για την παιδεία, δεν θα θίξει το διαφοροποιημένο χαρακτήρα του σημερινού σχολείου, αλλά απλώς ίσως μεταθέσει την ενεργοποίηση των ταξικών φίλτρων που εμείς λέμε ότι θα ενισχυθούν ακόμη περισσότερο, σε κάποια άλλη φάση της εκπαιδευτικής διαδικασίας. Και βέβαια δεν αποτελεί λύση, κατά τη γνώμη μας, η πρόταση του ΠΑΣΟΚ, που προτείνει έναν άλλο τύπο τεχνικού επαγγελματικού λυκείου, που επί της ουσίας μπορεί να είναι ένα σχολείο μ΄ άλλο όνομα από το σημερινό, αλλά θα έχει τον ίδιο ακριβώς σκοπό και το ίδιο ακριβώς περιεχόμενο, την πρόωρη δηλαδή και μαζική στροφή των παιδιών που προέρχονται από τις λαϊκές οικογένειες σε μια επαγγελματική κατάρτιση αποσπασμένη από τα γενική μόρφωση και από κει και μετά σε μια φθηνή αγορά εργασίας. 
      Εμείς, κύριε Υπουργέ, κυρίες και κύριοι Βουλευτές, θέλουμε να επαναλάβουμε την πρόταση του κόμματός μας, την οποία καταθέσαμε και στην προ ημερησίας διάταξης συζήτηση για την παιδεία, την ανάγκη δηλαδή για μια δωδεκάχρονη ενιαία εκπαίδευση, δημόσια και δωρεάν χωρίς το διχασμό της σε γενική και επαγγελματική και χωρίς τα φίλτρα που έχουν σχέση με τα ΕΠΑΛ, με τις επαγγελματικές σχολές ή με τα πρώην ΤΕΕ. Όλα τα παιδιά -ανεξαρτήτως αν συμφωνούμε ή διαφωνούμε με το περιεχόμενο όπως έχει σήμερα, των αναλυτικών προγραμμάτων- πρέπει να έχουν ένα ενιαίο γενικό επίπεδο μόρφωσης και να μην αναγκάζονται πριν τα δεκαοκτώ τους  χρόνια να επιλέγουν το αντικείμενο της επιστημονικής ή επαγγελματικής τους μόρφωσης. 
      Ξεκινώντας, λοιπόν, απ΄ αυτήν την αφετηρία, απ’ αυτήν την αντίληψη για την οργάνωση και λειτουργία του εκπαιδευτικού συστήματος στη χώρα μας, απορρίπτουμε το πρώτο κεφάλαιο του νομοσχεδίου, που αναφέρεται στην πρόσβαση στην τριτοβάθμια εκπαίδευση των αποφοίτων των επαγγελματικών λυκείων. Κατά τη γνώμη μας και το συγκεκριμένο κεφάλαιο του νομοσχεδίου, αλλά και όλη η κατάσταση, έτσι όπως έχει διαμορφωθεί όλα αυτά τα χρόνια με την εφαρμογή του θεσμού του επαγγελματικού λυκείου, καταρρίπτει και το τελευταίο επιχείρημα της Κυβέρνησης, που διατυπώθηκε την περίοδο της ίδρυσης του συγκεκριμένου θεσμού. Και αναφέρομαι στο επιχείρημα για τη δήθεν ισοτιμία πρόσβασης των αποφοίτων της επαγγελματικής εκπαίδευσης στα ΑΕΙ και ΤΕΙ με τους μαθητές των γενικών λυκείων. Όσον αφορά τα υπόλοιπα επιχειρήματα, που είχε διαμορφώσει εκείνη την περίοδο η κυβερνητική προπαγάνδα, έχουν ήδη καταρριφθεί κατά τη γνώμη μας μέσα από την τρίχρονη πείρα εφαρμογής του θεσμού. 
      Τα προβλήματα που είχαν τα πρώην ΤΕΕ στην υλικοτεχνική υποδομή, στα προγράμματα, εξακολουθούν να υπάρχουν και στα επαγγελματικά λύκεια και πολύ περισσότερο υπάρχουν στις επαγγελματικές σχολές. Πολλά από τα βιβλία των επαγγελματικών λυκείων είναι πανομοιότυπα με εκείνα των ΤΕΕ. Ο τίτλος του αποφοίτου της δευτεροβάθμιας επαγγελματικής εκπαίδευσης από μόνος του δεν κατοχυρώνει κανένα ουσιαστικό επαγγελματικό δικαίωμα. Δηλαδή, για μια ακόμα εκπαιδευτική μεταρρύθμιση αποδείχτηκε ότι η τεχνολογική επαγγελματική εκπαίδευση είναι ο αδύναμος κρίκος του διπλού σχολικού δικτύου, προθάλαμος της κατάρτισης για πολλούς νέους που δεν μπορούν να αντέξουν σήμερα το κόστος της κατ’ όνομα κα μόνο δημόσιας και δωρεάν εκπαίδευσης και που προορίζονται για φθηνό εργατικό δυναμικό στην αγορά εργασίας. 
      Άλλωστε, ακόμα και τα στοιχεία που δόθηκαν στη δημοσιότητα το προηγούμενο διάστημα από το Παιδαγωγικό Ινστιτούτο και που αφορούν τους αποφοίτους των πρώην ΤΕΕ, επιβεβαιώνουν κατά τη γνώμη μας αυτή την πραγματικότητα. Συγκεκριμένα αναφέρουμε τα εξής. Μετά από έξι χρόνια από την αποφοίτησή τους μόνο το 35% όσων εργάζονται, εργάζονται σε θέση σχετική με την ειδικότητα που παρακολούθησαν στο ΤΕΕ και το 64,9% ετεροαπασχολείται. 
      Στα έξι χρόνια που πέρασαν από την αποφοίτησή τους άλλαξαν τρεις με τέσσερις φορές δουλειά και το 40% έμεινε άνεργο γι’ αυτό το χρονικό διάστημα. Ανασφάλιστοι δηλώνουν το 8%. Με προσωρινή απασχόληση εργάζεται το 28% και με μερική απασχόληση το 13,2%. Αυτή είναι η πραγματικότητα για τους αποφοίτους, γι’ αυτά τα παιδιά και αυτή η πραγματικότητα κατά τη γνώμη μας επιφυλάσσεται και για τους αποφοίτους των επαγγελματικών λυκείων. Άλλωστε, με σημερινά στοιχεία διαπιστώνεται ότι περίπου το 40% των παιδιών που φοιτούν σήμερα στην επαγγελματική εκπαίδευση -και μιλάμε για παιδιά δεκαπεντάχρονα και δεκαεξάχρονα- είναι υποχρεωμένα να δουλεύουν παράλληλα με τη μόρφωσή τους. 
      Και επειδή, κυρίες και κύριοι Βουλευτές, αυτή ακριβώς είναι η πραγματικότητα όσον αφορά την τεχνική επαγγελματική εκπαίδευση στη χώρα μας, χρησιμοποιείται διαχρονικά η πρόσβαση στα ΑΕΙ και ΤΕΙ για καθαρά προπαγανδιστικούς λόγους στην προσπάθεια αφ’ ενός να προσελκυστούν περισσότεροι μαθητές στην επαγγελματική εκπαίδευση και αφ’ ετέρου να δοθεί σ’ αυτήν την εκπαίδευση μια επίφαση ποιότητας. Αυτό το λέμε με βάση και την εμπειρία που αποκαλύπτει ότι κάθε μεταρρύθμιση που έχει γίνει τα τελευταία χρόνια είτε με κυβέρνηση της Νέας Δημοκρατίας είτε με κυβέρνηση ΠΑΣΟΚ και αφορούσε την επαγγελματική εκπαίδευση συνοδευόταν πάντα εκτός των άλλων επιχειρημάτων για επαγγελματικά δικαιώματα, για υψηλού επιπέδου εκπαίδευση και με το επιχείρημα των αυξημένων δυνατοτήτων πρόσβασης στην τριτοβάθμια εκπαίδευση και κάθε νέα μεταρρύθμιση ερχόταν να διαπιστώσει και υποτίθεται να λύσει ό,τι δεν έλυσε η προηγούμενη. 
      Η αλήθεια όμως είναι τελείως διαφορετική. Η πρόσβαση στα ΤΕΙ και πολύ περισσότερο στα ΑΕΙ είναι από εξαιρετικά δύσκολη για τους αποφοίτους των επαγγελματικών λυκείων έως θεωρητικά και μόνο δυνατή, ανεξάρτητα από όσες διακηρύξεις και αν υπάρχουν για δήθεν διεκδίκηση των ίδιων θέσεων και ανεξάρτητα από το αν θεσπιστεί μικρότερο ή μεγαλύτερο ποσοστό για την εισαγωγή των αποφοίτων αυτών στα τεχνολογικά εκπαιδευτικά ιδρύματα. Κατά τη γνώμη μας δεν μπορεί να γίνει λόγος για ουσιαστική δυνατότητα πρόσβασης των αποφοίτων των επαγγελματικών λυκείων στην τριτοβάθμια εκπαίδευση, πολύ περισσότερο δεν μπορεί να γίνει λόγος για ισοτιμία, όταν τα δύο σχολεία, το επαγγελματικό λύκειο δηλαδή και το γενικό λύκειο, διαφέρουν ουσιαστικά στο πρόγραμμά τους, διαφέρουν ουσιαστικά στο περιεχόμενό τους και στο σκοπό τους, όταν παραδείγματος χάριν ο μαθητής του ΕΠΑ.Λ. είναι υποχρεωμένος να παρακολουθεί στη Β΄ και Γ΄ τάξη του επαγγελματικού λυκείου δέκα οκτώ και είκοσι τρεις ώρες αντίστοιχα μαθήματα ειδικότητας που δεν διδάσκονται στα ενιαία λύκεια, όταν βασικά μαθήματα, όπως είναι η Φυσική, τα Μαθηματικά, η Βιολογία, η Λογοτεχνία είτε διδάσκονται λιγότερο στα ΕΠΑΛ είτε δεν διδάσκονται καθόλου, όταν το Α΄ και το Γ΄ επιστημονικό πεδίο για την πρόσβαση στα ΑΕΙ είναι ουσιαστικά απαγορευτικό για τους αποφοίτους των επαγγελματικών λυκείων καθώς το άριστα υπολείπονται χίλια τετρακόσια και εξακόσια μόρια αντίστοιχα με βάση και τους συντελεστές βαρύτητας των μαθημάτων. Και βέβαια η κατάσταση αυτή είναι κατά τη γνώμη μας πολύ πιο άσχημη στα εσπερινά επαγγελματικά λύκεια, όπου η συντριπτική πλειοψηφία των μαθητών είναι υποχρεωμένη να δουλεύει από πολύ μικρή ηλικία παράλληλα με τη μόρφωσή τους. 
      Κυρίες και κύριοι Βουλευτές, εμείς θεωρούμε ότι η τεχνολογική επαγγελματική εκπαίδευση, η δευτεροβάθμια επαγγελματική εκπαίδευση έτσι όπως θεσμοθετείται στο θεσμό των ΕΠΑΛ και προηγούμενα στο θεσμό των ΤΕΕ ή των ΤΕΛ είναι η πιο τυπική μορφή των ταξικών φραγμών στην εκπαίδευση, όπως άλλωστε δείχνουν -και πάλι επικαλούμαι εδώ- τα στοιχεία του Παιδαγωγικού Ινστιτούτου που αναφέρονται στο μορφωτικό επίπεδο των γονιών των μαθητών που φοιτούν σ’ αυτά τα λύκεια, μορφωτικό επίπεδο που εν πολλοίς αποδίδει και την ταξική προέλευση αυτών των οικογενειών. 
      Εμείς θεωρούμε ότι όσο υπάρχει και όσο συντηρείται το διπλό σχολικό δίκτυο γενικής τεχνικής εκπαίδευση δεν μπορεί να υπάρξει ισοτιμία ούτε κατά προσέγγιση, γιατί ακριβώς αυτό το διπλό σχολικό δίκτυο δημιουργήθηκε για να είναι ανισότιμο. Γι’ αυτόν το λόγο χρησιμεύει και χρησιμοποιείται σαν ένα μέσο πρόωρης επιλογής επαγγέλματος, σαν ένα μέσο επιλογής εργαζομένων χωρίς ουσιαστική μόρφωση και χωρίς ουσιαστικό δικαίωμα στην αγορά εργασίας. Γι’ αυτό και εμείς σαν κόμμα και με αφορμή τη σημερινή συζήτηση επαναλαμβάνουμε τη διεκδίκησή μας για κατάργηση του διπλού σχολικού δικτύου.
      Αυτό δεν σημαίνει ότι οι μαθητές των επαγγελματικών λυκείων πρέπει να παραιτηθούν από τις όποιες δυνατότητες έχουν σήμερα για την κατάκτηση της μόρφωσης, να παραιτηθούν από τον αγώνα τους για τη βελτίωση της κατάστασης στα επαγγελματικά λύκεια. Όπως επίσης, αυτή μας η θέση δεν σημαίνει ότι απορρίπτουμε την επαγγελματική εκπαίδευση. 
      Ίσα-ίσα, εμείς θεωρούμε ότι η επαγγελματική εκπαίδευση πρέπει να οργανωθεί υποδειγματικά σε μια τελείως διαφορετική βάση με δημόσιες επαγγελματικές σχολές μετά το λύκειο, υψηλού επιπέδου, δημόσιες και δωρεάν, που θα παρέχουν ουσιαστικά επαγγελματικά δικαιώματα στους αποφοίτους, σε όσους δηλαδή δεν επιθυμούν να συνεχίσουν στην ανώτατη εκπαίδευση. 
      Άλλωστε εμείς θεωρούμε ότι η ύπαρξη γενικής παιδείας δεν έρχεται σε αντιδιαστολή με την επαγγελματική εκπαίδευση. Η γενική παιδεία, αντίθετα, είναι προαπαιτούμενο, είναι βάση για μια ουσιαστική επαγγελματική εκπαίδευση υψηλής ποιότητας. 
      Απ’ αυτήν τη σκοπιά, κυρίες και κύριοι Βουλευτές, σαν κόμμα κρίνουμε αρνητικές και τις συγκεκριμένες νομοθετικές ρυθμίσεις της Κυβέρνησης. Θεωρούμε ότι στόχος αυτών των ρυθμίσεων δεν είναι να βελτιώσουν τους όρους πρόσβασης στην τριτοβάθμια εκπαίδευση, αλλά να λειτουργήσουν σαν δόλωμα, να προσελκύσουν ακόμα περισσότερους νέους στην τεχνική εκπαίδευση. 
      Όπως επίσης, κρίνουμε αρνητικά και όλες εκείνες τις πολιτικές δυνάμεις που επιμένουν στην ύπαρξη αυτού του διπλού σχολικού δικτύου. Δεν μπορούμε, δηλαδή από τη μια μεριά, να διαμαρτυρόμαστε για τον υποβαθμισμένο χαρακτήρα της επαγγελματικής εκπαίδευσης και από την άλλη μεριά να επιμένουμε στην ύπαρξη αυτού του σχολείου που έχει ακριβώς αυτό το σκοπό. 
      Γι’ αυτό εμείς θα καταψηφίσουμε τις διατάξεις του πρώτου κεφαλαίου του  νομοσχεδίου, με εξαίρεση τα άρθρα 3 και 11 που ρυθμίζουν κάποιες εκκρεμότητες με τους αποφοίτους των πρώην ΤΕΕ. 
      Όσον αφορά τις υπόλοιπες διατάξεις, κυρίες και κύριοι Βουλευτές, θα αναφερθούμε στη συζήτηση κατ’ άρθρον. 
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ. 
      Συνεχίζουμε με τον κ. Αναστάσιο Κουράκη, ειδικό αγορητή του ΣΥΡΙΖΑ.
      ΑΝΑΣΤΑΣΙΟΣ ΚΟΥΡΑΚΗΣ: Ευχαριστώ, κυρία Πρόεδρε. 
      Κυρίες και κύριοι συνάδελφοι, λίγους μόνο μήνες πριν οι πρώτοι απόφοιτοι των ΕΠΑΛ κληθούν να δώσουν εξετάσεις για την πρόσβασή τους στην τριτοβάθμια εκπαίδευση, το Υπουργείο Παιδείας προωθεί για ψήφιση στη Βουλή το νομοσχέδιο που αφορά το σύστημα πρόσβασης των αποφοίτων επαγγελματικών λυκείων στην τριτοβάθμια εκπαίδευση. 
      Επαναλαμβάνεται δηλαδή μ’ αυτόν τον τρόπο η παράδοση του Υπουργείου που θέλει πάντα την τελευταία στιγμή να ρυθμίζει ζητήματα που έχουν σχέση με την εκπαίδευση, ιδιαίτερα όταν αυτά αφορούν την τεχνική επαγγελματική εκπαίδευση, δηλαδή το τμήμα εκείνο του εκπαιδευτικού μας συστήματος που με ιδιαίτερη απαξίωση αντιμετωπίζουν οι κυβερνήσεις όλα τα τελευταία χρονιά. 
      Έτσι, λοιπόν, ενώ η σχολική χρονιά πλησιάζει προς το μέσο της, οι μαθητές της Γ’ τάξης των ΕΠΑΛ δεν γνωρίζουν, ακόμα και μετά την κατάθεση του παραπάνω νομοσχεδίου, πλήρως τους όρους και τις λεπτομέρειες του συστήματος, με το οποίο θα διαγωνιστούν τον ερχόμενο Ιούνιο. 
      Το σύστημα πρόσβασης των αποφοίτων των ΕΠΑΛ στην τριτοβάθμια εκπαίδευση παραμένει μέχρι σήμερα κυριολεκτικά στον αέρα, επειδή εκκρεμεί η νομοθετική του ρύθμιση που έχει εξαγγελθεί από την προηγούμενη Υπουργό κ. Γιαννάκου το Φεβρουάριο του 2007 και τον κ. Στυλιανίδη τον Ιούνιο του 2008, με εγκύκλιο βέβαια που στάλθηκε μετά τη λήξη των μαθημάτων και των εξετάσεων. 
      Να θυμηθούμε ότι με το δελτίο Τύπου στις 30.11.2008 και με τις πρόσφατες εγκυκλίους το Υπουργείο ανακοινώνει κάποιες ακόμη λεπτομέρειες του συστήματος πρόσβασης, δηλαδή μαθήματα, συντελεστές βαρύτητας, τμήματα στα οποία μπορούν να έχουν πρόσβαση οι απόφοιτοι ΤΕΕ κ.λπ., αλλά αποκρύπτει το σημαντικότερο –ακόμα μέχρι και σήμερα- που είναι το ποσοστό των θέσεων στα ΤΕΙ, για τις οποίες θα διαγωνιστούν οι μαθητές των ΕΠΑΛ. Έτσι, δεν είναι ακόμα γνωστό αν θα είναι αναλογικό με το μαθητικό δυναμικό τους ή αν θα είναι περιορισμένο στο ύψος των προηγουμένων ετών. 
      Κυρίες και κύριοι συνάδελφοι, έτσι αναδεικνύονται τα εξής ερωτήματα: Γιατί άραγε χρειάστηκαν δύο χρόνια για να νομοθετηθεί; Γιατί δεν άκουσε η ηγεσία του Υπουργείου την άποψη των εκπαιδευτικών, όπως είχε διατυπωθεί από την ΟΛΜΕ, όταν ψηφιζόταν ο ν. 3475/2006 για τα ΕΠΑΛ και τις ΕΠΑΣ; Γιατί ακόμα και αυτό το νομοσχέδιο δεν δόθηκε στην ΟΛΜΕ, όπως είχε επανειλημμένα δεσμευθεί προς το διοικητικό της συμβούλιο η πολιτική ηγεσία του Υπουργείου, όπως και στη Συνομοσπονδία Γονέων και Κηδεμόνων και στους άλλους εμπλεκόμενους φορείς, πριν κατατεθεί στη Βουλή; Είναι βεβαίως ένα δείγμα ακόμα για το πώς το Υπουργείο Παιδείας εννοεί το διάλογο για την παιδεία. 
      Βεβαίως, πρέπει να πω εκ προοιμίου ότι είμαστε αντίθετοι στο σχέδιο νόμου που έχει κατατεθεί. Όμως, έχουμε να παρατηρήσουμε τα εξής: Ναι μεν είναι θετική η καθιέρωση και εναλλακτικού τρόπου εισαγωγής στα ΤΕΙ μέσω των ειδικών εξετάσεων, αλλά παραμένει, όπως ήδη αναφέραμε, ο περιορισμός των επιλογών των σχολών στα ΤΕΙ, όπου θα έχουν πρόσβαση οι μαθητές, ενώ εφόσον δεν θα υπάρχει δέσμευση για την ύπαρξη αναλογικού ποσοστού θέσεων στα ΤΕΙ που να αντιστοιχεί στους φοιτούντες στα ΕΠΑΛ, φοβόμαστε ότι θα επαναληφθούν οι αδυναμίες του συστήματος που ίσχυε για την πρόσβαση στα ΤΕΙ των αποφοίτων των ΤΕΕ. 
      Μ’ αυτόν τον τρόπο, δηλαδή, θα συνεχιστεί το απαράδεκτο φαινόμενο χιλιάδες απόφοιτοι των ΕΠΑΛ να μένουν εκτός των ΤΕΙ, ακόμα κι αν συμπληρώσουν τη βαθμολογική βάση του «10», ενώ παράλληλα θα παραμένουν κενές θέσεις που αναλογούν σ’ αυτήν την κατηγορία υποψηφίων και θα μεταφέρονται στις άλλες κατηγορίες. 
      Βέβαια, πρέπει να πούμε ότι στο υπάρχον σχέδιο νόμου υπάρχουν και ρυθμίσεις που δείχνουν το δείγμα γραφής της πολιτικής που θα ακολουθήσει ο νέος Υπουργός.
      Έτσι, λοιπόν, με την υπογραφή του νέου Υπουργού προχωρά το σχέδιο νόμου του Υπουργείου Εθνικής Παιδείας και Θρησκευμάτων για την πρόσβαση αποφοίτων ΕΠΑΛ στην τριτοβάθμια εκπαίδευση -όπως ονομάζεται το σχέδιο νόμου- που περιέχει και διατάξεις για τις Συμπράξεις Δημόσιου και Ιδιωτικού Τομέα στα σχολεία. 
      Με το άρθρο, λοιπόν, 20 του σχεδίου νόμου, στα σχολεία που ανεγείρονται με το σύστημα των Συμπράξεων Δημοσίου και Ιδιωτικού Τομέα παραχωρούνται στους ιδιώτες για είκοσι πέντε χρόνια -στη διάρκεια των οποίων οι συμβάσεις που υπογράφονται, υπερισχύουν των νόμων του κράτους- όχι μόνο η μελέτη και η κατασκευή τους, αλλά και η, όπως αναφέρεται, πάσης φύσεως συντήρηση, τεχνική και κάθε άλλη διαχείριση και διάθεση των κτηρίων, η φύλαξη, η ασφάλιση και η λειτουργία των κυλικείων των εν λόγω σχολικών μονάδων.  
      Σε συνδυασμό μάλιστα και με το άρθρο 36 του ν.3699/2008 που επιτρέπει την επέκταση του μέτρου των ενοικιαζόμενων εργαζομένων και στα σχολεία, με την παραχώρηση της καθαριότητας σε ιδιωτικά συνεργεία είναι βέβαιο πως η κυβερνητική πολιτική στον τομέα της παιδείας όχι μόνο δεν είναι «tabula rasa», αλλά παρουσιαστικά είναι «tabula preventa», με κεντρική δηλαδή κατεύθυνση την ιδιωτικοποίηση του δημόσιου ρόλου της παιδείας και την προώθηση μεσαιωνικών σχέσεων εργασίας. 
      Διερωτώμεθα τι σχέση έχουν αυτά, κύριε Σπηλιόπουλε, με το σύγχρονο ενωτικό προφίλ σας και το διάλογο που υπόσχεστε. Ακόμα και να πίστευε κάποιος τις προθέσεις σας, η υπογραφή σας φαρδιά πλατιά κάτω από τέτοιες διατάξεις σε σχετικό σχέδιο, φοβούμεθα ότι τις ακυρώνει. 
      Ο ΣΥΡΙΖΑ, κυρίες και κύριοι συνάδελφοι, εδώ και καιρό έχει δώσει στη δημοσιότητα τις προτάσεις του για την ελεύθερη πρόσβαση στο πανεπιστήμιο στα πλαίσια μιας γενικότερης εναλλακτικής εκπαιδευτικής πολιτικής που θέλει να βάλει νέους δημιουργικούς όρους και απελευθερωτικές δυναμικές στην ευρύτερη κλίμακα της δευτεροβάθμιας και τριτοβάθμιας εκπαίδευσης. 
      Πιστεύω ότι η κοινωνική απαξίωση της εκπαιδευτικής διαδικασίας μόνο μέσα από μία δέσμη ουσιαστικών αλλαγών μπορεί να αποφευχθεί και ότι μεμονωμένες αλλαγές θα ακυρωθούν από την αδράνεια του συστήματος. 
      Γι’ αυτό και οι προτάσεις μας για την ελεύθερη πρόσβαση δεν μπορούν να λειτουργήσουν από μόνες τους, αλλά ως ένας από τους κρίκους σ’ ένα συνολικό σχέδιο αναδιάρθρωσης. 
      Σε κάθε περίπτωση, εκτιμούμε ότι η κατάργηση των Πανελληνίων Εξετάσεων δεν έχει κανένα νόημα αν δεν υπάρξουν ριζικές αλλαγές και βελτιώσεις στην προσχολική πρωτοβάθμια και δευτεροβάθμια εκπαίδευση και σε ποικίλες και συμπληρωματικές διαστάσεις αυτών.
      Πρέπει να πούμε, δηλαδή, εκ προοιμίου ότι αυτές οι προτάσεις μας είναι σε πλήρη ανακολουθία με τη φιλοσοφία σχεδίων νόμου τύπου «σκούπα» σαν κι αυτό που συζητάμε σήμερα. 
      Γνωρίζουμε όλοι ότι το σημερινό σύστημα εισαγωγής στο πανεπιστήμιο είναι εξαντλημένο, αρνητικό και επικίνδυνο από όλες τις απόψεις, κοινωνική, παιδαγωγική, επιστημονική, τεχνολογική, πολιτική. Διότι γνωρίζουμε ότι γύρω από το ελάχιστο χρονικό διάστημα των είκοσι ημερών των πανελλαδικών εξετάσεων, στη φάση μετάβασης από το λύκειο στην επιτυχία ή στην αποτυχία για το πανεπιστήμιο, εκτυλίσσεται ένα δράμα για κάθε μαθητή.
      Οι εξετάσεις είναι μία στενωπός μέσα στην οποία συμπιέζεται και κακοποιείται το όνειρο του μαθητή για το μέλλον του. Σε μια στιγμή, λοιπόν, εκδηλώνονται με μορφή κρίσης όλα τα παθολογικά φαινόμενα της εκπαίδευσης. Οι ταξικές διακρίσεις όχι μόνο για το ποιοι μπαίνουν, αλλά και ποιοι περισσεύουν, αλλά και το σε ποια σχολή και ποια πόλη μπαίνουν, τα μεγάλα ποσοστά μαθησιακής αποτυχίας ή ανεπάρκειας και βέβαια η διαρροή του οικογενειακού προϋπολογισμού για τα φροντιστήρια έχει μετατρέψει τη συνταγματική δέσμευση για δωρεάν παιδεία σε κατάφορο ψέμα και συλλογική υποκρισία. 
      Οι πολιτικές δυνάμεις που κυβερνούν τη χώρα τις τελευταίες δεκαετίες το γνωρίζουν πολύ καλά. Δεν το αναγνωρίζουν όμως. Διαιωνίζουν ένα άδικο και εξαθλιωμένο σύστημα. 
      Ο ΣΥΡΙΖΑ στο πλαίσιο της γενικότερης διεκδίκησής του μιας ριζικής εκπαιδευτικής μεταρρύθμισης εδώ και χρόνια ασκεί μια έντονη κριτική στο σύστημα εξετάσεων για την ανώτατη εκπαίδευση. Εμείς λέμε ότι η είσοδος στο δημόσιο πανεπιστήμιο είναι δικαίωμα για όλους. Με τις δικές μας προτάσεις καταργείται ο περιορισμός του αριθμού εισακτέων στο πανεπιστήμιο, το λεγόμενο numerus clausus, δηλαδή κλειστός αριθμός, όπως και καταργείται το σημερινό σύστημα των πανελλαδικών εξετάσεων. Καταργείται η διπλή φύση των εξετάσεων ως προαγωγικών για την αποφοίτηση από το λύκειο και ως κατατακτήριων για την είσοδο στο πανεπιστήμιο. Είναι αυτονόητο ότι καταργείται έτσι και η βάση του δέκα (10) που θέσπισε η Νέα Δημοκρατία με σκοπό να μειώσει σχεδόν στο μισό τον αριθμό των εισακτέων και όσους αποτυγχάνουν να τους εκτρέψει στην ιδιωτική εκπαίδευση, γιατί βλέπετε ότι κάποιος μπορεί να μη μπαίνει στο πανεπιστήμιο ή στα ΤΕΙ εξαιτίας της βάσεως του δέκα (10), αλλά μπορεί περίφημα να πληρώσει και να εγγραφεί σ’ ένα από τα ποικιλώνυμα ΚΕΣ που πρόσφατα έχει αναγνωρίσει και η δική σας Κυβέρνηση. 
      Με το δικό μας σύστημα καθιερώνεται η ελεύθερη πρόσβαση στο πανεπιστήμιο. Όλοι ανεξαιρέτως οι απόφοιτοι ή οι απόφοιτες του ελληνικού λυκείου γενικού ή τεχνικού –βεβαίως αυτό μέχρι την καθιέρωση του ενιαίου λυκείου, όπως υποστηρίζουμε- Έλληνες πολίτες ή παιδιά μεταναστών έχουν το δικαίωμα από τον αμέσως επόμενο χρόνο σε δωρεάν φοίτηση σε ελληνικό δημόσιο πανεπιστήμιο, σε σίτιση, στέγαση και χρήση των συγκοινωνιακών μέσων. Δίνεται η δυνατότητα σ’ όλους τους πολίτες σ’ όλη τη διάρκεια της ζωής τους να φοιτήσουν στην τριτοβάθμια εκπαίδευση. Ο τρόπος επιλογής θα έχει σχέση βεβαίως με την εργασιακή τους πορεία και γενικά με τη δημιουργική τους δραστηριότητα. 
      Στην επιλογή της πανεπιστημιακής σχολής σημαντικό, όχι όμως αποκλειστικό ρόλο παίζει και το απολυτήριο του πλήρως αναδιαρθρωμένου λυκείου. Το απολυτήριο αυτό εκφράζει μια ριζικά νέα κατάσταση σε δύο ιδιαίτερους τομείς στους οποίους αναφερόμαστε ως εξής: Σε ριζικά νέες αξίες και αρχές λειτουργίας του λυκείου σε μια εποχή όξυνσης των κοινωνικών διαφορών, των διακρίσεων, αλλά και των ταχύτατων εξελίξεων στο χώρο της γνώσης και βεβαίως στην αλλαγή του σημερινού συστήματος βαθμολόγησης. 
      Όλοι ανεξαιρέτως οι απόφοιτοι του λυκείου, σύμφωνα με τη δική μας αντίληψη, που το επιθυμούν εγγράφονται στο πανεπιστήμιο με βάση το απολυτήριό τους και με δήλωση των προτιμήσεών τους. Το πρώτο πανεπιστημιακό έτος δεν θα είναι πια οριοθετημένο σε ΤΕΙ ή πανεπιστήμια, σε μια σχολή ή σ’ ένα τμήμα. Διακρίνεται για το ευρύ γνωστικό του περιεχόμενο. Διαμορφώνεται με βάση συγκεκριμένες κατευθύνσεις που καλύπτουν βασικές εγκύκλιες μαθήσεις που υποστηρίζουν τις επί μέρους επιστήμες και περιλαμβάνει ένα ευρύτερο αριθμό σχολών ή τμημάτων ενός ιδρύματος ή και όλο το ίδρυμα και επιτρέπουν στο φοιτητή με εμπειρία στο δεύτερο έτος να επιλέξει σχολή ή τμήμα. Έτσι δημιουργούνται σε εθνική κλίμακα και με βάση τις υπάρχουσες υποδομές των ΑΕΙ και ΤΕΙ κύκλοι πρώτου έτους σπουδών τριτοβάθμιας εκπαίδευσης, δηλαδή πανελλαδικά δικτυωμένο και ενιαίο αναγνωστικό πεδίο πρώτο πανεπιστημιακό έτος. Το πρώτο αυτό έτος αντιστοιχεί σε ευρέα γνωστικά πεδία που εκβάλλουν στα προγράμματα σπουδών όλων των δημοσίων ανώτατων ιδρυμάτων.
      Γνωρίζουμε ότι κάτι τέτοιο απαιτεί μια μεταβατική περίοδο ώστε να επαναπροσδιοριστούν τα γνωστικά αντικείμενα που καθορίζουν το περιεχόμενο και τους τίτλους σπουδών των σημερινών τμημάτων ΤΕΙ και ΑΕΙ, να εξασφαλιστούν οι υποδομές για τα αναδιαρθρωμένα πανεπιστήμια με εθνικούς στο 5% και ευρωπαϊκούς πόρους από το Δ΄ Κοινοτικό Πλαίσιο Στήριξης που να ενσωματώνονται στον κρατικό προϋπολογισμό χωρίς όρους. Ακόμη να εξασφαλιστεί και να επιμορφωθεί το αναγκαίο προσωπικό, να εξασφαλιστεί ο αναγκαίος διοικητικός μηχανισμός και βεβαίως να προχωρήσουν οι αναγκαίες αναδιαρθρώσεις στο λύκειο που αποτελούν στρατηγική επιδίωξη, αλλά και απαραίτητη προϋπόθεση κάθε αλλαγής στον τρόπο εισαγωγής στην τριτοβάθμια εκπαίδευση. 
      Σύμφωνα με τη δική μας αντίληψη το πρώτο έτος καλύπτει γνωστικά πεδία που θα καθοριστούν μετά από συζήτηση. Ενδεικτικά μπορεί να αναφερθούν όπως: Υγεία, Φυσικομαθηματική, Οικονομική, Πολυτεχνική, Θεωρητική, Κοινωνική Παιδαγωγική, Γεωπονική, Καλλιτεχνική. Έτσι για παράδειγμα ένας απόφοιτος λυκείου μπορεί να εισαχθεί στο πρώτο έτος ενός θεωρητικού κοινωνικού κύκλου και στα επόμενα έτη να κατευθυνθεί προς τη Νομική ή τη Φιλοσοφική.
      Στο τέλος του πρώτους έτους θα γίνεται η κατάταξη του φοιτητή στη συγκεκριμένη σχολή ή τμήμα, με βάση την επιλογή του που θα είναι ώριμη, με γνώση του πανεπιστημιακού χώρου και του επιστημονικού αντικειμένου και την απόδοσή του στα μαθήματα του πρώτου έτους. Με βάση τα κριτήρια αυτά θα είναι, σύμφωνα με τη δική μας αντίληψη, δυνατή, υπό όρους, και η οριζόντια μετακίνηση.
      Να ξεκαθαρίσουμε ότι η αναμόρφωση του πρώτου έτους δεν θα επηρεάσει ούτε στο ελάχιστο προσθετικά τη διάρκεια για την απόκτηση πτυχίου ΑΕΙ ή ΤΕΙ, εφόσον θα εξακολουθούν να είναι χωριστά.
      Στις ενστάσεις ότι οι σημερινές πανελλαδικές εξετάσεις, τουλάχιστον εξασφαλίζουν το αδιάβλητο, υπάρχει απάντηση. Ναι, στις σημερινές εξετάσεις υπάρχει αδιάβλητο, αλλά ένα αδιάβλητο με τίμημα τη στείρα και τυποποιημένη γνώση.
      Σύμφωνα με τη δική μας αντίληψη, οι πανελλαδικές εξετάσεις είναι η έκφραση ενός διαβλητού συστήματος που διέπεται από σκληρότατες ταξικές και άλλες διακρίσεις, όπως λόγου χάρη διακρίσεις υπέρ εκείνου που έχει τη δυνατότητα για καλό φροντιστήριο σε βάρος εκείνου που προέρχεται από μία οικογένεια με μειωμένο εισόδημα. Διακρίσεις υπέρ της μεγάλης πόλης σε βάρος της περιφέρειας.
      Με τις δικές μας προτάσεις η μονοπωλιακή θέση του βαθμού των πανελλαδικών εξετάσεων, τελειώνει. Μαζί του αμβλύνονται δραστικά και όλες οι διακρίσεις και η διαβλητότητα των οποίων αποτελεί μία από τις γενεσιουργές αιτίες. Η μαζική «υστερίαση» σχετικά με τα θέματα και τη βαθμολογία των πανελλαδικών, μοναδικό σχεδόν φαινόμενο σε όλη την Ευρώπη, θα αποφορτισθεί. Η είσοδος πια στο δημόσιο πανεπιστήμιο θα είναι ελεύθερη. Η επιλογή σχολής δεν θα είναι αποτέλεσμα μίας στιγμιαίας επίδοσης στις τρεις εβδομάδες των πανελλαδικών, αλλά θα αποτελεί μία διαδικασία που θα διαχέεται σε όλα τα έτη του λυκείου και τα πρώτα του πανεπιστημίου.
      Τελειώνοντας, θα ήθελα να πω ότι σύμφωνα με τη δική μας πρόταση, μοναδική προϋπόθεση για την εγγραφή στο πανεπιστήμιο, θα είναι πια η κατοχή απολυτηρίου του λυκείου και μόνο.
      Σας ευχαριστώ.
      (Χειροκροτήματα από την πτέρυγα του ΣΥΡΙΖΑ)
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Το λόγο έχει ο ειδικός αγορητής του ΛΑΟΣ κ. Κυριάκος Βελόπουλος.
      ΚΥΡΙΑΚΟΣ ΒΕΛΟΠΟΥΛΟΣ: Κυρίες και κύριοι συνάδελφοι, κύριε  Υπουργέ, ξέρετε ότι προσωπικά σας εκτιμώ πάρα πολύ, αλλά αυτό το νομοσχέδιο έτσι όπως το φέρατε εδώ, θεωρώ ότι ούτε το Κοινοβούλιο τιμά ούτε και εσάς ως Υπουργό. Είναι ένα ψηφιδωτό, ένα ανακάτεμα μιας αμαρτωλής ιστορίας που ξεκίνησε επί ΠΑΣΟΚ και τη συνεχίζετε και εσείς. Σε όλα τα επίπεδα και στο θέμα της παιδείας, έχετε μία στάση αλλοπρόσαλλη, ως Κυβέρνηση θα έλεγα, μία αντιφατική στάση, μία στάση με το βλέμμα στις εκλογές. Επιλογές, δηλαδή, με βάση τις εκλογές και τις δημοσκοπήσεις, δεν μπορούν να είναι σοβαρές επιλογές.
      Σε πολλές των περιπτώσεων η Νέα Δημοκρατία μου θυμίζει τον ιδανικό αυτόχειρα που ζητά να συλληφθεί το πιστόλι. Και αυτό δεν είναι ένα τσιτάτο, είναι η πραγματικότητα. Ψάχνετε να βρείτε άλλοθι στα διαρκή λάθη σας.
      Θα σας πω, λοιπόν, και θα σας αποδείξω γιατί ακόμη και στο θέμα της παιδείας, στο χώρο της παιδείας, κύριε  Υπουργέ –όχι εσείς βέβαια, αλλά και οι προκάτοχοί σας- έχετε κάνει τεράστια λάθη. 
      Κάθε κόμμα, κύριε  Υπουργέ, όταν πηγαίνει στις εκλογές έχει ένα δικό του σχέδιο, ένα δικό του πρόγραμμα. Εγώ το μόνο που έκανα, κύριε  Υπουργέ, είναι να πάρω το πρόγραμμά σας και να το διαβάσω όλο. Κύριε  Υπουργέ, είδα ότι όλα όσα λέτε στο πρόγραμμά σας δεν τα εφαρμόζετε. Και δεν τα εφαρμόζετε γιατί πολύ απλά είναι μία τακτική, θα έλεγα πολλές φορές, την οποία όλα τα κόμματα που κυβέρνησαν τον τόπο την ακολουθούν, είναι η πεπατημένη, η παλαιοκομματική αντίληψη. 
      Σας λέω, λοιπόν, δύο-τρία παραδείγματα από το δικό σας πρόγραμμα, κύριε  Υπουργέ. Σας διαβάζω, λοιπόν, από το πρόγραμμα της Νέας Δημοκρατίας για την παιδεία, ποιοι είναι οι άξονες της δικής σας παιδείας, όπως δεσμευθήκατε να υλοποιήσετε. Λέτε λοιπόν: Η παιδεία ενός έθνους είναι το γενικότερο προϊόν των ιδανικών, των αντιλήψεων και των αξιών που διέπουν στη ζωή του. Η παιδεία οφείλει να κατοχυρώνει τα κύρια στοιχεία που συνθέτουν την εθνική μας ταυτότητα –μιλάτε για εθνική ταυτότητα- τη γλώσσα, την ιστορία και την ελληνορθόδοξη παράδοση. Εάν τα έλεγε ο Λαϊκός Ορθόδοξος Συναγερμός αυτά, θα ήταν λίγο ακραία, ξέρετε αυτά τα άκρα που λέτε καμμία φορά. Τα ξεχάσατε τώρα, αλλά στο πρόγραμμά σας τα λέτε, κύριε  Υπουργέ. Είναι πράγματα που γράψατε οι ίδιοι και πήρατε την ψήφο του ελληνικού λαού. 
      	Συνεχίζω, λοιπόν: «Η γλώσσα είναι το θεμέλιο για την πνευματική μας ανάπτυξη και την κατοχύρωση της πολιτιστικής μας ταυτότητας και το κύριο μέσο έκφρασης, σκέψης και επικοινωνίας.» 
      Είναι πάρα πολύ ωραία. Εμένα μου αρέσουν. Με βρίσκουν απολύτως σύμφωνο. Το θέμα είναι τι κάνετε για όλα αυτά. 
      	Και συνεχίζω: «Η εθνική διάσταση της παιδείας απαιτεί μια πολιτική χωρίς κομματικές σκοπιμότητες, με διαύγεια και σταθερότητα στόχων και σκοπών, ελευθερία επιλογών και επάρκεια πόρων, κ.λπ.»
      	Εθνική διάσταση της παιδείας. Το λέει η Νέα Δημοκρατία, κύριε Υπουργέ. Δεν το λέμε εμείς. Το λέτε, αλλά δεν το εφαρμόζετε, κύριε Υπουργέ. Δεν το εφαρμόζετε! Αν δείτε τι γράφουν μέσα τα σχολικά εγχειρίδια, θα καταλάβετε γιατί μέμφομαι την Κυβέρνησή σας. 
      	Και δεν είναι μόνο αυτά. Είναι όλο το πρόγραμμα το οποίο θα το καταθέσουμε στα Πρακτικά, για να διαβάσουν οι Βουλευτές της Νέας Δημοκρατίας τι λέγατε για την παιδεία και τι κάνατε σήμερα. 
      	Συνεχίζω, με αυτά που λέτε για την έλλειψη επιμόρφωσης των εκπαιδευτικών: «Είναι αδιανόητο να μην υπάρχει υποχρεωτική και συνεχής επιμόρφωση των εκπαιδευτικών». 
      	Σήμερα όλη η ΟΛΜΕ και όλοι οι εκπαιδευτικοί διαμαρτύρονται γι’ αυτό, ότι δεν επιμορφώνονται, ότι δεν κάνετε τα αδύνατα δυνατά ώστε να τους κάνετε καλύτερους δασκάλους και καθηγητές. Γι’ αυτό διαμαρτύρονται. Αυτό είπα και στον Υπουργό. 
      Βιβλία δημοτικού και γυμνασίου ξεπερασμένα, αφού τα περισσότερα χρησιμοποιούνται πάνω από είκοσι χρόνια. Είναι πράγματα που γράφονται στο πρόγραμμά σας. 
      Λέτε, επίσης, και το εξής, για να δείτε πόσο αντιφατικά και αλλοπρόσαλλα είναι όσα λέτε πριν από τις εκλογές και πόσο αντίθετα πράττετε μετά τις εκλογές: «Η κυβέρνηση –αναφέρεστε στο ΠΑΣΟΚ τώρα- ενώ διπλασίασε τον αριθμό των εισακτέων στα ΑΕΙ και τα ΤΕΙ, μείωσε σημαντικά τις δαπάνες ανά φοιτητή! Το Υπουργείο Παιδείας  δαπανά μόλις το 40% του μέσου όρου της ΕΕ ανά φοιτητή, ενώ η προτελευταία Ισπανία  το 69% κ.λπ.». 
      Εσείς, λοιπόν, τι κάνατε για τις δαπάνες στην παιδεία; Τις αυξήσατε; Μη μου κάνετε το λογιστικό τρικ ότι τις αυξήσατε, διότι είχατε δεσμευθεί για 5% έως 6%. Άρα, για ακόμη μια φορά αποδεικνύεστε αναξιόπιστοι. Για ακόμη μια φορά αποδεικνύεστε ανίκανοι να κάνετε αυτό που δεσμευθήκατε και ότι είναι αντιπολιτευτική τακτική μου. Μακάρι να ήσασταν, τουλάχιστον, συνεπείς σε όσα λέτε! Αυτό είναι κάτι που σας διακρίνει, μια ασυνέπεια λόγων και έργων. 
      Ακούστε τι άλλο λέτε: «Η αγορά παιδείας ξένων γλωσσών στην Ελλάδα αγγίζει τα 880.000.000 (300.000.000.000 δραχμές) το χρόνο. Κανένας δεν διανοείται ότι μπορεί να μάθει ξένες γλώσσες στο δημόσιο σχολείο.» Εσείς τι κάνατε γι’ αυτό, κύριε Υπουργέ; 
      Συνεχίζω: «Οι Έλληνες φοιτητές που σπουδάζουν στο εξωτερικό (εξήντα τρεις χιλιάδες) κατ’ αναλογία  με τον πληθυσμό κατέχουν  το παγκόσμιο ρεκόρ και η ετήσια ιδιωτική δαπάνη φθάνει τα 300.000.000.000 (880.000.000)». Τι κάνατε, κύριε Υπουργέ, για να μη φεύγουν τα παιδιά μας στο εξωτερικό και να παραμένουν εδώ τα χρήματα του ελληνικού λαού, το υστέρημα του μισθωτού, του αγρότη, του δημοσίου υπαλλήλου, που πληρώνει από την τσέπη του όχι μόνο τα φροντιστήρια που συνεχίζουν να υπάρχουν, αλλά ακόμη και τα πανεπιστήμια τα οποία εμείς αιμοδοτούμε στο εξωτερικό; Τίποτα. 
      Όλα αυτά, λοιπόν, που είναι το βασικό σας πρόγραμμα, τα καταθέτω στο Κοινοβούλιο, μήπως κάποιοι εκ των συναδέλφων, αλλά και εσείς το μελετήσετε προσεκτικότερα και την επόμενη χρονιά, αν είστε Κυβέρνηση –γιατί πολύ φοβούμαι πως δεν θα είστε- να τα υλοποιήσετε. 
      Καταθέτω στα Πρακτικά το πρόγραμμα της Νέας Δημοκρατίας για την παιδεία, το οποίο είναι σε πλήρη αναντιστοιχία με ό,τι κάνετε σήμερα. 
      (Στο σημείο αυτό ο Βουλευτής κ. Κυριάκος Βελόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ακούστε, κύριε Υπουργέ, με προεκλογικά πυροτεχνήματα, όπως αυτά του κ. Άρη Σπηλιωτόπουλου, δεν λύνεται το θέμα της παιδείας. Αυτά περί λευκού πίνακος και λευκής κόλλας και ότι θα κάτσουμε να συζητήσουμε, επειδή φοβόμαστε τις δημοσκοπήσεις, τις εκλογές και τις αντιδράσεις, δείχνουν, πρώτον, αδυναμία να κάνετε αυτό που έχετε υποσχεθεί και, δεύτερον, ανικανότητα να επιβάλλετε την άποψή σας. Είτε αδύναμοι είτε ανίκανοι, είστε επικίνδυνοι ως Κυβέρνηση. Αποφασίστε τι θέλετε να κάνετε. 
      Κατ’ αρχάς, να πως το εξής: Εγώ δεν είμαι υπέρ της βιομηχανίας των πτυχίων, όπως ο ΣΥΡΙΖΑ. Δεν λέω «Δώστε πτυχία στα παιδιά». Εγώ δεν θέλω πτυχιούχους να δουλεύουν ως εργαζόμενοι σε «STAGE», πτυχιούχους να δουλεύουν οπουδήποτε πλην του επαγγέλματός τους. Αν δεν συνδεθεί η παραγωγή με το πτυχίο, θα έχουμε εκατοντάδες χιλιάδες ανέργους. Αυτό είναι το μείζον θέμα. 
      Το να δίνω εγώ πτυχία στον οποιονδήποτε μπαίνει στο πανεπιστήμιο δεν μου λέει τίποτα, κύριε Υπουργέ. Συνδέστε την παραγωγή με την παιδεία!
      Μπερδεύετε και κάτι άλλο. Εδώ μέσα το μπερδεύουμε όλοι μας. Κύριε Υπουργέ, άλλο παιδεία άλλο εκπαίδευση. Τι σχέση έχει η εκπαίδευση με την παιδεία; Η παιδεία είναι κάτι τελείως διαφορετικό. Η παιδεία καλλιεργεί ήθος, έθος, συνείδηση, φρόνημα, αγωγή. Αυτό είναι παιδεία! Όλα τα άλλα είναι εκπαίδευση. 
      Όταν, λοιπόν, ερχόμαστε εδώ και μπερδεύουμε έννοιες και όρους που είναι σημαντικές, ασύμβατες πολλές φορές και αλληλοκαλυπτόμενες, πώς μπορούμε να πείσουμε το νέο σήμερα ότι έχουμε άποψη για την παιδεία, ότι έχουμε προτάσεις για την παιδεία και για την εκπαίδευση. 
      Άρα, ακόμη μια φορά θα ξαναπώ ότι δεν χρειάζονται πτυχία! Χρειάζεται δουλειά για το νέο. Χρειάζεται όραμα και ελπίδα, που τη στερούμε καθημερινά, γιατί τηρούμε μια στάση αλλοπρόσαλλη. Και είναι αδιανόητο, ακόμη και σήμερα –το τονίζω με πολλή συμπάθεια, κύριε Υπουργέ- να υπάρχουν επιλογές, οι οποίες είναι αντιφατικές. 
      Σας καταθέσαμε μία τροπολογία για τους εργαζόμενους στο Εθνικό Ίδρυμα Νεότητος. Απ’ ό,τι, τουλάχιστον, γνωρίζω, δεν επιφέρει καμμία επιβάρυνση στο κρατικό προϋπολογισμό. Θέλω να τη δείτε γιατί είναι προς τη σωστή κατεύθυνση. Οι άνθρωποι έχουν δίκιο και αυτό πράξαμε, γιατί ό,τι είναι δίκαιο και ό,τι είναι ορθό εμείς το στηρίζουμε. 
      Κύριε Υπουργέ, και στο νέο σύστημα που προτείνετε εσείς μεταφέρονται οι περισσότερες στρεβλώσεις και αγκυλώσεις του παρελθόντος. Αυτή είναι μία πραγματικότητα. Και το λέω αυτό, γιατί αυτή η ιστορία ξεκίνησε από το ΠΑΣΟΚ. Πήγε η κ. Γιαννάκου να το τροποποιήσει λίγο, δεν πρόλαβε και ερχόμαστε σήμερα και κάνουμε μία δουλειά, θα έλεγα εκ του προχείρου. 
      Για τους αποφοίτους των ΕΠΑΛ η πρόσβαση στα ΑΕΙ και ΤΕΙ γίνεται εξαιρετικά δύσκολη και θεωρητικά αδύνατη, κύριε Υπουργέ. Και αυτό, διότι οι μαθητές των ΕΠΑΛ δεν διδάσκονται επαρκώς όσα διδάσκονται στο γενικό λύκειο οι άλλοι μαθητές. Εδώ υπάρχει πρόβλημα, υπάρχει μία αναντιστοιχία και θα έλεγα ως ένα βαθμό και μία αδικία. Άλλα τα μαθήματα των ΕΠΑΛ και άλλα τα μαθήματα του γενικού λυκείου. Είναι τελείως διαφορετικά. Εξυπακούεται ότι στις πανελλήνιες εξετάσεις για την εισαγωγή στα ΑΕΙ και ΤΕΙ θα μπορούσαν να εξεταστούν σε κοινά μαθήματα, κύριε Υπουργέ, οι απόφοιτοι των γενικών λυκείων και των ΕΠΑΛ, εφόσον υπήρχαν τα ίδια προγράμματα σπουδών. Δεν μπορεί, δηλαδή, ένα παιδί των ΕΠΑΛ που έχει άλλο ωρολόγιο πρόγραμμα να συγκρίνεται με ένα παιδί του γενικού λυκείου. Άρα, λοιπόν, και εδώ υπάρχει, τουλάχιστον στην εκκίνηση, μία αδικία, εάν προσθέσουμε και άλλα στοιχεία τα οποία είναι ουσιαστικά, κύριε Υπουργέ. Κοιτάξτε, στα ΕΠΑΛ ή στα ΤΕΕ, κύριε Υπουργέ, δεν πηγαίνουν τα πλουσιόπαιδα. Πηγαίνουν τα παιδιά που είναι από ασθενέστερες κοινωνικές ομάδες. Άρα και εκεί ο ανταγωνισμός δεν είναι ο πρέπων, δεν είναι ο σωστός. Υπάρχει ανισομέρεια.
      Επίσης, στο σχέδιο νόμου δεν ξεκαθαρίζεται, κύριε Υπουργέ, σε ποια τμήματα της τριτοβάθμιας εκπαίδευσης οδηγεί η κάθε ειδικότητα του ΕΠΑΛ, ώστε οι μαθητές να κάνουν έναν προγραμματισμό με ασφάλεια, κύριε Υπουργέ. Δεν μπορούν να το προγραμματίσουν. Δεν υπάρχει εξειδίκευση, αντικειμενικότητα. Επίσης, δεν ξεκαθαρίζει το ποσοστό των θέσεων επί του συνολικού αριθμού των εισακτέων στα ΤΕΙ, που θα ορίσει υποψηφίους οι οποίοι δεν θα επιλέξουν την αρένα των πανελλαδικών εξετάσεων, γιατί εκεί το πρόβλημα είναι μεγαλύτερο, αλλά τις ειδικές εισαγωγικές εξετάσεις. 
      Επίσης, ουδεμία αναφορά γίνεται για ποσοστό που θα καθορίζεται με βάση την αρχή της αναλογικότητας. Ούτε αναλογικότητα υπάρχει, σε σχέση με το μαθητικό δυναμικό των ΕΠΑΛ. 
      Στο σχέδιο νόμου, κύριε Υπουργέ, δεν συμπεριλαμβάνεται καμμία ρύθμιση που να αφορά και να ρυθμίζει τα προβλήματα της υλικοτεχνικής υποδομής που αντιμετωπίζουν τα ΕΠΑΛ, όπου με τα ίδια ουσιαστικά υλικά, χρησιμοποιώντας τα βιβλία των ΤΕΕ και του ενιαίου λυκείου και αναλυτικά προγράμματα που στηρίζονται σε αυτά, δηλαδή βιβλία, προγράμματα, όλη αυτή η διαδικασία, από άλλους τύπους σχολείων, ακόμα και από διαφορετικές τάξεις, παρακαλώ, κύριοι συνάδελφοι, επιχειρείται να παραχθεί παιδαγωγικό έργο, τη στιγμή που το Υπουργείο Παιδείας μιλά αυτάρεσκα για μία μεταρρύθμιση. 
      Όταν, λοιπόν, κάνω μαθήματα με άλλα βιβλία που δεν έχουν σχέση με το μάθημά μου, τα πράγματα, κύριε Υπουργέ, οδηγούν προς μία συγκεκριμένη κατεύθυνση, στην αποτυχία αυτής της επιλογής. 
      Είναι προβληματική και η διάταξη του άρθρου 21 του νομοσχεδίου. Εάν ψηφιστεί η διάταξη του άρθρου 21, εκατοντάδες εκπαιδευτικών ΄πρωτοβάθμιας και δευτεροβάθμιας εκπαιδεύσεως που συμμετείχαν ως επιμορφωτές σε προγράμματα, δεν θα είναι δυνατόν να εισπράξουν ολόκληρο το ποσό της αμοιβής που δικαιούνται, κύριε Υπουργέ, αλλά θα χάσουν τα μισά χρήματα που τους αναλογούν, για το έργο που ήδη έχουν προσφέρει οι ίδιοι και το οποίο οργανώθηκε, σύμφωνα με τις επίσημες οδηγίες του Υπουργείου Παιδείας. Δηλαδή έρχεται το Υπουργείο, αναιρεί την απόφασή του και αδικεί τους εκπαιδευτικούς. Και ερωτώ, για ποιο λόγο να είναι άδικο το κράτος, άδικο το Υπουργείο, σε κάποιους που ουσιαστικά τους είπε, θα κάνετε αυτήν τη δουλειά και θα πάρετε αυτά τα χρήματα; Με άλλους όρους πληρωμής ανέλαβαν το επιμορφωτικό έργο και με άλλους όρους θα πληρωθούν. Εάν αυτό δεν είναι κατάφωρη αδικία, πώς μπορεί να λεχθεί; 
      Εάν συμβεί αυτό, το τονίζω, για ακόμα μία φορά αποδεικνύεται ότι κάνετε λάθος επιλογές, κύριε Υπουργέ. 
      Θα ήθελα να σας πω ότι το συγκεκριμένο νομοσχέδιο έγινε με πολύ μεγάλη καθυστέρηση. Σας είχα πει ότι από το Σεπτέμβριο, Οκτώβριο είχαν δοθεί οι εντολές εκκινήσεως της διαδικασίας αυτής και έρχεστε σήμερα, μετά από πάρα πολύ καιρό, κύριε Υπουργέ, να φέρετε το νομοσχέδιο. 
      Μετά την έναρξη, λοιπόν, του νέου σχολικού έτους προωθεί στη Βουλή η Κυβέρνηση το νομοσχέδιο που αποφάσισε να υλοποιήσει. Αν αυτό δεν είναι ασέβεια προς τη δημοκρατία, ασέβεια προς το Κοινοβούλιο, κύριε Υπουργέ, τι μπορεί να είναι; Ερωτώ εσάς. Δηλαδή έρχεστε σήμερα στην κολυμβήθρα της δημοκρατίας που λέγεται Κοινοβούλιο να ζητήσετε την ετυμηγορία των συναδέλφων Βουλευτών στην ψηφοφορία, όταν ήδη προαποφασίσατε από το Σεπτέμβριο, Οκτώβριο να ακολουθήσετε το νομοσχέδιο και να το ξεκινήσετε; Άρα, γιατί χρειάζεται η παρουσία του Βελόπουλου εδώ; Γιατί χρειάζεται εγώ να αντιδικήσω, να μαλώσω μαζί σας, αφού έχετε αποφασίσει πριν από εμάς για μας; 
      Ποιος ο λόγος, λοιπόν, να αντιδικούμε σήμερα ή να αντιπαρατιθέμεθα ιδεολογικά ή πολιτικά όταν είναι προαποφασισμένα όλα, κύριε Υπουργέ;
      Άρα και εδώ είστε έκθετοι και εδώ έχετε κενό και εδώ είστε διάτρητοι. Δηλαδή οι επιλογές μας ουσιαστικά ορίζουν και την ύπαρξη του Κοινοβουλίου και της δημοκρατίας. Όταν εμείς εκ των πραγμάτων συμπεριφερόμαστε στη δημοκρατία με αυτόν τον τρόπο, να είστε βέβαιοι ότι και οι άλλοι θα εκμεταλλευτούν αυτά τα πολύ απλά ζητήματα για να ξεπεράσουν πολλές φορές τη δημοκρατία.
      Ακούστε, το σχέδιο νόμου στο μεγαλύτερο ποσοστό του είναι μια πιστή αντιγραφή του αρχικού σχεδίου της κ. Γιαννάκου. Όλα αυτά που προανέφερα δηλώνουν κάτι πολύ απλό, ότι η συμπεριφορά της Νέας Δημοκρατίας –για ακόμη μια φορά θα το πω- είναι συμπεριφορά που ορίζεται με βάση τις δημοσκοπήσεις και με βάση τις εκλογές που φοβάστε, θέλετε αλλά δεν μπορείτε, γιατί δεν σας βγαίνουν τα νούμερα.
      (Στο σημείο αυτό την Προεδρική Έδρα καταλαμβάνει ο Δ’ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ )
      Αν, λοιπόν, δεν σταματήσετε τα προεκλογικά πυροτεχνήματα, πολύ φοβούμαι ότι όταν τελειώσουν τα πυροτεχνήματα, θα είστε αντιπολίτευση. Σκεφτείτε σοβαρά, πράξτε σοβαρά. 
      Εμείς ζητούμε από μια κυβέρνηση, μια κυβέρνηση των Ελλήνων, πάνω απ’ όλα να είναι σοβαρή. Με επιλογές του ποδαριού, μόνο δουλειές του ποδαριού γίνονται, κύριε Υπουργέ. Κι αυτό δεν τιμάει ούτε την Ελλάδα ούτε το Υπουργείο σας αλλά ούτε και τον Έλληνα πολίτη.
      Εμείς θα καταψηφίσουμε επί της αρχής.
      (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Μορφωτικών υποθέσεων καταθέτει τις εκθέσεις της στα σχέδια νόμων του Υπουργείου Πολιτισμού: α) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νοτίου Αφρικής για συνεργασία στους τομείς των τεχνών και του πολιτισμού» και β) «Κύρωση του Πρόσθετου Πρωτοκόλλου στη Συμφωνία για τις πνευματικές και καλλιτεχνικές σχέσεις της 19ης Δεκεμβρίου 1938 μεταξύ της Κυβέρνησης της Ελληνικής Δημοκρατίας και της Κυβέρνησης της Γαλλικής Δημοκρατίας».
      Επίσης, η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Τουριστικής Ανάπτυξης: «Κύρωση του Μνημονίου Κατανόησης μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ινδονησίας για συνεργασία στον τομέα του Τουρισμού».
      Τέλος, η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών: «Κύρωση των Πρωτοκόλλων του Βορειοατλαντικού Συμφώνου για την προσχώρηση της Δημοκρατίας της Αλβανίας και της Δημοκρατίας της Κροατίας».
      Το λόγο έχει ο Βουλευτής της Νέας Δημοκρατίας κ. Κωνσταντίνος Κόλλιας.
      ΚΩΝΣΤΑΝΤΙΝΟΣ ΚΟΛΛΙΑΣ: Κυρίες και κύριοι συνάδελφοι, βεβαίως και θα συμφωνήσω με την άποψη του εισηγητή του ΠΑΣΟΚ ότι η κατάσταση στην παιδεία σήμερα δεν είναι η καλύτερη. Θα έλεγα ότι είναι απογοητευτική. Βεβαίως ο συνάδελφος έσπευσε να αποδώσει ευθύνες στην Κυβέρνηση της Νέας Δημοκρατίας, αγνοώντας τα έργα και τις ημέρες του ΠΑΣΟΚ, την πολιτική του όταν είχε την ευθύνη της διακυβέρνησης της χώρας, που οδήγησε σε αδιέξοδο την παιδεία, τα πανεπιστήμια σε απαξίωση και τα ελληνικά πτυχία σε υποβάθμιση. 
      Και βέβαια αυτό δεν το λέμε εμείς, το λέει το Πανεπιστήμιο της Σαγκάης που είναι εξειδικευμένο στην αξιολόγηση των πανεπιστημίων, όπου για παράδειγμα το 2005 κατατάσσει τα ελληνικά πανεπιστήμια στις τελευταίες θέσεις της ευρωπαϊκής ή παγκόσμιας κατάταξης. Γι’ αυτό ακριβώς και η πρωτοβουλία του Πρωθυπουργού να υπάρξει ένας διευρυμένος διάλογος, ένας διάλογος από μηδενική βάση που θα εξετάζει το μέλλον, το παρόν της ελληνικής παιδείας, είναι μια πρωτοβουλία εθνικής σημασίας.
      Γιατί όλοι, κυρίες και κύριοι συνάδελφοι, συμφωνούμε ότι η παιδεία είναι η υψηλότερη υπηρεσία που μπορεί να προσφέρει ένα κράτος στον πολίτη του. 
      Από την ποιότητα της παιδείας που παρέχουμε σήμερα, εξαρτάται το είδος της κοινωνίας που θα έχουμε αύριο. Δεν είναι απλά ένα ατομικό εφόδιο. Η παιδεία είναι ένα συλλογικό όπλο στον αγώνα για την πρόοδο ολόκληρου του τόπου. Υπάρχει σε κάθε έκφραση, σε κάθε δραστηριότητα που καθορίζει την ποιότητά μας ως πολίτη, ως επαγγελματία, ως γονιού, ως συνανθρώπου. Η Νέα Δημοκρατία βλέπει την παιδεία ως εθνικό στόχο και βασικό πυλώνα. Όμως, θα έχουμε την ευκαιρία να συζητήσουμε για όλα όσα αφορούν την εκπαίδευση και βεβαίως δεν θέλω να επεκταθώ. Θα μείνω για την ώρα στο ένα από τα βήματα που γίνονται σήμερα στην κατεύθυνση μιας καλύτερης παιδείας με το νομοσχέδιο για την πρόσβαση στην τριτοβάθμια εκπαίδευση των αποφοίτων των επαγγελματικών λυκείων. 
      Κατ’ αρχάς θεωρώ ότι αποκαθίσταται μια μεγάλη αδικία. Μέχρι σήμερα πολλοί απόφοιτοι των επαγγελματικών λυκείων αποκλείονταν από την τριτοβάθμια εκπαίδευση. Τώρα η δυνατότητα φοίτησης σε ΑΕΙ και ΤΕΙ τους παρέχεται εξίσου με τους αποφοίτους του γενικού λυκείου μέσα από τις γενικές εξετάσεις. Υπάρχει ειδική πρόβλεψη για τους αποφοίτους των εσπερινών ΕΠΑΛ, ενώ ιδιαίτερη μέριμνα αναλαμβάνεται για τους αποφοίτους των ΤΕΕ Β΄ κύκλου, των πρώην ΤΕΛ, και ναυτικών λυκείων. Σε μια εποχή που απαιτείται διαρκής επιμόρφωση, η κατάρτιση και η εκπαίδευση εν γένει δεν μπορεί να σταματούν στις επαγγελματικές σχολές.
      Το νομοσχέδιο, όμως, εισάγει και άλλες καινοτομίες. Για πρώτη φορά χορηγείται βεβαίωση πρόσβασης στους κατόχους απολυτηρίου επαγγελματικού λυκείου για τη συμμετοχή τους στις πανελλαδικές εξετάσεις. Για πρώτη φορά δίνεται η δυνατότητα εισαγωγής στην τριτοβάθμια εκπαίδευση σε μεταγενέστερο ακαδημαϊκό έτος. Για πρώτη φορά καθορίζεται η διαδικασία εξετάσεων και οι προϋποθέσεις στα ΑΕΙ και ΤΕΙ. Έτσι, οι απόφοιτοι της επαγγελματικής εκπαίδευσης εξισώνονται με τους αποφοίτους των γενικών λυκείων.
      Κυρίες και κύριοι συνάδελφοι, το νομοσχέδιο που συζητούμε δεν αποσκοπεί μόνο στο να κάνει το εκπαιδευτικό σύστημα πιο δίκαιο για τους μαθητές μας της επαγγελματικής εκπαίδευσης, αποσκοπεί στο να κάνει την ίδια την επαγγελματική εκπαίδευση πιο ελκυστική, πιο θελκτική για τους νέους. Πέρα, όμως από την ειδική επαγγελματική κατάρτιση, που μπορεί να φανεί πρακτικά πολύ χρήσιμη, δυστυχώς πιο χρήσιμη από πολλά πτυχία, δίνει στα παιδιά μας μία προοπτική για περισσότερη και καλύτερη παιδεία, για περισσότερη και καλύτερη ειδίκευση μέσα από την τριτοβάθμια εκπαίδευση. 
      Θα ήθελα ωστόσο, κύριε Υπουργέ, να επαναλάβω μια έκκληση που απηύθυνα στη συζήτηση στην Επιτροπή Μορφωτικών Υποθέσεων: πρέπει να εξεταστεί το δικαίωμα της μετεγγραφής των φοιτητών των ΤΕΙ που προέρχονται από επαγγελματικά λύκεια. Γνωρίζω την ευαισθησία σας, κύριε Υπουργέ, και γνωρίζετε και εσείς ότι το νομικό πλαίσιο που ισχύει σήμερα συνιστά κατάφωρη κοινωνική αδικία σε βάρος των αποφοίτων των ΤΕΛ. Και βέβαια η άποψη ότι όσοι προέρχονται από τα ΕΠΑΛ ή τα ΤΕΛ έχουν μια εξειδίκευση, δεν μπορεί βεβαίως σε καμμία περίπτωση να δικαιολογήσει την απαγόρευση της μετεγγραφής τους σε αντίστοιχες σχολές περιφέρειας. Καταδικάζουμε παιδιά, κύριε Υπουργέ, σε αναγκαστική αποχή από την ανώτατη εκπαίδευση, επειδή προέρχονται από επαγγελματικά λύκεια. Επιπλέον, συντηρούμε μια κοινωνική ανισότητα, αφού άλλο πλαίσιο ισχύει για τους αποφοίτους των ΕΠΑΛ και άλλο πλαίσιο για τους υπολοίπους. Έχω παραδείγματα παιδιών από την Κορινθία, κύριε Υπουργέ, τα οποία εργάστηκαν σκληρά και πέτυχαν την εισαγωγή τους στην τριτοβάθμια εκπαίδευση, αλλά βρέθηκαν με τις οικογένειές τους σε αδιέξοδο, επειδή δεν μπορούν να κάνουν χρήση του δικαιώματος μετεγγραφής. Πιστεύω -και έχω τη διαβεβαίωση- ότι σε κάποιο επόμενο νομοσχέδιο θα αποκατασταθεί αυτή η κοινωνική αδικία.
      Κυρίες και κύριοι συνάδελφοι, θεωρώ ότι η επαγγελματική εκπαίδευση είναι ζωτικής σημασίας για την οικονομία και την ανάπτυξη του τόπου. Προσφέρει γενική μόρφωση, σε συνδυασμό με εξειδίκευση, σε πεδία που βρίσκουν ευρύτατη πρακτική εφαρμογή. Έχουν ζήτηση στην αγορά εργασίας, δίνουν δυνατότητα επαγγελματικής απασχόλησης σε χιλιάδες νέους. 
      Οφείλουμε να δώσουμε μία ευκαιρία σ’ αυτά τα παιδιά, να δώσουμε μία ευκαιρία για επαγγελματική εκπαίδευση. Στηρίζουμε το νομοσχέδιο γιατί στηρίζουμε την προσπάθεια αναβάθμισης του ρόλου και της ποιότητας της τεχνικής και επαγγελματικής εκπαίδευσης. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, το νομοσχέδιο αυτό αποτελεί τρανή απόδειξη του ράβε-ξήλωνε που επικρατεί σήμερα στη χώρα μας στο χώρο της παιδείας. 
      Η Νέα Δημοκρατία το 2006 αποφάσισε να καταργήσει τα τεχνικά επαγγελματικά εκπαιδευτήρια και δημιούργησε τα ΕΠΑΛ και τα ΕΠΑΣ, τα επαγγελματικά λύκεια και τις επαγγελματικές σχολές. Έτσι έβαλε φραγμό στην οριζόντια μετακίνηση των μαθητών, έβαλε φραγμό στην πρακτική εξάσκηση των μαθητών και δημιούργησε μία σειρά προβλημάτων στην εισαγωγή τους στα τριτοβάθμια εκπαιδευτικά ιδρύματα. 
      Το πρώτο μέρος του νομοσχεδίου έρχεται να λύσει τα προβλήματα που εμείς τότε είχαμε δείξει στη Νέα Δημοκρατία όταν ψήφιζε το νομοσχέδιο. Έρχεται με καθυστέρηση τριών ετών να διορθώσει αυτά τα προβλήματα. 
      Το δεύτερο μέρος ασχολείται με το Εθνικό Ίδρυμα Νεότητας που του δίδει οργανισμό, που μέχρι τώρα δεν είχε. 
      Το τρίτο μέρος του νομοσχεδίου είναι μία πανσπερμία διατάξεων από μητρώο αριστείων μέχρι πρεσβευτές ελληνικών γραμμάτων και άλλες διατάξεις. 
      Αν αυτό δεν είναι ράβε-ξήλωνε, τότε τι είναι; Προχειρότητες, αποσπασματικά μέτρα, μπαλώματα, εμβαλωματικές πολιτικές. Μας ανέκυψε ένα πρόβλημα και το λύνουμε και πέραν τούτου βλέπουμε τι θα γίνει. 
      Στα θέματα παιδείας κάθε Υπουργός προχωρά στη δική του μεταρρύθμιση. Ακόμα και το tabula rasa του κ. Σπηλιωτόπουλου, του νέου Υπουργού Παιδείας, δεν είναι τίποτα άλλο παρά μία επικοινωνιακή μεταρρύθμιση, δεν είναι καν μεταρρύθμιση. Κάθε κυβέρνηση νομίζει ότι θα αφήσει τη σφραγίδα της ανεξίτηλη στα θέματα παιδείας και συνεχώς πειραματίζεται. 
      Και όμως, κυρίες και κύριοι συνάδελφοι, η παιδεία είναι το μέλλον της μικρής μας χώρας. Τι έχουμε να προβάλουμε ως Ελλάδα; Τι έχουμε να πουλήσουμε ως κράτος; Την ποιότητα ζωής και την ποιότητα των προϊόντων μας, τις αξίες τις πολιτισμικές μας, τη γεωπολιτική, γεωοικονομική και γεωστρατηγική μας θέση. Και όλα αυτά που είπα προηγουμένως συμπεριλαμβάνονται στη συνιστώσα του ανθρώπινου δυναμικού, δηλαδή στον ελληνικό λαό, στους Έλληνες πολίτες. Και όμως το ανθρώπινο δυναμικό εδράζεται πάνω σε μία βάση, η βάση αυτή είναι η παιδεία. Και παιδεία, κυρίες και κύριοι συνάδελφοι, δεν είναι μόνο η διαδικασία της αγωγής και της μάθησης, δεν είναι μόνο οι βασικές γνώσεις πάνω στις οποίες στηρίχτηκε ή θα στηριχθεί η επιστημονική και η επαγγελματική εξειδίκευση του πολίτη εκ των υστέρων, αλλά είναι και η ανατροφή και η διάπλαση των παιδιών. 
      Αυτά που ανέφερα προηγουμένως βασίζονται πάνω στους τέσσερις πυλώνες της UNESCO στα θέματα εκπαίδευσης. 
      Πρώτος πυλώνας της UNESCO είναι: «Να μάθεις να μαθαίνεις». 
      Δεύτερος πυλώνας της UNESCO είναι: «Nα μάθεις πώς να ενεργείς». Τρίτος πυλώνας της UNESCO είναι: «Να μάθεις πώς να ζεις με τους άλλους». Και τέταρτος πυλώνας της UNESCO είναι: «Να μάθεις πώς υπάρχεις». Είναι η φιλοσοφική διάσταση του γιατί υπάρχουμε. Στο ελληνικό σύστημα εκπαίδευσης μόνο οι δύο πρώτοι πυλώνες κάπως καλύπτονται. Όλοι οι υπόλοιποι δεν υπάρχουν καν. 
      	Κύριοι συνάδελφοι, ακούω κατά καιρούς διάφορα. «Έτσι είναι το σύστημα στη Μεγάλη Βρετανία, έτσι σπουδάζουν στη Γερμανία, αυτό γίνεται στις Ηνωμένες Πολιτείες της Αμερικής». Όλα αυτά επικεντρώνονται κυρίως στην εισαγωγή στην τριτοβάθμια εκπαίδευση, στα πανεπιστήμια γενικώς. Η άποψή μου είναι ότι ατόφια «μεταφύτευση» εκπαιδευτικών συστημάτων δεν μπορεί να ευδοκιμήσει στη χώρα μας, κύριοι συνάδελφοι. Σίγουρα εμείς δεν ανακαλύπτουμε τον τροχό, σίγουρα εμείς δεν ανακαλύψαμε την πυρίτιδα, κάποιοι άλλοι την ανακάλυψαν πριν από μας και μπορούμε να την αξιοποιήσουμε και να τη χρησιμοποιήσουμε. Τα συστήματα αυτά θα πρέπει να προσαρμοστούν και να «φορέσουν» τη δική μας κουλτούρα, το δικό μας πολιτισμό. 
      	Σας ερωτώ: Κυρίες και κύριοι συνάδελφοι, είναι έτοιμη η ελληνική οικογένεια να ακούσει από το διευθυντή του οποιουδήποτε εκπαιδευτικού ιδρύματος ότι το παιδί τους πρέπει να αλλάξει κατεύθυνση, ότι δεν μπορεί να προχωρήσει παραπάνω; Μπορεί η ελληνική οικογένεια να ακούσει και να δεχθεί ότι στα πανεπιστήμια εισάγονται πολλοί, αλλά πτυχία παίρνουν μόνο λίγοι; Είμαστε έτοιμοι γι’ αυτό; Δεν θα πρέπει να μπει ένα πρόγραμμα; Τα επισημαίνω αυτά γιατί η παιδεία είναι φιλοσοφία ζωής, τρόπος οργάνωσης της κοινωνίας, είναι σχεδιασμός της κοινωνίας που θέλεις για το μέλλον. 
      Κάθε ζήτημα παιδείας εγείρει άλλα δύο ζητήματα, το ζήτημα της οικονομίας και το ζήτημα της κοινωνίας, γι’ αυτό δεν μπορεί να είναι στατική και δογματική η προσέγγιση στα εκπαιδευτικά θέματα. Πρέπει να αλλάζει, πρέπει να προσαρμόζεται σύμφωνα με τη γνώση, αυτό όμως δεν σημαίνει ότι θα γίνει «ο φούρνος του Καραγκιόζη», να μπει πάνω σε τροχούλια και να γυρίζει ανάλογα με το από πού φυσάει ο άνεμος. Δεν μπορεί να γυρίζει κατά τις βουλές του εκάστοτε κυρίου Υπουργού ή της εκάστοτε κυβέρνησης. Θα πρέπει να έχει βασικά χαρακτηριστικά, στοχοποιημένα και σχεδιασμένα σ’ ένα βάθος χρόνου το λιγότερο δεκαετίας πάνω σε θέματα της προσχολικής ηλικίας, της πρωτοβάθμιας, δευτεροβάθμιας, τριτοβάθμιας εκπαίδευσης και της διά βίου μάθησης. Πρέπει όλα αυτά να έχουν σχεδιαστεί. 
      	Κυρίες και κύριοι συνάδελφοι, θα πρέπει να διερευνήσουμε τι σημαίνει δημόσιο σχολείο, τι σημαίνει δημόσια παιδεία και τι σημαίνει δωρεάν παιδεία. Θα πρέπει να υπάρχει στο δημόσιο εκπαιδευτικό σύστημα ισοκρατία ή αξιοκρατία; Αυτά είναι ζητήματα τα οποία πρέπει να τα δούμε και να τα κρίνουμε. Θα πρέπει να υπάρχει αξιολόγηση σχολείων, γυμνασίων, λυκείων, πανεπιστημίων. Θα πρέπει να υπάρχει αξιολόγηση δασκάλων, καθηγητών, καθηγητών πανεπιστημίων, θα πρέπει να υπάρχει αξιολόγηση μαθητών, θα πρέπει κυρίως να υπάρχει δημόσια ανταγωνιστική παιδεία. Αυτό είναι το «κλειδί», αυτή είναι η λυδία λίθος.
      	Επειδή το νομοσχέδιο αυτό είναι διαχειριστικού χαρακτήρα και δεν περιέχει κανέναν προβληματισμό, εγώ το καταψηφίζω επί της αρχής και θα ψηφίσω ορισμένες διατάξεις του.
      	Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      	ΠΡΟΕΔΡΕΥΩΝ (Φίλιππος Πετσάλνικος): Κύριε Υφυπουργέ, πριν δώσω το λόγο στον Βουλευτή του ΛΑΟΣ κ. Γεωργιάδη, θα μου επιτρέψετε να σας κάνω μία επισήμανση εκτός νομοσχεδίου αλλά εντός θέματος για την παιδεία. Κάνω αυτήν την επισήμανση γιατί μου έκανε εντύπωση ένα γεγονός των τελευταίων ημερών. 
      Έβλεπα τις τελευταίες μέρες στο κέντρο της Αθήνας σε διάφορα σημεία, στη Ζωοδόχου Πηγής αλλά και σήμερα στην Πανεπιστημίου από το πρωί μέχρι αργά το απόγευμα ουρές εκατοντάδων μέτρων στις οποίες στέκονταν πολλές εκατοντάδες έως και περισσότερα από χίλια παιδιά. Ρώτησα περί τίνος πρόκειται και μου είπαν ότι γίνεται η διανομή των συγγραμμάτων, υποθέτω από τους εκδοτικούς οίκους που εκτυπώνουν τα συγγράμματα.
      Ειλικρινά θα σας παρακαλούσα να ληφθεί ένα άμεσο μέτρο ώστε η διανομή των συγγραμμάτων να γίνεται με διαφορετικό τρόπο, ίσως από τις σχολές, αλλά αυτή η εικόνα με όρθιους τους φοιτητές επί ώρες στο δρόμο για να περιμένουν να πάρουν το σύγγραμμα θα έλεγα ότι δεν μας τιμά ως χώρα εν έτει 2009.
      Με συγχωρείτε για την παρένθεση αυτή. 
      Κύριε Γεωργιάδη, έχετε το λόγο.
      ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Αλίμονο, κύριε Πρόεδρε.
      Ευχαριστώ πολύ.
      Κυρίες και κύριοι συνάδελφοι, χαίρομαι που η Αίθουσα είναι περίπου γεμάτη. Ελπίζω έτσι και αύριο στην επετειακή συζήτηση που θα έχουμε για τον Νικόλαο Πλαστήρα να υπάρχει τόσο μεγάλη συμμετοχή για να ακουστούν επιτέλους και σημαντικές αλήθειες γι’ αυτήν την πολύ μεγάλη προσωπικότητα της νεότερης ελληνικής ιστορίας. 
      Κύριοι Υπουργοί, μπαίνω αμέσως στη συζήτηση του παρόντος νομοσχεδίου. Και θέλω να εξηγήσω από την αρχή και όσο μπορώ πιο καθαρά γιατί εμείς καταψηφίζουμε αυτό το νομοσχέδιο. Και θα ήθελα λίγο την προσοχή σας όσο γίνεται μέσα στην οχλοβοή της στιγμής γιατί ξέρετε εμείς στο Λαϊκό Ορθόδοξο Συναγερμό δεν συνηθίζουμε να καταψηφίζουμε απλώς για να βγούμε να πούμε ότι καταψηφίσαμε. Και αυτό αποδεικνύεται εκ του γεγονότος ότι έχουμε πολλές φορές υπερψηφίσει πάρα πολλές κυβερνητικές προτάσεις. Άρα, λοιπόν, η κριτική μας προσπαθούμε πάντοτε να είναι όσο γίνεται πιο γόνιμη και θετική. 
      Και σε αυτή, λοιπόν, την περίπτωση του σημερινού νομοσχεδίου κατά τη γνώμη μας διαπράττετε το ίδιο ακριβώς σφάλμα ως Κυβέρνηση το οποίο έχετε διαπράξει όλα αυτά τα πέντε χρόνια που κυβερνάτε στην παιδεία όπου η πλήρης αποτυχία σας συμπυκνώθηκε στη δημόσια παραδοχή του νέου Υπουργού Παιδείας του κ. Σπηλιωτόπουλου ο οποίος είπε ότι ξεκινάει το διάλογο μετά από πέντε χρόνια από μηδενική βάση και ως tabula rasa. 
      Πρέπει να σας πω, κύριε Υπουργέ, ότι όπως έχει αποδείξει σήμερα η επιστήμη οι απόψεις περί της πλάκας που δεν είχε γραμμένο τίποτα -γιατί αυτό θα πει tabula rasa- είναι παλαιές απόψεις που σήμερα έχουν τελείως σταματήσει να ισχύουν απ’ όλες τις επιστήμες. Πλάκα που δεν γράφει απολύτως τίποτα δεν υφίσταται, ούτε υπήρχε ποτέ. Άρα, λοιπόν, και η Κυβέρνησή σας είναι παντελώς αδύνατον να έρχεται μετά από πέντε χρόνια και να ισχυρίζεται στα σοβαρά ότι ξεκινάει διάλογο από μηδενική βάση. 
      Αν πράγματι αυτό ισχύει δυο τινά συμβαίνουν. Ή ό,τι συζητάγατε εδώ και πέντε χρόνια ήταν παντελώς ανούσια και ξοδέψατε χρόνο και χρήμα του ελληνικού λαού χωρίς να υπάρχει κανένας απολύτως λόγος. Αυτό είναι το ένα ενδεχόμενο. Ή το δεύτερο ενδεχόμενο, που μάλλον είναι και το γεγονός, είναι ότι είστε σε τόσο μεγάλο πανικό λόγω του ότι έχετε βρεθεί στη δεύτερη θέση στις δημοσκοπήσεις που είστε σε μια λογική παρόμοια με το νομοσχέδιο που θα ψηφίσουμε σε λίγο στην ονομαστική ψηφοφορία: δώστε τα όλα στον λαό, μπας και γυρίσουμε το κλίμα στις δημοσκοπήσεις. Πραγματικά στα σοβαρά να πιστέψουμε ότι πέντε χρόνια δεν έχετε κάνει απολύτως τίποτα και ό,τι κουβέντα κάνατε πήγε στο βρόντο, ακόμα και για σας που είναι γνωστή η μεγάλη σας αποτελεσματικότητα, πιστεύω ότι είναι υπερβολή. 
      Ποιο είναι, λοιπόν, το μείζον λάθος που κάνετε και που έχει σχέση με το παρόν νομοσχέδιο; Έχετε δυστυχώς για σας οπισθοχωρήσει σε μια συζήτηση και σε μια ατζέντα που έχει επιβάλει η Αριστερά. 
      Κύριε Μπαντουβά, ακούστε, θα σας αρέσει έτσι για να καταγραφεί στα Πρακτικά παρά τη φασαρία. Πριν από μισή ώρα σε μια συνεδρίαση του Δικηγορικού Συλλόγου Αθηνών στο ξενοδοχείο «Esperia» ο συνταγματολόγος καθηγητής κ. Αλιβιζάτος είπε τα εξής: «Πρέπει να πούμε την αλήθεια. Η αναθεώρηση του άρθρου 16 έγινε μετά τον εμφύλιο από τις μετεμφυλιακές κυβερνήσεις για να μην μπουν στα πανεπιστήμια οι κομμουνισταί. Ενισχύθηκε επί χούντας γιατί φοβήθηκαν οι συνταγματάρχες μήπως μπουν στα πανεπιστήμια οι Ευρωπαίοι και σήμερα δίνουν μάχη για να διατηρηθεί το άρθρο 16 ως έχει οι του ΣΥΡΙΖΑ, οι της Αριστεράς, για να μην μπουν στα πανεπιστήμια οι δεξιοί». Δεν είναι δικές μου κουβέντες. Ο καθηγητής, ο κ. Αλιβιζάτος προ μισής ώρας στο ξενοδοχείο «Esperia» τα είπε, κύριε Κουβέλη. Για να ξέρουμε για τι μιλάμε. 
      Τι κάνετε, λοιπόν, εσείς; Σας έχει οδηγήσει η Αριστερά σε μια συζήτηση όπου δήθεν το μείζον θέμα της παιδείας είναι τα ΑΕΙ.
      Ως καθηγητής σας διαβεβαιώ: Μεγαλύτερη ανοησία από αυτή δεν υπάρχει! Γιατί; Διότι το πανεπιστήμιο είναι η κατάληξη της εκπαιδευτικής διαδικασίας. Ποτέ δεν πας να χτίσεις ένα σπίτι, ξεκινώντας από τον τελευταίο όροφο. Πρώτα κοιτάς τα θεμέλια, να είναι γερά για να αντέξει στους σεισμούς, το χτίζεις όροφο – όροφο και κάποια στιγμή φτιάχνεις και ένα ωραίο ρετιρέ, αν σου φτάνουν τα λεφτά.
      Αντί, λοιπόν, να κάνουμε μία σοβαρή συζήτηση στην Ελλάδα που να έχει να κάνει με την πρωτοβάθμια και δευτεροβάθμια εκπαίδευση και την προσχολική αγωγή –αλλά ας πούμε για την πρωτοβάθμια και τη δευτεροβάθμια, όπου εκεί μορφώνονται οι άνθρωποι, εκεί διαπλάθονται οι χαρακτήρες, εκεί ξεχωρίζει αν κάποιος θα γίνει άνθρωπος που στη ζωή του θέλει να μελετάει ή όχι- εσείς έχετε επικεντρωθεί, λόγω της φοβία σας για το ΣΥΡΙΖΑ, στο πώς θα μπαίνει ο κόσμος στο πανεπιστήμιο. 
      Ε, δεν μας ενδιαφέρει πώς θα μπαίνει ο κόσμος στο πανεπιστήμιο! Μας ενδιαφέρει αν ο κόσμος που θα μπαίνει ή που δεν θα μπαίνει στο πανεπιστήμιο, θα ξέρει γράμματα! Αυτό είναι το σημαντικό!
      Έρχεστε, λοιπόν, τώρα εδώ στην τεχνική εκπαίδευση και μας φέρνετε ένα νομοσχέδιο για να μας πείτε πώς θα μπαίνουν από τα ΕΠΑΛ στην τριτοβάθμια εκπαίδευση. Μα, αυτό μας ενδιαφέρει;
      Εμάς, κύριε Υπουργέ, μας ενδιαφέρει να μας πείτε πώς θα φτιάξουμε σοβαρή τεχνική εκπαίδευση στην Ελλάδα. Αυτό μας ενδιαφέρει. Μπορείτε να μας πείτε σε ποιο επίπεδο είναι η τεχνική παιδεία στην Ελλάδα; Θα σας πω εγώ: Χάλια είναι, μηδέν είναι, με μηδέν κονδύλια και με καμμία εκπαίδευση. Αυτό θέλετε να κάνετε; 
      Τι θέλουμε, δηλαδή, ως κοινωνία; Να λέμε, ότι έχουμε βάλει όλα τα παιδιά μας στο πανεπιστήμιο; Θερμά συγχαρητήρια! Και τί έγινε που μπήκαν στο πανεπιστήμιο; Σημασία δεν έχει να μπουν στο πανεπιστήμιο. Σημασία έχει να είναι μορφωμένοι άνθρωποι, να έχουν μυαλό, να μπορούν να ανοίγουν ένα βιβλίο, να μπορούν να γράψουν ένα κείμενο, να μπορούν να βρίσκουν δουλειά, να είναι άξιοι σε αυτό που κάνουν.
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      Αυτά είναι τα σημαντικά ερωτήματα. Και σε αυτά τα σημαντικά ερωτήματα, κύριε Υπουργέ, καμμία απάντηση δεν δίνει το παρόν νομοσχέδιο.
      Το καταψηφίζουμε, λοιπόν, κύριε Πρόεδρε και κύριε Νεράντζη –και αναφέρομαι σε εσάς, γιατί είστε λόγιος- για έναν και μόνο λόγο: Διότι για άλλη μία φορά πηγαίνετε ανάποδα. Πηγαίνετε από το τέλος προς την αρχή, αντί από την αρχή προς το τέλος.
      Ευχαριστώ πολύ.
      (Χειροκροτήματα από την πτέρυγα του ΛΑΟΣ)
      Ευχαριστώ πολύ.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Αντικείμενο: 
      Εκλογή ενός Κοσμήτορα από την πρώτη σε δύναμη Κοινοβουλευτική Ομάδα (άρθρο 8 παράγραφος 1 του Κανονισμού της Βουλής)
      Επίσης, θα διεξαχθεί ονομαστική ψηφοφορία επί του άρθρου 74 στο σχέδιο νόμου του Υπουργείου Οικονομίας και Οικονομικών «Ταμείο Εγγύησης Καταθέσεων και Επενδύσεων (ΤΕΚΕ), ενσωμάτωση των Οδηγιών 2005/14/ΕΚ για την υποχρεωτική ασφάλιση οχημάτων και 2005/68/ΕΚ σχετικά με τις αντασφαλίσεις και λοιπές διατάξεις».
      Θα πρότεινα, κυρίες και κύριοι συνάδελφοι, για την οικονομία του χρόνου να συμπτύξουμε τις δύο ψηφοφορίες σε μία.
      Ερωτάται το Σώμα: Γίνεται δεκτή η πρόταση;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΟΣ (Δημήτριος Σιούφας): Η πρόταση έγινε δεκτή ομοφώνως.
      Επομένως, θα γίνει μία εκφώνηση του καταλόγου και οι ψηφοφορίες θα γίνουν ως ακολούθως:
      Η μία ψηφοφορία θα γίνει με κάλπη, η οποία θα φέρει την ένδειξη «Κοσμήτορας». Έχει διανεμηθεί ψηφοδέλτιο με το όνομα του προτεινόμενου για το αξίωμα του Κοσμήτορα. 
      Υπάρχουν, επίσης, και λευκά ψηφοδέλτια.
      Με την εκφώνηση του καταλόγου, όποιος συνάδελφος ακούει το όνομά του, για την εκλογή του Κοσμήτορα, θα προσέρχεται και θα ρίχνει το ψηφοδέλτιο της προτίμησής του στην κάλπη.
      Εννοείται ότι μπορεί να ρίξει ψηφοδέλτιο με το όνομα του προτεινομένου συναδέλφου ή λευκό ή επί του λευκού, αν επιθυμεί, να συμπληρώσει άλλο όνομα της προτίμησής του.
      Όσον αφορά τη δεύτερη ψηφοφορία, την ονομαστική ψηφοφορία επί του άρθρου 74 του σχεδίου νόμου του Υπουργείου Οικονομίας και Οικονομικών:
      Οι αποδεχόμενοι το άρθρο 74 λέγουν «ΝΑΙ».
      Οι μη αποδεχόμενοι το άρθρο 74 λέγουν «ΟΧΙ».
      Οι αρνούμενοι  ψήφο λέγουν «ΠΑΡΩΝ».
      Καλούνται επί του καταλόγου ο συνάδελφος κ. Κωνσταντίνος Τσιάρας από τη Νέα Δημοκρατία και ο συνάδελφος κ. Μάρκος Μπόλαρης από το ΠΑΣΟΚ.
      Καλούνται ως ψηφολέκτες για την κάλπη ο κ. Λάζαρος Τσαβδαρίδης από τη Νέα Δημοκρατία και η κ. Συλβάνα Ράπτη από το ΠΑΣΟΚ. 
      Πρόεδρος της Εφορευτικής Επιτροπής ορίζεται ο συνάδελφος κ. Αντώνης Καρπούζας από τη Νέα Δημοκρατία.
      Σας ενημερώνω, κυρίες και κύριοι συνάδελφοι, ότι έχουν έλθει στο Προεδρείο τηλεομοιοτυπίες (φαξ) συναδέλφων, σύμφωνα με το άρθρο 70Α του Κανονισμού της Βουλής, με τις οποίες γνωστοποιούν την ψήφο τους επί του άρθρου 74 του νομοσχεδίου, καθώς και επί του προτεινομένου για το αξίωμα του Κοσμήτορα. Οι ψήφοι αυτές θα ανακοινωθούν και θα συνυπολογιστούν στην καταμέτρηση, η οποία θα ακολουθήσει.
      Παρακαλώ να αρχίσει η ανάγνωση του καταλόγου.
      (ΨΗΦΟΦΟΡΙΑ)
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΟΣ (Δημήτριος Σιούφας): Υπάρχει συνάδελφος ο οποίος δεν άκουσε το όνομά του; Κανείς. 
      Ο συνάδελφος κ. Σωτήρης Χατζηγάκης, Υπουργός Αγροτικής Ανάπτυξης και Τροφίμων, βρίσκεται σε αποστολή της Κυβέρνησης στο εξωτερικό και σύμφωνα με το άρθρο 70Α του Κανονισμού της Βουλής για το άρθρο που γίνεται η ονομαστική ψηφοφορία, ψηφίζει «ΝΑΙ».
      Επίσης, σύμφωνα με τις πρόνοιες του Κανονισμού και το άρθρο 70Α του Κανονισμού της Βουλής, με σφραγισμένη επιστολή του ο κ. Χατζηγάκης ψηφίζει για τον Κοσμήτορα. 
      Οι επιστολές αυτές, οι οποίες απεστάλησαν στο Προεδρείο από το συνάδελφο κ. Χατζηγάκη, σύμφωνα με το άρθρο 70Α του Κανονισμού της Βουλής, καταχωρίζονται στα Πρακτικά και έχουν ως εξής:
      (Να φωτογραφηθούν οι σελ. 131, και 132)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, σας γνωρίζω ότι ο συνάδελφος κ. Μιλτιάδης Έβερτ, λόγω εκτάκτου κωλύματος, δεν μπορεί να παραστεί στη σημερινή συνεδρίαση στη διεξαγόμενη ονομαστική ψηφοφορία και δηλώνει ότι, εάν ήταν παρών, θα ψήφιζε υπέρ του συγκεκριμένου άρθρου. 
      Ο συνάδελφος κ. Πάνος Παναγιωτόπουλος, επίσης με επιστολή του, μας γνωρίζει ότι απουσιάζει, ότι βρίσκεται με άδεια της Βουλής στο εξωτερικό, και ότι, εάν βρισκόταν εδώ, θα ψήφιζε «ΝΑΙ» στο άρθρο για το οποίο γίνεται η ονομαστική ψηφοφορία. 
      Το ίδιο και για τον συνάδελφο, κ. Κεγκέρογλου, ο οποίος λόγω απουσίας του εκτός Αθηνών δεν μπορεί να παρευρεθεί στην συνεδρίαση και εάν παρευρισκόταν, θα ψήφιζε «OXI».
      Το ίδιο και για τη συνάδελφο κ. Μαρία Σκραφνάκη, η οποία λόγω της εισαγωγής της στο νοσοκομείο δεν παρευρέθη για να ψηφίσει, αλλά εάν παρευρισκόταν, θα ψήφιζε κατά της ρύθμισης. 
      Επίσης, ο συνάδελφος κ. Καλαντζής λόγω ανυπερβλήτου κωλύματος δεν μπορεί να παρευρεθεί στην ψηφοφορία και εάν παρευρισκόταν θα ψήφιζε «ΝΑΙ».
      Κυρίες και κύριοι συνάδελφοι, οι επιστολές, οι οποίες απεστάλησαν στο Προεδρείο από τους συναδέλφους και εκφράζουν πρόθεση ψήφου, καταχωρίζονται μεν στα Πρακτικά, αλλά δεν προσμετρώνται στο αποτέλεσμα της ονομαστικής ψηφοφορίας.
      Οι προαναφερθείσες επιστολές έχουν ως εξής:
      (Να φωτογραφηθούν οι σελ. 135-139)
      
      ΠΡΟΕΔΡΟΣ (Δημήτριος Σιούφας): Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος για την ονομαστική ψηφοφορία για το άρθρο 74. 
      Επίσης, οι ψηφολέκτες και ο Πρόεδρος της Εφορευτικής Επιτροπής προβαίνουν και εκείνοι στην καταμέτρηση των ψήφων και την εξαγωγή του αποτελέσματος για την εκλογή του Κοσμήτορα από τη Συμπολίτευση. 
      (ΚΑΤΑΜΕΤΡΗΣΗ)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, μέχρι να ολοκληρωθεί η καταμέτρηση, επανερχόμαστε στη συζήτηση του νομοσχεδίου του Υπουργείου Παιδείας και καλώ στο Βήμα τη συνάδελφο κ. Τζάκρη. 
      ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, η τεχνική επαγγελματική εκπαίδευση στη χώρα μας πέρασε από διάφορους πειραματισμούς και αλλαγές, χωρίς να μπορέσει να φθάσει στο επιθυμητό εκείνο σημείο που θα την έκανε δελεαστική σε ένα μεγάλο αριθμό μαθητών, που πράγματι ενδιαφέρονται να αποκτήσουν επαγγελματική εκπαίδευση ή κατάρτιση ή και μαζί επιμόρφωση. 
      Η Κυβέρνηση, της Νέας Δημοκρατίας αντί να προχωρήσει στις αναγκαίες εκείνες αλλαγές που θα αναβάθμιζαν την τεχνική επαγγελματική εκπαίδευση και θα την προσάρμοζαν στις γρήγορες τεχνολογικές αλλαγές, κατόρθωσε, στο όνομα της υποτιθέμενης μεταρρύθμισης, με πολύ συγκεκριμένες πολιτικές επιλογές, να την υποβαθμίσει ολοκληρωτικά και να την απαξιώσει στη συνείδηση των μαθητών, με αποτέλεσμα τη συνεχή μείωση του αριθμού της και τη διοχέτευσή τους στα διάφορα είδους ΚΕΚ, ΙΕΚ και ΚΕΣ. 
      Τα τρία τελευταία χρόνια, το συνολικό μαθητικό δυναμικό της τεχνικής επαγγελματικής εκπαίδευσης είναι το μικρότερο της τελευταίας εικοσαετίας, τόσο σε απόλυτους αριθμούς, όσο και ποσοστό σε σχέση με το δυναμικό των μαθητών του γενικού λυκείου.
      Η ψήφιση και η εφαρμογή του νόμου 3475/2006 επιδείνωσε δραματικά τα ήδη υπάρχοντα προβλήματα και έχει οδηγήσει την τεχνική επαγγελματική εκπαίδευση σε κατάσταση πλήρους διάλυσης. 
      Τι έκανε, αγαπητοί συνάδελφοι, η Κυβέρνηση της Νέας Δημοκρατίας στο χώρο της τεχνολογικής εκπαίδευσης; Προανήγγειλε μία μεγάλη μεταρρύθμιση με το ν.3475/2006, ένα νόμο που ουσιαστικά αποτέλεσε την ταφόπλακα της τεχνολογικής επαγγελματικής εκπαίδευσης. Κατήργησε τα ΤΕΕ και στη θέση τους δημιούργησε τα ΕΠΑΛ και τις ΕΠΑΣ. Με την κατάργηση πολλών δυναμικών ειδικοτήτων δημιούργησε ένα μεγάλο αριθμό υπεράριθμων εκπαιδευτικών. Κατένειμε δε τις ειδικότητες που απέμειναν μεταξύ ΕΠΑΛ και ΕΠΑΣ και τα διδασκόμενα μαθήματα με τέτοιο τρόπο που οι απόφοιτοι των ΕΠΑΛ να μην έχουν επαρκή εξειδίκευση και οι απόφοιτοι των ΕΠΑΣ να μη διδάσκονται μαθήματα γενικής παιδείας, με αποτέλεσμα να υστερούν και οι δύο τομείς.
      Τα τρία τελευταία χρόνια, το συνολικό μαθητικό δυναμικό της τεχνικής επαγγελματικής εκπαίδευσης είναι το μικρότερο της τελευταίας εικοσαετίας, τόσο σε απόλυτους αριθμούς, όσο και σε ποσοστό σε σχέση με το δυναμικό των μαθητών του γενικού λυκείου. 
      Η ψήφιση και η εφαρμογή του νόμου 3475/06 επιδείνωσε δραματικά τα ήδη υπάρχοντα προβλήματα και έχει οδηγήσει την τεχνική επαγγελματική εκπαίδευση σε κατάσταση πλήρους διάλυσης. 
      Τι έκανε, αγαπητοί συνάδελφοι η Κυβέρνηση της Νέας  Δημοκρατίας στο χώρο της τεχνολογικής εκπαίδευσης; Προανήγγειλε μία μεγάλη μεταρρύθμιση με το ν. 3475/06, ένα νόμο που ουσιαστικά απετέλεσε την ταφόπλακα της τεχνικής επαγγελματικής εκπαίδευσης. Κατήργησε τα ΤΕΕ και στη θέση τους δημιούργησε τα ΕΠΑΛ και τις ΕΤΑΣ. Με την κατάργηση πολλών δυναμικών ειδικοτήτων δημιούργησε ένα μεγάλο αριθμό υπεράριθμων εκπαιδευτικών. Κατένειμε δε τις ειδικότητες που απέμειναν μεταξύ ΕΠΑΛ και ΕΤΑΣ και τα διδασκόμενα μαθήματα με τέτοιο τρόπο, ώστε οι απόφοιτοι των ΕΠΑΛ να μην έχουν επαρκή εξειδίκευση και οι απόφοιτοι των ΕΤΑΣ να μη διδάσκονται μαθήματα γενικής παιδείας, με αποτέλεσμα να υστερούν και οι δύο τομείς. 
      Τρία χρόνια μετά την ίδρυση των ΕΠΑΛ και δεν έχουν εκδοθεί ακόμα τα βιβλία σύμφωνα με το πρόγραμμά τους. Δανείζονται βιβλία από τα ΤΕΕ που καταργήθηκαν πέρυσι, από τα ΤΕΛ που έχουν καταργηθεί από το 1998 και από το γενικό λύκειο. 
      Δεν έχει καθοριστεί η κατοχύρωση των επαγγελματικών δικαιωμάτων των αποφοίτων όλων των ειδικοτήτων. Δεν έχει αποσαφηνιστεί στην ουσία αν το πτυχίο των αποφοίτων ΕΠΑΛ θα τους παρέχει τη δυνατότητα επαγγελματικών δικαιωμάτων επιπέδου 2 ή επιπέδου 3. Καταργήθηκε η δυνατότητα εισαγωγής τους στα ΤΕΙ με ειδικές διατάξεις και συγκεκριμένο ποσοστό επί των εισακτέων. Αντ’ αυτού, δόθηκε η δυνατότητα στους αποφοίτους των ΕΠΑΛ να συμμετάσχουν στις πανελλαδικές εξετάσεις με τους αποφοίτους για την εισαγωγή τους στα Α.Ε.Ι. διεκδικώντας τις ίδιες θέσεις με τους αποφοίτους των γενικών λυκείων. Μάλιστα, λεπτομέρειες των εξετάσεων αυτών θα καθορίζονταν με απόφαση του Υπουργείου Παιδείας. 
      Οι γενικές διατάξεις και οι γενικές κατευθύνσεις εισαγωγής είχαν εξαγγελθεί από την κ. Γιαννάκου από το Φεβρουάριο του 2007. Επανήλθε ο κ. Στυλιανίδης τον Ιούνιο του 2008 και επειδή σε όλο αυτό το διάστημα δεν υπήρξε καμμία νομοθετική διάταξη, εστάλη στις 30.11.2008 εγκύκλιος του Υπουργείου Παιδείας με περισσότερες λεπτομέρειες στα σχολεία, η οποία εγκύκλιος περιελάμβανε αυτά που μόλις σήμερα, με απαράδεκτη καθυστέρηση και στο μέσον της σχολικής χρονιάς προβλέπονται στο νομοσχέδιο που φέρατε προς ψήφιση σήμερα. 
      Αυτά είναι απαράδεκτα πράγματα, κύριε  Υπουργέ. Εμπαίζετε τους μαθητές, εμπαίζετε τους γονείς και μαζί εμπαίζετε και το Κοινοβούλιο, ζητώντας να ψηφίσουμε όμως με προσχηματικές συζητήσεις και για προαποφασισμένες θέσεις, οι οποίες έχουν ήδη ανακοινωθεί μέσω εγκυκλίων και αυτό λόγω της ανικανότητάς σας να ενεργήσετε έγκαιρα και όχι μόνο, γιατί δεν μπορώ να πιστέψω ότι ενέργειες σαν και αυτές δεν είναι σε γνώση σας ότι υποβαθμίζουν και απαξιώνουν την τεχνολογική εκπαίδευση στη χώρα μας. 
      Και τι κάνει η κυβέρνηση σήμερα; Επαναφέρει τη ρύθμιση του προηγούμενου νόμου, την οποία η ίδια κατήργησε και δίνει τη δυνατότητα στους αποφοίτους των ΕΠΑΛ με ειδικές εξετάσεις να εισάγονται σε τμήματα των ΤΕΙ της ΑΣΠΑΙΤΕ, των Ανωτέρων Σχολών Τουριστικής Εκπαίδευσης, των Στρατιωτικών Σχολών, της Σχολής Αστυφυλάκων και των Σχολών της Ακαδημίας Εμπορικού Ναυτικού και ρυθμίζει με υπερβολική καθυστέρηση τον τρόπο εισαγωγής των αποφοίτων των ΕΠΑΛ στη τριτοβάθμια εκπαίδευση. 
      Το πρόβλημα, όμως, δεν σταματάει εδώ. Με το νομοσχέδιο που σήμερα ψηφίζει η Βουλή ένα σωρό θέματα είτε παραμένουν και τώρα ακόμα αδιευκρίνιστα είτε δημιουργείται μια σειρά νέων προβλημάτων, όπως για παράδειγμα το ότι δεν περιλαμβάνεται η επί ίσοις όροις μεταχείριση των αποφοίτων των ΕΠΑΛ με τους αποφοίτους των γενικών λυκείων για την εισαγωγή τους στην τριτοβάθμια εκπαίδευση. 
      Ειδικότερα τα τέσσερα μαθήματα στα οποία θα εξετάζονται οι μαθητές και των ΕΠΑΛ και του γενικού λυκείου για τα ΑΕΙ θα είναι κοινά. Σε αυτά τα κοινά μαθήματα η ύλη θα είναι η ίδια. Όμως, οι ώρες που διδάσκονται μαθηματικά και χημεία για παράδειγμα οι μαθητές των γενικών λυκείων, σε σχέση με τους μαθητές των ΕΠΑΛ, είναι δυο ώρες παραπάνω. 
      Έτσι, λοιπόν, ενώ στις εξετάσεις θα πάμε με κοινά θέματα, οι όροι είναι διαφορετικοί και αυτό έχει ήδη επισημανθεί. 
      Δεν υπάρχει η δυνατότητα εισαγωγής των αποφοίτων των ΕΠΑΛ σε τμήματα που ανήκουν σε διαφορετικά επιστημονικά πεδία. Αυτό έχει ως αποτέλεσμα πολλές φορές, παρόλο που οι μαθητές στις εξετάσεις παίρνουν υψηλότερους βαθμούς του 10, να αποκλείονται, διότι υπάρχει ο περιορισμός των πεδίων στα οποία μπορεί να πάει ένας απόφοιτος των ΕΠΑΛ για να γραφτεί στα ΤΕΙ.
      Δεν έχει ακόμη καθοριστεί το ποσοστό εισαγωγής των αποφοίτων των ΕΠΑΛ στην τριτοβάθμια εκπαίδευση. Και μιλάω πάντα για το δρόμο από τα ΕΠΑΛ στα ΤΕΙ. Θέλω εδώ να πω ότι το ΠΑΣΟΚ προτείνει το ποσοστό αυτό να είναι τουλάχιστον αυτό που προβλεπόταν με τις διατάξεις του προηγούμενου νόμου που εσείς καταργήσατε. 
      Περαιτέρω η μεταβατική ρύθμιση σε σχέση με τη δυνατότητα που παρέχεται στους αποφοίτους των ΤΕΕ για να έχουν δικαίωμα συμμετοχής στις εξετάσεις με μαθήματα και την ύλη που διδάχθηκαν φέτος, θεωρούμε πως είναι προς θετική κατεύθυνση, αλλά υπάρχει μεγάλη καθυστέρηση όσον αφορά την ενημέρωση των μαθητών. Γι’ αυτό χρειάστηκε να κάνουμε πολλές ερωτήσεις στον Υπουργό Παιδείας συμμεριζόμενοι την αγωνία των παιδιών που προσπαθούσαν μέσω ημών να μάθουν τι επιτέλους θα ισχύσει για το πρόβλημά τους. 
      Δεν κατανοούμε επίσης την εμμονή σας που απαγορεύει στους αποφοίτους των λυκείων να εγγράφονται στα ΕΠΑΛ για απόκτηση ειδικότητας. Πρέπει να καταργηθεί αυτή η διάταξη του ν. 3475, κύριε Υπουργέ. Εκτιμούμε ότι η επίκληση της άποψης ότι τα σχολεία είναι ισοδύναμα δεν μπορεί να υπάρχει, διότι στο παρελθόν όταν τα σχολεία ήταν ισοδύναμα είχε υπάρξει ανάλογη διάταξη που ήταν και η ισχύουσα. 
      Απουσιάζουν, επίσης, από τις κεντρικές προτεραιότητες της Κυβέρνησης η πολύπλευρη αναβάθμιση του εκπαιδευτικού προσωπικού, ο εκσυγχρονισμός και η αναβάθμιση των προγραμμάτων σπουδών, η ουσιαστική δυνατότητα εισαγωγής των αποφοίτων της τεχνικής επαγγελματικής εκπαίδευσης στην τριτοβάθμια εκπαίδευση και ο καθορισμός και η κατοχύρωση των επαγγελματικών δικαιωμάτων των αποφοίτων για όλες τις ειδικότητες.
       Υπάρχει σοβαρό πρόβλημα ανασφάλειας του προσωπικού των ΕΠΑΛ. Τι θα γίνει, κύριε Υπουργέ, με το πλεονάζον προσωπικό; Υπάρχει ένα μεγάλο πρόβλημα και ένα μεγάλο ζήτημα μ' αυτό. 
      Τελικά, στο μόνο που θα μπορούσαμε να συμφωνήσουμε σ’ αυτό το νομοσχέδιο είναι η δυνατότητα που παρέχετε πλέον στους υποψηφίους των πανελλαδικών εξετάσεων να βλέπουν το γραπτό τους. 
      Σε κάθε περίπτωση, κυρίες και κύριοι συνάδελφοι, στο ΠΑΣΟΚ τη ρύθμιση που σήμερα ψηφίζεται για την πρόσβαση των αποφοίτων των ΕΠΑΛ. στην τριτοβάθμια εκπαίδευση με όλα τα κενά που αυτή έχει μόνο ως μεταβατική ρύθμιση μπορούμε να τη δούμε, δεδομένου ότι πιστεύουμε ότι η επαγγελματική εκπαίδευση δεν είναι ένα ξεχωριστό κομμάτι  της εκπαίδευσης. Εντάσσεται στο γενικό πλαίσιο αναμόρφωσης του εκπαιδευτικού μας συστήματος, η οποία πρέπει να γίνει άμεσα, με σοβαρότητα, υπευθυνότητα και πάνω απ’ όλα με καλόπιστο διάλογο. 
      Το ΠΑΣΟΚ στο πλαίσιο του γενικού προγράμματος που έχει για την παιδεία, έχει και συγκεκριμένες και ολοκληρωμένες προτάσεις για την τεχνολογική εκπαίδευση, τις οποίες μάλιστα έχει θέσει σε δημόσια διαβούλευση με όλους τους φορείς. Σας καλούμε να συμμετάσχετε και εσείς στο διάλογο αυτό για να βρούμε μία κοινώς αποδεκτή λύση για τα προβλήματα της παιδείας στη χώρα μας.
      Καταψηφίζουμε το νομοσχέδιο για τους λόγους που ανέφερα παραπάνω και περιμένουμε μία ολοκληρωμένη πρόταση για την παιδεία γενικά που να περιλαμβάνει και την τεχνολογική εκπαίδευση, αν και είμαι σίγουρη ότι αυτή η πρόταση θα γίνει από το ΠΑΣΟΚ, κύριε Υπουργέ, που έτσι και αλλιώς με την ψήφο του ελληνικού λαού θα είναι σύντομα η επόμενη κυβέρνηση της χώρας. Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Δημήτριος Σιούφας):  Κυρίες και κύριοι συνάδελφοι, στο σημείο αυτό διακόπτουμε τη συζήτηση του νομοσχεδίου του Υπουργείου Παιδείας για να ανακοινώσω το αποτέλεσμα της διεξαχθείσης ονομαστικής ψηφοφορίας και να ολοκληρώσουμε την ψήφιση του νομοσχεδίου του Υπουργείου Οικονομίας και Οικονομικών. 
      Εψήφισαν συνολικά 277 Βουλευτές. 
      Υπέρ του άρθρου δηλαδή «Ναι» εψήφισαν 147 Βουλευτές.
      Κατά του άρθρου δηλαδή «Όχι» εψήφισαν 129 Βουλευτές.
      «Παρών» εψήφισε ένας Βουλευτής, σύμφωνα με το παρακάτω πρωτόκολλο ονομαστικής ψηφοφορίας.
      
ΟΝΟΜΑΣΤΙΚΗ ΨΗΦΟΦΟΡΙΑ ΕΠΙ ΤΟΥ ΑΡΘΡΟΥ 74 ΤΟΥ ΝΟΜΟΣΧΕΔΙΟΥ ΚΑΙ ΕΚΛΟΓΗ ΚΟΣΜΗΤΟΡΑ       ΝΑΙΟΧΙEΠIKPATEIAΣΈβερτ Μιλτιάδης	Σουφλιάς Γεώργιος	+Ρουσόπουλος Θεόδωρος	+Χηνοφώτης Παναγιώτης	+Πατριανάκου Φεβρωνία	+Κατσέλη Λούκα	+Παπαδημητρίου Γεώργιος	Ραγκούσης Ιωάννης	+Δραγώνα Θάλεια	+Κουβέλης Σπυρίδων	+Καζάκος Κωνσταντίνος	Μπανιάς Ιωάννης	Α΄ ΑΘΗΝΩΝΜπακογιάννη Θεοδώρα (Ντόρα)	+Αβραμόπουλος Δημήτριος	+Αλογοσκούφης Γεώργιος	+Παυλόπουλος Προκόπιος	+Βουλγαράκης Γεώργιος	+Πιπιλή Φωτεινή	+Μπενάκη-Ψαρούδα Άννα	+Σκανδαλίδης Κωνσταντίνος	+Διαμαντοπούλου Άννα	+Παπουτσής Χρήστος	+Ράπτη Αναστασία + Συλβάνα	+Αλευράς Αθανάσιος (Νάσος)	+Κανέλλη Γαρυφαλλιά (Λιάνα)	+Καφαντάρη Ευθαλία (Λίλα)	+Φιλίνη Άννα+Κοροβέσης Περικλής - Ηλίας+Πλεύρης Αθανάσιος	+Β΄ ΑΘΗΝΩΝΜητσοτάκης Κυριάκος+Μεϊμαράκης Ευάγγελος – Βασίλειος+Γιακουμάτος Γεράσιμος+Ζαγορίτης Ελευθέριος (Λευτέρης)	+Λιάπης Μιχάλης-Γιώργος+Σπηλιωτόπουλος Αριστόβουλος (Άρης)+Χατζηδάκης Κωνσταντίνος	+Παπακώστα-Σιδηροπούλου Κατερίνα+Πετραλιά-Πάλλη Φάνη +Καμμένος Παναγιώτης (Πάνος)+Ντινόπουλος Αργύριος+Βαρβιτσιώτης Μιλτιάδης	+Πολύδωρας Βύρων	+Παναγιωτόπουλος Παναγιώτης (Πάνος)Σταθάκης Αριστοτέλης (Άρης)+Κασίμης Θεόδωρος 	+Παπαθανασίου Γιάννης+Λοβέρδος Ανδρέας+Ανδρουλάκης Δημήτριος (Μίμης)+Χρυσοχοΐδης Μιχαήλ+Αποστολάκη Ελένη-Μαρία (Μιλένα)+Δημαράς Ιωάννης+Δαμανάκη Μαρία+Κακλαμάνης Απόστολος+Ευθυμίου Πέτρος+Παπανδρέου Βασιλική (Βάσω)+Παπαδόπουλος Αλέξανδρος (Αλέκος)Γείτονας Κωνσταντίνος+Ξενογιαννακοπούλου Μαρία-Ελίζα (Μαριλίζα)+Σακοράφα Σοφία+Χυτήρης Τηλέμαχος	+Παπαρήγα ΑλεξάνδραΧαλβατζής ΣπυρίδωνΜαυρίκος Γεώργιος+Πρωτούλης Ιωάννης+Μελά  Εύα+Κουβέλης Φώτιος-Φανούριος+Δραγασάκης Ιωάννης +Παπαγιαννάκης ΜιχαήλΨαριανός Γρηγόριος+Γεωργιάδης Σπυρίδων - Άδωνις	+Αϊβαλιώτης Κωνσταντίνος +ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣΜαγγίνας Βασίλειος	+Σαλμάς Μάριος+Λιβανός Σπυρίδωνας - Παναγιώτης (Σπήλιος)+Σταμάτης Δημήτριος+Μωραΐτης Αθανάσιος (Θάνος)+Βερελής Χρήστος+Γιαννακά Σοφία+Μωραΐτης Νικόλαος	ΝΟΜΟΣ ΑΡΓΟΛΙΔΟΣΜανώλης  Ιωάννης+Παπαδημητρίου Ελισάβετ (Έλσα)+Μανιάτης Ιωάννης	+ΝΟΜΟΣ ΑΡΚΑΔΙΑΣΤατούλης Πέτρος	ΠΑΡΩΝΛυκουρέντζος Ανδρέας	+Ρέππας Δημήτριος	+ΝΟΜΟΣ ΑΡΤΗΣΠαπασιώζος Κωνσταντίνος	+Παπαγεωργίου Γεώργιος	+Τσιρώνης Δημήτριος	+ΝΟΜΟΣ ΑΤΤΙΚΗΣΒλάχος Γεώργιος	+Δούκας Πέτρος	+Καντερές Νικόλαος	+Σταύρου Απόστολος	+Μπούρας Αθανάσιος	+Πάγκαλος Θεόδωρος	+Χριστοφιλοπούλου Παρασκευή (Εύη)+Οικονόμου Βασίλειος	+Βρεττός Κωνσταντίνος (Ντίνος)+Γκιόκας Ιωάννης+Λεβέντης Αθανάσιος	+Βορίδης Μαυρουδής (Μάκης)	+ΝΟΜΟΣ ΑΧΑΪΑΣ Μπεκίρης Μιχαήλ	+Παπαδημάτος Νικόλαος	+Ράγιου-Μεντζελοπούλου Αναστασία (Νατάσα)+Παπανδρέου Γεώργιος	Κατσιφάρας Απόστολος	+Βέρρας Μιλτιάδης	+Σπηλιόπουλος Κωνσταντίνος	+Καραθανασόπουλος Νικόλαος 	+Τσούκαλης Νικόλαος	+ΝΟΜΟΣ ΒΟΙΩΤΙΑΣ Μπασιάκος Ευάγγελος	+Γιαννάκης Μιχαήλ	+Κουτσούμπας Ανδρέας	+Τόγιας Βασίλειος	+ΝΟΜΟΣ ΓΡΕΒΕΝΩΝ Φώλιας Χρήστος	+ΝΟΜΟΣ ΔΡΑΜΑΣ Δαϊλάκης Σταύρος	+Τζίμας Μαργαρίτης	+Αηδόνης Χρήστος	+ΝΟΜΟΣ ΔΩΔΕΚΑΝΗΣΟΥ Παυλίδης Αριστοτέλης	+Βαληνάκης Ιωάννης	+Καραμάριος Αναστάσιος	+Νικητιάδης Γεώργιος	+Ζωΐδης Νικόλαος	+ΝΟΜΟΣ ΕΒΡΟΥΔερμεντζόπουλος Αλέξανδρος	+Γεροντόπουλος Κυριάκος	+Κελέτσης Σταύρος	+Ντόλιος Γεώργιος	+ΝΟΜΟΣ ΕΥΒΟΙΑΣ Κεδίκογλου Συμεών (Σίμος)	+Μαρκόπουλος Κωνσταντίνος	+Λιάσκος Αναστάσιος	+Περλεπέ-Σηφουνάκη Αικατερίνη+Παπαγεωργίου Γεώργιος	+Μαρίνος Γεώργιος	ΝΟΜΟΣ ΕΥΡΥΤΑΝΙΑΣ Καρανίκας Ηλίας	+ΝΟΜΟΣ ΖΑΚΥΝΘΟΥ Βαρβαρίγος Δημήτριος	+ΝΟΜΟΣ ΗΛΕΙΑΣ Κοντογιάννης Γεώργιος	+Κανελλοπούλου Κρινιώ	+Αδρακτάς Παναγιώτης	+Τζαβάρας Κωνσταντίνος	+Κουτσούκος  Γιάννης	+Κατρίνης Μιχάλης	+ΝΟΜΟΣ ΗΜΑΘΙΑΣ Χαλκίδης Μιχαήλ	+Φωτιάδης Ηλίας	+Τσαβδαρίδης Λάζαρος	+Σιδηρόπουλος Αναστάσιος	+ΝΟΜΟΣ ΗΡΑΚΛΕΙΟΥ Κεφαλογιάννης Εμμανουήλ	+Αυγενάκης Ελευθέριος	+Μπαντουβάς Κωνσταντίνος	+Κεγκέρογλου Βασίλειος	Στρατάκης Εμμανουήλ	+Σκουλάς Ιωάννης	+Σκραφνάκη Μαρία	Αλαβάνος Αλέξανδρος	ΝΟΜΟΣ ΘΕΣΠΡΩΤΙΑΣΜπέζας Αντώνιος	+Α΄ ΘΕΣΣΑΛΟΝΙΚΗΣΚαραμανλής Κωνσταντίνος	Γκιουλέκας Κωνσταντίνος	+Ιωαννίδης Ιωάννης	+Ορφανός Γεώργιος	+Ράπτη Ελένη	+Καλαφάτης Σταύρος	+Τζιτζικώστας Απόστολος-Ιωάννης+Βενιζέλος Ευάγγελος	+Καστανίδης Χαράλαμπος	+Αράπογλου Χρυσή	+Καϊλή Ευδοξία-Εύα+Μαγκριώτης Ιωάννης	+Ζιώγας Ιωάννης	Καλαντίδου Σοφία	Κουράκης Αναστάσιος	+Καρατζαφέρης Γεώργιος	+Β΄ ΘΕΣΣΑΛΟΝΙΚΗΣΚαράογλου Θεόδωρος	+Σαλαγκούδης Γεώργιος	+Ρεγκούζας Αδάμ	+Γερανίδης Βασίλειος	+Τσιόκας Θεοχάρης	+Αμμανατίδου-Πασχαλίδου Ευαγγελία (Λίτσα)Βελόπουλος Κυριάκος	+NOMOΣ ΙΩΑΝΝΙΝΩΝΚαλογιάννης Σταύρος	+Τασούλας Κωνσταντίνος	+Παντούλας Μιχαήλ	+Αργύρης Ευάγγελος	+Αλυσανδράκης Κωνσταντίνος	+ΝΟΜΟΣ ΚΑΒΑΛΑΣ Καλαντζής Γεώργιος	Παναγιωτόπουλος Νικόλαος	+Χριστοφιλογιάννης Δημήτριος	+Τιμοσίδης Μιχαήλ	+ΝΟΜΟΣ ΚΑΡΔΙΤΣΗΣΣιούφας Δημήτριος	+Τσιάρας Κωνσταντίνος	+Ταλιαδούρος Σπυρίδων	+Αναγνωστόπουλος Γεώργιος	+Ρόβλιας Κωνσταντίνος	+ΝΟΜΟΣ ΚΑΣΤΟΡΙΑΣΜπουζάλη Βίβιαν+Πετσάλνικος Φίλιππος	+ΝΟΜΟΣ ΚΕΡΚΥΡΑΣΔένδιας Νικόλαος-Γεώργιος	+Γκερέκου Αγγελική (Άντζελα)	+Χαραλάμπους Χαράλαμπος	+ΝΟΜΟΣ ΚΕΦΑΛΛΗΝΙΑΣΠαρίσης Αλέξανδρος	+ΝΟΜΟΣ ΚΙΛΚΙΣΚιλτίδης Κωνσταντίνος	+Τσιτουρίδης Σάββας	+Φλωρίδης Γεώργιος	+ΝΟΜΟΣ ΚΟΖΑΝΗΣΚασαπίδης Γεώργιος	+Τσιαρτσιώνης Νικόλαος	+Παπαδόπουλος Μιχάλης	+Παπακωνσταντίνου Γεώργιος+Αθανασιάδης Αλέξανδρος+ΝΟΜΟΣ ΚΟΡΙΝΘΙΑΣΠαπαληγούρας Αναστάσιος-Πέτρος+Κόρκα+Κώνστα Αθηνά	+Κόλλιας Κωνσταντίνος	+Μπεγλίτης Παναγιώτης	+ΝΟΜΟΣ ΚΥΚΛΑΔΩΝΒρούτσης Ιωάννης	+Μανούσου + Μπινοπούλου Αριάδνη	+Ρήγας Παναγιώτης 	+ΝΟΜΟΣ ΛΑΚΩΝΙΑΣΣκανδαλάκης Παναγιώτης	+Αποστολάκος Γρηγόριος	+Γρηγοράκος Λεωνίδας	+ΝΟΜΟΣ ΛΑΡΙΣΗΣΧαρακόπουλος Μάξιμος	+Ζώης Χρήστος	+Αγοραστός Κωνσταντίνος	+Έξαρχος Βασίλειος 	+Νασιώκας Έκτορας	+Σαχινίδης Φίλιππος	+Σκυλλάκος Αντώνιος+Ροντούλης Αστέριος	+ΝΟΜΟΣ ΛΑΣΙΘΙΟΥΠλακιωτάκης Ιωάννης	+Καρχιμάκης Μιχαήλ	+ΝΟΜΟΣ ΛΕΣΒΟΥΓιαννέλλης-Θεοδοσιάδης Ιωάννης+Σηφουνάκης Νικόλαος	+Σκοπελίτης Σταύρος	+ΝΟΜΟΣ ΛΕΥΚΑΔΟΣΣολδάτος Θεόδωρος	+ΝΟΜΟΣ ΜΑΓΝΗΣΙΑΣΝάκος Αθανάσιος	+Σούρλας Γεώργιος	+Καρτάλης Κωνσταντίνος	+Ζήση Ροδούλα	+Γκατζής Νικόλαος 	+ΝΟΜΟΣ ΜΕΣΣΗΝΙΑΣ Λαμπρόπουλος Ιωάννης	+Σαμαράς Αντώνιος	+Σαμπαζιώτης Δημήτριος	+Καλαντζάκου Σοφία	+Κουσελάς Δημήτριος	ΝΟΜΟΣ ΞΑΝΘΗΣ Κοντός Αλέξανδρος	+Μάντατζη Τσετίν	Σγουρίδης Παναγιώτης	+Α΄ ΠΕΙΡΑΙΩΣ Μιχαλολιάκος Βασίλειος	+Μελάς Παναγιώτης	+Σημίτης Κωνσταντίνος	Μανωλάκου Διαμάντω+Δρίτσας Θεόδωρος	+Αποστολάτος Βαΐτσης (Βάης)	+Β΄ ΠΕΙΡΑΙΩΣΤραγάκης Ιωάννης	+Νεράντζης Αναστάσιος	+Νιώτης Γρηγόρης	+Λιντζέρης Δημήτριος	+Διαμαντίδης Ιωάννης	+Νικολαΐδου Βαρβάρα (Βέρα)	+Λαφαζάνης Παναγιώτης	+Αράπογλου Δήμητρα	+ΝΟΜΟΣ ΠΕΛΛΗΣΚαρασμάνης Γεώργιος	+Τζαμτζής Ιορδάνης (Δάνης)+Φουντουκίδου-Θεοδωρίδου Παρθένα+Τζάκρη Θεοδώρα+ΝΟΜΟΣ ΠΙΕΡΙΑΣΚωνσταντόπουλος Γεώργιος	+Κουκοδήμος Κωνσταντίνος	+Καρπούζας Αντώνιος	+Αμοιρίδης Ιωάννης	+ΝΟΜΟΣ ΠΡΕΒΕΖΗΣΤρυφωνίδης Γεώργιος	+Παπαχρήστος Ευάγγελος	+ΝΟΜΟΣ ΡΕΘΥΜΝΗΣΚεφαλογιάννη Όλγα	+Λαμπίρης Ηλίας	+ΝΟΜΟΣ ΡΟΔΟΠΗΣΣτυλιανίδης Ευριπίδης	+Χατζή Οσμάν Αχμέτ 	+Πεταλωτής Γεώργιος	+ΝΟΜΟΣ ΣΑΜΟΥΘαλασσινός Θαλασσινός	+ΝΟΜΟΣ ΣΕΡΡΩΝΚαραμανλής Αχιλλέας	+Κόλλια-Τσαρουχά Μαρία +Λεονταρίδης Θεόφιλος	+Καριπίδης Αναστάσιος	+Κουτμερίδης Ευστάθιος	+Μπόλαρης Μάρκος	+Πολατίδης Ηλίας 	+				ΝΟΜΟΣ ΤΡΙΚΑΛΩΝΧατζηγάκης Σωτήριος	+Λέγκας Νικόλαος	+Χάϊδος  Χρήστος	+Μερεντίτη  Αθανασία (Σούλα)	+Κανταρτζής Αχιλλέας	+ΝΟΜΟΣ ΦΘΙΩΤΙΔΟΣΓιαννόπουλος Αθανάσιος	+Σταϊκούρας Χρήστος	+Σταυρογιάννης Νικόλαος	+Καλλιώρας Ηλίας	+Αντωνίου Αντωνία (Τόνια)	+ΝΟΜΟΣ ΦΛΩΡΙΝΗΣΚωνσταντινίδης Ευστάθιος	+Λιάνης Γεώργιος	+ΝΟΜΟΣ ΦΩΚΙΔΟΣΜπούγας Ιωάννης	+ΝΟΜΟΣ ΧΑΛΚΙΔΙΚΗΣΒαγιωνάς Γεώργιος	+Φλωρίνης Αθηναίος	+Δριβελέγκας Ιωάννης	+ΝΟΜΟΣ ΧΑΝΙΩΝΜαρκογιαννάκης Χρήστος	+Βολουδάκης Μανούσος-Κωνσταντίνος+Νικηφοράκης Στυλιανός	+Σκουλάκης Εμμανουήλ	+ΝΟΜΟΣ ΧΙΟΥΚοσμίδης Ιωάννης	+Τσουρή Ελπίδα	+
ΓΕΝΙΚΟ ΣΥΝΟΛΟ 
«ΝΑΙ»: 147
«ΟΧΙ»: 129
«ΠΑΡΩΝ»: 1
ΣΥΝΟΛΟ ΨΗΦΙΣΑΝΤΩΝ: 277
O ΠΡΟΕΔΡΟΣ			ΟΙ ΓΡΑΜΜΑΤΕΙΣ»
      ΠΡΟΕΔΡΟΣ (Δημήτριος Σιούφας): Συνεπώς το άρθρο 74 έγινε δεκτό κατά πλειοψηφία.
      Ερωτάται το Σώμα: Γίνεται δεκτό το άρθρο 75 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Δημήτριος Σιούφας):  Συνεπώς το άρθρο 75 έγινε δεκτό ως έχει ομοφώνως.
      Ερωτάται το Σώμα: Γίνεται δεκτό το άρθρο 76, όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Δημήτριος Σιούφας):  Συνεπώς το άρθρο 76 έγινε δεκτό, όπως τροποποιήθηκε από τον κύριο Υπουργό ομοφώνως.
      Ερωτάται το Σώμα: Γίνεται δεκτό το άρθρο 77 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Δημήτριος Σιούφας):  Συνεπώς το άρθρο 77 έγινε δεκτό ως έχει ομοφώνως.
      Ερωτάται το Σώμα: Γίνεται δεκτό το άρθρο 78 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς το άρθρο 78 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 79 όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς το άρθρο 79 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 80 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς το άρθρο 80 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 81 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΡΟΕΔΡΟΣ (Δημήτριος Σιούφας): Συνεπώς το άρθρο 81 έγινε δεκτό ως έχει κατά πλειοψηφία.
      Επαναλαμβάνω, κυρίες και κύριοι συνάδελφοι, ότι ψηφίσαμε τα άρθρα 75, 76, 77, 78, 79, 80 και 81.
      Ερωτάται το Σώμα: Γίνεται δεκτή η τροπολογία με γενικό αριθμό 464 και ειδικό αριθμό 102; Αφορά τα θέματα της ρύθμισης ληξιπροθέσμων οφειλών, τις υπαγόμενες οφειλές στη ρύθμιση ληξιπροθέσμων οφειλών, αποτελέσματα λύσης ληξιπροθέσμων οφειλών. 
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία. 
      ΠΡΟΕΔΡΟΣ (Δημήτριος Σιούφας): Συνεπώς η τροπολογία με γενικό αριθμό 464 και ειδικό αριθμό 102 έγινε δεκτή κατά πλειοψηφία και εντάσσεται στο νομοσχέδιο λόγω της διαμόρφωσής της ως άρθρα 82, 83, 84 και 85. 
      Ερωτάται το Σώμα: Γίνεται δεκτή η τροπολογία με γενικό αριθμό 465 και ειδικό αριθμό 103 όπως τροποποιήθηκε από τον κύριο Υπουργό; Αφορά τη φορολογία τόκων από έντοκα γραμμάτια του ελληνικού δημοσίου.
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία. 
      ΠΡΟΕΔΡΟΣ (Δημήτριος Σιούφας): Συνεπώς η τροπολογία με γενικό αριθμό 465 και ειδικό αριθμό 103 έγινε δεκτή όπως τροποποιήθηκε από τον κύριο Υπουργό κατά πλειοψηφία και εντάσσεται στο νομοσχέδιο ως άρθρα 86, 87, 88 και 89. 
      Ερωτάται το Σώμα: Γίνεται δεκτή η τροπολογία με γενικό αριθμό 475 και ειδικό αριθμό 111 όπως τροποποιήθηκε από τον κύριο Υπουργό; Αφορά το έκτακτο επίδομα κοινωνικής συνοχής. 
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Παρών.
      ΠΡΟΕΔΡΟΣ (Δημήτριος Σιούφας): Συνεπώς, η τροπολογία με γενικό αριθμό 475 και ειδικό αριθμό 111 έγινε δεκτή όπως τροποποιήθηκε από τον κύριο Υπουργό κατά πλειοψηφία και εντάσσεται στο νομοσχέδιο ως άρθρο 90.
      Εισερχόμαστε στην ψήφιση του ακροτελεύτιου άρθρου.
      Ερωτάται το Σώμα: Γίνεται δεκτό το ακροτελεύτιο άρθρο του νομοσχεδίου; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΟΣ (Δημήτριος Σιούφας): Το ακροτελεύτιο άρθρο του νομοσχεδίου έγινε δεκτό ομοφώνως. 
      Συνεπώς το νομοσχέδιο του Υπουργείου Οικονομίας και Οικονομικών «Ταμείο Εγγύησης Καταθέσεων και Επενδύσεων (ΤΕΚΕ) και ενσωμάτωση των Οδηγιών 2005/14/ΕΚ για την υποχρεωτική ασφάλιση οχημάτων και 2005/68/ΕΚ σχετικά με τις αντασφαλίσεις και λοιπές διατάξεις» έγινε δεκτό επί της αρχής και επί των άρθρων. 
      Η ψήφισή του στο σύνολο αναβάλλεται για άλλη συνεδρίαση.
      Κυρίες και κύριοι συνάδελφοι, επανερχόμεθα στη συζήτηση του σχεδίου νόμου του Υπουργείου Εθνικής Παιδείας και Θρησκευμάτων: «Πρόσβαση στην τριτοβάθμια εκπαίδευση των κατόχων απολυτηρίου Επαγγελματικού Λυκείου και άλλες διατάξεις».
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, μέχρι ποια ώρα θα πάμε;
      ΠΡΟΕΔΡΟΣ (Δημήτριος Σιούφας): Είναι μικρός ο αριθμός των συναδέλφων που πρόκειται να μιλήσουν. Γύρω στις 12.00΄ έως 12.15΄ θα έχουν μιλήσει όλοι οι συνάδελφοι και θα ψηφιστεί επί της αρχής το νομοσχέδιο.
      Ευχαριστώ. 
      Το λόγο έχει η κ. Κόλλια-Τσαρουχά.
      ΜΑΡΙΑ ΚΟΛΛΙΑ-ΤΣΑΡΟΥΧΑ: Ευχαριστώ, κύριε Πρόεδρε. 
      Κύριε Πρόεδρε, κυρίες και κύριοι συνάδελφοι, ας μην ξεχνάμε ότι οι ηθικές αρχές δεν είναι έμφυτες στους ανθρώπους, αλλά διαμορφώνονται μέσω της παιδείας, του πολιτισμού και της καλλιέργειας του πνεύματος. 
      (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Γι’ αυτόν το λόγο λόγω της ύψιστης σημασίας της παιδείας και της ανεκτίμητης συμβολής της στη δόμηση μιας ηθικής και ισορροπημένης κοινωνίας, θέσαμε –με τις όποιες παραλείψεις ή ελλείψεις- από πολύ νωρίς σαν βασικό στόχο και προτεραιότητα της πολιτικής μας τη μεταρρύθμιση του εθνικού εκπαιδευτικού συστήματος. 
      Όμως, πρέπει να τονιστεί ότι αυτή η προσπάθεια στην εκπαιδευτική μεταρρύθμιση δεν μπορεί να είναι μονομερής, διότι τότε είναι καταδικασμένη σε αποτυχία. Η τελεσφόρηση των όποιων προσπαθειών θα επέλθει μόνο μέσα από τη συνεργασία όλων των εμπλεκομένων φορέων και τη δημιουργία σχέσεων συνεργασίας και εμπιστοσύνης μεταξύ αυτών. 
      Στο συζητούμενο σήμερα νομοσχέδιο περιλαμβάνονται ρυθμίσεις που  αφορούν στην εισαγωγή στην τριτοβάθμια εκπαίδευση των κατόχων απολυτηρίου επαγγελματικού λυκείου. 
      Πιο συγκεκριμένα, δίνεται στους αποφοίτους των ΕΠΑΛ η δυνατότητα επιλογής να εισαχθούν στην τριτοβάθμια εκπαίδευση μέσω της συμμετοχής τους στις πανελλαδικές εξετάσεις, όπως και οι απόφοιτοι των γενικών λυκείων. 
      Παράλληλα, ρυθμίζονται θέματα οργάνωσης και διοίκησης του Εθνικού Ιδρύματος Νεότητας και αναλυτικότερα τίθενται πλέον οι αναγκαίες ρυθμίσεις για το Εθνικό Ίδρυμα, έτσι ώστε να δημιουργηθεί ένα επαρκές και σύγχρονο οργανωτικό πλαίσιο των υπηρεσιών του και να διασφαλιστεί η εύρυθμη λειτουργία του θεσμού. 
      Θα πρέπει στο σημείο αυτό να τονιστεί ότι οι εργαζόμενοι στο Εθνικό Ίδρυμα διαμαρτύρονται –και δίκαια πιστεύω, κύριε Υφυπουργέ- για την αποζημίωση που δικαιούνται λόγω συνταξιοδότησής τους. Σας έδωσα, κύριε Υφυπουργέ, ένα σχετικό υπόμνημα και θα παρακαλούσα να το δείτε θετικά, όταν συμφωνούν –απ’ ό,τι γνωρίζω- πολλοί συνάδελφοι και θεωρώ ότι είναι δίκαιο το αίτημα των ανθρώπων αυτών.
      Τέλος, στο τρίτο σκέλος του νομοσχεδίου ρυθμίζονται θέματα, όπως –για παράδειγμα- η δημιουργία Μητρώου Αρίστων, οι παροχές σε διακεκριμένους αθλητές και η δυνατότητα επίδειξης των γραπτών δοκιμίων στους υποψηφίους πανελλαδικών εξετάσεων, που ήταν αίτημα πολλών ετών. 
       Οι διατάξεις του προτεινομένου νομοσχεδίου συζητήθηκαν εκτενώς στις συνεδριάσεις της Επιτροπής Μορφωτικών Υποθέσεων, κατά τη διάρκεια των οποίων εισακούστηκαν οι απόψεις πολλών συναδέλφων, αλλά και των εμπλεκομένων φορέων. 
      Ένα ζήτημα, το οποίο προέκυψε, αφορούσε στην κριτική της Αντιπολίτευσης για τη δήθεν υποβάθμιση της επαγγελματικής εκπαίδευσης. Όπως προανέφερα, από την πρώτη στιγμή της διακυβέρνησής μας, βάλαμε στις άμεσες προτεραιότητές μας την αναβάθμιση της παιδείας της χώρας. 
      Μέσα στο πλαίσιο αυτό, σε ό,τι αφορά τα επαγγελματικά λύκεια, υιοθετήθηκε μια σειρά από μέτρα, τα οποία συμπληρώνουν το νομικό και θεσμικό πλαίσιο που θα διασφαλίσει την εύρυθμη λειτουργία της δευτεροβάθμιας επαγγελματικής εκπαίδευσης. 
      Για παράδειγμα, εισήχθησαν νέες ειδικότητες και καινούργια εκπαιδευτικά προγράμματα, ενώ καταργήθηκαν ειδικότητες που δεν είχαν απορρόφηση από την αγορά εργασίας και κατά συνέπεια δεν συμπλήρωναν τον απαιτούμενο αριθμό μαθητών. 
      Η συγκεκριμένη χρονική στιγμή που επιλέχθηκε για την κατάθεση αυτού του νομοσχεδίου δεν δημιουργεί αβεβαιότητα, όπως ισχυρίστηκαν κάποιοι συνάδελφοι, στους μαθητές των επαγγελματικών λυκείων, καθώς το Υπουργείο Εθνικής Παιδείας και Θρησκευμάτων έχει ήδη μεριμνήσει για την ενημέρωσή τους  μέσω αποστολής σχετικών εγκυκλίων σε όλα τα σχολεία. 
      Από την άλλη, έδωσε χρόνο στην Κυβέρνηση να δει τη λειτουργία του θεσμού στην πράξη, να αξιολογήσει τις ελλείψεις και τα νομοθετικά κενά και στη συνέχεια να προβεί στις ανάλογες μεταρρυθμίσεις που φέρονται σήμερα με το παρόν νομοσχέδιο. 
      Επιπλέον, σε ό,τι αφορά το άρθρο 16, υπήρχαν αντιδράσεις στην Επιτροπή Μορφωτικών Υποθέσεων από διάφορες πλευρές της Αντιπολίτευσης στηριζόμενος στο επιχείρημα ότι η συγκεκριμένη ρύθμιση δημιουργεί διαχωρισμό των παιδιών. Το συγκεκριμένο άρθρο αποσκοπεί στην καταξίωση και τη βράβευση των μαθητών, οι οποίοι διακρίνονται σε πανελλήνιους και διεθνείς διαγωνισμούς, καθώς και καθιέρωση θετικών προτύπων για τη μαθητική κοινότητα που τόσο την έχει ανάγκη. 
      Κι αν λάβουμε υπ΄όψιν, κυρίες και κύριοι συνάδελφοι, ότι συνήθως τα παιδιά που ανήκουν στα κατώτερα οικονομικά στρώματα της ελληνικής κοινωνίας αριστεύουν και αποσπούν τιμητικές διακρίσεις, δεν μπορούμε να αμφισβητήσουμε ότι το άρθρο αυτό εκτός από την αξία του «ευ αγωνίζεσθαι», προωθεί και την αρχή της ισότητας. 
      Τέλος, υπήρξαν πολλοί ενδοιασμοί από την πλευρά της Αντιπολίτευσης σχετικά με ό,τι έχει να κάνει με το άρθρο 21, το οποίο δίνει τη δυνατότητα κατασκευής σχολικών κτηρίων μέσω των Συμπράξεων Δημοσίου και Ιδιωτικού Τομέα.
      Στο σημείο αυτό, πρέπει να αναφερθεί ότι οι ανάγκες στα σχολικά έργα είναι πάρα πολλές. Συγκεκριμένα, σύμφωνα με το πενταετές πρόγραμμα του Υπουργείου Εθνικής Παιδείας και Θρησκευμάτων, προβλέπεται η κατασκευή χιλίων διακοσίων τριάντα τριών σχολικών μονάδων. Λαμβάνοντας υπ’όψιν τις περιορισμένες δυνατότητες του προϋπολογισμού της χώρας στη συγκεκριμένη χρονική συγκυρία, ο φιλόδοξος αυτός στόχος μπορεί να υλοποιηθεί μέσω των ΣΔΙΤ, καθώς οι εργασίες ολοκληρώνονται με γοργούς ρυθμούς και τα κτήρια παραδίδονται στην κοινωνία πολύ πιο σύντομα. 
      Ήδη πρέπει να σημειώσω ότι από το Πρόγραμμα της Περιφέρειας Κεντρικής Μακεδονίας αναμένεται η κατασκευή τριών τέτοιων έργων στο Νομό μου, στο Νομό Σερρών, δύο δημοτικών σχολείων –ένα στις Σέρρες και ένα στη Ροδόπολη του Δήμου Κερκίνης- και ενός αθλητικού κέντρου στη Αλιστράτη Σερρών.
      Κυρίες και κύριοι συνάδελφοι, όπως ανέφερα και στην Επιτροπή Μορφωτικών Υποθέσεων, βιώνουμε μία περίοδο γενικότερης καχυποψίας απέναντι στην πολιτική και τα όργανά της η οποία δεν οφείλεται απλώς στο νεανικό παρορμητισμό. Η παραδοχή μιας τέτοιας άποψης θα σήμαινε ότι εθελοτυφλούμε μπροστά στα ζωντανά προβλήματα της κοινωνίας μας. 
      Αντ’ αυτού, πιστεύω ότι θα ήταν πιο συνετό να προσπαθήσουμε όλοι μαζί να βελτιώσουμε την υπάρχουσα κατάσταση ξεκινώντας από τη διάδοση των αρχών μας, των βασικών αρχών του ελληνικού πνεύματος και πολιτισμού, δια της παροχής σωστής παιδείας στα παιδιά μας. 
      Οι ευκαιρίες που μας απομένουν στην εποχή της παγκοσμιοποίησης και των ραγδαίων εξελίξεων είναι πραγματικά ελάχιστες. Το μέλλον μας εξαρτάται άμεσα από τις πολιτικές αποφάσεις του σήμερα και είναι τουλάχιστον ευνόητο ότι η κοινωνική και πολιτική σύνεση πρέπει να αποτελέσουν το γνώμονά μας κατά τη διαδικασία λήψης αυτών των αποφάσεων. 
      Με τις σκέψεις αυτές, σημειώνω, κυρίες και κύριοι συνάδελφοι, κύριε Πρόεδρε, ότι ψηφίζω το παρόν σχέδιο νόμου. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας κ. Καρπούζας. 
      ΑΝΤΩΝΙΟΣ ΚΑΡΠΟΥΖΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, η παιδεία έχει ως κυρίαρχο σκοπό τη διάπλαση ελεύθερων, υπεύθυνων και δημοκρατικών πολιτών, τη θεμελίωση και την προαγωγή της ανθρωπιστικής καλλιέργειας, του ερευνητικού πνεύματος, των γνώσεων και των δεξιοτήτων. 
      Παράλληλα, επιτυγχάνεται η κοινωνική ένταξη των εκπαιδευομένων συμβάλλοντας στην πολιτιστική, κοινωνική και οικονομική πρόοδο του τόπου. Οι επιλογές της εκπαιδευτικής μας πολιτικής χαρακτηρίζονται από συνέπεια και συνέχεια μιας διαρκούς προσπάθειας με στόχο μια καλύτερη εκπαίδευση μακριά από τους δογματισμούς και την κομματική σκοπιμότητα. 
      Η εκπαιδευτική διαδικασία πρέπει να χαρακτηρίζεται κυρίως από την προσπάθεια, την άμιλλα και την αξιοκρατία. Η συμμετοχή όλων των παραγόντων της εκπαίδευσης, διδασκόντων, διδασκομένων, γονέων, κοινωνικών και παραγωγικών φορέων, είναι απαραίτητη για τη βελτίωση της εκπαιδευτικής διαδικασίας. 
      Η αξιολόγηση πρέπει να συμπεριλαμβάνει όλο το σύστημα της εκπαίδευσης. Η αξιοποίηση των σύγχρονων τεχνολογιών είναι απαραίτητη για ένα σύγχρονο και αποτελεσματικό εκπαιδευτικό σύστημα. Η διαρκής σύνδεση της εκπαίδευσης με την παραγωγική διαδικασία και την αγορά εργασίας πρέπει να βρίσκεται στο επίκεντρο του εκπαιδευτικού σχεδιασμού. 
      Η συνολική θεώρηση των προβλημάτων του εκπαιδευτικού μας συστήματος μπορεί να εξασφαλίσει συνέχεια και σταθερότητα στους κανόνες λειτουργίας του συστήματος. Η αντιμετώπιση αυτού του κατ’ εξοχήν εθνικού θέματος πρέπει να γίνει όσο το δυνατόν γρηγορότερα σε πνεύμα σύνεσης, αλλά και συναίνεσης. 
      Αλλαγές που εμείς ως Κυβέρνηση εφαρμόζουμε ήδη, αλλά και θα προτείνουμε στη συνέχεια, θίγουν την ουσία του προβλήματος και δίνουν λύσεις σε χρόνια προβλήματα.
      Η συνέπεια με την οποία η Κυβέρνησή μας χειρίζεται το σύνολο των προβλημάτων αντικατοπτρίζεται στην εμπιστοσύνη της συντηρητικής  πλειοψηφίας του ελληνικού λαού στο πρόσωπο του Πρωθυπουργού και Προέδρου μας κ. Κώστα Καραμανλή. 
      Παρά τις αντιξοότητες και τα προβλήματα της διεθνούς συγκυρίας, προσπαθούμε να εφαρμόσουμε αλλαγές και μεταρρυθμίσεις που με τη σειρά τους θα συμβάλουν στη δημιουργία ενός κλίματος εμπιστοσύνης, ώστε να βαδίσουμε προς την ανάπτυξη και την πρόοδο. 
      Το τραγικό λάθος της Αντιπολίτευσης, ιδιαίτερα της Αξιωματικής Αντιπολίτευσης, που συντελέστηκε με την αποχώρησή της από τη διαδικασία της Αναθεώρησης του Συντάγματος, έχει ήδη αρνητικές επιπτώσεις. 
      Η στείρα αντιπολιτευτική γραμμή που ακολούθησαν τα κόμματα της Αντιπολίτευσης κατά τη διαδικασία αναθεώρησης της νομοθεσίας για την ανώτερη και ανώτατη εκπαίδευση είχε ως επακόλουθο την αποδιοργάνωση του συνόλου της κοινωνίας μας εξαιτίας των κινητοποιήσεων και των απεργιών της φοιτητικής και πανεπιστημιακής κοινότητας. 
      «Ναι» στις αλλαγές του νόμου-πλαισίου, σύμφωνα με δημοσκοπήσεις που είχαν δημοσιευθεί  την 25.2.2007 στην «ΚΑΘΗΜΕΡΙΝΗ», έλεγαν και οι ψηφοφόροι του ΠΑΣΟΚ, αλλά και της Αριστεράς, ενώ οι ηγεσίες και οι καλοβολεμένοι ενός απαράδεκτου συστήματος αντιδρούσαν. 
      Οι αντιδράσεις στοίχησαν στην οικονομία μας, αλλά κυρίως στοίχησαν στα νέα παιδιά, στους φοιτητές, που στερήθηκαν τη δυνατότητα να παρακολουθήσουν τα μαθήματα και να περαιώσουν τις σπουδές τους. 
      Τα θετικά αποτελέσματα από την εφαρμογή αυτού του νόμου είναι ήδη ορατά. 
      Κυρίες και κύριοι συνάδελφοι, η πρόσβαση στην τριτοβάθμια εκπαίδευση, πράγματι, είναι μια μεγάλη υπόθεση και δικαίως απασχολεί το σύνολο της εκπαιδευτικής και επιστημονικής κοινότητας, αλλά και του πολιτικού κόσμου. 
      Είναι γεγονός ότι σήμερα ο τρόπος πρόσβασης είναι ξεπερασμένος και τα προβλήματα γνωστά. Για την αντιμετώπιση της δευτεροβάθμιας εκπαίδευσης, με πρωτοβουλία του Υπουργού μας ξεκινά ο εθνικός διάλογος για την παιδεία. Οι αντιδράσεις των κομμάτων, που εκφράστηκαν για λόγους σκοπιμότητας και μόνο ατόνησαν ήδη. Θεωρώ μεγάλη ευκαιρία για όλες τις πολιτικές δυνάμεις της χώρας μας να αποβάλουν το δογματισμό και να συνεργαστούν προς όφελος των νέων της χώρας μας. 
      Η αναθεώρηση του εκπαιδευτικού μας συστήματος θα πρέπει να λάβει υπ’όψιν την παραγωγική διαδικασία και την αγορά εργασίας. Σήμερα παρατηρείται οι νέοι να επιλέγουν σπουδές και όχι επάγγελμα. Ένας στους τρεις νέους δεν αξιοποιεί το πτυχίο του και απασχολείται σε άλλο αντικείμενο. Οι εργαζόμενοι της νέας γενιάς επιλέγουν την εργασία βάσει ανάγκης. Καθοριστικό ρόλο στην απόφασή τους παίζουν ο φόβος της ανεργίας, αλλά και η επαγγελματική εξέλιξη. Αποτελεί έκπληξη ότι συμβιβάζονται με τη μισθολογική εξέλιξη, παρ’όλο που δεν είναι ικανοποιημένοι από την εξέλιξη της σταδιοδρομίας τους. 
      Αναποτελεσματικό εμφανίζεται και το σύστημα του επαγγελματικού προσανατολισμού. Πολλοί νέοι αντιμετωπίζουν δυσκολίες στην επιλογή σπουδών, που θα αναδείξουν τα ταλέντα τους, αλλά και θα βοηθήσουν στην επαγγελματική τους σταδιοδρομία. 
      Το 60% επιλέγει τις σπουδές με βάση τις προοπτικές επαγγελματικής αποκατάστασης. Το 37% επηρεάζεται από την οικογένεια, ενώ το 33% αποφασίζει με βάση τις ατομικές επιδόσεις. Θα πρέπει, λοιπόν, να αναρωτηθούμε πόσοι νέοι κάνουν το πτυχίο τους δουλειά και πόσοι το κάνουν κορνίζα. 
      (Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Θα πρέπει, κυρίες και κύριοι συνάδελφοι, στην εποχή της τεχνολογίας, του αυτοματισμού και της εξειδίκευσης να αναθεωρήσουμε όλο το εκπαιδευτικό μας σύστημα. Σε συνεργασία με το Υπουργείο Απασχόλησης να καταγράψουμε τις ανάγκες του δυναμικού και τις παραγωγικές διαδικασίες και να προγραμματίσουμε το μέλλον. Η χώρα μας στερείται εξειδικευμένου εργατικού δυναμικού σε όλα τα επίπεδα. Ιδιαίτερα χωλαίνει η τεχνική εκπαίδευση, η οποία λειτουργεί υποτονικά. Ακολουθώντας τους εκπαιδευτικούς ρυθμούς των αναπτυγμένων κρατών της Ευρωπαϊκής Ένωσης, οφείλουμε να ενισχύσουμε την τεχνική εκπαίδευση. Να την εντάξουμε σταδιακά σε ένα αναθεωρημένο πλαίσιο παιδείας, ώστε να υπάρχει φυσιολογική εξέλιξη μέσα από την οποία θα δίνεται η δυνατότητα στον κάθε εκπαιδευόμενο, ανάλογα με τις δυνατότητές του και τις εκάστοτε επιλογές του  να μπορεί στην πορεία αυτή να αποκτήσει κάποιο πτυχίο, αλλά και να φθάσει στην κορυφή της επιστημονικής εκπαίδευσης. 
      Θεωρώ ότι το παρόν νομοσχέδιο, κυρίες και κύριοι συνάδελφοι, βρίσκεται στη σωστή κατεύθυνση, αναβαθμίζοντας τα πρώην ΤΕΕ και καθιστώντας τα ΕΠΑΛ ισότιμα με τα γενικά λύκεια, δίνοντας τη δυνατότητα ίσων ευκαιριών σε όλους τους μαθητές όσον αφορά την πρόσβασή τους στα ανώτερα και ανώτατα εκπαιδευτικά ιδρύματα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εδώ θα ήθελα, κυρίες και κύριοι συνάδελφοι και κύριε  Πρόεδρε, την ανοχή σας μόνο για ένα λεπτό. 
      Έχω δύο βιβλία, κύριε  Υφυπουργέ, τα οποία θα σας τα δώσω, τα έφερα από τη Γερμανία γνωρίζοντας το εκπαιδευτικό τους σύστημα. Το ένα αναφέρεται στην εκπαίδευση, στις σπουδές και στις επαγγελματικές επιλογές και το άλλο είναι λεξικό της επαγγελματικής εκπαίδευσης. Το ένα είναι λοιπόν της ανωτάτης εκπαίδευσης και το άλλο είναι γενικά για τα επαγγέλματα. Αυτά εκδίδονται σε συνεργασία των Υπουργείων Απασχόλησης και Παιδείας. Μπορούμε λοιπόν αυτά και εμείς να τα κωδικοποιήσουμε, να δώσουμε τη δυνατότητα στους νέους ούτως ώστε να κάνουν τις σωστές επιλογές, αλλά κυρίως να ξέρουμε και εμείς αλλά και τα ίδια τα παιδιά, πού πρέπει να απευθυνθούν, τι δικαιούνται και τι υποχρεούνται. Μόνο ένα παράδειγμα σας λέω, ότι και βοσκός να γίνει κάποιος στη Γερμανία θα πρέπει να εξειδικευτεί σε τρεις ή τέσσερις περιοχές της. Η δε εκπαίδευσή τους διαρκεί τρία χρόνια. 
      Εμείς δυστυχώς δεν έχουμε φτάσει ακόμα σε αυτό το επίπεδο, γι’ αυτό,  κυρίες και κύριοι συνάδελφοι, ας αφήσουμε τους δογματισμούς. Το θέμα της παιδείας είναι εθνική υπόθεση, θα πρέπει να συνεργαστούμε ως τέτοια να την αντιμετωπίσουμε, να συνεργαστούμε για το καλό των παιδιών μας, για το μέλλον του τόπου μας.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      (ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καρπούζα.
      Έχω την τιμή να ανακοινώσω στο Σώμα το αποτέλεσμα της διεξαχθείσης μυστικής διά ψηφοδελτίων ψηφοφορίας.
      Ψήφισαν συνολικά 277 Βουλευτές.
      Μετά την καταμέτρηση και διαλογή των ψήφων έλαβε για το αξίωμα του Κοσμήτορα από την πρώτη σε δύναμη Κοινοβουλευτική Ομάδα ο κ. Παναγιώτης Αδρακτάς, 194 ψήφους.
      Λευκά 82 και άκυρο 1.
      Το λόγο έχει ο κ. Αλευράς.
      ΑΘΑΝΑΣΙΟΣ ΑΛΕΥΡΑΣ: Κύριε  Πρόεδρε, θα ήθελα να ξεκινήσω επισημαίνοντας την απουσία του Υπουργού Παιδείας και στην Ολομέλεια, παρ’ ότι, είναι κοινοβουλευτική υποχρέωσή του και παρά το γεγονός ότι πριν από λίγο ήταν εδώ και μετείχε στην ψηφοφορία. 
      Έχει επισημάνει πολλές φορές το κόμμα της Αξιωματικής Αντιπολίτευσης ότι είναι χρήσιμη η παρουσία των Υπουργών στις κοινοβουλευτικές συζητήσεις, ιδιαίτερα μάλιστα τώρα που η Κυβέρνηση έχει εγκαινιάσει μία θορυβώδη περίοδο δημοσίων διακηρύξεων για το διάλογο, ο οποίος πραγματικά διεξάγεται με μία μορφή λευκού χαρτιού, τόσο λευκού μάλιστα που κατά συνταγματική παραδοξότητα, ακυρώνει και πρόσφατα ψηφισθέντες νόμους από τη Βουλή. Γιατί ακούσαμε από τον Υπουργό Παιδείας ότι παγώνει η εφαρμογή του νόμου τον οποίο ψήφισε η Βουλή πριν από λίγο καιρό. Είναι ενδεικτικό της προχειρότητας με την οποία αντιμετωπίζονται όλα τα θέματα από την Κυβέρνηση.
      Είναι ενδεικτικό επίσης και το τόνισα και στην επιτροπή,  το γεγονός ότι έχουν πυκνώσει πάρα πολύ τα περιστατικά με διατάξεις νόμων, οι οποίες τροποποιούνται μέσα σε ελάχιστο χρονικό διάστημα από την ψήφισή τους. Αυτό είναι δείγμα νομοθετικής αστοχίας και προχειρότητας. Κατά την εμπειρία μου συμβαίνει για πρώτη φορά τέτοια μαζική διόρθωση νόμων, ελάχιστο χρόνο μετά την ψήφισή τους και αποδεικνύει ότι η Κυβέρνηση δεν δουλεύει προσεκτικά τα θέματα τα οποία υποτίθεται ότι θα έπρεπε να έχει δουλέψει.
      Έτσι και με το νομοσχέδιο το οποίο συζητάμε, θα διαπιστώσει ο προσεκτικός αναγνώστης του, ότι βρίθει διατάξεων οι οποίες τροποποιούν προσφάτως ψηφισθέντες νόμους, κάτι το οποίο δείχνει ότι η μελέτη των θεμάτων δεν γίνεται με τη δέουσα προσοχή.
      Έκανα αυτές τις παρατηρήσεις, όχι για να μειώσω τον παριστάμενο Υφυπουργό ο οποίος ενισχυμένος από την αρκαδική καταγωγή του χειρίζεται τα θέματα με επάρκεια, γνώση και σε βάθος ικανότητα. Αλλά όμως θα πρέπει να ομολογήσει κάποιος ότι το πλαίσιο μέσα στο οποίο καλείται να αντιμετωπίσει η ελληνική νεολαία, προβλήματα που σχετίζονται με το παρόν και το μέλλον της, είναι εξαιρετικά θολό και αβέβαιο.
      Μία χαρακτηριστική περίπτωση είναι ότι ενώ ο νόμος για την τεχνική και επαγγελματική εκπαίδευση, τον οποίο σήμερα τροποποιούμε εν μέρει, ψηφίστηκε  το 2006 και ενώ βρισκόμαστε μόλις τρεις με τέσσερις μήνες πριν από την αποφοίτηση των πρώτων σπουδαστών από τις επαγγελματικές σχολές και τα λύκεια, τώρα ερχόμαστε, τρεις μόλις μήνες πριν από τις εξετάσεις τους να αποσαφηνίσουμε το καθεστώς με το οποίο θα εξεταστούν για την πορεία της ζωής τους.
      Αυτό δείχνει ότι υπήρξε σοβαρή αδυναμία στην Κυβέρνηση και στην πολιτική της να αντιμετωπίσει προβλήματα και να δώσει απαντήσεις και εφόδια κατάλληλα στους νέους ανθρώπους προκειμένου να διεκδικήσουν το μέλλον τους.
      Με ποια λογική ερχόμαστε τώρα, τρεις μήνες πριν τις εξετάσεις τους, ενώ είχαμε δύο και πλέον χρόνια να συζητήσουμε για όλα αυτά; Με ποια λογική όλη αυτή η μεγάλη μεταρρύθμιση για την οποία είχαμε ακούσει τόσο όμορφα λόγια το 2006 για την επαγγελματική και τεχνική εκπαίδευση; Αποδεικνύεται στην πράξη ότι καρκινοβατεί. Και καρκινοβατεί γιατί δεν έχουν δοθεί τα χρήματα τα οποία ήταν αναγκαία. 
      Υπενθυμίζω ένα στοιχείο χαρακτηριστικό της κατάστασης στην οποία έχει οδηγηθεί η εκπαιδευτική πολιτική. Σύμφωνα με τα στοιχεία του ΟΟΣΑ, το 2003 η Ελλάδα δαπανούσε το 4% του ΑΕΠ για την εκπαίδευση. Στην οκταετία 1996-2004 ήταν η χώρα με τη μεγαλύτερη αύξηση δαπανών για την παιδεία στο σύνολο των χωρών του ΟΟΣΑ και από το 2004 μέχρι σήμερα, πέντε χρόνια της Νεοδημοκρατικής διακυβέρνησης, το ποσοστό για την εκπαίδευση όχι μόνο δεν ανέβηκε στο 5% όπως ήταν η προεκλογική υπόσχεση, αλλά αντιθέτως έπεσε στο 3,09%. 
      Αυτή είναι η τραγική κατάσταση. Και έτσι ερχόμαστε σήμερα να διακηρύττουμε ότι θα είναι άθλος πραγματικά να μπορέσουμε να δώσουμε ξανά το 4% και να μιλάμε για την ανάγκη να επενδυθούν χρήματα στην επαγγελματική και τεχνική εκπαίδευση. Γιατί αυτή είναι η βαλβίδα ασφαλείας στο όλο σύστημα της τριτοβάθμιας εκπαίδευσης και όχι μόνο. Και αυτά τα χρήματα δεν διατίθεντο. Δεν διατίθενται τα χρήματα για τα κατάλληλα εργαστήρια. Έτσι οι μαθητές δεν βλέπουν ένα ελκυστικό μέλλον στην επαγγελματική και τεχνική εκπαίδευση,  ένα μέλλον που θα τους προσφέρει τις εξασφαλίσεις για τη ζωή τους. 
      Όλα αυτά είναι ζητήματα στα οποία δεν δίνετε απάντηση, δεν έχει δοθεί απάντηση. Δυστυχώς και το 2006 αν θυμάμαι, όταν πρωτοσυζητήσαμε το θέμα της μεταρρύθμισης στην επαγγελματική και τεχνική εκπαίδευση, είχαμε επισημάνει ότι είναι μια μεταρρύθμιση στο κενό. Γιατί αλήθεια, σε μια ευρωπαϊκή χώρα, η οποία θέλει να κάνει ορισμένες τομές σε τέτοια κρίσιμα ζητήματα, δεν μπορεί να συζητάμε και να ψηφίζουμε νόμους για την επαγγελματική και τεχνική εκπαίδευση χωρίς ένα στοιχειώδες πλάνο, χωρίς να ξέρουμε ποιοι θα είναι οι πόροι που θα επενδυθούν σ’ αυτόν τον τομέα της εκπαίδευσης τα επόμενα δέκα χρόνια, θα έλεγα, χωρίς ένα σχέδιο για την ανάπτυξη των υποδομών. Αυτά δεν υπήρξαν ποτέ. Και όταν τα λέγαμε στην τότε Υπουργό Παιδείας, μας αντιμετώπιζε λες και μιλούσαμε μια γλώσσα παράξενη ή ακαταλαβίστικη. 
      Αυτά θα έπρεπε να συζητάμε και αυτά θα πρέπει να είναι και ένα αντικείμενο ουσιαστικής συζήτησης αν θέλουμε να κάνουμε έναν ουσιαστικό διάλογο για την εκπαίδευση. Γιατί αλίμονο αν δεν μπορεί να υπάρχει ουσιαστικός διάλογος. Αλλά ο διάλογος δεν μπορεί να εξελίσσεται δίκην μικροπολιτικών σχολίων στις εφημερίδες, πρέπει να έχει κάποιο περιεχόμενο, πρέπει να έχει κάποια ουσία. Και η ουσία είναι τα προβλήματα, οι αγωνίες που αντιμετωπίζουν οι νέοι μαθητές. Κι αυτά ζητούν απαντήσεις. 
      Δεν ζητάμε απαντήσεις εμείς ως Αντιπολίτευση απλώς, ζητούν απαντήσεις οι νέοι άνθρωποι που βλέπουν ότι η Κυβέρνηση ακολουθεί μια πολιτική που οδηγεί το μέλλον τους σε αδιέξοδο.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αλευρά.
      Το λόγο έχει ο Υφυπουργός κ. Λυκουρέντζος.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Κυρίες και κύριοι συνάδελφοι, γνωρίζουμε όλοι ότι ο Υπουργός κ. Σπηλιωτόπουλος είναι παρών στις συζητήσεις οι οποίες αφορούν την ελληνική εκπαίδευση, τη γενική παιδεία, την επαγγελματική εκπαίδευση και είναι παρών με τρόπο ουσιαστικό, με μετριοπάθεια, ήθος και αξιοπρέπεια και με διάθεση μεθοδικής και σκληρής δουλειάς. 
      Σήμερα συζητάμε σε μια διαφορετική ατμόσφαιρα. Μια καινούργια πολιτική ατμόσφαιρα, με συνέπεια στην κουλτούρα του διαλόγου, κατάκτηση της υψηλής ποιότητας της δημοκρατίας μας, με πίστη στις βασικές αρχές, οι οποίες υπηρετούν τη συναίνεση και τη συνεργασία, την πρόοδο και την ανάπτυξη του εκπαιδευτικού μας συστήματος. Και συζητάμε κυρίως για την πρόσβαση των αποφοίτων της επαγγελματικής εκπαίδευσης στην τριτοβάθμια εκπαίδευση με ισότιμο τρόπο με τους αποφοίτους των γενικών λυκείων και βεβαίως στο πνεύμα της συναντίληψης, διότι αυτό προκύπτει αν διαβάζω καλά τις προτάσεις σας, για την επαγγελματική εκπαίδευση και αν ακούω καλά τα επιχειρήματά σας με την καλή γνώση της ελληνικής, για την οποία καυχώμαι και να μου το συγχωρήσετε αυτό. 
      Θεωρώ, λοιπόν, ότι όλοι μαζί έχουμε ένα κοινό πεδίο αναφοράς με στόχο την αναβάθμιση της επαγγελματικής εκπαίδευσης στη χώρα μας. Και επιδιώκουμε έναν γόνιμο και δημιουργικό διάλογο όχι μόνο με τις πολιτικές και κοινωνικές δυνάμεις της χώρας, αλλά με το σύνολο των εταίρων της εκπαιδευτικής κοινότητας, διότι θεωρούμε ότι υπάρχουν οι βάσεις και οι προϋποθέσεις και για τη συναντίληψη αλλά και για τις κοινές επιλογές. Επιλογές τις οποίες χρωστάμε στη νέα γενιά της πατρίδος και θεωρώ ότι μπορούμε να κάνουμε επιλογές αξιοπιστίας, ποιότητας. Επιλογές οι οποίες θα ενισχύσουν την επαγγελματική αξιοσύνη και ικανότητα των αποφοίτων των επαγγελματικών σχολείων, έτσι ώστε να τους δώσουμε τη δυνατότητα πρόσβασης στη νέα οικονομία, στην αγορά, να τους δώσουμε τη δυνατότητα να πραγματώσουν τα όνειρά τους με τις δικές τους επιχειρηματικές και επαγγελματικές δραστηριότητες.
      Οφείλω, όμως, να διευκρινίσω ορισμένα ζητήματα τα οποία ετέθησαν και κυρίως σε ό,τι αφορά το διάλογο, τον οποίο προτείνει η Κυβέρνηση με πρωτοβουλία του Πρωθυπουργού και του Υπουργού Εθνικής Παιδείας και Θρησκευμάτων. 
      Ο διάλογος έχει προσδιοριστεί –γιατί ρώτησαν ορισμένοι συνάδελφοι- από τον ίδιο τον Πρωθυπουργό στην τελευταία συζήτηση η οποία διεξήχθη σε επίπεδο Αρχηγών κομμάτων. Και ξεκαθαρίσαμε ότι είναι μια συνειδητή επιλογή από την πλευρά της Κυβέρνησης, αφορά συγκεκριμένα θέματα και έχει συγκεκριμένη οργανωτική δομή. Είναι το ζήτημα της Πολιτικής Επιτροπής, στην οποία ζήτησε ο Πρωθυπουργός την εκπροσώπηση όλων των κομμάτων με εκπροσώπους των πολιτικών Αρχηγών. Είναι ο διάλογος ο οποίος θεσμικά οργανώνεται στο Εθνικό Συμβούλιο Παιδείας, όπως αυτό προκύπτει από το προεδρικό διάταγμα του 2003. Είναι οι επιμέρους συζητήσεις στο Συμβούλιο Δευτεροβάθμιας, Τριτοβάθμιας εκπαίδευσης, στο οποίο ορίστηκε να προεδρεύει ο καθηγητής κ. Μπαμπινιώτης. Και βεβαίως είναι διάλογος ειλικρινής, τίμιος, ουσιαστικός, που θα συνεισφέρει στο να αποκρούσουμε τις όποιες ενστάσεις, αντιρρήσεις, οι οποίες προκύπτουν από αδυναμίες πραγματικές, υπαρκτές με ευθύνη όλων, για όσα μέχρι τώρα μεσολάβησαν σε όποιες αφετηρίες και πορείες διαλόγου, οι οποίες στη συνέχεια διεκόπησαν, συνάντησαν εμπόδια και βεβαίως κάποιοι εγκατέλειψαν την κοινή πορεία και επέλεξαν τις δικές τους διαδρομές. Διάλογος χωρίς προαπαιτούμενα, χωρίς όρους, χωρίς ενστάσεις επί της διαδικασίας. Δεν καταθέτουμε δεσμεύσεις δικές μας. Δεν επιδιώκουμε να παράσχουμε αφορμές να αποχωρήσουν όποιοι νομίζουν ότι θα έπρεπε έτσι να πράξουν από το διάλογο, αλλά αντιθέτως θέλουμε να μην υπάρξουν όλες αυτές οι αιτίες. 
      Φοβάμαι, όμως, ότι αυτή η ειλικρινής, η απροσχημάτιστη πρωτοβουλία της Κυβέρνησης ενδεχομένως να φέρνει σε δύσκολη θέση εκείνους οι οποίοι θέλουν να μη μετέχουν του διαλόγου, θέλουν να έχουν ισχυρισμούς, θέλουν να έχουν αφορμές, θέλουν να έχουν επιχειρήματα για να μη συμπράξουν σ’ αυτήν τη γόνιμη, δημιουργική διαδικασία, η οποία αφορά την προοπτική του ελληνικού εκπαιδευτικού συστήματος και ιδιαίτερα στη θεματογραφία του διαλόγου, η οποία στοχεύει στην αναβάθμιση της δευτεροβάθμιας εκπαίδευσης, του λυκείου και ως προς το περιεχόμενο σπουδών και την αυτοτέλειά του, ως προς τη διαδικασία πρόσβασης στη δευτεροβάθμια εκπαίδευση και βεβαίως αυτή καθ’ αυτή τη διαδικασία με όποιες προτάσεις κατατεθούν.
      Επανέρχομαι στο νομοσχέδιο. Είναι υλοποίηση της δέσμευσης της προηγούμενης πολιτικής ηγεσίας, της κ. Μαριέττας Γιαννάκου. Δέσμευση συγκεκριμένη, ξεκάθαρη, η οποία δηλώνει την ισοτιμία των δύο λυκείων, του γενικού και του επαγγελματικού. Δεν θα επιχειρηματολογήσω περισσότερο. Έχουν εξηγηθεί τα επιχειρήματα τόσο από την πρώην κυρία Υπουργό όσο και από τους συναδέλφους τους Υφυπουργούς, αλλά και σε άλλες ευκαιρίες που είχαμε να συζητήσουμε μαζί. Θα επιμένω στην ισοτιμία. Αίτημα το οποίο έρχεται από την εκπαιδευτική κοινότητα, από τους εκπαιδευτικούς, από τους μαθητές, από την κοινωνία. Ισοτιμία των δύο κατευθύνσεων του λυκείου, η οποία πραγματώνεται με την ισότιμη πρόσβαση στις διαδικασίες εισαγωγής στην τριτοβάθμια εκπαίδευση.
      Είναι επίσης υποχρέωσή μου να απαντήσω στην κριτική που ακούστηκε, ότι έρχεται το νομοσχέδιο καθυστερημένο, ενώ φθάσαμε μόλις λίγους μήνες πριν τις εξετάσεις, ότι σε εφαρμογή των διατάξεων του άρθρου 7 του ν. 3475/2006 είχαμε εκδώσει δύο εγκυκλίους, οι οποίες περιέγραφαν ακριβώς όλα όσα σε συνέχεια του άρθρου 7 του ν. 3475/2006 εμείς σήμερα νομοθετούμε. Αλλά δεν είναι αυτό ακριβώς εκείνο  με το οποίο αναβαθμίζεται επαρκώς, πλήρως η επαγγελματική εκπαίδευση. Θα συμφωνήσω με εκείνους που διετύπωσαν την παρατήρηση ότι δεν αρκεί αυτό. Βεβαίως και δεν αρκεί, πρέπει να γίνουν πολλά άλλα. Και γι’ αυτό συζητάμε και γι’ αυτό προτείνουμε και γι’ αυτό είμαστε έτοιμοι στο Υπουργείο  να αναλάβουμε και άλλες πρωτοβουλίες. 
      Καθ’ όλη τη διάρκεια της θητείας μου στο Υπουργείο Εθνικής Παιδείας και Θρησκευμάτων είχα την ευκαιρία να συζητήσω με τις πολύ τακτικές μου επισκέψεις και με τους εκπαιδευτικούς και με εκπροσώπους της ΟΛΜΕ και με τους μαθητές στα επαγγελματικά λύκεια και σε επαγγελματικές σχολές και με γονείς, αλλά και με τους ανθρώπους της αγοράς. Δεν φοβόμαστε τη συζήτηση με την αγορά και με τους εκπροσώπους των οργανώσεων των παραγωγικών τάξεων, των μικρομεσαίων επιχειρήσεων, των ελληνικών βιομηχανιών, των εκπροσώπων των τραπεζών, όλων όσων μετέχουν της παραγωγικής διαδικασίας της χώρας, για να εξαγάγουμε χρήσιμα συμπεράσματα για τους προσανατολισμούς της επαγγελματικής εκπαίδευσης. Δεν μπορούμε να παρακολουθούμε τις εξελίξεις αδρανείς, δεν μπορούμε να βλέπουμε να αλλάζουν τα πράγματα στην παραγωγική διαδικασία, να αλλάζει η οικονομία κι εμείς να επιμένουμε αμετακίνητοι σε δεσμεύσεις των προηγούμενων δεκαετιών. Σκεφτόμαστε καινούργιες νομοθετικές πρωτοβουλίες. Και βεβαίως επηρεασμένοι και από τις δικές σας προτάσεις, τις οποίες καλύτερα θα συζητήσουμε στις διαδικασίες του διαλόγου -και θα είναι και η δική σας συνεισφορά μεγάλη αν διατηρήσουμε αυτό το κλίμα της συναντίληψης, σε ό,τι αφορά την επαγγελματική εκπαίδευση-  σκεφτόμαστε  την πιστοποίηση των σπουδών ενδεχομένως και με την καθιέρωση ενός ακόμα έτους για την επαγγελματική εκπαίδευση, το οποίο θα αφορά την πτυχιακή εργασία, την πρακτική άσκηση των αποφοίτων, την πιστοποίηση στην ξένη γλώσσα, στους ηλεκτρονικούς υπολογιστές, στην επιχειρηματικότητα. Σκεφτόμαστε και προχωρούμε στην ενίσχυση των γραφείων διασύνδεσης με την αγορά εργασίας, καθώς επίσης και ένα ισχυρό πλέγμα ενίσχυσης των επόμενων βημάτων των αποφοίτων στη νέα οικονομία με τις χρηματοδοτήσεις ίδρυσης νέων επιχειρήσεων για τους ανέργους από τον ΟΑΕΔ, επίσης με την αξιοποίηση των δυνατοτήτων της «ΚΟΙΝΩΝΙΑΣ ΤΗΣ ΠΛΗΡΟΦΟΡΙΑΣ», των καινοτόμων δράσεων, την υποστήριξη του Υπουργείου Ανάπτυξης. 
      Στην παρούσα φάση, γνωρίζετε πάρα πολύ καλά, είναι άδικη η αξιολόγηση ότι δεν δαπανούμε για την επαγγελματική εκπαίδευση, όταν μία σειρά από καινούργια επαγγελματικά λύκεια παραδίδονται στο σύνολο της χώρας, όπως  -να θυμίσω τουλάχιστον αυτά που έχω εγώ εγκαινιάσει- του Ναυπλίου, του Σιδηροκάστρου, της Αριδαίας, άλλα τα οποία ήδη παρεδόθησαν και δεν είχα την ευκαιρία να είμαι εκεί, της Καλαμαριάς, της Σταυρούπολης, που μέσα σε λίγους μήνες θα παραδοθεί και θα είναι στη διάθεση των μαθητών με το νέο σχολικό έτος και βεβαίως σε περιοχές, όπως μου επεσήμανε συνάδελφος από το ΚΚΕ  την εβδομάδα αυτή με επίκαιρη ερώτησή του, που τα περισσότερα από αυτά τα σχολεία αφορούν παιδιά των λαϊκών τάξεων. 
      Μας αδικείτε όταν δεν λαμβάνετε υπ’όψιν τη δαπάνη των 70.000.000 ευρώ για νέα εργαστήρια που εγκαταστάθηκαν στα επαγγελματικά λύκεια της χώρας. Δεν είπαμε ότι  δεν υπάρχουν προβλήματα. Εγώ εδώ σε επερώτηση δική σας, κύριοι συνάδελφοι της Αξιωματικής Αντιπολίτευσης, για τη Ζάκυνθο και το ΕΠΑΛ αναγνώρισα και καθυστερήσεις και εσφαλμένες επιλογές και μεγάλες αδυναμίες. Αλλά νομίζω ότι και εσείς με άλλες ευκαιρίες και τοποθετήσεις συναδέλφων εδώ  -και δεν κάνω ποτέ αξιοποίηση των τοποθετήσεων των δικών σας Βουλευτών, δεν θεωρώ ότι είναι πρέπον-  έχετε επίσης παραδεχθεί ότι οι δυσκολίες είναι υπαρκτές, ότι δεν είναι εύκολο να ανατραπούν τα πράγματα και ότι χρειάζεται μία συστηματική, σοβαρή προσπάθεια προς την ίδια κατεύθυνση.
      Αλλά πρέπει να συμφωνήσουμε και στο με ποια κριτική είσαστε τελικά. Γιατί έρχεστε και μας λέτε ότι έχουμε καθηγητές που δεν αξιοποιούνται. Αυτό μπορεί να συμβαίνει όταν οι ειδικότητες αλλάζουν. Το θέμα δεν είναι αν όλοι οι καθηγητές έχουν πλήρες ωράριο, οι οποίοι είναι και μόνιμοι στην επαγγελματική εκπαίδευση, αλλά αν οι απόφοιτοι έχουν πρόσβαση στην αγορά εργασίας. Αυτό είναι που μας απασχολεί, οι καινούργιες ειδικότητες, η δυνατότητα της προσαρμογής και της ευελιξίας της επαγγελματικής εκπαίδευσης απέναντι στις προκλήσεις στις οποίες ήδη αναφέρθηκα. 
      Επίσης, να αποφασίσετε με ποια κριτική είστε στο εξής: Γίνονται λιγότερα μαθήματα γενικής παιδείας στην επαγγελματική εκπαίδευση ή πρέπει να γίνονται περισσότερα εκ των τεχνολογικών μαθημάτων; Λέτε ότι μειώθηκαν οι μαθητές. Ξέρετε ότι αυξάνονται, αλλά επιμένετε να λέτε ότι μειώθηκαν. Και με επιχειρήματα ισοπεδωτικής κριτικής απαξιώνετε την επαγγελματική εκπαίδευση, υπέρ της οποίας εγώ δέχομαι ότι μάχεστε κατά τα άλλα ειλικρινώς. Αλλά δεν μπορεί να συμβαίνουν και τα δύο και να απαξιώνετε με την κριτική σας την επαγγελματική εκπαίδευση και να επιζητείτε να ανταποκριθεί η κοινωνία και οι μαθητές και να αυξηθούν οι εγγραφές στα σχολεία. 
      Όσον αφορά στην κριτική για την αναγνώρισης της προϋπηρεσίας των εργαζομένων στα μαθήματα γενικής παιδείας στον ΟΑΕΔ, πρώτη φορά άκουσα τόσο κατηγορηματικά να έχετε ταχθεί υπέρ της αναγνώριση προϋπηρεσίας. Κι εμείς είμαστε και το πιστεύουμε και είναι σε διάταξη στο επόμενο νομοσχέδιο που θα κατατεθεί από το Υπουργείο. Χρειάζεται όμως να ακούσω και το ποσοστό αναγνώρισης της προϋπηρεσίας. Διότι εδώ θα είναι συγκεκριμένη δέσμευση για το πώς ακριβώς θα γίνει η αναγνώριση αυτής της προϋπηρεσίας. 
      Μία άλλη θέση με εξέπληξε η οποία αναπτύχθηκε και μάλιστα από τον εισηγητή της Αξιωματικής Αντιπολίτευσης. 
      Διαφωνείτε για το γεγονός ότι με διατάξεις της Κυβέρνησης Καραμανλή με τη σημερινή πολιτική ηγεσία δώσαμε τη δυνατότητα σε καθηγητές, σε εκπαιδευτικούς, οι οποίοι χρόνια είναι αναπληρωτές και ωρομίσθιοι με το νόμο που ψηφίσαμε το καλοκαίρι, να μπορούν να μονιμοποιηθούν στο εκπαιδευτικό μας σύστημα; Διαφωνείτε δηλαδή με το γεγονός ότι αναγνωρίζουμε την προσφορά των αναπληρωτών και των ωρομισθίων; Δεν έχουν οικογένειες αυτοί; Δεν ταξιδεύουν απανταχού της χώρας κάθε χρόνο για να πάρουν την αναπλήρωση; Αυτό να μας το πείτε ξεκάθαρα, αν θέλετε να σταματήσει ο πίνακας των αναπληρωτών και των ωρομισθίων και να μας πείτε μόνο ο ΑΣΕΠ, όπως το είπατε. Αλλά δεν μπορεί να είσαστε με το ένα πόδι στην μία βάρκα και με το άλλο πόδι στην άλλη. Είναι ξεκάθαρα αυτά τα ζητήματα. 
      Σε ό,τι αφορά τώρα τη χρηματοδότηση ως ποσοστό του ΑΕΠ δεν είναι στις φιλοδοξίες όλων, δεν είναι στο 5%. Γιατί όμως παραβλέπετε το γεγονός ότι μεταξύ 2000 και 2004 αυξήσατε ως Κυβέρνηση τις δαπάνες σε απόλυτους αριθμούς για την εκπαίδευση κατά 1.000.000.000; Στα επόμενα τέσσερα χρόνια εμείς διπλασιάσαμε ακόμα περισσότερο, 2.400.000.000 ευρώ είναι η αύξηση σε απόλυτες τιμές. Είναι μία γενναία χρηματοδότηση. Και το ερώτημα δεν είναι μόνο αν είναι χρηματοδότηση, είναι αν οι δαπάνες πιάνουν τόπο. Και πιάνουν τόπο όταν αποδεχτούμε διαδικασίες οι οποίες εξασφαλίζουν τη διαφάνεια και την αποτελεσματικότητα στη διαχείριση του δημοσίου χρήματος. Και μία από τις δικές μας επιλογές, την οποία δεν στηρίξατε από όσο έχω καταλάβει, ήταν στο πλαίσιο της αναμόρφωσης του νόμου-πλαισίου η καθιέρωση του τετραετούς προγραμματισμού, του μάνατζερ, του διευθύνοντος συμβούλου, του διαχειριστή τέλος πάντων των οικονομικών των πανεπιστημίων και των άλλων ιδρυμάτων, που αυτό τείνει να ορθολογικοποιήσει τη διαχείριση δημοσίων εθνικών και ευρωπαϊκών πόρων. 
      Αλλά παραγνωρίζετε αυτό που πρόσφατα σε έρευνα η Εφημερίδα «ΚΑΘΗΜΕΡΙΝΗ» της Κυριακής μάλιστα απεκάλυψε, για το ποια είναι η εντύπωση και η γνώμη της ελληνικής κοινωνίας για το δημόσιο χρέος; Μόνο το ΠΑΣΟΚ παραγνωρίζει το βάρος του δημόσιου χρέους, γιατί το βαρύνουν οι ευθύνες για τη δημιουργία αυτού του χρέους. 
      Αυτή είναι η πραγματικότητα. Λησμονείτε λοιπόν ότι θα καταβάλλουμε 12.000.000.000 ευρώ για επιτόκια. Δώδεκα δισεκατομμύρια ευρώ είναι μιάμιση φορά επάνω ο προϋπολογισμός του Υπουργείου Εθνικής Παιδείας και Θρησκευμάτων. Σας πικραίνει όταν το ακούτε, σας στεναχωρεί, όμως πώς να το κάνουμε; Είναι δικές σας οι ευθύνες. Οι τόκοι και τα δάνεια αυτά αφορούν χρήσεις παρελθόντων ετών και βαρύνουν και τις επόμενες γενιές, είναι αλήθεια. Δεν σας αρέσει να το ακούτε, όμως είναι η πραγματικότητα διότι ακολουθούσατε την οδό του να είστε ευχάριστοι, να είστε αρεστοί, να λέτε σε όλους ότι όλα θα γίνουν και βεβαίως να πληρώνουν οι άλλοι οι οποίοι είμαστε εμείς που αναγκαστικά γινόμαστε δυσάρεστοι.
      Κυρίες και κύριοι συνάδελφοι, στις άλλες κριτικές οι οποίες διατυπώθηκαν θα απαντήσω πάρα πολύ σύντομα γιατί ο χρόνος δεν το επιτρέπει. Αγαπητοί συνάδελφοι του Κομμουνιστικού Κόμματος, δεν υπάρχει διάθεση ταξικών διακρίσεων. Όλοι εργαζόμαστε για το δημόσιο συλλογικό συμφέρον και κανείς δεν έχει δικαίωμα να μονοπωλεί τα λαϊκά συμφέροντα. Όλοι στο λαό αναφερόμαστε και τα συμφέροντα του λαού εκπροσωπούμε στη Βουλή. Δεν υπάρχει λογική ταξικής παιδείας όταν στηρίζουμε αποφασιστικά και ξεκάθαρα το ελληνικό δημόσιο εκπαιδευτικό σύστημα. Όλα τα άλλα είναι αυθαίρετες αξιολογήσεις οι οποίες πλέον δεν έχουν τη δυνατότητα να πείθουν. 
      Για την τοποθέτηση του Συνασπισμού θέλω να επισημάνω ότι άκουσα μία προγραμματική –θα την έλεγα- τοποθέτηση την οποία δεν μας προσφέρει τη χαρά να καταθέσει στις διαδικασίες του διαλόγου. Είναι μία πρόταση η οποία ενδεχομένως έχει αξιόλογες παρατηρήσεις και παρεμβάσεις, αλλά ο Συνασπισμός προτίμησε να την ακούσουμε στη Βουλή κι εμείς παρ’ όλα ταύτα θα παρακολουθήσουμε το γράμμα και το πνεύμα της προτάσεως αυτής για να δούμε τι μπορούμε να αξιολογήσουμε.
      Σ’ ό,τι αφορά την υποχρέωσή μας –κριτική η οποία διατυπώθηκε από την πλευρά του Λαϊκού Ορθόδοξου Συναγερμού- να αναλάβουμε πρωτοβουλίες πρώτα για την τριτοβάθμια εκπαίδευση και όχι για την δευτεροβάθμια, γνωρίζετε πάρα πολύ καλά ότι είναι υποχρέωση της χώρας μας το 2010 να μπορεί να ανταποκριθεί στον ενιαίο ευρωπαϊκό χώρο της ανώτατης εκπαίδευσης με βάση αποφάσεις των Υπουργών της Ευρωπαϊκής Ένωσης οι οποίες ελήφθησαν το 2004. 
      Κράτησα ως τελευταίες δύο παρατηρήσεις. Η μία αφορά τη συζήτηση των τροπολογιών και άλλων θεμάτων του νομοσχεδίου. Σ’ αυτά θα αναφερθώ αύριο στην κατ’ άρθρο συζήτηση του νομοσχεδίου κι εκεί θα τοποθετηθούμε για το ποιες απ’ αυτές θα γίνουν αποδεκτές και ποιες όχι.
      Τέλος, θα κάνω ένα σχόλιο για την παρέμβαση του συναδέλφου κ. Καρπούζα ο οποίος κατέθεσε τα δύο βιβλία τα οποία παράγονται προς όφελος της νεολαίας της Γερμανίας και αποδεικνύουν και εθνικό στοχασμό και ευρύτατη συνεργασία των πολιτικών και κοινωνικών δυνάμεων και των εταίρων της εκπαιδευτικής κοινότητας της Γερμανίας. Αποδεικνύουν κυρίως μέθοδο, οργάνωση, ευελιξία προσαρμογής στη νέα γνώση, κατάκτηση της γνώσης της νέας τεχνολογίας, απρόσκοπτη πρόοδο του εκπαιδευτικού συστήματος. Απέναντι σ’ αυτήν την πρόκληση στην οποία με επιτυχία έχουν ανταποκριθεί οι συμπολίτες μας Ευρωπαίοι στην ισχυρότερη οικονομία της Ευρώπης οφείλουμε κι εμείς με σύνεση και σωφροσύνη να ανταποκριθούμε.
      Σας ευχαριστούμε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Βενιζέλος.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, ο κ. Λυκουρέντζος ξέρει και την εκτίμηση και τη συμπάθεια που του έχω, αλλά, όπως έκανε και ο κ. Αλευράς προηγουμένως, θέλω κι εγώ με τον πιο επίσημο και κατηγορηματικό τρόπο εκ μέρους της Αξιωματικής Αντιπολίτευσης να στηλιτεύσω την απουσία του Υπουργού Εθνικής Παιδείας και Θρησκευμάτων κ. Σπηλιωτόπουλου. Τη νομοθετική πρωτοβουλία την ασκεί κατά το Σύνταγμα ο αρμόδιος Υπουργός. Ο κ. Σπηλιωτόπουλος υιοθέτησε ένα νομοσχέδιο που βρήκε κατατεθειμένο από τον προκάτοχό του αλλά δεν ήλθε σήμερα να το υπερασπιστεί. Δεν έχω καμμία αμφιβολία ότι επί της ουσίας το νομοσχέδιο το γνωρίζει καλύτερα ο κ. Λυκουρέντζος και η επιχειρηματολογία του είναι προφανώς πλουσιότερη και αρτιότερη από την επιχειρηματολογία που θα άρθρωνε ο κ. Σπηλιωτόπουλος, όμως για θεσμικούς λόγους, για λόγους σεβασμού του Κοινοβουλίου έπρεπε να είναι παρών.
      Επίσης, έπρεπε να είναι παρών για να υποστηρίξει επικοινωνιακά όλο του τον ισχυρισμό σε σχέση με το διάλογο για την Παιδεία. Δεν μπορεί η βασική επιλογή της Κυβέρνησης στο χώρο της Παιδείας να είναι ένας διάλογος «χωρίς προϋποθέσεις», ένας διάλογος «ανοικτός», «απροκατάληπτος» –χρησιμοποιώ τους όρους εντός εισαγωγικών- και στην κατ’ εξοχήν Αίθουσα του διαλόγου, του θεσμικού, κοινωνικού διαλόγου, που είναι το Κοινοβούλιο, να μην προσέρχεται ο χειριστής της κυβερνητικής πολιτικής. Πού θα γίνει ο διάλογος εάν δεν γίνει κυρίως στην Ολομέλεια της Βουλής, φυσικά και στην αρμόδια Διαρκή Επιτροπή; 
      Άρα, υπάρχει μία προκλητική αντίφαση, η οποία δεν θεραπεύεται εκ του γεγονότος ότι, όπως με πληροφόρησε ο κ. Λυκουρέντζος, θα εμφανιστεί αύριο ο κ. Σπηλιωτόπουλος στην κατ’ άρθρο συζήτηση για να πει κάποια πράγματα. 
      Επιφυλάσσομαι, λοιπόν, να του απαντήσω και να του πω τα ίδια και άλλα πολλά. Διότι τώρα, επί της ουσίας, στα όσα είπε ο κ. Λυκουρέντζος, θα απαντήσει ένα μπαράζ κυριών του ΠΑΣΟΚ, που είναι εγγεγραμμένες στον κατάλογο, τέσσερις κατά σειρά. Έτσι, περιττεύει εγώ να μπω στις λεπτομέρειες του νομοσχεδίου.
      Θα πω, όμως, το εξής. Προσβάλλει την κοινή λογική και βεβαίως ακυρώνει την αξιοπιστία των προτάσεων της Κυβέρνησης επί της διαδικασίας του διαλόγου το γεγονός ότι ενώ ανοίγουμε, υποτίθεται, τη συζήτηση για το νέο Λύκειο και για το νέο τρόπο εισαγωγής στην Τριτοβάθμια Εκπαίδευση, έρχεται η Κυβέρνηση και με βασικό επιχείρημα την ισοτιμία των δύο τύπων Λυκείου, εισάγει ρυθμίσεις υποτίθεται πάγιες και όχι μεταβατικές με το συζητούμενο νομοσχέδιο. 
      Μα, ένα από τα δύο. Ή ανοίγεις συζήτηση και άρα θα αρκούσε τώρα μία μεταβατικού χαρακτήρα ρύθμιση για την επαναφορά του ν. 2640/1998 και όλα τα άλλα παραπέμπονται στο διάλογο, για να δούμε από κοινού τους ισότιμους τύπους Λυκείου και το ενιαίο σύστημα εισαγωγής στην Τριτοβάθμια Εκπαίδευση ή δεν ξέρει η Κυβέρνηση τι λέει και κατά περίπτωση και κατά το δοκούν χειρίζεται τα θέματα με το βασικό επιχείρημα ότι «απορία ψάλτου, βηξ». 
      Επί πέντε χρόνια, σε όλα τα πεδία της κυβερνητικής πολιτικής, αποδιάρθρωνε η Κυβέρνηση ό,τι έκανε η κυβέρνηση του ΠΑΣΟΚ, με παραλήψεις, με λάθη, αλλά πάντως ό,τι έκανε –κι έκανε πολλά- η κυβέρνηση του ΠΑΣΟΚ. Αρχίζει νέα περίοδος τώρα, με τον ανασχηματισμό, η περίοδος της Κυβέρνησης Σουφλιά – Καραμανλή, κατά την οποία τώρα αποδιαρθρώνεται ό,τι έγινε την προηγούμενη πενταετία από την Κυβέρνηση του κ. Καραμανλή. Διότι περί αυτού πρόκειται. Στην Οικονομία ανατρέπεται η πολιτική Αλογοσκούφη και στην εκπαίδευση ανατρέπονται όλα όσα έγιναν ή δεν έγιναν και υψώνουμε τη λευκή σημαία του διαλόγου, γιατί δεν έχουμε τι να πούμε και τι να κάνουμε. Αυτό είναι. Όλα τα άλλα τώρα, όπως αντιλαμβάνεστε, είναι προσχηματικά.
      Την άποψή μας για το διάλογο την έχουμε πει. Ξέρετε, όμως, ο διάλογος από ένα σημείο και μετά, όταν δεν πιάνει την ουσία των θεμάτων, αποκτά μία γραφικότητα. Δεν πιστεύω ότι υπάρχει κανείς σοβαρός άνθρωπος –πιστεύω ότι αυτό ισχύει και για τον κ. Λυκουρέντζο- που να αντιμετωπίζει με διαφορετικό τρόπο τη σύγκρουση ανάμεσα στον Πρόεδρο του Εθνικού Συμβουλίου Παιδείας και τον Πρόεδρο του Συμβουλίου Δευτεροβάθμιας και Πρωτοβάθμιας Εκπαίδευσης. 
      Πού συγκρούονται οι δύο εκλεκτοί συνάδελφοί μου στο πανεπιστήμιο; Σε ποιον αχυρώνα και στο όνομα τίνος πράγματος και ποιας εντολής και ποιας εξουσιοδότησης και ποιας νομιμοποίησης; Πώς το επιτρέπει αυτό η Κυβέρνηση; Πώς το επιτρέπει ο κ. Καραμανλής;
      Αυτό είναι, όπως αντιλαμβάνεστε, υπονόμευση του υποτιθέμενου διαλόγου στα αρχικά του στάδια. Στην προκαταρκτική του φάση. Πριν καν αποκτήσει υπόσταση θεσμική και διαδικαστική.
      Άρα, μην κάνουμε πολύπλοκους συλλογισμούς όταν έχουμε μία απλή πραγματικότητα. Η εκπαιδευτική πολιτική της Κυβέρνησης οδηγήθηκε σε αδιέξοδο. Έχετε ανακρούσει πρύμναν. Έχετε κατασκευάσει τη διαφυγή του διαλόγου. Δεν λέτε επίτηδες τίποτα επί της ουσίας. Αυτό όλο είναι μία επικοινωνιακή παγίδα η οποία έχει στηθεί μπας και πέσει κάποιος μέσα σε αυτή και αποκτήσει την εντύπωση ότι κάτι πρόκειται να συμβεί, καινοτομικό, ριζοσπαστικό και ελπιδοφόρο.
      Δεν θα συμβεί τίποτε, γιατί χρειάζονται άλλου τύπου προσεγγίσεις τα θέματα αυτά.
      Επί της Τεχνικής Εκπαιδεύσεως, για να γίνω πιο συγκεκριμένος, θα σας παρακαλούσα, εάν θέλετε να κερδίσετε έστω και την ύστατη στιγμή κάποιο ίχνος αξιοπιστίας, να αποσύρετε το νομοσχέδιο αυτό και να φέρετε με πρώτη ευκαιρία, ή έστω με αυτοτελές νομοσχέδιο, αλλά με μία διάταξη, με ένα άρθρο, με μία παράγραφο, μία πολύ απλή ρύθμιση ότι επανέρχεται προσωρινά, μεταβατικά το καθεστώς του ν.2640/1998 έως ότου κάποια κυβέρνηση, που ελπίζουμε ότι θα είναι μία νέα, προοδευτική κυβέρνηση, με νομιμοποίηση θα λύσει το ζήτημα του νέου Λυκείου και του νέου τρόπου εισαγωγής στην Τριτοβάθμια Εκπαίδευση.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Αξιότιμε κύριε Κοινοβουλευτικέ Εκπρόσωπε, μου έκανε εντύπωση το γεγονός ότι στην τοποθέτησή σας μιλήσατε μόνο με αρνητικό τρόπο. Επισημάνατε όποιες, κατά τη γνώμη σας, αδυναμίες και δεν έχετε τη γενναιότητα να πείτε «Ναι, είμαστε παρόντες στο διάλογο με δικές μας θέσεις, με δικές μας προτάσεις και ελάτε να τις συζητήσουμε».
      Είναι επιχείρημα εάν συγκρούονται οι καθηγητές –που δεν συγκρούονται- ο Πρόεδρος του ΕΣΥΠ με τον κ. Μπαμπινιώτη; Είναι ξεκαθαρισμένες οι αρμοδιότητές τους από το προεδρικό διάταγμα του 2003, το οποίο γνωρίζετε πάρα πολύ καλά.
      ΚΩΝΣΤΑΝΤΙΝΟΣ ΓΕΙΤΟΝΑΣ: Τότε γιατί συγκρούονται, κύριε Υπουργέ; 
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα, σας παρακαλώ! Στο κάτω-κάτω στον κ. Βενιζέλο απευθύνεται. Δεν είστε συνήγορός του.
      ΚΩΝΣΤΑΝΤΙΝΟΣ ΓΕΙΤΟΝΑΣ: Στο Σώμα απευθύνονται οι Υπουργοί, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Είστε όλοι στο κόμμα, αλλά υπάρχει και εκπρόσωπος. Τα ξέρετε καλά αυτά.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Είναι επιχείρημα η απουσία του Υπουργού, ο οποίος γνωρίζετε ότι μετέχει του διαλόγου με τη φυσική του παρουσία…
      ΑΝΝΑ ΔΙΑΜΑΝΤΟΠΟΥΛΟΥ: Ποιου διαλόγου;
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): ...και στην ΟΛΜΕ και στη ΔΟΕ και στην Επιτροπή των Μορφωτικών Υποθέσεων όπου παρέστη για το συγκεκριμένο νομοσχέδιο και σε κάθε ευκαιρία έχει δηλώσει ότι θα συμμετέχει; Εγώ φοβάμαι ότι εσείς προσπαθείτε να βρείτε επιχειρήματα για να υπονομεύσετε το διάλογο. 
       Τέλος, σε ό,τι αφορά εάν η Κυβέρνηση έχει πρόταση, αποδεικνύεται από το γεγονός ότι μόλις λίγους μήνες πριν, το δικό μας όραμα ενέκρινε ο ελληνικός λαός και αποτέλεσε για εσάς –και μάλιστα για εσάς προσωπικά- πολύ μεγάλη έκπληξη αυτό το αποτέλεσμα! Να είστε σίγουρος ότι όταν γίνουν οι εκλογές θα είναι ακόμη μεγαλύτερη έκπληξη και για εσάς το αποτέλεσμα τους, η ετυμηγορία του ελληνικού λαού.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, ένα λεπτό παρακαλώ.
      ΠΡΟΕΔΡΕΥΩΝ (Γεώργιος Σούρλας): Ναι, βεβαίως, κύριε Βενιζέλο.
      ΕΥΑΓΓΕΛΟΣ ΒΕΝΙΖΕΛΟΣ: Ούτως ή άλλως δεν έκανα και χρήση του χρόνου μου.
      Κοιτάξτε, κύριε Λυκουρέντζο, δεν αίρεται ούτε η συμπάθεια ούτε η εκτίμηση. Αντιλαμβάνομαι τη δυσκολία της θέσης σας, διότι δεν μου λείπει προσωπικά ο κ. Σπηλιωτόπουλος. Μπορώ να ζήσω στην Αίθουσα και χωρίς αυτόν! Σας είπα κολακεύοντάς σας, αλλά και εννοώντας το, ότι πιο ισχυρή και εμπεριστατωμένη επιχειρηματολογία έχετε για το νομοσχέδιο, όμως εδώ είμαστε για να υπηρετούμε θεσμούς. 
      Τι είναι ο κ. Σπηλιωτόπουλος; Πνεύμα; Άγγελος της παιδείας που υπερίπταται; Εδώ γίνεται η συζήτηση επί της αρχής του νομοσχεδίου και θα έπρεπε να είναι παρών. Αύριο στην εξειδικευμένη συζήτηση, επί των άρθρων, θα μπορούσατε να τον αναπληρώσετε. 
      Υπεκφεύγει το ΠΑΣΟΚ σε σχέση με το διάλογο; Εμείς σας καλέσαμε να δεσμευτείτε ότι και όταν ανταλλαγούν οι ρόλοι μεταξύ των κομμάτων θα είστε παρόντες στο διάλογο. Ο διάλογος είναι επιβεβλημένος συνταγματικά και κυρίως είναι πολιτιστικά επιβεβλημένος. Όμως όταν βλέπουμε πώς ξεκινάει αυτό το πράγμα, όταν βλέπουμε αυτές τις σκηνές οι οποίες εν πάση περιπτώσει δεν προσιδιάζουν στο ήθος της εκπαίδευσης, οφείλουμε να το στηλιτεύσουμε, να το τονίσουμε αυτό.
      Παρακολουθούμε τι συμβαίνει και οφείλουμε να μεταφέρουμε τη φωνή της κοινωνίας στην Αίθουσα του Κοινοβουλίου. Αυτή είναι η εντολή που έχουμε από τον ελληνικό λαό. Ξέρετε δε πάρα πολύ καλά ότι ειδικά για την Τεχνική Εκπαίδευση, για το λεγόμενο Τεχνολογικό Λύκειο, πριν από λίγες ημέρες το ΠΑΣΟΚ παρουσίασε και ανάρτησε στο διαδίκτυο ολοκληρωμένη πρόταση.
      Επίσης, γνωρίζετε πάρα πολύ καλά ότι υπάρχει πλούτος ιδεών. Εγώ έχω αναπτύξει την προσωπική μου άποψη για το τετραετές Γυμνάσιο και το διετές Λύκειο, που πρέπει να ακολουθεί ένα πρόγραμμα τύπου διεθνούς απολυτηρίου για να οδηγούνται όλα τα παιδιά στο πανεπιστήμιο και όσα δεν πάνε στο τμήμα της πρώτης προτίμησής τους με ενδοπανεπιστημιακή αξιολόγηση να έχουν δεύτερη και τρίτη ευκαιρία.
      Αυτά όλα δεν είναι η πυρίτιδα που θα ανακαλύψουμε. Το θέμα είναι να διαμορφωθεί η βούληση να γίνει κάτι. Εσείς δεν έχετε καμμία βούληση να γίνει κάτι, διότι δεν έχετε ξεκάθαρη πολιτική ατζέντα, δεν υπάρχει πολιτικό χρονοδιάγραμμα. Ξέρετε αυτήν τη στιγμή πόσο χρόνο θα υπάρχει η Κυβέρνηση; Ξέρετε ποια είναι η στρατηγική επιλογή, εάν οι εκλογές θα γίνουν πριν από τις Ευρωεκλογές; Ξέρετε πώς θα κάνει την τελική επιλογή του ο κ. Καραμανλής; Όχι. Όλοι ζείτε μεροδούλι, μεροφάι, βλέποντας και κάνοντας! 
      Εφόσον η Κυβέρνηση εφαρμόζει μια πολιτική «βλέποντας και κάνοντας», δεν μπορεί να έχει την αξίωση από την Αντιπολίτευση να λειτουργεί ως δεξαμενή σκέψης της Κυβέρνησης. Ε, δεν είναι αυτός ο ρόλος της Αντιπολίτευσης! Η Αντιπολίτευση έχει τη δική της προγραμματική αντίληψη, την πρότασή της, διαλέγεται με την κοινωνία, διαμορφώνει τη δική της σχέση εμπιστοσύνης και δίνει τη δική της προοπτική, τη δική της ελπίδα στην κοινωνία και το λαό. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Βενιζέλο.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, παρακαλώ το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Τώρα μη μου απαντήσετε πάλι, γιατί θέλω να φύγω. Αφήστε το αύριο!
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Όχι, δεν είναι έτσι. 
      Κύριε Πρόεδρε, παρακαλώ το λόγο. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός Εθνικής Παιδείας και Θρησκευμάτων κ. Λυκουρέντζος.
      Παρακαλώ να είστε σύντομοι όλοι.
      Ορίστε, κύριε Υφυπουργέ, έχετε το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κύριε Κοινοβουλευτικέ Εκπρόσωπε, δεν περίμενα την τελευταία φράση με την οποία κλείσατε την τοποθέτησή σας. 
      ΕΥΑΓΓΕΛΟΣ ΒΕΝΙΖΕΛΟΣ: Ποια;
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Γιατί, εάν θεωρείτε ότι δεν τιμά την κοινοβουλευτική τάξη η απουσία του Υπουργού, εγώ νομίζω ότι δεν τιμά μια τέτοια φράση στη συζήτηση την οποία κάνουμε.
      ΕΥΑΓΓΕΛΟΣ ΒΕΝΙΖΕΛΟΣ: Να σας πω κάτι;
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Σας παρακαλώ…
      ΠΡΟΕΔΡΕΥΩΝ (Γεώργιος Σούρλας): Όχι, κύριε Βενιζέλο, να μην πείτε. 
      ΕΥΑΓΓΕΛΟΣ ΒΕΝΙΖΕΛΟΣ: Περίμενα από εσάς να έχετε αίσθηση του χιούμορ.
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Βενιζέλο. Διακόψατε αυθαιρέτως τον Υφυπουργό. Αγνοείτε το Προεδρείο, διακόπτετε τον Υφυπουργό. 
      ΕΥΑΓΓΕΛΟΣ ΒΕΝΙΖΕΛΟΣ: Εάν δεν έχετε αίσθηση του χιούμορ, μην ασχολείστε με την εκπαίδευση. Θα την οδηγήσετε σε αντιλήψεις του ’50 και του ’40.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ούτε στις αντιλήψεις του ’50 ούτε του ’40.
      ΠΡΟΕΔΡΕΥΩΝ (Γεώργιος Σούρλας): Κύριε Βενιζέλο, θα πω και εγώ τώρα ότι δεν περίμενα από εσάς να μη ζητάτε το λόγο από το Προεδρείο και να διακόπτετε τον Υφυπουργό. Δεν μπαίνω επί της ουσίας…
      ΕΥΑΓΓΕΛΟΣ ΒΕΝΙΖΕΛΟΣ: Καλά, από εσάς αν είναι ποτέ δυνατόν!
      ΠΡΟΕΔΡΕΥΩΝ (Γεώργιος Σούρλας): Σας παρακαλώ.
      ΕΥΑΓΓΕΛΟΣ ΒΕΝΙΖΕΛΟΣ: Με το μάτι συνεννοούμεθα.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Για όσα είπατε για τις προτάσεις του ΠΑΣΟΚ, νομίζω ότι με την τοποθέτησή μου απέδειξα και το σεβασμό μου και ότι τις λαμβάνουμε σοβαρά υπ’ όψιν και τις θεωρούμε ισχυρή μετοχή στη διαδικασία του διαλόγου.
      Τώρα, ο τρόπος με τον οποίο επιχειρείτε να τοποθετήσετε το χρονοδιάγραμμα του διαλόγου, ότι εσείς θα είστε εκείνοι που θα έχετε τελικά την ευθύνη του, σας δημιουργεί μια κεκτημένη ταχύτητα με την οποία κάνετε ανασχηματισμούς, ενώ είστε ακόμη στην Αντιπολίτευση.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Γιαννέλλης-Θεοδοσιάδης. 
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Θα ήθελα να κάνω μια διευκρίνιση πριν αποχωρήσει ο κ. Βενιζέλος.
      Είπατε πριν από λίγο ότι υπάρχει Κυβέρνηση Καραμανλή-Σιουφλιά. Θέλω να σας πω ότι υπάρχει Κυβέρνηση Κώστα Καραμανλή, αυτήν ψηφίσαμε και αυτήν στηρίζουμε. Προφανώς, είστε επηρεασμένος από τη δυαρχία που υπάρχει στο ΠΑΣΟΚ, Γεωργίου Παπανδρέου και Ευάγγελου Βενιζέλου. Και θα είναι ευτύχημα για το πολιτικό μας σύστημα η Αξιωματική Αντιπολίτευση να έχει δύο ισχυρούς πολιτικούς αρχηγούς.
      Όσον αφορά το θέμα των εκλογών στο οποίο αναφέρθηκε ο κ. Βενιζέλος, θέλω να κάνω μια πρόταση. Δεν είναι εδώ για την ακούσει, αλλά την έκανε εκείνος. Μια που μιλά για εκλογές -η Νέα Δημοκρατία δεν αναφέρεται σε χρόνο εκλογών, έχουμε πάρα πολύ χρονικό διάστημα μπροστά μας- θα πω κάτι που είχα την ευκαιρία να πω και χθες. Γιατί δεν αποδέχεστε τότε την πρόταση Παυλόπουλου –τα δύο μεγάλα κόμματα- να γίνουν οι εκλογές όχι με το νόμο Σκανδαλίδη, αλλά…
      ΑΘΑΝΑΣΙΑ ΜΕΡΕΝΤΙΤΗ: Πολύ φθηνό!
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: …να γίνουν με τον καινούργιο νόμο, όπως φτιάχτηκε από τη Νέα Δημοκρατία και αντί για σαράντα να είναι πενήντα Βουλευτές; 
      Βλέπω ότι το αποδέχεστε, κύριε Γείτονα, και χαίρομαι γι’ αυτό. Εσείς τουλάχιστον, δεν ξέρω ο Αρχηγός σας τι θα πει. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Αυτό καταλάβατε; Κάντε εκλογές αύριο το πρωί. Ιδού η Ρόδος…
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Έτσι κατάλαβα. Εάν δεν το αποδέχεστε, πείτε το. 
      Οπότε θα αποφύγουμε δύσκολες καταστάσεις, διπλές εκλογές, οπότε και αν γίνουν αυτές. Όμως, δεν το θέλετε. Θέλετε να ταλαιπωρήσετε τον κόσμο. Δεν πειράζει. Εμείς είτε μια εκλογή γίνει είτε δύο θα κερδίσουμε τις επόμενες εκλογές, οπότε δεν υπάρχει κανένα πρόβλημα.
      ΑΘΑΝΑΣΙΑ ΜΕΡΕΝΤΙΤΗ: Κυβερνήστε στο μεταξύ!
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Κυρίες και κύριοι συνάδελφοι, το εθνικό εκπαιδευτικό μας σύστημα βρίσκεται σε κρίση, όπως είπε πριν από λίγες μέρες ο Υπουργός, ο κ. Σπηλιωτόπουλος. Αδυνατεί να ανταποκριθεί στην εποχή μας, στις προσδοκίες των νέων ανθρώπων και οι ευθύνες είναι διαχρονικές και διακομματικές. 
      Ο λαϊκισμός και οι αντιπαραθέσεις ζημίωσαν την υπόθεση της παιδείας και εμπόδισαν την προσαρμογή της στις σύγχρονες κοινωνικές εξελίξεις και αντιλήψεις. Είναι καιρός να θέσουμε στην άκρη τις στείρες αντιθέσεις μας, να απαλλαγούμε από τις προκαταλήψεις του χθες και τις κομματικές μας αγκυλώσεις και με δημοκρατικές διαδικασίες να προχωρήσουμε στην εκπόνηση ενός εθνικού σχεδίου για την παιδεία. 
      Οι κοντόφθαλμες πολιτικές, οι συνεχείς αρνήσεις, η έλλειψη στρατηγικής και η μικροκομματική θεώρηση των θεμάτων της παιδείας, υπονομεύουν και υποθηκεύουν το μέλλον της χώρας. Οφείλουμε να δεσμευτούμε όλοι μας ότι δεν θα μεταλλάσσεται από κυβέρνηση σε κυβέρνηση και από Υπουργό σε Υπουργό.
      Θυμάστε επί ΠΑΣΟΚ, τα παλιά τα χρόνια, τι γινόταν. Είχαμε Υπουργό τον κ. Αρσένη –εξαίρετος συνάδελφος- ο οποίος έκανε μια μεταρρύθμιση στην παιδεία. Έρχεται στην συνέχεια ο κ. Παπανδρέου –αν είναι αυτή η σειρά, αν θυμάμαι καλά- και αλλάζει ό,τι είχε σχεδιάσει ο κ. Αρσένης. Στην συνέχεια έρχεται ο κ. Ευθυμίου, ο οποίος αλλάζει και πάλι τα πράγματα, ευτυχώς προς το θετικότερο για τον κ. Ευθυμίου.
      Αυτά, λοιπόν, κάποια στιγμή πρέπει να τελειώσουν. Σας το είπε και ο Υφυπουργός πριν από λίγο. Πρέπει επιτέλους να έχουμε ένα ενιαίο στόχο για την παιδεία. Προϋπόθεση ασφαλώς της προσπάθειας αυτής είναι ότι το πλαίσιο αρχών που θα δημιουργηθεί, να στηρίζεται, όπως και η ΟΛΜΕ δήλωσε, στο δημόσιο χαρακτήρα της εκπαίδευσης, στον ουσιαστικό διάλογο, να δεσμεύει όλες τις πλευρές, να έχει ένα χρονοδιάγραμμα ολοκλήρωσης και να διασφαλίζει τη χρηματοδότηση από το κράτος. 
      Η ίδρυση των ΤΕΕ επί Υπουργίας Αρσένη –και ήταν μια σωστή προσπάθεια- δεν ακολούθησε τις εξελίξεις και δεν έπεισε μαθητές και εκπαιδευτικούς, γι’ αυτό και η μείωση του αριθμού των μαθητών ήταν συνεχής. Τα δε τμήματα ολιγομελή. Τα τελευταία μάλιστα χρόνια είχε παρατηρηθεί μια σταθερή συνεχόμενη μείωση του μαθητικού δυναμικού των ΤΕΕ. Από το σύνολο των έξι χιλιάδων πεντακοσίων περίπου τμημάτων που λειτουργούσαν στην επικράτεια περισσότερα από τα μισά, γύρω στα τρεις χιλιάδες εξακόσια, ήταν ολιγομελή, με αριθμό μαθητών μικρότερο των δεκατεσσάρων. Αυτά συνέβαιναν επί ΠΑΣΟΚ. Συνεπώς λειτουργούσαν με ειδικές άδειες. 
      Με βάση στοιχεία του Υπουργείου Εθνικής Παιδείας και Θρησκευμάτων, μεταξύ αυτών λειτουργούσαν είκοσι ένα τμήματα με ένα μαθητή, τριάντα έξι τμήματα με δυο μαθητές, εκατόν εννέα τμήματα με τρεις μαθητές και εκατόν ογδόντα τμήματα με τέσσερις μαθητές. 
      Αυτά δεν συνέβαιναν επί Νέας Δημοκρατίας, συνέβαιναν επί ΠΑΣΟΚ και αυτό δεν σημαίνει ότι η Νέα Δημοκρατία δεν έχει και αυτή τις δικές της διαχρονικές ευθύνες όπως έχουν όλα τα κόμματα. Γι’ αυτό η ανάγκη σήμερα να υπάρξει μια εθνική πολιτική στα θέματα της παιδείας, είναι αδήριτη, είναι όσο ποτέ πιο αναγκαία.
      Συνεπώς τα Επαγγελματικά Λύκεια που αντικατέστησαν τα ΤΕΕ είναι απολύτως ισότιμα με τα Γενικά Λύκεια και από πλευράς τίτλων και από πλευράς ουσίας και εξασφαλίζουν στους κατόχους τους τη δυνατότητα εισαγωγής, μέσω των Πανελληνίων Εξετάσεων, τόσο στα Ανώτατα Τεχνολογικά Ιδρύματα, όσο και στα ΑΕΙ, σε ισότιμη βάση με τους αποφοίτους των Γενικών Λυκείων.
      Η επαγγελματική εκπαίδευση είναι διαδεδομένη, όπως όλοι ξέρουμε, στην Ευρώπη, πολύ περισσότερο από ότι είναι στην δική μας χώρα. Τα ποσοστά των μαθητών είναι 40% στην Φινλανδία και 78% στην Γερμανία. Η Ελλάδα αποτελεί εξαίρεση καθώς το αντίστοιχο ποσοστό είναι περίπου 33%.
      Η παιδεία αποτελεί πράγματι αναφαίρετο δικαίωμα του πολίτη και η παροχή της αποτελεί καθήκον της πολιτείας. Μόνο υψηλής ποιότητας παρεχόμενη από το κράτος εκπαίδευση εξασφαλίζει την ισότητα στην εκκίνηση όλων των νέων, ανεξάρτητα από την οικονομική τους κατάσταση. Γιατί εκπαίδευση χωρίς ποιότητα, όπως αυτή που παρέχεται σήμερα -και οφείλουμε να αναγνωρίσουμε ότι πράγματι δεν υπάρχει η ποιότητα που όλοι θα θέλαμε και γι’ αυτό γίνονται αυτές οι τεράστιες μεταρρυθμιστικές προσπάθειες από πλευράς Νέας Δημοκρατίας- είναι αντιδημοκρατική και πλήττει κυρίως τους οικονομικά ασθενέστερους. 
      Η εθνική διάσταση της παιδείας απαιτεί μια πολιτική χωρίς κομματικές σκοπιμότητες, με διαύγεια και σταθερότητα στόχων και σκοπών, ελευθερία επιλογών και επάρκεια πόρων, προσώπων και εγκαταστάσεων μέσα σ’ ένα περιβάλλον δημιουργικού ανταγωνισμού. Οι συνεχείς αρνήσεις δεν βοηθούν.
      Οι επιλογές της εκπαιδευτικής πολιτικής πρέπει να χαρακτηρίζονται από συνέπεια και από συνέχεια, να μην εμπνέονται από κομματική μονομέρεια και να συγκεντρώνουν την ευρύτερη δυνατή αποδοχή. Γι’ αυτό κατά την εναλλαγή των κομμάτων στην εξουσία πρέπει να διατηρούνται όλα τα θετικά επιτεύγματα της προηγούμενης κυβερνητικής πολιτικής και οι ενδεχόμενες μεταβολές να γίνονται με υπευθυνότητα χωρίς άσκοπους αιφνιδιασμούς και πειραματισμούς. Αυτό επιχειρεί να κάνει η Κυβέρνηση σήμερα.
      Βασικός στόχος, λοιπόν, της εκπαιδευτικής πολιτικής είναι η συμβολή του κράτους στον εκδημοκρατισμό του πολίτη. Ο στόχος αυτός θα πρέπει να αγκαλιάζει κάθε μορφή εκπαιδευτικής δραστηριότητας καθιστώντας το άτομο ενεργό και υπεύθυνο πολίτη που σέβεται τα δικαιώματα των άλλων.
      Η διάρθρωση του εκπαιδευτικού συστήματος πρέπει να δίνει διεξόδους σε όλους και η εκπαιδευτική διαδικασία να θεωρείται μια λειτουργία που διαρκεί διά βίου.
      Την εποχή της παγκοσμιοποίησης και σε μια κοινωνία της γνώσης και της πληροφορίας η αξιοποίηση των σύγχρονων τεχνολογιών είναι εντελώς απαραίτητη για ένα σύγχρονο και αποτελεσματικό εκπαιδευτικό σύστημα.
      Οι νέες τεχνολογίες αλλάζουν ριζικά το τοπίο της εκπαίδευσης, τον τρόπο διδασκαλίας και μάθησης, τον τρόπο μελέτης αλλά και τον τρόπο έρευνας και αξιολόγησης.
      Η διαρκής σύνδεση της εκπαίδευσης με την παραγωγική διαδικασία και την αγορά εργασίας πρέπει να βρίσκεται στο επίκεντρο του σχεδιασμού του περιεχομένου των σπουδών.
      Σας είπα πριν ότι η κρίση του εκπαιδευτικού συστήματος είναι μπροστά μας. Γι’ αυτό και η μεταρρυθμιστική προσπάθεια της Νέας Δημοκρατίας στον τομέα της εκπαίδευσης είναι τεράστια. Οι ιδιώτες δαπανούν περισσότερα απ’ ό,τι δαπανά το κράτος ώστε να μπορούν να έχουν ουσιαστικό δικαίωμα στη μόρφωση. Οκτώ στους δέκα μαθητές Λυκείου κάνουν φροντιστήριο. Οι Έλληνες φοιτητές που σπουδάζουν στο εξωτερικό κατ’ αναλογία με τον πληθυσμό κατέχουν παγκόσμια ρεκόρ και η ετήσια ιδιωτική δαπάνη φθάνει περίπου στα 300.000.000.000 ευρώ.
      Σύμφωνα με έρευνα του ΣΕΒ, σε μεγάλες ελληνικές επιχειρήσεις υπάρχουν τεράστια εκπαιδευτικά κενά σε πάρα πολλές ειδικότητες που αφορούν στη νέα παραγωγική διαδικασία. Οι περισσότερες δήλωσαν ότι δυσκολεύονται να βρουν στελέχη όλων των βαθμίδων εκπαίδευσης που να μπορούν να καλύπτουν τις εργασιακές ανάγκες για ειδικότητες αιχμής. 
      Τα καινούργια αναλυτικά προγράμματα για τα ΕΠΑΛ, οι νέες ειδικότητες αλλά και τα χρήματα που διετέθησαν –γύρω στα 70.000.000 ευρώ απ’ ό,τι άκουσα από τον κύριο Υφυπουργό- δείχνουν το έμπρακτο ενδιαφέρον της Κυβέρνησης για την επαγγελματική εκπαίδευση στη χώρα μας.
      Το παρόν νομοσχέδιο αποτελεί μια απάντηση σε μερικά από τα ερωτήματα όσον αφορά στην παρεχόμενη γνώση και γενικότερη παιδεία αλλά κυρίως στη σύνδεση της εκπαίδευσης με την αγορά εργασίας, ενσωματώνοντας στην εκπαιδευτική διαδικασία τις νέες τεχνολογικές κατακτήσεις.
      Με το νομοσχέδιο αυτό συμπληρώνεται το νομικό και θεσμικό πλαίσιο για την αναβάθμιση και απρόσκοπτη λειτουργία της δευτεροβάθμιας επαγγελματικής εκπαίδευσης και αντιμετωπίζεται συνολικά ο τρόπος πρόσβασης των αποφοίτων ΕΠΑΛ στην Τριτοβάθμια Εκπαίδευση.
      Καθιερώνεται ισότιμη αντιμετώπιση σε ό,τι αφορά την επιλογή των επιστημονικών πεδίων των μαθητών όλων των τύπων Λυκείου. Επίσης, σε όλα τα μαθήματα και με βάση τα ωρολόγια προγράμματα τα πανελλαδικώς εξεταζόμενα μαθήματα διδάσκονται ακριβώς τις ίδιες ώρες. Δίνεται το δικαίωμα στους οκτώμισι χιλιάδες αποφοίτους που απορρίφθηκαν από τον β΄ κύκλο να συμμετέχουν στις εξετάσεις. Μαθητές των ΕΠΑΛ που διακρίθηκαν σε διεθνείς μαθητικούς διαγωνισμούς όπως: οι Βαλκανικοί, η Διεθνής Ολυμπιάδα Μαθηματικών, Φυσικής Πληροφορικής εγγράφονται κατ’ εξαίρεση σε πανεπιστημιακές σχολές.
      Για πρώτη φορά απόφοιτοι της επαγγελματικής εκπαίδευσης διαγωνίζονται ισότιμα με τους απόφοιτους γενικής εκπαίδευσης για την είσοδό τους σε τμήμα των πανεπιστημίων. Επίσης, δίδεται στους αποφοίτους της επαγγελματικής εκπαίδευσης και δεύτερη δυνατότητα πρόσβασης προς τα Ανώτατα Τεχνολογικά Ιδρύματα και σε σχολές όπως συνέβαινε με τα ΤΕΕ αλλά με εξετάσεις σε τέσσερα βασικά μαθήματα. 
      Οι απόφοιτοι των Εσπερινών ΕΠΑΛ λόγω της τετραετούς φοίτησής τους από το επόμενο έτος θα διαγωνίζονται σε δυο μαθήματα γενικής παιδείας για την εισαγωγή τους στα Ανώτατα Τεχνολογικά Ιδρύματα και σε σχολές όπως ισχύει και με τους απόφοιτους των Εσπερινών ΤΕΕ.
      Κυρίες και κύριοι συνάδελφοι, η παιδεία δεν είναι ένα πεδίο πολιτικής αντιπαράθεσης. Έχουμε τόσες  άλλες ευκαιρίες μέσα σ’ αυτήν την Αίθουσα να δηλώσουμε τη διαφορετικότητα της πολιτικής μας. Έχουμε διαφορετικές πολιτικές. Δεν συγκλίνουν οι πολιτικές μας. Ο λαός θα κρίνει. Όμως σε θέματα παιδείας, επιβάλλεται επιτέλους να μη λέμε κάθε φορά αυτό το συνεχές «όχι», αυτή τη συνεχή άρνηση αλλά επιτέλους να πούμε ότι σ’ αυτό το νομοσχέδιο υπάρχουν  πέντε θετικά στοιχεία τα οποία υπερψηφίζει το ΠΑΣΟΚ. Δεν το άκουσα αυτό. Είναι λυπηρό σε όλα να υπάρχει μια άρνηση. Δεχθείτε αυτό το νομοσχέδιο. Θα κερδίσει η παιδεία. 
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, να αποφασίσουμε ποια θα είναι η ώρα λήξης της συνεδρίασης. Αν εξαντληθεί όλος ο κατάλογος θα πάει μετά τις δώδεκα, δωδεκάμισι και πιο πολύ. Έχουμε δύο ακόμα συνεδριάσεις. Αν συμφωνήσετε, θα μπορούσαν να μείνουν για αύριο επί της αρχής και επί των άρθρων με άνεση χρόνου τρεις, τέσσερις συνάδελφοι. Δηλαδή θα μπορούσε αύριο –από το τέλος πάω προς τα  πάνω- να μείνει ο κ. Ροντούλης, ο κ. Γείτονας, η κ. Ράπτη και ενδεχομένως η κ. Δραγώνα. Είναι ακόμη η κ. Διαμαντοπούλου και η κα Μερεντίτη.
      ΑΝΝΑ ΔΙΑΜΑΝΤΟΠΟΥΛΟΥ: Να τελειώσουμε απόψε, κύριε Πρόεδρε.
      ΘΑΛΕΙΑ ΔΡΑΓΩΝΑ: Είχα αριθμό τέσσερα (4). 
      ΣΥΛΒΑΝΑ ΡΑΠΤΗ: Εγώ αύριο, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Κυρία Μερεντίτη, λέω να συμφωνήσουμε να πάνε μερικοί συνάδελφοι αύριο που θα έχουμε πολύ μεγάλη άνεση χρόνου.
      ΑΝΝΑ ΔΙΑΜΑΝΤΟΠΟΥΛΟΥ: Ο χρόνος πάλι οκτώ λεπτά θα είναι …
      ΠΡΟΕΔΡΕΥΩΝ (Γεώργιος Σούρλας): Όχι, θα έχετε παραπάνω λεπτά. Άρα, να σταματήσουμε στην κ. Δραγώνα. 
      ΑΝΝΑ ΔΙΑΜΑΝΤΟΠΟΥΛΟΥ: Τι λέει το Σώμα; Να συμφωνήσουμε όλοι.
      ΠΡΟΕΔΡΕΥΩΝ (Γεώργιος Σούρλας): Λέω ότι θα έχουμε άνεση χρόνου, δύο μέρες ακόμη. Έχουν γραφτεί σήμερα δεκατέσσερις-δεκαπέντε. Συνήθως στα άρθρα γράφονται οι μισοί. Αυτές είναι εμπειρίες και εκτιμήσεις. Θα έχουμε άνεση χρόνου. Αν θέλετε παρά ταύτα, το Προεδρείο αντέχει, δεν έχει πρόβλημα. Όμως αν συμφωνήσετε, μπορούμε να σταματήσουμε μέχρι και την κ. Δραγώνα που είναι έτοιμη να μιλήσει. Δηλαδή να μιλήσει η κα Διαμαντοπούλου, η κ. Μερεντίτη αν θέλει και η κα Δραγώνα. 
      ΑΝΝΑ ΔΙΑΜΑΝΤΟΠΟΥΛΟΥ: Μπορώ να αλλάξω με την κ. Μερεντίτη, να μιλήσω τελευταία; Το δέχεται η κ. Μερεντίτη.
      ΠΡΟΕΔΡΕΥΩΝ (Γεώργιος Σούρλας): Βεβαίως. Να μείνετε τελευταία απόψε. Να συμφωνήσουμε. 
      Κυρία Μερεντίτη, θέλετε να μιλήσετε απόψε; 
      ΑΘΑΝΑΣΙΑ ΜΕΡΕΝΤΙΤΗ: Εγώ, κύριε Πρόεδρε …
      ΠΡΟΕΔΡΕΥΩΝ (Γεώργιος Σούρλας): Καλά θα κάνουμε αλλαγή.
      ΑΘΑΝΑΣΙΑ ΜΕΡΕΝΤΙΤΗ: Αν θέλετε να τελειώσουμε σε εμένα, καμμία αντίρρηση. 
      ΠΡΟΕΔΡΕΥΩΝ (Γεώργιος Σούρλας): Καμμία αντίρρηση. Επομένως, μπορεί να μείνει ο κ. Ροντούλης, ο κ. Γείτονας, η κ. Ράπτη για αύριο. Ακόμη αν κάποια από εσάς, θέλει να μιλήσει απόψε ή αύριο, θα συμφωνήσουμε. Άλλωστε αύριο δεν έχουμε κοινοβουλευτικό έλεγχο. Θα αρχίσουμε απευθείας στις έξι η ώρα νομοθετική εργασία. 
      ΑΘΑΝΑΣΙΑ ΜΕΡΕΝΤΙΤΗ: Με εμάς θα αρχίσετε, κύριε Πρόεδρε, όμως; 
      ΠΡΟΕΔΡΕΥΩΝ (Γεώργιος Σούρλας): Πιστεύω ότι ο Υπουργός είναι συνεργάσιμος και θα το δεχτεί. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Δεν έχω καμμία αντίρρηση.
      ΠΡΟΕΔΡΕΥΩΝ (Γεώργιος Σούρλας): Καμμία αντίρρηση.
      ΑΘΑΝΑΣΙΑ ΜΕΡΕΝΤΙΤΗ: Να αρχίσουμε με εμάς και μετά οι εισηγητές επί των άρθρων. 
      ΠΡΟΕΔΡΕΥΩΝ (Γεώργιος Σούρλας): Όχι, οι εισηγητές πάντα αρχίζουν. Δεν μπορεί να γίνει διαφορετικά. 
      ΑΘΑΝΑΣΙΑ ΜΕΡΕΝΤΙΤΗ: Εντάξει, ό,τι πείτε.
      ΠΡΟΕΔΡΕΥΩΝ (Γεώργιος Σούρλας): Απλώς θα έχετε άνεση χρόνου να μιλήσετε διότι εκ των πραγμάτων θα υπάρχει χρόνος. 
      ΣΥΛΒΑΝΑ ΡΑΠΤΗ: Θα επανεγγραφούμε αύριο; 
      ΠΡΟΕΔΡΕΥΩΝ (Γεώργιος Σούρλας): Όχι. Μιλάνε οι εισηγητές, εσείς που είστε εγγεγραμμένοι και στη συνέχεια και όποιοι άλλοι εγγραφούν να μιλήσουν. 
      ΣΥΛΒΑΝΑ ΡΑΠΤΗ: Άρα, δεν επανεγγραφόμεθα; 
      ΠΡΟΕΔΡΕΥΩΝ (Γεώργιος Σούρλας): Όχι, δεν ξαναγράφεστε αύριο, όσες είστε εγγεγραμμένες ή εγγεγραμμένοι απόψε. Είναι δεδομένος ο κατάλογος. Θα έχετε άνεση χρόνου αύριο και μεθαύριο. 
      ΝΑΤΑΣΑ ΡΑΓΙΟΥ-ΜΕΝΤΖΕΛΟΠΟΥΛΟΥ: Κύριε Πρόεδρε, να ρωτήσω κάτι; Εγώ που θέλω να κάνω μια παρέμβαση μετά το τέλος των ομιλητών, να την κάνω αύριο καλύτερα; 
      ΠΡΟΕΔΡΕΥΩΝ (Γεώργιος Σούρλας): Βεβαίως, να την κάνετε αύριο.
      ΝΑΤΑΣΑ ΡΑΓΙΟΥ-ΜΕΝΤΖΕΛΟΠΟΥΛΟΥ: Που σημαίνει, αύριο το απόγευμα πια, όχι το πρωί. 
      ΠΡΟΕΔΡΕΥΩΝ (Γεώργιος Σούρλας): Το απόγευμα. Το πρωί έχουμε άλλη συνεδρίαση για τον Πλαστήρα. 
      Συμφωνεί το Σώμα; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς το Σώμα συνεφώνησε ομοφώνως. 
      Ομόφωνα παίρνουμε την απόφαση για να μην κάθεστε και περιμένετε εδώ. Άλλωστε έχετε καταπονηθεί από την έναρξη της ψηφοφορίας. 
      ΑΘΑΝΑΣΙΑ ΜΕΡΕΝΤΙΤΗ: Κύριε Πρόεδρε, εγώ φεύγω. Αλλά είμαι στη θέση της κ. Διαμαντοπούλου, έτσι; Μην με διαγράψετε. 
      ΠΡΟΕΔΡΕΥΩΝ (Γεώργιος Σούρλας): Θα τακτοποιηθεί, κυρία Μερεντίτη, δεν θα έχετε κανένα πρόβλημα. Δεν θα διαγραφείτε. Να ενημερώσετε και τον κ. Γείτονα. 
      Το λόγο έχει ο Κοινοβουλευτικός Εκπρόσωπος του Κουμουνιστικού Κόμματος Ελλάδας κ. Αλυσανδράκης, 
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, εμάς δεν μας ενοχλεί η απουσία του Υπουργού. Αυτό που μας ενοχλεί είναι ότι η αντιλαϊκή πολιτική είναι παρούσα, και θα ήταν και αν ήταν εδώ ο Υπουργός. Παρούσα είναι και τώρα που δεν είναι. 
      Πολλή συζήτηση γίνεται για τον περίφημο διάλογο. Εμείς ακούμε διάλογο και τρομάζουμε, γιατί έχουμε την προηγούμενη εμπειρία. Έχουμε την εμπειρία του κοινωνικού διαλόγου, όπου κλήθηκαν οι εργαζόμενοι να συναινέσουν στην αύξηση του ορίου συνταξιοδότησης, στη χειροτέρευση των εργασιακών σχέσεων, στη χειροτέρευση των όρων συνταξιοδότησης και των αποδοχών τους. Θυμόμαστε την προηγούμενη απόπειρα για διάλογο για την παιδεία που ήταν η προετοιμασία,  ζητήθηκε δηλαδή από τον εκπαιδευτικό κόσμο να συναινέσει την αντιεκπαιδευτική αναδιάρθρωση που ακολούθησε. Και μάλιστα ήταν υποχρέωση της Ελληνικής Κυβέρνησης, σύμφωνα με τις δεσμεύσεις της διαδικασίας της Μπολόνια και της Ευρωπαϊκής Ένωσης, να κάνει ένα τέτοιο διάλογο σε τέτοιο βαθμό που, απ’ ό,τι θυμάμαι, η τότε Υπουργός Εθνικής Παιδείας και Θρησκευμάτων είχε συμπεριλάβει στην έκθεση που είχε κάνει δύο μήνες πριν ξεκινήσει ο διαβόητος διάλογος ότι ο διάλογος προχωρούσε. Ήταν Γενάρης κάποιας χρονιάς, δεν θυμάμαι ακριβώς πότε ήταν. 
      Τώρα, αναρωτιέται κανείς, κύριε Υπουργέ, τι καινούργιο περιμένετε να κατατεθεί με τη διαδικασία του διαλόγου, δεδομένου ότι οι πολιτικές δυνάμεις έχουν καταθέσει τις προτάσεις τους. Δεν υπάρχει, νομίζω, κανένα άλλο θέμα στην  ελληνική πολιτική που να έχει συζητηθεί τόσο πολύ όσο η εκπαίδευση. Τα κόμματα έχουν καταθέσει προτάσεις και οι φορείς έχουν καταθέσει τις προτάσεις τους. Το να παράξουν κάτι καινούργιο φαίνεται λίγο περίεργο. 
      Δεύτερον, τι θα λύσει ο διάλογος, όταν έχετε ήδη νομοθετήσει, έχετε περάσει περίπου το 90% -βέβαια είναι δύσκολο να κάνει κανείς ποσοτική εκτίμηση- της πολιτικής των αναδιαρθρώσεων σε σχέση με την εκπαίδευση; Τι έχει μείνει για να λυθεί; Βέβαια, άκουσα να αναφέρεστε στην πιστοποίηση, μια διαδικασία πιστοποίησης που εσείς την βγάζατε έξω από την εκπαιδευτική διαδικασία, δηλαδή δεν φθάνει το πτυχίο για να αποκτήσει κάποιος τα εργασιακά δικαιώματα. Σας άκουσα να μιλάτε ακόμα και για πιστοποίηση επιχειρηματικότητας, το καινούργιο ιδεολόγημα της Ευρωπαϊκής Ένωσης που θα σώσει τους πάντες, προπαντός τους άνεργους και θα πω και παρακάτω γι’ αυτό. Ή μήπως θέλετε να λύσετε το πρόβλημα της εισαγωγής στα Ανώτατα Εκπαιδευτικά Ιδρύματα; 
      Κύριε Υπουργέ, ξέρετε ότι από το 1965 περίπου έχουν αλλάξει τρία-τέσσερα συστήματα εισαγωγής -έτσι δεν είναι;- και κανένα από αυτά τα συστήματα δεν μπόρεσε να δώσει μια λύση στο πρόβλημα, ίσα-ίσα γίνονταν χειρότερα τα πράγματα. Όσο περνούσε ο χρόνος τόσο περισσότερο αποπροσανατολιζόταν η δευτεροβάθμια εκπαίδευση και τόσο περισσότερο χειροτέρευε και η Τριτοβάθμια Εκπαίδευση, όσον αφορά τη νοοτροπία των νέων παιδιών που έμπαιναν στα πανεπιστήμια. Όσοι συνάδελφοι έχετε μία εμπειρία από πανεπιστημιακή διδασκαλία πιστεύω ότι θα συμφωνήσετε μαζί μου ότι χρειάζεται ένα-δύο χρόνια φοίτηση στο πανεπιστήμιο για να αποβάλουν οι νέοι φοιτητές τη νοοτροπία που τους δίνει το φροντιστήριο της αποστήθισης και να μπουν σ’ έναν επιστημονικό τρόπο σκέψης. 
      Όταν έχεις ένα σύστημα το οποίο είναι σάπιο από κάτω, σάπιο από πάνω, δεν έχει νόημα να επιχειρείς να φτιάξεις τον ενδιάμεσο κρίκο. Όταν έχεις δευτεροβάθμια εκπαίδευση αποπροσανατολισμένη και με τόσα προβλήματα, όταν έχεις Τριτοβάθμια Εκπαίδευση με μια σειρά προβλήματα, το τι θα κάνεις με τις εξετάσεις δεν έχει τόσο μεγάλη σημασία. Παρ’ όλα αυτά, εμείς έχουμε κάποιες σκέψεις, καταθέσαμε κάποιες προτάσεις την Παρασκευή γι’ αυτό το θέμα. Δεν είναι καινούργιες βέβαια, αλλά τις καταθέσαμε και με την επιφύλαξη αυτή που είπα πριν, ότι, εάν δεν αλλάξει συνολικά το εκπαιδευτικό σύστημα, είναι αδύνατον να δώσεις μια απάντηση στο πώς θα πρέπει να γίνεται η εισαγωγή στο πανεπιστήμιο.
      Πάντως, διαπίστωσα με ενδιαφέρον ότι βρήκατε ενδιαφέρουσα την πρόταση του ΣΥΡΙΖΑ. Δεν με παραξενεύει, γιατί η πρόταση του ΣΥΡΙΖΑ ταιριάζει πολύ καλά και στο μοντέλο της Μπολόνια, αν το σκεφτείτε. Διότι ο ΣΥΡΙΖΑ στην ουσία προτείνει ένα προκαταρκτικό έτος στο πανεπιστήμιο, χωρίς αύξηση του χρόνου φοίτησης, πράγμα που σημαίνει ότι από τα τέσσερα χρόνια, πάμε ουσιαστικά στα τρία χρόνια φοίτησης, αυτό ακριβώς που θέλει το μοντέλο της Μπολόνια. Μάλιστα, επ’ αφορμή αυτού, τον καλέσατε και στο διάλογο.
      Δεν σχολιάσατε μια άλλη πρόταση που κάναμε εμείς για το δωδεκάχρονο σχολείο και την επαγγελματική εκπαίδευση μετά το δωδεκάχρονο σχολείο. Ούτε μας καλέσατε. Βέβαια καταλαβαίνω το γιατί δεν μας καλέσατε. Διότι και να μας καλούσατε, εμείς δεν θα ερχόμασταν –το έχουμε πει ήδη- ενώ ο ΣΥΡΙΖΑ έχει βάλει κάποιους όρους για να έλθει, πολιτικούς όρους –είναι αλήθεια-, όπως και το ΠΑΣΟΚ έχει βάλει όρους διαδικαστικούς για τη συμμετοχή του στο διάλογο. 
      Εμείς λέμε καθαρά και ξάστερα ότι δεν συμμετέχουμε σε τέτοιες διαδικασίες. 
      Να πάω στα ζητήματα του νομοσχεδίου. Όσο και αν κάποιοι προσπαθούν να ωραιοποιήσουν την κατάσταση με την τεχνική επαγγελματική εκπαίδευση, είναι κοινή η πεποίθηση ότι η επαγγελματική εκπαίδευση είναι προβληματική. Είναι δεύτερης κατηγορίας που προορίζεται για τα παιδιά που υποτίθεται ότι «δεν παίρνουν τα γράμματα». Αυτή η εκτίμηση έχει αντικειμενική βάση και θα σας παραπέμψω στα στοιχεία που κατατέθηκαν από τον εισηγητή μας προηγούμενα, σε σχέση με την απασχόληση των αποφοίτων της.
      Παρ’ όλα αυτά, τόσο η Νέα Δημοκρατία όσο και το ΠΑΣΟΚ παινεύονται ότι οι δικοί τους νόμοι αποτελούν τομές στο εκπαιδευτικό σύστημα, αν και οι διαδοχικές αλλαγές στην οργάνωση της επαγγελματικής εκπαίδευσης δεν έφεραν καμία βελτίωση στην ποιότητά της ούτε βοήθησαν στην άρση της απαξίωσης. 
      Παραδείγματος χάριν, τώρα έχουμε τα επαγγελματικά λύκεια, προηγουμένως είχαμε τα ΤΕΕ, πριν ήταν τα ΤΕΛ. Δεν θυμάμαι τι ήταν πιο πριν, αλλά έχουμε διαδοχικές τέτοιες αλλαγές που δεν έχουν φέρει κάποιο αποτέλεσμα ως προς την άρση της απαξίωσης. 
      Έτσι, το πρόβλημα δεν βρίσκεται στον τρόπο οργάνωσης, είναι πολύ βαθύτερο. Και θα ήταν έξω από την πραγματικότητα να περιμένει κανείς ότι η κατάσταση θα βελτιωθεί με ρύθμιση του τρόπου πρόσβασης των αποφοίτων της επαγγελματικής εκπαίδευσης στην τριτοβάθμια.
      Και μόνο το γεγονός ότι η πρόσβαση στην τριτοβάθμια προβάλλεται ως στοιχείο ισοτιμίας της επαγγελματικής εκπαίδευσης με τη γενική, δείχνει το πώς αντιμετωπίζει η Κυβέρνηση εκπαιδευτικό σύστημα, θέτοντας ως κύριο σκοπό της δευτεροβάθμιας εκπαίδευσης την πρόσβαση στην τριτοβάθμια. 
      Σε κάθε περίπτωση, κανένα σύστημα πρόσβασης δεν μπορεί να αναιρέσει τις ανισότητες του εκπαιδευτικού συστήματος που χωρίζει τα παιδιά από την ηλικία των δεκαπέντε ετών σε πρόβατα και ερίφια, σε αυτά που θα προχωρήσουν στη γενική εκπαίδευση και σε εκείνα που θα αρκεστούν στην επαγγελματική. 
      Δεν είναι τυχαίο, κυρίες και κύριοι συνάδελφοι, ότι τα παιδιά που κατευθύνονται στην επαγγελματική εκπαίδευση είναι κυρίως παιδιά φτωχών λαϊκών οικογενειών, παιδιά που οι γονείς τους μαστίζονται από την ανεργία και την υποαπασχόληση. Είναι παιδιά που συχνά αναγκάζονται να εργαστούν από μικρή ηλικία, για να συμβάλουν στην επιβίωση της οικογένειας.
      Αυτά τα παιδιά «δεν παίρνουν τα γράμματα» όχι επειδή έχουν χαμηλή ευφυΐα, αλλά επειδή οι συνθήκες της ζωής τους δεν τους επιτρέπουν να αφοσιωθούν στη μόρφωση. Πολλά από αυτά εγκαταλείπουν το σχολείο, πριν καν ολοκληρώσουν την υποχρεωτική εννιάχρονη εκπαίδευση. 
      Κάποιοι ονομάζουν το φαινόμενο αυτό «κοινωνικό δαρβινισμό». Εμείς μιλάμε για ταξικούς φραγμούς στο πλαίσιο μιας απάνθρωπης κοινωνίας, που όχι μόνο λειτουργεί με βάση την εκμετάλλευση ανθρώπου από άνθρωπο, αλλά στερεί από τα νέα παιδιά το μέλλον τους. 
      Εδώ, κύριε Υπουργέ, σημείωσα ότι μας διαβεβαιώσατε πως δεν υπάρχει διάθεση για ταξικές διακρίσεις από τη μεριά της κυβέρνησης. Εμείς δεν είπαμε ποτέ ότι οι ταξικές διακρίσεις προέρχονται από μια κακιά Κυβέρνηση ή από έναν κακό Πρωθυπουργό. Η ταξική διάκριση είναι αποτέλεσμα του τρόπου που λειτουργεί η κοινωνία. Είναι κάτι αντικειμενικό. Υπάρχουν βεβαίως ταξικές διακρίσεις όσο υπάρχουν τάξεις, που είναι χαρακτηριστικό ορισμένων σταδίων ανάπτυξης της κοινωνίας, το τελευταίο από τα οποία είναι το καπιταλιστικό στάδιο.
      Για εκείνο βέβαια που κατηγορούμε κι εσάς και τις προηγούμενες κυβερνήσεις είναι ότι η πολιτική που ακολουθείτε, είναι μια παρέμβαση υπέρ της αστικής τάξης, της κυρίαρχης τάξης, της τάξης των εκμεταλλευτών, και κατά της εργατικής τάξης. 
      Κατά συνέπεια έχουμε μία όξυνση των ταξικών φραγμών. 
      Τώρα, ας προχωρήσω σ’ αυτό που έλεγα, δηλαδή στα χαρακτηριστικά της κοινωνίας και στη σχέση τους με το εκπαιδευτικό σύστημα. 
      Η καπιταλιστική, λοιπόν, κοινωνία βλέπει το εκπαιδευτικό σύστημα ως μηχανισμό παραγωγής φθηνής εργατικής δύναμης για τα μονοπώλια και ως χώρο για επικερδείς επιχειρήσεις. Είναι η κοινωνία που υποκαθιστά τη γνώση με τις δεξιότητες, τη μάθηση με τη συλλογή ασύνδετων πληροφοριών που δίνει στα παιδιά τη δήθεν ελευθερία να σχηματίσουν τη δική τους υποκειμενική αντίληψη για την αντικειμενική πραγματικότητα, λες και δεν υπάρχει αντικειμενική αλήθεια. Είναι μια κοινωνία που επιχειρεί να γεμίσει με αέρα κοπανιστό –συγχωρείστε μου την έκφραση- τα κεφάλια των παιδιών, ώστε να μην είναι σε θέση να αντιδρούν στην αδικία και στην εκμετάλλευση. Είναι μια κοινωνία που φοβάται τη γνώση όσο φοβάται την ανατροπή της. 
      Το πολύ μεγάλο πρόβλημα που έχει τις επιπτώσεις του στο εκπαιδευτικό σύστημα είναι το πρόβλημα της ανεργίας που καταρρακώνει την προσωπικότητα, αχρηστεύει τις ικανότητες, απαξιώνει τη γνώση. Κάποιοι την αποδίδουν στις ανεπάρκειες του εκπαιδευτικού συστήματος, όταν δεν την αποδίδουν στην τεμπελιά ή την ανικανότητα των ανέργων ή ακόμα και στην έλλειψη επιχειρηματικότητας από μέρους τους.  
      Και τώρα έρχομαι σε κάτι τελευταίο το οποίο σας άκουσα να επαναλαμβάνετε. 
      Εμείς δεν υποτιμούμε το ρόλο του εκπαιδευτικού συστήματος, αλλά επισημαίνουμε ότι η ανεργία είναι σύμφυτη με το καπιταλιστικό σύστημα. Δεν περιοριζόμαστε σε κριτική, κυρίες και κύριοι συνάδελφοι, αλλά έχουμε ολοκληρωμένη πρόταση που θέλει την επαγγελματική εκπαίδευση μετά από δωδεκάχρονη γενική εκπαίδευση η οποία θα είναι ενιαία για όλα τα παιδιά και θα τους δίνει τη δυνατότητα να έχουν μία ολοκληρωμένη γνώση για τη φύση και την κοινωνία. Θέλουμε, επίσης, δημόσια επαγγελματική εκπαίδευση μετά το δωδεκάχρονο σχολείο δίπλα στην ανώτατη εκπαίδευση με κατάργηση των «καταρτισιακών ιδρυμάτων», των ΙΕΚ, ΚΕΚ, κλπ. 
      Και ολοκληρώνω εδώ, κύριε Πρόεδρε.
      Ευχαριστώ για την προσοχή σας, κύριε Υπουργέ και κύριοι συνάδελφοι. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, μπορώ να έχω το λόγο για μία διευκρίνιση; 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Σε απάντηση της τοποθέτηση του αξιότιμου κυρίου Κοινοβουλευτικού Εκπροσώπου, θα ήθελα να πω ότι δεν έχουμε καμμία ιδιαίτερη προτίμηση στο διάλογο προς συγκεκριμένες πολιτικές δυνάμεις. Προς όλους απευθύνθηκε ο Πρωθυπουργός, όπως και το Υπουργείο Εθνικής Παιδείας και Θρησκευμάτων. Όμως, από το Κομμουνιστικό Κόμμα ήδη πήραμε αρνητική επιστολή, όπως και από το Συνασπισμό Ριζοσπαστικής Αριστεράς.  
      Το γεγονός ότι σχολίασα μία πρόταση ως ενδιαφέρουσα και όταν αυτή κατατίθεται στην ιερή Αίθουσα του Κοινοβουλίου –άλλωστε, και τη δική σας ενδιαφέρουσα τοποθέτηση και πρόταση για το δωδεκάχρονο υποχρεωτικό σχολείο σχολίασε πριν από μένα ο ίδιος ο Υπουργός κ. Σπηλιωτόπουλος- δεν σημαίνει ότι έχουμε ούτε ιδιαίτερες προτιμήσεις ούτε ιδιαίτερους αποκλεισμούς. Εμείς είμαστε ανοιχτοί και χωρίς προκαταλήψεις και θέλουμε έναν ελεύθερο και τίμιο διάλογο με όλους. Ανταποκριθείτε σ’ αυτό και θα συζητήσουμε γόνιμα, δημιουργικά, σκληρά ενδεχομένως, αλλά ο καθένας με τα επιχειρήματά του. 
      Τώρα, σε ό,τι αφορά αυτά που είπατε για την ανεργία και τον καπιταλισμό, επιτρέψτε μου να σας πω ότι οι βεβαιότητες του χθες δεν ισχύουν σήμερα και μάλιστα υπό τη δίνη μιας παγκόσμιας διεθνούς κρίσης. Δείτε τις σημερινές ειδήσεις και θα διαπιστώσετε ότι έχουμε ήδη στην Κίνα είκοσι πέντε εκατομμύρια ανέργους. 
      ΠΡΟΕΔΡΕΥΩΝ (Γεώργιος Σούρλας): Κύριε Αλυσανδράκη, δεν είναι απαραίτητο να απαντήσετε, αλλά μια και είστε στο Βήμα αν θέλετε, μπορείτε να το κάνετε. 
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κύριε Υπουργέ, δεν σας κατηγόρησα ότι μας περιφρονήσατε. Απλά ο τρόπος που το είπατε, έδειχνε για μας ότι σας ταιριάζει καλύτερα η πρόταση του Συνασπισμού Ριζοσπαστικής Αριστεράς σε σχέση με τη δική μας. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Γι’ αυτό το διευκρίνισα. 
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Έτσι το εξέλαβα εγώ. Δεν λέω ότι έτσι είναι σώνει και καλά. Έτσι το εξέλαβα εγώ. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Όχι, βέβαια. 
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Δεύτερον, σε σχέση με την ανεργία και το τι γίνεται…
      ΠΡΟΕΔΡΕΥΩΝ (Γεώργιος Σούρλας): Κύριε Αλυσανδράκη, ας μην μπούμε στα θέματα της ανεργίας. Σας παρακαλώ θερμά! 
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Ναι, κύριε Πρόεδρε, γιατί πρόκειται για μία πολύ μεγάλη συζήτηση και θα το συζητήσουμε μία άλλη φορά. 
      ΠΡΟΕΔΡΕΥΩΝ (Γεώργιος Σούρλας): Ατέλειωτες συζητήσεις μπορεί να γίνουν γι’ αυτό και για τα όσα επίκεινται σχετικά με την παγκοσμιοποίηση και την κρίση που υπάρχει.  
      Το λόγο έχει η Κοινοβουλευτική Εκπρόσωπος του Λαϊκού Ορθόδοξου Συναγερμού κ. Αράπογλου. 
      ΔΗΜΗΤΡΑ ΑΡΑΠΟΓΛΟΥ: Ευχαριστώ, κύριε Πρόεδρε. 
      Μιλάμε σήμερα για ένα πολύ σημαντικό νομοσχέδιο. Η παιδεία είναι ο βασικός πυλώνας για το μέλλον των παιδιών μας και, δυστυχώς, βλέπουμε ότι σήμερα στην παιδεία μας υπάρχουν πολύ σοβαρές ελλείψεις και πάρα πολλά κενά. 
      Θα ξεκινήσω με την προτεινόμενη τροπολογία, όσον αφορά τη μετακίνηση των μαθητών με αναπηρία από και προς τα σχολεία τους, για τους οδηγούς και συνοδούς. 
      Θα ήθελα να ρωτήσω: Με αυτόν τον τρόπο θα αντιμετωπίσετε αυτό το πρόβλημα; Δεν θα γίνει μια πρόσληψη σε μόνιμη βάση οδηγών και συνοδών;  Όλα τα σχολεία των αναπήρων χρειάζονται οδηγούς και ειδικά τα σχολεία κωφών σε όλη την Ελλάδα έχουν πολύ μεγάλη ανάγκη από οδηγούς και συνοδούς. 
      Νομίζω πως το Υπουργείο πρέπει να κοιτάξει αυτό το πρόβλημα με περισσότερη προσοχή, διότι μέχρι στιγμής γίνονται οκτάμηνες συμβάσεις των οδηγών και των συνοδών και όταν αυτές λήγουν, τα σχολεία μένουν χωρίς οδηγούς. Οι γονείς και οι οικογένειες των μαθητών με αναπηρία ανησυχούν γι’ αυτό το ζήτημα. Νομίζω πως με αυτήν την τροπολογία δεν καλύπτεται αυτή η βασική ανάγκη των ειδικών σχολείων. 
      Όσον αφορά το νομοσχέδιο για την πρόσβαση στην τριτοβάθμια εκπαίδευση των κατόχων απολυτηρίου επαγγελματικού λυκείου, θεωρούμε πως σε καμμία περίπτωση δεν αναβαθμίζει την τεχνική επαγγελματική εκπαίδευση, αλλά αποτελεί ένα ακόμη μπάλωμα στο ήδη χιλιομπαλωμένο και ανεπαρκές εκπαιδευτικό μας σύστημα. 
      Για μια ακόμη φορά γίναμε παραλήπτες εγγράφων παραπόνων των εμπλεκομένων φορέων για το γεγονός ότι κανενός είδους διάλογος δεν προηγήθηκε της κατάθεσης του νομοσχεδίου και ότι σε καμμιά περίπτωση δεν αναστρέφεται η πορεία υποβάθμισης της τεχνικής και επαγγελματικής εκπαίδευσης και μείωσης του μαθητικού της δυναμικού. 
      Σύμφωνα με στοιχεία του Υπουργείου Εθνικής Παιδείας και Θρησκευμάτων, οι μαθητές που επιλέγουν την τεχνική επαγγελματική εκπαίδευση συνεχώς μειώνονται. Οι μαθητές της πρώτης τάξης των επαγγελματικών λυκείων το σχολικό έτος 2007-2008 αποτελούσαν το 25,4% των μαθητών της πρώτης τάξης όλων των λοιπών λυκείων, όταν το 2005-2006 το αντίστοιχο ποσοστό ήταν 29%, ενώ το σχολικό έτος 1999-2000 ήταν 42,3%. 
      Αυτό δείχνει μια συνεχόμενη μείωση των μαθητών. Πολλοί μαθητές δεν νιώθουν την πληρότητα της εκπαίδευσης μέσα απ’ αυτό το σύστημα. Δεν είναι, επίσης, τυχαίο ότι και πολλοί απόφοιτοι λυκείων μας διαλέγουν πανεπιστήμια του εξωτερικού, για να συνεχίσουν τις σπουδές τους στην τριτοβάθμια εκπαίδευση. 
      Η εντύπωση που επικρατεί είναι ότι με αυτό το νομοσχέδιο οι απόφοιτοι των επαγγελματικών σχολών (ΕΠΑΣ) και των επαγγελματικών λυκείων (ΕΠΑΛ) απομονώνονται και αποκλείονται από την πρόσβαση σε ΑΕΙ και ΤΕΙ, αφού είναι αδύνατο να συναγωνιστούν τους συμμαθητές τους που φοιτούν στα γενικά λύκεια, καθώς δεν διδάσκονται σε ίσο χρόνο και επάρκεια τα κοινά μαθήματα. 
      Η δική μας πρόβλεψη είναι ότι τα μέτρα και οι διαφοροποιήσεις που επεξεργάζεται το νομοσχέδιο για τους αποφοίτους του ΕΠΑΛ θα προκαλέσουν περαιτέρω μείωση του μαθητικού δυναμικού και θα ανοίξουν ακόμη περισσότερο το χάσμα, όχι γιατί το νομοσχέδιο είναι άδικο, αλλά γιατί είναι εκτός θέματος. 
      Το θέμα που θα έπρεπε να μας απασχολεί είναι οι προοπτικές που έχουν οι απόφοιτοι του ΕΠΑΛ και οι τρόποι ενίσχυσης της επαγγελματικής εκπαίδευσης, ώστε να επιτυγχάνεται η σύνδεση της γνώσης τόσο με την απασχόληση και τα επαγγελματικά δικαιώματα όσο και με την περαιτέρω εξειδίκευση και εκπαίδευση μέσω της τριτοβάθμιας εκπαίδευσης και την άμεση επαφή με την αγορά εργασίας. 
      Εμείς επιμένουμε ότι το θέμα της συζήτησης δεν μπορεί να επικεντρώνεται σε ποσοτικά στοιχεία, αν και πουθενά δεν γίνεται λόγος για το ποσοστό θέσεων επί του συνολικού αριθμού των εισακτέων στα ΑΕΙ και ΤΕΙ, που διεκδικούν οι μαθητές του επαγγελματικού λυκείου, αλλά στην ποιότητα των σπουδών, που οι δομές του τεχνικού επαγγελματικού λυκείου προσφέρουν στα παιδιά μας. 
      Το ζητούμενο για τους μαθητές και τις οικογένειές τους είναι το επαγγελματικό μέλλον και η σύνδεση της εκπαίδευσης με την αγορά εργασίας και τις παραγωγικές δυνάμεις. Οι μαθητές θα έπρεπε να γνωρίζουν σε ποια τμήματα της τριτοβάθμιας εκπαίδευσης ανταποκρίνεται η ειδικότητα του ΕΠΑΛ που επέλεξαν να ακολουθήσουν ή τουλάχιστον, να υπάρχει ευελιξία στο σύστημα, ώστε σε περίπτωση που οι μαθητές θα ήθελαν να αλλάξουν κατεύθυνση, να μπορούν να διεκδικήσουν το μέλλον τους. 
      Το παρόν σύστημα αντί να δίνει λύσεις και να προσφέρει εναλλακτικές και ευέλικτες επιλογές στους μαθητές να διεκδικήσουν το μέλλον τους, σε περιόδους μάλιστα που οι αλλαγές είναι ραγδαίες και τα δεδομένα αλλάζουν με ταχύτατους ρυθμούς, ενισχύσει τις αγκυλώσεις και χτίζει ανυπέρβλητους τοίχους, στους οποίους προσκρούουν και καταρρίπτονται τα όνειρα και οι προσδοκίες των νέων ανθρώπων.
      Κυρίες και κύριοι συνάδελφοι, δεν υπάρχει χρόνος για αναβολές στην ανοιχτή συζήτηση για τα θέματα του εκπαιδευτικού μας συστήματος. Όλοι ανεξαιρέτως πρέπει να καθίσουν στο τραπέζι του διαλόγου και να καταθέσουν τις προτάσεις τους. Κανένας δεν έχει δικαίωμα να κρύβεται πίσω από το δάχτυλό του και να χρησιμοποιεί τους μαθητές και τους φοιτητές για την ικανοποίηση μικροκομματικών συμφερόντων. Προτεραιότητα είναι η πρόοδος και το συμφέρον της πατρίδας που μπορεί να εκφραστεί μόνο από την ανοικοδόμηση του εκπαιδευτικού συστήματος και την ανανέωση της ελπίδας της νέας γενιάς.
      Τα επαγγελματικά λύκεια αντιμετωπίζουν σοβαρά προβλήματα στις υλικοτεχνικές υποδομές και κατά κανόνα χρησιμοποιούν βιβλία και προγράμματα από άλλους τύπους σχολείων. Είναι κοινή διαπίστωση ότι ούτε επαγγελματική εκπαίδευση παρέχουν ούτε ολοκληρωμένη γενική παιδεία προσφέρουν. Ο ν.3475/2006 όχι μόνο δεν κατάφερε να αναβαθμίσει την επαγγελματική και τεχνική εκπαίδευση, αλλά επιδείνωσε την κατάσταση και οδήγησε σε περαιτέρω υποβάθμιση. 
      Η διαρκής μείωση του μαθητικού δυναμικού του ΕΠΑΛ, η αδυναμία σύνδεσης των σπουδών με την αγορά εργασίας και οι διαπιστώσεις της κοινότητας των εκπαιδευτικών κρούουν τον κώδωνα του κινδύνου, αλλά κάποιοι δεν ακούνε τίποτα ή κάνουν πως δεν ακούν. 
      Αντί να μπαλώνουμε τις τρύπες με νομοσχέδια, που στην πράξη θα τεθούν εκτός λειτουργίας, θα απαξιωθούν και θα ακυρωθούν, θα ήταν προτιμότερο η πολιτεία να χρηματοδοτήσει επαρκώς ένα τεχνικό σχολείο με λειτουργικά εργαστήρια και συγγράμματα που να ανταποκρίνονται στη σύγχρονη πραγματικότητα. 
      Οι απόφοιτοι του ΕΠΑΛ επιθυμούν την ένταξή τους στην αγορά εργασίας είτε με προγράμματα πρακτικής άσκησης και ένταξης στην επαγγελματική πραγματικότητα ή με καλύτερη εξειδίκευση και μεγαλύτερες δυνατότητες από τη φοίτηση στα ΑΕΙ και στα ΤΕΙ.
      Τα παιδιά έχουν ανάγκη από ανοιχτούς δρόμους και διευρυμένους ορίζοντες και καταλαβαίνουν πολύ καλά εάν κάποιοι τους διευκολύνουν και δημιουργούν προοπτικές ή τους εμπαίζουν. Το εκπαιδευτικό σύστημα στην Ελλάδα δεν έχει ανάγκη από νομοσχέδια που θα αντικαθιστούν, θα ακυρώνουν ή θα συμπληρώνουν ανεπιτυχώς κάποιον προηγούμενο, αλλά από χρηματοδότηση. Δώστε επιτέλους χρήματα στην παιδεία! 
      Αυτό που είναι πολύ σημαντικό για την παιδεία μας είναι να βγαίνουν καταρτισμένοι νέοι. Βλέπουμε γενικώς τη θέση της Ελλάδας σε αυτόν τον τομέα να υποβαθμίζεται. Πολλοί επιστήμονες φεύγουν από τη χώρα μας.
      Πρέπει, λοιπόν, να ξεκινήσουμε από τη βάση της παιδείας, να υποστηρίξουμε τον μαθητικό κόσμο, έτσι ώστε το εκπαιδευτικό σύστημα να προχωρήσει μπροστά και όχι συνεχώς να υποβαθμίζεται. Μου θυμίζει μία εποχή σαν να βρισκόμαστε στο 1950, ενώ στην πραγματικότητα είμαστε στο 2009. 
      Αυτό που με εντυπωσίασε περισσότερο είναι η επιστολή κάποιου φοιτητή, που είχε σαν όνειρο της ζωής του να σπουδάσει γιατρός. Συμμετείχε στις εξετάσεις στο τρίτο πεδίο θετικής κατεύθυνσης, ένας πραγματικά άριστος μαθητής, δεν χάρηκε όμως αυτήν του την επιτυχία, γιατί με τα αποτελέσματα των βαθμών του δεν μπορούσε να εισαχθεί στις σχολές που εκείνος επιθυμούσε. Το αποτέλεσμα ήταν ότι ο ίδιος αναγκάστηκε να ταξιδέψει στο εξωτερικό και εκεί να σπουδάσει. Και αναρωτιέμαι, η Ελλάδα δεν έχει πανεπιστήμια; Δεν υπάρχουν άξιες πανεπιστημιακές σχολές; Γιατί υποβαθμίζουμε τα δικά μας ελληνικά πανεπιστήμια και φθάνουμε σε σημείο οι νέοι μας να προτιμούν τα πανεπιστήμια του εξωτερικού; 
      Επίσης, θα ήθελα να προσθέσω ότι στο νομοσχέδιο –ίσως όχι σε αυτό αλλά σε κάποιο νομοσχέδιο του Υπουργείου Παιδείας- θα έπρεπε να προστεθεί, όπως στο εξωτερικό, έτσι κι εδώ στην Ελλάδα μία πανεπιστημιακή σχολή ειδική για διερμηνείς, που θα εκπαιδεύει τους διερμηνείς. Δεν υπάρχει επίσης καμμία πρόνοια για τους κωφούς φοιτητές και σπουδαστές. Ενώ άλλοι φοιτητές έχουν το δικαίωμα της επιλογής, οι κωφοί δεν το έχουν, γιατί έχουν σοβαρές ελλείψεις διερμηνέων μέσα στις πανεπιστημιακές σχολές. Δεν βλέπω να υπάρχει μία συγκεκριμένη πρόνοια σε αυτό το νομοσχέδιο. 
      Υπάρχουν πάρα πολλά ζητήματα -ο χρόνος ήδη έχει περάσει- όμως επιφυλάσσομαι και στην αυριανή συζήτηση να αναλύσω περαιτέρω τις σκέψεις μου. Νομίζω όμως ότι υπάρχουν σοβαρές ελλείψεις σε αυτό το νομοσχέδιο. Έχουμε ανάγκη για μία αναβαθμισμένη παιδεία. 
      Επί της αρχής καταψηφίζω το νομοσχέδιο.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Η κ. Δραγώνα έχει το λόγο.
      ΘΑΛΕΙΑ ΔΡΑΓΩΝΑ: Το νομοσχέδιο που συζητάμε σήμερα για την πρόσβαση στην τριτοβάθμια εκπαίδευση των κατόχων απολυτηρίου επαγγελματικού λυκείου περιέχει διάσπαρτες και αποσπασματικές διατάξεις που θίγουν διαφορετικά θέματα. 
      Κυρίες και κύριοι συνάδελφοι, έχει πολλές φορές επισημανθεί σε αυτήν την Αίθουσα ότι αυτή η πρακτική δεν συμβάλλει στην καλή ποιότητα της νομοθεσίας και στην ασφάλεια δικαίου. Σίγουρα δεν αποτελεί δείγμα ορθής νομοπαραγωγικής διαδικασίας το ότι το παρόν νομοσχέδιο περιλαμβάνει ρυθμίσεις που αναφέρονται σε νομοθετήματα που ψηφίστηκαν μόνο λίγους μήνες πριν, όπως είναι για παράδειγμα ο νόμος για τα κολλέγια, για την ειδική αγωγή και εκπαίδευση. 
      Όσον αφορά την τεχνική και επαγγελματική εκπαίδευση οι προτεινόμενες ρυθμίσεις κάθε άλλο παρά την αντιμετωπίζουν ολιστικά, αλλά έρχονται να αντιμετωπίσουν μεμονωμένα επείγουσες εκκρεμότητες στο χώρο αυτόν. 
      Αγαπητοί συνάδελφοι, βάλτε για ένα λεπτό τον εαυτό σας στη θέση ενός μαθητή ή μίας μαθήτριας της Γ’ τάξης του επαγγελματικού λυκείου. Είδατε τα μαθήματα ειδικότητας να μειώνονται και να καταργούνται οι ειδικότητες. Εάν είστε μαθητής ή μαθήτρια του ΕΠΑΛ, είδατε ειδικότητες που απαιτούν ισχυρή θεωρητική υποστήριξη να μεταφέρονται στο ΕΠΑΣ ή και στο αντίστροφο και δεν καταλάβατε το γιατί, μια και αυτή η μεταφορά ήταν τελείως αυθαίρετη. 
      Ένας συμμαθητής σας που ήθελε να γίνει μηχανικός αυτοκινήτου ακολούθησε το ΕΠΑΛ, ο άλλος όμως που ήθελε να γίνει μηχανικός αεροσκαφών ακολούθησε το ΕΠΑΣ. Σίγουρα μείνατε με την απορία γιατί τα αεροσκάφη να απαιτούν λιγότερες θεωρητικές γνώσεις από ό,τι τα αυτοκίνητα; Όπως μείνατε και με την απορία γιατί ο ηλεκτρολογικός τομές να έχει μία η δύο ειδικότητες, ενώ ο μηχανολογικός να έχει επτά ή οκτώ; 
      Ποιος αποφάσισε τη δημιουργία ειδικοτήτων για τον κάθε επαγγελματικό τομέα; Με τι κριτήρια; 
      Είσαστε μαθητές και ίσως δεν σας νοιάζει, αν όμως τύχαινε να είναι ο μπαμπάς σας ή η μαμά σας εκπαιδευτικός σε σχολείο σαν το δικό σας, θα ξέρατε πολύ καλά ότι με τη μείωση ή την κατάργηση των μαθημάτων ειδικοτήτων ή με την κατάργηση σχολικών μονάδων δημιουργήθηκε πληθώρα υπεράριθμων εκπαιδευτικών και διακυβεύεται το εργασιακό μέλλον του μπαμπά σας και της μαμάς σας. 
      Το χειρότερο όμως είναι ότι είναι Φεβρουάριος και δεν ξέρετε ακόμα πλήρως το θεσμικό πλαίσιο, τους όρους και τις λεπτομέρειες με τους οποίους θα διαγωνιστείτε τον Ιούνιο για να συμμετάσχετε στις φετινές πανελλαδικές εξετάσεις ώστε να διεκδικήσετε την είσοδό σας στα ανώτατα εκπαιδευτικά ιδρύματα κι ενώ ο νόμος για την επαγγελματική εκπαίδευση ψηφίστηκε το 2006, χρειάστηκαν δυόμισι χρόνια για να αποφασιστεί το σύστημα πρόσβασής σας στην τριτοβάθμια εκπαίδευση. Το ακόμη χειρότερο όμως είναι το ότι ξέρετε με πόνο ότι μάλλον δεν θα τα καταφέρετε να μπείτε, γιατί στα εξεταζόμενα μαθήματα υστερείτε πολύ περισσότερο από τους συνομηλίκους σας του γενικού λυκείου και ότι ο χρόνος που σας δίνεται για να προετοιμαστείτε είναι ελάχιστος. Σας γίνεται μια κατάφωρη αδικία. Μόνο ένα καλό σάς έτυχε. Με την ψήφιση του ν. 3475/2006 η μείωση των εγγραφών στην επαγγελματική εκπαίδευση ήταν τόσο μεγάλη –στο λεκανοπέδιο Αττικής έφτασε ως το 43%- ώστε είστε λιγότερα παιδιά στην τάξη. Αγαπητοί συνάδελφοι, σας βεβαιώνω ότι δεν θα θέλατε να ήσασταν μαθητής ή μαθήτρια της τρίτης τάξης του επαγγελματικού λυκείου.
      Ας έλθουμε όμως στην πραγματικότητα αυτής της Αίθουσας. Το ΠΑΣΟΚ στηρίζει τις διατάξεις για την πρόσβαση των αποφοίτων των ΕΠΑΛ στην τριτοβάθμια εκπαίδευση, όμως αυτή η ανεπάρκεια πολιτικού σχεδιασμού δεν συμβάλλει στο να εμπεδωθεί στους μαθητές, τους γονείς και την εκπαιδευτική κοινότητα η πεποίθηση ότι τα επαγγελματικά λύκεια είναι ισότιμα σχολεία με τα γενικά, ώστε να καταξιωθεί το επαγγελματικό σχολείο ως ένα σχολείο πρώτης επιλογής. Δυστυχώς είναι και άλλες επιλογές της εκπαιδευτικής πολιτικής -τις οποίες θα αισθανθήκατε «στο πετσί σας» από τη στιγμή που βάλατε τον εαυτό σας στη θέση του μαθητή του επαγγελματικού λυκείου- που έχουν οδηγήσει στην υποβάθμιση της τεχνικής και επαγγελματικής εκπαίδευσης για την οποία όμως απαιτούνται όχι σκόρπιες ρυθμίσεις αλλά μια ενιαία και συνολική πρόταση που θα σηματοδοτήσει ένα μεγάλο ποιοτικό άλμα στο χώρο αυτόν.
      	Όσον αφορά τις επί μέρους ρυθμίσεις του νομοσχεδίου, αν και συμφωνούμε επί της αρχής με την επαναφορά των προγενέστερων ρυθμίσεων για την πρόσβαση των αποφοίτων ΕΠΑΛ στην τριτοβάθμια εκπαίδευση, θεωρούμε, όπως είπε και ο Κοινοβουλευτικός Εκπρόσωπός μας κ. Βενιζέλος, ότι η διάρκειά τους πρέπει να έχει μεταβατική ισχύ μέχρις ότου αλλάξει το όλο πλαίσιο λειτουργίας της τεχνικής και επαγγελματικής εκπαίδευσης ως απόρροια μιας εκτεταμένης και ευρείας κοινωνικής διαβούλευσης.
      	Αναφορικά με τη δυνατότητα των αποφοίτων ημερησίων και εσπερινών ΕΠΑΛ να εισαχθούν σε τμήματα των ΑΤΕΙ με ειδικές εξετάσεις που προβλέπονται στα άρθρα 1 και 2 του νομοσχεδίου, είναι επιτακτικό να οριστεί στον ίδιο νόμο, και όχι μεταγενέστερα, σε υπουργική απόφαση, το ποσοστό θέσεων που θα διεκδικήσουν και το οποίο σε κάθε περίπτωση δεν μπορεί να είναι μικρότερο από το 15% του συνολικού αριθμού εισακτέων. Επιπλέον δεν υπάρχει δικαιολογητικός λόγος να περιορίζεται ο κύκλος των επιστημονικών πεδίων στα οποία έχουν πρόσβαση οι μαθητές που επιλέγουν το δεύτερο τρόπο εισαγωγής στα ΤΕΙ και να προωθείται με τον τρόπο αυτό διάκριση μεταξύ των μαθητών που επιλέγουν το δεύτερο τρόπο πρόσβασης σε σχέση με τους συμμαθητές τους που επιλέγουν τον πρώτο.
      	Όπως τόνισε και ο εισηγητής μας, η πρόβλεψη οι απόφοιτοι εσπερινού ΕΠΑΛ που επιλέγουν να μπουν στα ΤΕΙ να διαγωνίζονται σε δύο μαθήματα γενικής παιδείας αντί να ορίζεται ένα μάθημα γενικής και ένα ειδικότητας, ακυρώνει το σημαντικό συγκριτικό πλεονέκτημα των μαθητών αυτών που είναι τα μαθήματα της ειδικότητας.
      	Το άρθρο 8 είναι προβληματικό στη σύλληψή του καθώς βάζει φραγμούς στις επιλογές των παιδιών για μετακίνηση από τη γενική στην επαγγελματική εκπαίδευση και δεν συνάδει με τις πολιτικές διά βίου εκπαίδευσης που διασφαλίζουν ευκαιρίες και δυνατότητες πρόσβασης σε κάθε μορφής εκπαίδευση και σ’ όλη τη διάρκεια του ενεργού επαγγελματικού βίου του κάθε ατόμου. Επιμένουμε ότι θα πρέπει να επαναφερθεί η προϊσχύουσα με το ν. 2640 εκπαιδευτική διαδρομή ως συμβατή με τις πολιτικές αυτές και η οποία διεκόπη με το ν. 3475. 
      	Όσον αφορά την καθ’ υπέρβαση του αριθμού εισακτέων και την εγγραφή αποφοίτων ΕΠΑΛ που έχουν διακριθεί στη Βαλκανική ή στη Διεθνή Ολυμπιάδα Μαθηματικών ή Φυσικής, προσθέσατε, κύριε Υπουργέ, τη βιολογία, θα ήταν όμως σκόπιμο η πρόβλεψη αυτή να επεκταθεί σ’ όλες τις προβλεπόμενες Ολυμπιάδες και να μην περιοριστεί μόνο στις αναφερόμενες, χωρίς να εξηγείτε με ποιο σκεπτικό γίνεται αυτή η διάκριση.
      	Τελειώνοντας θα ήθελα να αναφερθώ στο άρθρο 23 που προβλέπει τη δυνατότητα των υποψηφίων για εισαγωγή στην τριτοβάθμια εκπαίδευση από το ακαδημαϊκό έτος 2009-2010 και εφεξής λαμβάνουν γνώση των γραπτών τους. Η πρόβλεψη αυτή είναι αναμφίβολα θετική καθώς τροποποιεί την ισχύουσα διάταξη που απαγορεύει την οποιαδήποτε γνωστοποίηση των γραπτών στους υποψηφίους και είναι ερώτημα το κατά πόσο είναι συμβατή με κατοχυρωμένα συνταγματικά δικαιώματα και το Κοινοτικό Δίκαιο περί προσωπικών δεδομένων.
      Είχε εξάλλου προκαλέσει τόσο την παρέμβαση του Συνηγόρου του Πολίτη όσο και την έκδοση αποφάσεων της Αρχής Προστασίας Δεδομένων Προσωπικού Χαρακτήρα.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τελειώνω, κύριε Πρόεδρε.
      Παρά τη θετική αυτή εξέλιξη οφείλουμε να επισημάνουμε την απουσία πρόβλεψης σχετικά με την τύχη των γραπτών εξετάσεων και της τελευταίας τριετίας, που είναι επιβεβλημένη σύμφωνα με τις σχετικές αποφάσεις της Ανεξάρτητης Αρχής Προστασίας Δεδομένων Προσωπικού Χαρακτήρα.
      Αν θέλετε, δείτε το αυτό, κύριε Υφυπουργέ. Είναι στην τελευταία τριετία που θα πρέπει να επεκταθεί.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κα Δραγώνα.
      Ο κ. Γείτονας έχει το λόγο, με την αγόρευση του οποίου ολοκληρώνεται και η συζήτησή μας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, μιας και κλείνω τη συζήτηση θα περιοριστώ σε ορισμένα σχόλια.
      Σχόλιο πρώτο: Είπε η εκλεκτή συνάδελφος εισηγήτρια της Νέας Δημοκρατίας ότι η Κυβέρνηση προσπαθεί «να κάνει το καλύτερο για τους νέους». Θα έλεγα το γνωστό «η μεν φωνή, φωνή Ιακώβ, αι δε χείρες, χείρες Ησαύ».
      Πώς, κυρία συνάδελφε, το κάνετε; Με την υποχρηματοδότηση της παιδείας; Από το 3,61% του ΑΕΠ γυρίζουμε στο 3,06, δεκαετίες πίσω. Πώς το κάνετε; Με τη συνεχή υποβάθμιση -μισθολογική και όχι μόνο- των εκπαιδευτικών; Πώς το κάνετε; Με το ράβε - ξήλωνε, είπα - ξείπα, κάθε Υπουργός και τη μεταρρύθμιση;
      Αν θέλουμε να δώσουμε κάτι καλύτερο στους νέους, χρειάζεται να τους δώσουμε ένα εκπαιδευτικό σύστημα με ευελιξία, διάρκεια, σύγχρονο, ένα σύστημα με ποιότητα. Και είναι το μόνο που δεν κάνετε.
      Δεύτερο σχόλιο: Συζητούμε, κύριε Πρόεδρε, άλλο ένα νομοσχέδιο «σκούπα» της Κυβέρνησης. Είναι μία απαράδεκτη, για εμένα, κοινοβουλευτική πρακτική, που παραβιάζει βασικές αρχές της λειτουργίας μας και υποβαθμίζει την ποιότητα του νομοθετικού έργου. Κόντρα στο ζητούμενο που είναι η αναβάθμιση της ποιότητας των νόμων.
      Έχω πει ξανά από αυτό το Βήμα και θα το επαναλαμβάνω συνέχεια –θα γίνομαι μονότονος, αλλά αξίζει τον κόπο, δεν θα σταματήσω να το λέω- ότι τα νομοσχέδια θα πρέπει να έχουν αρχή, ενιαίο θέμα και σαφές περιεχόμενο, για να μπορεί μεταξύ άλλων να γίνεται καλύτερη επεξεργασία και να αποφεύγουμε τη γραφειοκρατία, τη σύγχυση. Να διευκολύνουμε, με άλλα λόγια, την εφαρμογή των νόμων, από την οποία πάσχουμε στην Ελλάδα.
      Σύμφωνα με πρόσφατη έκθεση της Ευρωπαϊκής Ένωσης η γραφειοκρατία κοστίζει στην Ελλάδα περίπου 15.000.000.000 ευρώ. Και υπάρχουν μελέτες που λένε ότι η γραφειοκρατία που δημιουργείται από τα προβλήματα της νομοθεσίας, είναι ένα μεγάλο ποσοστό.
      Τρίτο σχόλιο: Μιλάμε για διάλογο. Στο νομοσχέδιο αυτό, κύριε Υφυπουργέ, δεν τηρήθηκε η αρχή της διαβούλευσης με τους αρμόδιους φορείς. Και το τονίζω ιδιαίτερα, διότι η Κυβέρνησή σας από την αρχή που ανέλαβε, από την πρώτη της θητεία και μέχρι πρόσφατα, με το νέο Υπουργό Παιδείας, κόπτεται δήθεν για το διάλογο. Στην πράξη, όμως, κάνει αυτά που θέλει, φαλκιδεύει το διάλογο και προωθεί πολιτικές οι οποίες οδήγησαν σε αυτά τα αδιέξοδα. Τώρα ήρθε ο νέος Υπουργός και μας είπε ότι σβήνει το κοντέρ, ξεκινά από μηδενική βάση, tabula rasa.
      Κύριε Υφυπουργέ, η απουσία του Υπουργού απόψε -ήρθε, ψήφισε και έφυγε- για μένα σημαίνει ότι σβήνει ταυτόχρονα και το νομοσχέδιο και όλη την προηγούμενη δική σας δράση. Ακόμα και των Υφυπουργών που παρέμειναν στο Υπουργείο. Τι θέλετε, δηλαδή, να πούμε; Είναι εικόνα αυτή Κυβέρνησης; Τι θα πει tabula rasa στην πολιτική; Λέτε τώρα πάλι για διάλογο.
      Άκουσα προηγουμένως να απαντάτε στον κ. Βενιζέλο και λίγο εξανέστην -ξέρετε την ιδιαίτερη εκτίμηση σε σας, έχουμε και κοινή καταγωγή. Εμείς λέμε απλά ότι βραχυκυκλώθηκε από την αρχή ο διάλογος με τη διαμάχη Βερέμη – Μπαμπινιώτη. Εσείς λέτε, όχι, δεν υπάρχει θέμα, διότι είναι ξεκάθαροι οι ρόλοι τους. Αν αυτό που λέτε, κύριε Υφυπουργέ, είναι σωστό, τότε κάποιο πρόβλημα χαρακτήρα θα πρέπει να έχουν οι δύο πανεπιστημιακοί δάσκαλοι. Ή δεν είναι ξεκάθαροι οι ρόλοι -αυτό θα βρούμε μπροστά μας- και βραχυκυκλώθηκε ήδη ο διάλογος ή πράγματι έχουν προσωπικά προβλήματα. Επειδή τους ξέρω, νομίζω ότι δεν έχουν πρόβλημα, μια χαρά είναι οι άνθρωποι. Δεν είναι ξεκάθαροι οι ρόλοι απλά και αυτό αξίζει να το δείτε. 
      Επίσης, δεν είναι ξεκάθαρο και το περιεχόμενο του διαλόγου ούτε το χρονοδιάγραμμα. Και εμείς στο ΠΑΣΟΚ ζητήσαμε συγκεκριμένες εκτιμήσεις.
      Η δική μας θέση είναι ότι θα συμμετάσχουμε στο διάλογο, αλλά θέλουμε καθαρό διάλογο, με ουσία και περιεχόμενο. Και ο ίδιος ο Πρόεδρος του ΠΑΣΟΚ είπε από αυτό το Βήμα τις προϋποθέσεις εκείνες για την ουσιαστική διεξαγωγή του. Και καταθέσαμε και ένα πλαίσιο προτάσεων. Αν πραγματικά οι αποτυχίες σας στον τομέα της παιδείας σάς έπεισαν ότι πρέπει να αλλάξετε ρότα, τότε να κάνουμε διάλογο με ουσία και με περιεχόμενο. Αν, όμως, το κάνετε σύμφωνα με τη γνωστή τακτική σας για επικοινωνιακά κέρδη, ή για να κερδίσετε πολιτικό χρόνο, τελικά θα αποτύχει πάλι η προσπάθεια. Και η αποτυχία αυτή θα μετρήσει πάλι σε βάρος των νέων και σε βάρος της παιδείας. Σε σας, στην Κυβέρνηση, είναι το πρόβλημα. 
      Το κύριο κεφάλαιο του νομοσχεδίου που συζητάμε είναι η πρόσβαση των αποφοίτων της τεχνικής εκπαίδευσης στην τριτοβάθμια εκπαίδευση. Οι ρυθμίσεις δείχνουν και εδώ πάλι τις παλινωδίες και την προχειρότητα. Το 2006 έφερε η Κυβέρνηση με τυμπανοκρουσίες το ν. 3475. Είπαμε τότε τα προβλήματα που θα συναντήσετε, δεν σας πείσαμε. Τελικά δικαιωθήκαμε με το νόμο αυτό, τον οποίο παρουσιάσατε ως μεγάλη μεταρρύθμιση, όχι μόνο δεν αναβαθμίστηκε η επαγγελματική εκπαίδευση αλλά υποβαθμίστηκε. Ο αριθμός των μαθητών των ΕΠΑΛ μειώνεται συνεχώς, γιατί, όπως φάνηκε, κυρίως τα ΕΠΑΛ δεν έδιναν προοπτική. Δεν είχαν ουσιαστική δυνατότητα οι μαθητές να ακολουθήσουν σπουδές στα ΤΕΙ και, όπως ξέρετε, οι όροι για τις πανελλαδικές εξετάσεις ήταν άνισοι. 
      Τώρα ερχόσαστε, δυόμισι χρόνια μετά, επαναφέρετε το νόμο το δικό μας τον 2640. Επαναφέρατε τις ειδικές εξετάσεις, αλλά τα προβλήματα  παραμένουν. Και αυτό θέλω να το τονίσω- πρώτον, όσον αφορά τη συμμετοχή στις πανελλαδικές εξετάσεις -αναφέρομαι στο άρθρο 1- οι απόφοιτοι των ΕΠΑΛ είναι σε δυσμενή θέση -είναι γνωστό, το ανέλυσε και ο εισηγητής μας ιδιαίτερα, δεν χρειάζεται να επεκταθώ- και δεύτερον, όσον αφορά τις ειδικές εξετάσεις, για τα ΤΕΙ τα παιδιά δεν ξέρουν ακόμη περί τίνος πρόκειται -μπήκαμε στο Φλεβάρη- θα πρέπει να περιμένουν υπουργικές αποφάσεις, ερμηνευτικές εγκυκλίους. Βρισκόμαστε δηλαδή στο μέσο της σχολικής χρονιάς και για μία άλλη ακόμη φορά αιφνιδιάζετε. Και το μεγάλο λάθος στην παιδεία και το έγκλημα, θα έλεγα, είναι ο αιφνιδιασμός των μαθητών. Βάζετε ουσιαστικά δεκαπεντάχρονα παιδιά στη βάσανο της αβεβαιότητας και κατ’ επέκταση και τους γονείς και τις οικογένειες. Αυτό δεν είναι πολιτική σύγχρονη. 
      Εγώ πιστεύω, κύριε Πρόεδρε, ότι χρειάζεται μια συνολική αναθεώρηση η επαγγελματική εκπαίδευση. Το ΠΑΣΟΚ έχει καταθέσει συγκροτημένη πρόταση σε στέρεη βάση. Ο διάλογος με βάση αυτό έχει ξεκινήσει. 
      Κλείνω ακριβώς στο χρόνο μου, κύριε Πρόεδρε -γιατί είναι και η ώρα που θα λήξει η συνεδρίαση- λέγοντας μία κουβέντα για τα ΣΔΙΤ. Θα πούμε περισσότερα κατά τη συζήτηση των άρθρων. Και εδώ έχω μια ιδιαίτερη ευαισθησία. Τι κάνετε με τα ΣΔΙΤ; Κύριε Υπουργέ, αναφέρομαι στο άρθρο 20. Δίνετε τη δυνατότητα –και μένω εδώ σήμερα, θα πω πολύ περισσότερα κατά τη συζήτηση επί των άρθρων- διαχείρισης λειτουργιών της εκπαίδευσης, του σχολείου, σε ιδιώτες. Ουσιαστικά τι μας ζητάτε σήμερα με τη διεύρυνση των αρμοδιοτήτων του ΟΣΚ, για να μπορεί μετά να τα μεταβιβάσει σε ιδιώτες με συμπράξεις δημοσίου και ιδιωτικού τομέα; Ουσιαστικά μάς ζητάτε εξουσιοδότηση για την έναρξη ιδιωτικοποίησης των λειτουργιών της παιδείας. Αυτό εγώ τουλάχιστον το θεωρώ απαράδεκτο, αλλά θα πούμε περισσότερα στα άρθρα. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Γείτονα.
      Κηρύσσεται περαιωμένη η συζήτηση επί της αρχής του νομοσχεδίου του Υπουργείου Εθνικής Παιδείας και Θρησκευμάτων.
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΒΑΡΒΑΡΙΓΟΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Εθνικής Παιδείας και Θρησκευμάτων: «Πρόσβαση στην τριτοβάθμια εκπαίδευση των κατόχων απολυτηρίου Επαγγελματικού Λυκείου και άλλες διατάξεις» έγινε δεκτό επί της αρχής κατά πλειοψηφία. 
      Κυρίες και κύριοι συνάδελφοι, έχουν διανεμηθεί τα Πρακτικά της συνεδρίασης της Παρασκευής 9 Ιανουαρίου 2009 και ερωτάται το Σώμα εάν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της Παρασκευής 9 Ιανουαρίου 2009 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 23.46’ λύεται η συνεδρίαση για αύριο ημέρα Τετάρτη 4 Φεβρουαρίου 2009 και ώρα 10.00΄, με αντικείμενο εργασιών του Σώματος: ειδική συνεδρίαση της Ολομέλειας της Βουλής αφιερωμένη στη μνήμη του Νικόλαου Πλαστήρα, σύμφωνα με την ειδική ημερήσια διάταξη που έχει διανεμηθεί. 
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
Συνεδρίαση 3.2.09                                                                        σελ.3

