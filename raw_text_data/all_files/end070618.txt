ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΡΝΒ΄

Δευτέρα 18 Ιουνίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
Επικύρωση Πρακτικών, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 19 Ιουνίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Οικονομίας και Οικονομικών, σχετικά με τα μέτρα αντιμετώπισης της φτώχειας κ.λπ.
β) Προς τον Υπουργό Υγείας και Κοινωνικής Αλληλεγγύης , σχετικά με τα μέτρα προώθησης και διευκόλυνσης της χρήσης σκύλων-οδηγών από τους τυφλούς πολίτες κ.λπ., σελ.
γ) Προς τον Υπουργό Εθνικής Παιδείας και Θρησκευμάτων, σχετικά με τις Πανελλαδικές Εξετάσεις και την ψυχική υγεία των μαθητών κ.λπ., σελ.
δ) Προς τον Υπουργό Απασχόλησης και Κοινωνικής Προστασίας, σχετικά με την εξέλιξη των Κοινωνικών Προγραμμάτων κ.λπ., σελ.
ε) Προς τον Υπουργό Ανάπτυξης :
i. σχετικά με τις υπερβολικές τιμές που καταβάλλουν οι επισκέπτες στα παραλιακά θέρετρα και τους τουριστικούς χώρους κ.λπ., σελ.
ii. σχετικά με τα προβλήματα που δημιουργούνται από τη δραστηριότητα της Δ.Ε.Η. στον άξονα Κοζάνης-Πτολεμαΐδας-Φλώρινας κ.λπ., σελ.
στ) Προς τον Υπουργό Περιβάλλοντος, Χωροταξίας και Δημοσίων ‘Εργων, σχετικά με τα προβλήματα ρύπανσης από στερεά σωματίδια στη Λάρισα κ.λπ., σελ.
5. Συζήτηση επερώτησης Βουλευτών του Συνασπισμού της Ριζοσπαστικής Αριστεράς προς τον Υπουργό Περιβάλλοντος, Χωροταξίας και Δημοσίων ‘Εργων, σχετικά με τις κλιματικές αλλαγές και το φαινόμενο του Θερμοκηπίου, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίου νόμου:
Οι Υπουργοί Εξωτερικών και Οικονομίας και Οικονομικών κατέθεσαν σχέδιο νόμου: «Κύρωση του Μνημονίου Κατανόησης μεταξύ της Διπλωματικής Ακαδημίας του Υπουργείου Εξωτερικών της Δημοκρατίας της Βουλγαρίας και της Διπλωματικής Ακαδημίας του Υπουργείου Εξωτερικών της Ελληνικής Δημοκρατίας», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΛΑΒΑΝΟΣ Α., σελ.
ΑΛΟΓΟΣΚΟΥΦΗΣ Γ., σελ.
ΓΙΑΚΟΥΜΑΤΟΣ Γ., σελ.
ΕΞΑΡΧΟΣ Β., σελ.
ΚΑΛΟΓΙΑΝΝΗΣ Σ., σελ.
ΚΕΓΚΕΡΟΓΛΟΥ Β., σελ.
ΚΟΥΒΕΛΗΣ Φ., σελ.
ΚΩΝΣΤΑΝΤΟΠΟΥΛΟΣ Γ., σελ.
ΜΠΕΡΝΙΔΑΚΗ-ΑΛΝΤΟΥΣ Ε., σελ.
ΝΕΡΑΝΤΖΗΣ Α., σελ.
ΠΑΠΑΘΑΝΑΣΙΟΥ Ι., σελ.
ΣΟΥΡΛΑΣ Γ., σελ.
ΤΑΛΙΑΔΟΥΡΟΣ Σ., σελ.
ΤΣΙΟΓΚΑΣ Δ., σελ.

Β. Επί της Επερώτησης:
ΑΛΑΒΑΝΟΣ Α., σελ.
ΓΕΙΤΟΝΑΣ Κ., σελ.
ΔΡΑΓΑΣΑΚΗΣ Ι., σελ.
ΚΑΛΟΓΙΑΝΝΗΣ Σ., σελ.
ΚΩΝΣΤΑΝΤΟΠΟΥΛΟΣ Ν., σελ.
ΛΕΒΕΝΤΗΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΤΑΣΟΥΛΗΣ Κ., σελ.

      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΡΝΒ΄
      Δευτέρα 18 Ιουνίου 2007
      Αθήνα, σήμερα στις 18 Ιουνίου 2007, ημέρα Δευτέρα και ώρα 18.22΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Βασίλειο Κεγκέρογλου, Βουλευτή Ηρακλείου, τα ακόλουθα:   
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Αλοννήσου ζητεί πρόσθετες πληροφορίες για τις απαγορεύσεις στους ενάλιους αρχαιολογικούς χώρους του θαλάσσιου πάρκου Αλοννήσου βορείων Σποράδων.
      2) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Προστασίας Ενημέρωσης και Βοήθειας Καρδιοπαθών Παιδιών «Η Καρδιά του Παιδιού» ζητεί να παραταθεί η σύμβαση του καρδιοχειρουργού κ. Γ. Σαρρή. με το «Ωνάσειο»
      3) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η ΄Ενωση Αγροτικών Συνεταιρισμών Πηλίου – β. Σποράδων ΣΥΝ.ΠΕ. ζητεί τη λήψη μέτρων στήριξης των ελαιοπαραγωγών της περιοχής της. 
      4) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία το Σωματείο Υπαλλήλων Υ.ΠΕ.ΧΩ.ΔΕ. και πρώην Υπηρεσιών Υ.ΠΕ.ΧΩ.ΔΕ. Περιφέρειας Θεσσαλίας ζητεί τη χρηματοδότηση της συντήρησης του εθνικού οδικού δικτύου της Περιφέρειας Θεσσαλίας.
      5) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Α.Σ.Ο. Αγριάς Νομού Μαγνησίας ζητεί να επεκταθεί ο χρόνος κάλυψης από τον ΕΛ.ΓΑ. των καλλιεργειών της μανταρινιάς «Κλημεντίνη», ειδικά για την περιοχή του.
      6) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Σύνδεσμος Εργοληπτών Δημοσίων ΄Εργων Ιωαννίνων – Θεσπρωτίας ζητεί την αναστολή του νόμου φορολόγησης των ατομικών εργοληπτικών επιχειρήσεων.
      7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας στο οποίο καταγγέλλονται παράνομες διαδικασίες ανάθεσης έργων από το Δήμο Ρίου Αχαΐας.
      8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ  κατέθεσε δημοσίευμα εφημερίδας το οποίο αναφέρεται στην πιθανή ύπαρξη αμίαντου στο δίκτυο ύδρευσης του Δήμου Ρίου Αχαΐας.
      9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται ο έλεγχος της καταλληλότητας του νερού στο δίκτυο ύδρευσης του Δημοτικού Διαμερίσματος Αγίου Βασιλείου του Δήμου Ρίου Αχαΐας.
      10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η ρίψη αποβλήτων του Πανεπιστημίου, στο Σέλεμνο Αχαΐας.
      11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο επισημαίνεται η γραφειοκρατία που παρατηρείται κατά την υλοποίηση επενδύσεων που αφορούν στον τομέα ανανεώσιμων πηγών ενέργειας στο Νομό Αχαΐας.
      12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο πρόστιμο που επεβλήθη στο Δημοτικό Ωδείο Πατρών Αχαΐας.
      13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η αξιοποίηση του αρχαιολογικού ευρήματος στο Μονοδένδρι Πατρών Αχαΐας.
      14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η εταιρεία «INTEAL TECH S.A.» ζητεί την εγκατάσταση μονάδας παραγωγής ηλεκτρικής ενέργειας από βιομάζα στην ΒΙ.ΠΕ. Πατρών Αχαΐας.
      15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Μόβρης Αχαΐας ζητεί την προμήθεια μηχανολογικού εξοπλισμού για τις ανάγκες των κοινωνικών υπηρεσιών του.
      16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο κ. Παναγιώτης Αποστόλου, απόφοιτος μουσικών σπουδών του Α.Π.Θ. ζητεί τον μόνιμο διορισμό τους.
      17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο κ. Ευθύμιος, κάτοικος Πατρών Αχαΐας ζητεί την ενιαία φορολόγηση της σύνταξης με τα  ακίνητα.
      18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Γενική Συνομοσπονδία Επαγγελματιών Αυτοκινητιστών  Ελλάδας ζητεί την αναβάθμιση του κεντρικού σταθμού των υπεραστικών συγκοινωνιών Αθηνών.
      19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία κάτοικοι και Φορείς του Δήμου Ρίου Αχαΐας ζητούν να απομακρυνθεί από την περιοχή τους το δίκτυο υψηλής τάσης της Δ.Ε.Η..
      20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η αστική μη κερδοσκοπική εταιρεία «Διεθνές Πανόραμα Ανεξάρτητων Νέων Δημιουργών» ζητεί τη θεσμοθέτηση και οικονομική του στήριξη.
      21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το φιλανθρωπικό σωματείο «Κοινωνική Μέριμνα Μοσχάτου» ζητεί την ανάκληση δικαστικής απόφασης και την επί της ουσίας εκδίκαση της υπόθεσης του κληροδοτήματος «Μανταλίδη».
      22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Οργανωτική Επιτροπή του Παγκοσμίου Πρωταθλήματος Γυμναστικής ζητεί την εκτέλεση των αναγκαίων εργασιών στο Στάδιο «Τόφαλος» Πατρών Αχαΐας, ενόψει του παγκοσμίου πρωταθλήματος ρυθμικής γυμναστικής.
      23) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία το Τμήμα Ηπείρου του Τεχνικού Επιμελητηρίου Ελλάδος ζητεί την προώθηση του έργου της έλευσης και χρήσης φυσικού αερίου στην Ήπειρο.
      24) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Κωνσταντίνος Αμανατιάδης ζητεί την παραχώρηση τίτλων ιδιοκτησίας στα μέλη του Συλλόγου Παλαιών Ελευθεροχωριτών Νομού Πέλλης.
      25) Ο Βουλευτής Ηλείας κ. ΙΩΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία ο Δήμος Σκιλλούντος Ηλείας ζητεί τον ηλεκτροφωτισμό επικίνδυνων κόμβων επί της εθνικής οδού Πύργου – Κυπαρισσίας.
      26) Ο Βουλευτής Καρδίτσης κ. ΚΩΝΣΤΑΝΤΙΝΟΣ ΡΟΒΛΙΑΣ κατέθεσε αναφορά με την οποία η Ομοσπονδία Συλλόγων Υπηρεσίας Πολιτικής Αεροπορίας ζητεί τη λήψη μέτρων για την έγκαιρη εκπαίδευση προσωπικού της Υ.Π.Α. κ.λπ..
      27) Η Βουλευτής Κερκύρας κ. ΑΓΓΕΛΙΚΗ ΓΚΕΡΕΚΟΥ κατέθεσε αναφορά με την οποία ο Δήμος Κερκυραίων ζητεί  την τακτοποίηση μισθολογικού ζητήματος των καθαριστριών σχολικών κτηρίων.
      28) Η Βουλευτής Κερκύρας κ. ΑΓΓΕΛΙΚΗ ΓΚΕΡΕΚΟΥ κατέθεσε αναφορά με την οποία ο Δικηγορικός Σύλλογος Κέρκυρας ζητεί την τροποποίηση του ν. 3557/2007 κ.λπ.
      29) Η Βουλευτής Κερκύρας κ. ΑΓΓΕΛΙΚΗ ΓΚΕΡΕΚΟΥ κατέθεσε αναφορά με την οποία συμβασιούχοι εργαζόμενοι στο Δήμο Κέρκυρας ζητούν τη μονιμοποίησή τους.
      30) Ο Βουλευτής Πιερίας  κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία η Τοπική Ένωση Δήμων και Κοινοτήτων Νομού Πιερίας διαμαρτύρεται για τη μεγάλη αύξηση στις αντικειμενικές αξίες των ακινήτων του Νομού Πιερίας.
      31) Ο Βουλευτής Πιερίας  κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε δημοσίευμα εφημερίδας με το οποίο ζητείται η  χρηματοδότηση του έργου της αποπεράτωσης του Μουσείου Φυσικής Ιστορίας Ολύμπου.
      32) Ο Βουλευτής Πιερίας  κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία η Τοπική Ένωση  Δήμων και Κοινοτήτων Νομού Πιερίας ζητεί να συμπεριληφθεί και ο Νομός Πιερίας  στις αποφάσεις για παροχή εγγυήσεων του ελληνικού δημοσίου.
      33) Ο Βουλευτής  Κοζάνης κ. ΙΩΑΝΝΗΣ ΒΛΑΤΗΣ κατέθεσε αναφορά με την οποία ο Πρόεδρος του Δημοτικού Διαμερίσματος Ζώνης Δήμου Τσοτυλίου Κοζάνης ζητεί την τοποθέτηση αγροτικού γιατρού στην ακριτική αυτή περιοχή.
      34) Ο Βουλευτής Ευβοίας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο κ. Νικόλαος Πανταζής ζητεί την έκδοση διορθωτικής πράξης της 2/93 Π.Ε. του πολεοδομικού σχεδίου Νέας Ιωνίας Βόλου.
      35) Ο Βουλευτής Λαρίσης κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Δήμος Νίκαιας Νομού Λαρίσης ζητεί την αποζημίωση  των καλλιεργητών κριθαριού της περιοχής για τις ζημιές που υπέστησαν από την ξηρασία.
      36) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο ΑΣΟΠ «Ο Ενιπέας» ζητεί την εξόφληση οφειλής της μεταποιητικής βιομηχανίας «ΒΑΣΙΑΣ Α.Ε.».
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στις με αριθμό 6885/17.4.07, 6968/18.4.07, 7013/19.4.07 και 7147/23.4.07 ερωτήσεις των Βουλευτών κυρίων Θεοδώρας Τζάκρη, Αθανασίας Μερεντίτη και Σάββα Εμινίδη δόθηκε με το υπ’ αριθμ.90022/13156/232/22.5.07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στις παραπάνω ερωτήσεις, που κατατέθηκαν στη Βουλή από τους Βουλευτές : 1) Κ. Θ. Τζάκρη, 2) Σ.Μερεντίτη, 3) Σ. Εμινίδη και 4) Π. Κατσιλιέρη, σχετικά με τον τρόπο καταβολής των συντάξεων του ΟΓΑ, σας πληροφορούμε ότι ο Οργανισμός, θα εξακολουθήσει να καταβάλει μέσω των ΕΛΤΑ τις συντάξεις, τα οικογενειακά επιδόματα και τις λοιπές παροχές του, στη Δ/νση κατοικίας του δικαιούχου που αναγράφεται στις ταχυδρομικές επιταγές.
      Ήδη βρίσκεται σε εξέλιξη η προκήρυξη Δημοσίου Διεθνούς Ανοικτού Διαγωνισμού για την ανάθεση των Υπηρεσιών της κατ' οίκον πληρωμής όλων των παροχών του ΟΓΑ στους ασφαλισμένους και συνταξιούχους του Οργανισμού, με την διαδικασία της διακομματικής Επιτροπής, σύμφωνα με τις διατάξεις του άρθρου 19 του Ν. 2947/01.
      Προαιρετικά σε όσους το επιλέξουν δίδεται η δυνατότητα να εισπράττουν τη σύνταξη με κατάθεση σε τραπεζικό λογαριασμό.
      Ο Υπουργός
      ΒΑΣΙΛΕΙΟΣ ΜΑΓΓΙΝΑΣ»
      2. Στις με αριθμό 7791/9.5.07, 8000/15.5.07, 8019/15.5.07 και 8033/16.5.07 ερωτήσεις των Βουλευτών κυρίων Βασιλείου Κεγκέρογλου, Εμμανουήλ Φραγκιαδουλάκη και Εμμανουήλ Στρατάκη δόθηκε με τα υπ’ αριθμ. 1606, 1616, 1617 και 1620/22.5.07 έγγραφα από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης και κατά το μέρος που εμπίπτει στην αρμοδιότητα του Υπουργείου Δικαιοσύνης, παρακαλώ να ενημερώσετε τους κ. Βουλευτές για τα εξής:
      Οι υπηρεσιακές μεταβολές των δικαστών (αποσπάσεις, μεταθέσεις κ.λπ.) ενεργούνται με απόφαση του Ανωτάτου Δικαστικού Συμβουλίου: Τις αποφάσεις αυτές το Ανώτατο Δικαστικό Συμβούλιο λαμβάνει, αφού εκτιμήσει τις υπηρεσιακές ανάγκες των δικαστικών υπηρεσιών, ώστε να ενισχύει κατά προτεραιότητα όσες υπηρεσίες παρουσιάζουν ιδιαίτερα λειτουργικά προβλήματα έναντι όσων λειτουργούν κανονικά.
      Στην προκείμενη περίπτωση, το Ανώτατο Δικαστικό Συμβούλιο Πολιτικής και Ποινικής Δικαιοσύνης, με την υπ' αριθμ. 59/14-4-2006 Απόφασή του, απέσπασε τον Ειρηνοδίκη Βιάννου στο Ειρηνοδικείο Χαλανδρίου για ένα έτος, εκτιμώντας, πέραν της ανάγκης για άμεση ενίσχυση του Ειρηνοδικείου Χαλανδρίου, ότι το Ειρηνοδικείο Βιάννου δεν θα αντιμετωπίσει λειτουργικά προβλήματα από την απόσπαση αυτή. Και αυτό γιατί με την εφαρμογή του άρθρου 3 του Νόμου 3472/2006 «Ρύθμιση θεμάτων αρμοδιότητας Υπουργείου Δικαιοσύνης και άλλες διατάξεις», οι ανάγκες του Ειρηνοδικείου Βιάννου καλύπτονται πλέον από τον Ειρηνοδίκη υπηρεσίας της δικαστικής περιφέρειας του Πρωτοδικείου Ηρακλείου, τον οποίο ορίζει με πράξη του ο διευθύνων το Πρωτοδικείο Ηρακλείου. Το αυτό πρόδηλα ισχύει για τα κατά τόπους Ειρηνοδικεία κάθε δικαστικής περιφέρειας της χώρας. Με την προαναφερθείσα ρύθμιση επιτυγχάνεται τόσο η εξισορρόπηση της εργασίας των Ειρηνοδικών όλης της χώρας, καθώς δεν θα υπάρχουν πλέον αργούντες Ειρηνοδίκες, όσο και η ισοκατανομή των υποθέσεων σε όλους τους Ειρηνοδίκες. Κατ' αυτόν τον τρόπο, η απονομή της Δικαιοσύνης όχι μόνο εξορθολογίζεται, αλλά και επιταχύνεται σε όλες τις δικαστικές περιφέρειες της χώρας.
      Κατά συνέπεια, και μετά την επιστροφή του Ειρηνοδίκη Βιάννου στην οργανική του θέση με την έναρξη του νέου δικαστικού έτους, οπότε και λήγει η απόσπασή του, το Ειρηνοδικείο Βιάννου θα εξακολουθεί να λειτουργεί χωρίς λειτουργικά προβλήματα.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      3. Στην με αριθμό 7663/7.5.07 ερώτηση του Βουλευτή κ. Απόστολου Κωστόπουλου δόθηκε με το υπ’ αριθμ. Δ6/Φ38/3648/1.6.07 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, θέτουμε υπόψη σας ότι η ήπια αλιευτική, τουριστική και αθλητική ανάπτυξη των ευρύτερων περιοχών των ταμιευτήρων των υδροηλεκτρικών έργων Κρεμαστών, Καστρακίου και Στράτου στο Νομό Αιτωλίας & Ακαρνανίας που εκμεταλλεύεται η ΔΕΗ Α.Ε. θα γίνει δυνατή μετά την έγκριση της μελέτης περιβαλλοντικών όρων. Η μελέτη αυτή που συνέταξε η επιχείρηση, τελεί υπό αξιολόγηση από τις αρμόδιες Υπηρεσίες του Υπουργείου Περιβάλλοντος, Χωροταξίας και Δημοσίων Έργων που περιλαμβάνεται στους συναποδέκτες της ερώτησης προκειμένου να εκδοθεί η προβλεπόμενη από τη νομοθεσία κοινή Υπουργική απόφαση. Κατά την ιδιαίτερα σημαντική φάση δημόσιας διαβούλευσης της εν λόγω διαδικασίας περιβαλλοντικής αδειοδότησης θα ληφθούν υπόψη όλες οι προτάσεις όχι μόνο της ΔΕΗ Α.Ε. αλλά και των τοπικών φορέων, ως άμεσα ενδιαφερομένων, ώστε προκύψει το βέλτιστο σε φύση και έκταση σύνολο αναγκαίων παρεμβάσεων.
      Ειδικότερα για τον παλαιό οικισμό των Κρεμαστών, η ΔΕΗ Α.Ε. στην ακίνητη περιουσία της οποίας ανήκει, θα εξετάσει τη δυνατότητα ανάπλασής του στο πλαίσιο της γενικότερης πολιτικής της επιχείρησης στον τομέα της αξιοποίησης της ακίνητης περιουσίας της ενώ θετικά αντιμετωπίζεται και το θέμα της δημιουργίας Μουσείου Μνήμης για την εικονική απόδοση της περιοχής και του πολιτισμού της. Τα έργα αυτά εντάσσονται στην ευρύτερη προσπάθεια της επιχείρησης να συμμετάσχει ενεργά στη βελτίωση των υφιστάμενων υποδομών και γενικότερα την οικονομική ανάπτυξη των ανωτέρω περιοχών όπου λειτουργούν σημαντικά έργα ηλεκτροπαραγωγής.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      4. Στην με αριθμό 5744/16.3.07 ερώτηση του Βουλευτή κ. Γεωργίου Σούρλα δόθηκε με το υπ’ αριθμ. 31947/ΙΗ/8.6.07 έγγραφο από την Yπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην Ερώτηση με αριθμό 5744/16-3-07, την οποία κατέθεσε ο Βουλευτής κ. Γεώργιος Σούρλας αναφορικά με τα ποσά που διατέθηκαν για τη συγγραφή του βιβλίου της Ιστορίας της Στ΄ Δημοτικού, σας γνωρίζουμε τα ακόλουθα:
      Το Παιδαγωγικό Ινστιτούτο (Π.Ι.) επανιδρύθηκε με τις διατάξεις των άρθρων 23-27 του Ν.1566/85 (ΦΕΚ167/τ.Α΄/30-9-85) αποτελώντας ανεξάρτητη δημόσια υπηρεσία που υπάγεται απευθείας στον Υπουργό Εθνικής Παιδείας και Θρησκευμάτων.
      Με την Η/3273/27-4-94 ΚΥΑ (ΦΕΚ 352/τ.Β΄/13-5-94), όπως τροποποιήθηκε και ισχύει με την 679/22-8-96 ΚΥΑ (ΦΕΚ826/τ.Β΄/10-9-96) και το άρθρο 7 του Ν.2525/1997, συστήθηκε στο Π.Ι. Ειδικός Λογαριασμός Έρευνας, με σκοπό τη διάθεση και διαχείριση κονδυλίων τα οποία προορίζονται για την κάλυψη δαπανών οποιουδήποτε είδους, που είναι απαραίτητες για τις ανάγκες ερευνητικών έργων και σχετικών υπηρεσιών ή δραστηριοτήτων.
      Με την αριθμ.15111/10-11-03 απόφαση του Ειδικού Γραμματέα της ΕΥΔ-ΕΠΕΑΕΚ, όπως τροποποιήθηκε με τις 2022/11-2-2005, 16667/25-8-2005 και 26556/20-12-2005 αποφάσεις, έγινε η ένταξη της Πράξης με τίτλο «Συγγραφή νέων βιβλίων και παραγωγή εκπαιδευτικού υποστηρικτικού υλικού με βάση το Δ.Ε.Π.Π.Σ. και τα Α.Π.Σ. για το Δημοτικό και το Νηπιαγωγείο», υποέργο της οποίας αποτελεί και η «Συγγραφή του διδακτικού βιβλίου (πακέτου) Ιστορία Στ΄ Δημοτικού». Η ανωτέρω Πράξη αποτελεί έργο συγχρηματοδοτούμενο κατά 75% από το Ευρωπαϊκό Κοινωνικό Ταμείο (ΕΚΤ) και κατά το 25% από το Ελληνικό Δημόσιο.
      Μέχρι σήμερα, για το ανωτέρω διδακτικό πακέτο, έχουν καταβληθεί από τον Ειδικό Λογαριασμό του Παιδαγωγικού Ινστιτούτου τα ακόλουθα ποσά:
      - Για την αξιολόγηση των υποβληθέντων δειγμάτων γραφής, προκειμένου να επιλεγεί από το Π.Ι. η ανάδοχος συγγραφική ομάδα, 600,00 ευρώ. Συγκεκριμένα έλαβαν: Γλυκοφρύδη Λεοντσίνη Αθανασία 200,00 ευρώ, Καραπανάς Απόστολος 200,00 ευρώ και Μουζάλα Δέσποινα 200,00 ευρώ.
      - Για την αμοιβή της συγγραφικής ομάδας, 32.400,00 ευρώ. Συγκεκριμένα έλαβαν: Ανδρεάδου Χαρίκλεια 7.128,00 ευρώ, Πουταχίδης Αριστείδης 7.128,00 ευρώ, Ρεπούση Μαρία 11.016,00 ευρώ και Τσίβας Αρμόδιος 7.128,00 ευρώ.
      - Για την αμοιβή της ομάδας των κριτών, 4.755,00 ευρώ. Συγκεκριμένα έλαβαν: Γλυκοφρύδη- Δεοντσίνη Αθανασία 1.585,00 ευρώ, Καραπανάς Απόστολος 1.585,00 ευρώ και Μουζάλα Δέσποινα 1.585,00 ευρώ.
      - Τέλος, για έξοδα ταξιδίων καταβλήθηκαν στη Μουζάλα Δέσποινα 47,73 ευρώ,
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      5. Στην με αριθμό 7572/4.5.07 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. ΥΠΠΟ/ΓΡ.ΥΠ/Κ.Ε./515/25.5.07 έγγραφο από τον Yπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 7572/04.05.07 ερώτησης του Βουλευτή Μιxάλη Καρχιμάκη, σας πληροφορούμε ότι:
      Η έγκριση έργων από το Περιφερειακό Συμβούλιο Κρήτης δεν σημαίνει και την αυτόματη ένταξή τους στο ΠΕΠ Κρήτης, η οποία εξαρτάται από τις χρηματοδοτικές δυνατότητες του Προγράμματος και την αξιολόγηση των προτάσεων που κατατίθενται στη Διαχειριστική Αρχή του ΠΕΠ Κρήτης.
      Όσον αφορά στον αρχαιολογικό χώρο του μινωικού ανακτόρου της Ζάκρου, σας πληροφορούμε ότι η πρόταση «Προστασία και ανάδειξη αρχαιολογικού χώρου Ζάκρου», με φορέα υλοποίησης την ΚΔ΄ Εφορεία Προϊστορικών και Κλασικών Αρχαιοτήτων και προϋπολογισμό 390.070 ευρώ, υποβλήθηκε από το Υπουργείο Πολιτισμού στο Μέτρο 2.4 του ΠΕΠ Κρήτης και δεν έχει ενταχθεί στο ΠΕΠ Κρήτης από την αρμόδια Διαχειριστική Αρχή, διότι αρχικά δεν διέθετε όλες τις απαραίτητες κατά νόμον εγκρίσεις από τα αρμόδια Συμβούλια του Υπουργείου. Ακολούθως, ύστερα από ευρεία σύσκεψη υπό τον κ. Γενικό Γραμματέα του Υπουργείου Πολιτισμού, εξετάστηκε από το ΚΑΣ η σχετική υδρογεωλογική - υδραυλική μελέτη, για την απορροή των ομβρίων υδάτων. Η μελέτη εγκρίθηκε από το ΚΑΣ, με παρατηρήσεις, ενώ σύμφωνα με τις πρόσφατες εξαγγελίες του κ. Υπουργού Πολιτισμού, βούληση του ΥΠ.ΠΟ. είναι η ένταξη του έργου προστασίας και ανάδειξης του ανακτόρου της Ζάκρου στη Δ' Προγραμματική Περίοδο 2007 - 2013, με προϋπολογισμό 500.000 ευρώ.
      Τέλος, τονίζουμε στο σημείο αυτό, ότι το έργο, μόλο ενταχθεί σε Κοινοτικό Πρόγραμμα, δεν θα δημοπρατηθεί, διότι πρόκειται να εκτελεστεί δι' αυτεπιστασίας από την αρμόδια Εφορεία Αρχαιοτήτων.
      Επίσης, σας πληροφορούμε ότι στο Νομό Λασιθίου, έχουν ήδη ενταχθεί όλα τα παρακάτω έργα Υπηρεσιών του Υπουργείου Πολιτισμού, πολλά από τα οποία βρίσκονται σε φάση ολοκλήρωσης, γεγονός που δεν συνάδει με «εικονική» ένταξη και υλοποίηση όπως αναφέρει ο κ. Βουλευτής.
      Α. ΠΕΠ ΚΡΗΤΗΣ
      1. «Ανάδειξη οχυρής νησίδας Σπιναλόγκας», με φορέα υλοποίησης την 13η ΕΒΑ και προϋπολογισμό 733.000 ευρώ.
      2. «Δίκτυο Βυζαντινών και Μεταβυζαντινών εκκλησιαστικών μνημείων Ν. Λασιθίου», με φορέα υλοποίησης την 13η ΕΒΑ και προϋπολογισμό 534.000 ευρώ. Στο έργο περιλαμβάνονται επεμβάσεις σε σημαντικότατα μνημεία του Νομού: Ι. Ν. Αγ. Γεωργίου και Χαραλάμπους Επισκοπής Ιεράπετρας, Ι. Μ. Βιδιανής, Ι. Ν. Αγ. Αποστόλων Ανδρομύλων, Ι. Μ. Τιμίου Σταυρού Καρδαμούτσας, Αγ. Γεώργιο και Αγ. Αποστόλους Καβουσίου, Ι. Ν. Αγ. Ιω. Θεολόγου Μέσα Μουλιανών Σητείας, Ι. Ν. Παναγίας Βρυωμένης Μεσελέρων Ιεράπετρας, Ι. Μ. Κερά Γραμμένη, Ι. Ν. Χριστού στο Παντέλι.
      3. «Αποκατάσταση Ι. Ν. Αγ. Πνεύματος στο Λιμνόκαρο Οροπεδίου Λασιθίου», με φορέα υλοποίησης την 13η ΕΒΑ και προϋπολογισμό 120.000 ευρώ.
      4. «Ανάδειξη και συντήρηση Ι. Μ. Καψά – Α΄ φάση», με φορέα υλοποίησης την 13η ΕΒΑ και προϋπολογισμό 58.000 ευρώ.
      5. «Στεγάνωση - επισκευή Ι. Μ. Κρεμαστών» με φορέα υλοποίησης την 13η ΕΒΑ και προϋπολογισμό 65.000 ευρώ.
      6. «Κατασκευή κρηπιδώματος προστασίας νοτίου τοίχου και βελτίωση θεμελίωσης φρουρίου Καλέ Ιεράπετρας», με φορέα υλοποίησης την ΔΑΒΜΜ και προϋπολογισμό 790.000 ευρώ.
      7. «Αποκατάσταση Ι. Ν. Κάτω Αη Γιώργη στον Κρούστα Αγίου Νικολάου Λασιθίου», με φορέα υλοποίησης την 13η ΕΒΑ και προϋπολογισμό 145.000 ευρώ.
      Β. INTERREG ΕΛΛΑΔΑ - ΚΥΠΡΟΣ
      «Ανάδειξη - αποκατάσταση μεσοβυζαντινών ναών Ανατολικής Κρήτης», με φορέα υλοποίησης την 13η ΕΒΑ και προϋπολογισμό 700.000 ευρώ. Στο έργο περιλαμβάνονται επεμβάσεις σε 5 σημαντικότατα μνημεία των Νομών Λασιθίου και Ηρακλείου. Τα μνημεία του Ν. Λασιθίου είναι 4: α) Αποκατάσταση Ι. Ν. Αγ. Αποστόλων Κάτω Επισκοπής Σητείας, β) Αποκατάσταση Ι. Ν. Παναγίας Κεράς στην Κριτσά Μεραμπέλλου, γ) Αποκατάσταση και συντήρηση τοιχογραφιών Ι. Ν. Αγ. Νικολάου, στον Άγιο Νικόλαο Λασιθίου και δ) Στερέωση Ι. Ν. Παναγίας Κουμπελίνας στο Χουμεριάκο Μεραμπέλλου.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      6. Στην με αριθμό 8024/16-5-07 ερώτηση του Βουλευτή κ. Ιωάννου Μπούγα δόθηκε με το υπ’ αριθμ. Β-1521/6-6-07 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 8024/16-5-2007 που κατέθεσε στη Βουλή ο Βουλευτής κ. Ιωάννης Μπούγας, σχετικά με κεραία κινητής τηλεφωνίας, θέτουμε υπόψη σας τα εξής:
      1. Σύμφωνα με το ισχύον θεσμικό πλαίσιο, (ν. 3431/2006), αρμόδια για την έκδοση, τροποποίηση, ανάκληση των αδειών κεραιών στην ξηρά, καθώς και για τον έλεγχο ραδιοεκπομπών, είναι η Εθνική Επιτροπή Τηλεπικοινωνιών και Ταχυδρομείων (.Ε.Ε.Τ.Τ.). Η Ε.Ε.Τ.Τ. λειτουργεί ως Ανεξάρτητη Ρυθμιστική Αρχή στον τομέα των τηλεπικοινωνιών, και τηρεί το αρχείο των αδειοδοτημένων κατασκευών κεραιών.
      Για τα μέτρα προφύλαξης του κοινού από τη λειτουργία κεραιών εγκατεστημένων στη ξηρά, αρμόδια είναι η Ελληνική Επιτροπή Ατομικής Ενέργειας (Ε.Ε.Α.Ε.) σύμφωνα με την ΚΥΑ αριθμ. 53571/3839/00 (ΦΕΚ Β΄/1105/6-9-00) σχετικά με «Μέτρα προφύλαξης του κοινού από τη λειτουργία κεραιών εγκατεστημένων στη ξηρά» - άρθρο 5, όπως ισχύει. Σύμφωνα δε με τις παρ. 2 και 4 του άρθρου 31 του ν. 3431/06 η Ελληνική Επιτροπή Ατομικής Ενέργειας (ΕΕΑΕ) υποχρεούται να ελέγχει την τήρηση των ορίων ασφαλούς έκθεση του κοινού σε ηλεκτρομαγνητική ακτινοβολία από κάθε αδειοδοτημένη κεραία είτε αυτεπαγγέλτως είτε κατόπιν καταγγελίας, και σε περίπτωση διαπίστωσης υπέρβασης των επιτρεπόμενων ορίων ηλεκτρομαγνητικής ακτινοβολίας επιβάλλονται οι προβλεπόμενες κυρώσεις.
      2. Για τα θέματα που σχετίζονται με εγκρίσεις περιβαλλοντικών όρων, οι οποίες προηγούνται της χορήγησης άδειας εγκατάστασης κατασκευών κεραιών από την Ε.Ε.Τ.Τ. σύμφωνα με το άρθρο 31 παρ. 17 του ν.3431/06, αρμόδια είναι η οικεία Γενική Γραμματεία Περιφέρειας.
      3. Ως εκ τούτου, από πλευράς Υπ.Μ.Ε., σας διαβιβάζουμε το με αριθμό 27456/Φ.506/30-5-2007 έγγραφο της Ε.Ε.Τ.Τ. με το οποίο παρέχονται στοιχεία και πληροφορίες για την κατασκευή κεραίας στην περιοχή Τρικόρφου του Δήμου Ευπαλίου Νομού Φωκίδας, επί της οποίας και η παρούσα Ερώτηση.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στις με αριθμό 7822/10-5-07 και 8079/16-5-07 ερωτήσεις των Βουλευτών κυρίων Δημητρίου Γαλαμάτη και Πέτρου Τατούλη δόθηκε με το υπ’ αριθμ. Γ.Π.59669(Σχ. 63289)/7-6-07 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αρ. 7822/10-5-2007 και 807916-5-2007 ερωτήσεις που κατατέθηκαν στη Βουλή από τους Βουλευτές κ.κ. Δ. Γαλαμάτη και Π. Τατούλη σχετικά με το πρόβλημα της Βρουκέλλωσης ή Μελιταίου Πυρετού, για θέματα αρμοδιότητάς μας, σας πληροφορούμε τα εξής:
      Σύμφωνα με την παρ. 1 του άρθρου 44 του Ν. 3204/2003: «Στο Κέντρο Ελέγχου Ειδικών Λοιμώξεων (Κ.Ε.Ε.Λ.) δημιουργείται αρχείο κρουσμάτων για κάθε λοιμώδες νόσημα. Κάθε ιδιωτικός ή δημόσιος φορέας παροχής ιατρικών υπηρεσιών ή ιδιώτης ιατρός, στα πλαίσια της νόμιμης λειτουργίας του, υποχρεούται να ενημερώνει το Κ.Ε.Ε.Λ. για κάθε κρούσμα λοιμώδους νοσήματος που υποπίπτει στην αντίληψή του».
      Με την παρ. 1 του άρθρου 20 του Ν. 3370/2005 το Κ.Ε.Ε.Λ. μετονομάζεται σε Κ.Ε.Ε.Λ.Π.Ν.Ο..
      Η βρουκέλλωση (μελιταίος πυρετός) συγκαταλέγεται στα νοσήματα υποχρεωτικής δήλωσης τα οποία καθορίζονται σύμφωνα με την παρ. 8 του άρθρου 20 του Ν. 3370/2005: «Με αποφάσεις του Υπουργού Υγείας και Κοινωνικής Αλληλεγγύης, μετά από γνώμη του Κ.Ε.ΕΛ.Π.Ν.Ο., καθορίζονται τα νοσήματα υποχρεωτικής δήλωσης, τα οποία πρέπει να δηλώνονται και να καταχωρούνται στο αρχείο κρουσμάτων λοιμωδών νοσημάτων του Κ.Ε.ΕΛ.Π.Ν.Ο., σύμφωνα με την παρ. 1 του άρθρου 44 του Ν. 3204/2003. Με τις ίδιες αποφάσεις, καθορίζεται κάθε άλλη σχετική λεπτομέρεια για τη δήλωση των νοσημάτων υποχρεωτικής δήλωσης».
      Το Κ.Ε.Ε.Λ.Π.Ν.Ο. παραλαμβάνει δηλώσεις υποχρεωτικής Δήλωσης για Βρουκέλλωση και συντονίζει τη συνεργασία των Διευθύνσεων Υγείας με τις Διευθύνσεις Κτηνιατρικής των Νομαρχιακών Αυτοδιοικήσεων.
      Επίσης γίνεται τακτική ενημέρωση του κοινού αλλά και των επαγγελματιών υψηλού κινδύνου (αγρότες, κτηνοτρόφοι, σφαγείς, κτηνίατροι) μέσω έντυπου υλικού αλλά και με μέσα μαζικής ενημέρωσης. Η συνεχής δε ενημέρωση των ιδιωτών Ιατρών αλλά και των Νοσοκομειακών Ιατρών για την Υποχρεωτική Δήλωση Νοσημάτων και η αποστολή έντυπου ενημερωτικού υλικού και Δελτίων Υποχρεωτικής Δήλωσης για Βρουκέλλωση, αποσκοπεί στην αύξηση του αριθμού των κρουσμάτων που δηλώνονται στο Κ.Ε.Ε.Λ.Π.Ν.Ο..
      Ο Υφυπουργός
      Α. ΓΙΑΝΝΟΠΟΥΛΟΣ»
       8. Στην με αριθμό 8193/18-5-07 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. 7408Β/7-6-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Αναφορικά με το ως άνω θέμα, σας ενημερώνουμε τα εξής, στο πλαίσιο των αρμοδιοτήτων μας:
      Για την διαχείριση των ιατρικών αποβλήτων από υγειονομικές μονάδες, έχει θεσπιστεί και ισχύει η ΚΥΑ 37591/2031 ,ΦΕΚ 1419/β/1.10.03.
      - Σύμφωνα με την προαναφερθείσα ΚΥΑ, υπόχρεοι φορείς διαχείρισης ιατρικών αποβλήτων (ΙΑ) είναι οι υγειονομικές μονάδες ή άλλα φυσικά ή νομικά πρόσωπα που ασκούν δραστηριότητα από την οποία παράγονται τα συγκεκριμένα απόβλητα, ή τρίτα πρόσωπα τα οποία διαχειρίζονται τέτοια απόβλητα κατόπιν ανάθεσης από τους υπόχρεους διαχείρισης των αποβλήτων αυτών.
      - Κάθε κάτοχος ΙΑ υποχρεούται να εξασφαλίζει τη συλλογή, μεταφορά, αποθήκευση, αξιοποίηση, επεξεργασία και διάθεση των αποβλήτων αυτών είτε ο ίδιος, είτε να αναθέτει το έργο αυτό σε άλλο πρόσωπο, σύμφωνα με τα αναφερόμενα στην προαναφερθείσα ΚΥΑ.
      - Στην εν λόγω ΚΥΑ καθορίζονται οι όροι και οι προϋποθέσεις για τη διαχείριση των ΙΑ (όλων των τύπων π.χ. των προσομοιαζόντων με τα οικιακά απορρίμματα, εκείνων που έχουν επικίνδυνο ή μολυσματικό χαρακτήρα ή συνδυασμού τους) συμπεριλαμβανομένων των δραστηριοτήτων συλλογής, μεταφοράς, προσωρινής αποθήκευσης, επεξεργασίας ή/και τελικής διάθεσης αυτών, καθώς και οι άδειες που απαιτούνται για την διαχείριση των συγκεκριμένων αποβλήτων.
      Αρμόδιες Υπηρεσίες για τον έλεγχο τήρησης των προβλεπομένων από την παραπάνω ΚΥΑ είναι οι ελεγκτές περιβάλλοντος του ΥΠΕΧΩΔΕ , οι αντίστοιχοι ελεγκτές του Υπ. Υγείας και Κοινωνικής Αλληλεγγύης, καθώς και οι αντίστοιχες Νομαρχιακές υπηρεσίες.
      Σημειώνεται ότι η παράβαση των διατάξεων της ΚΥΑ που προαναφέρθηκε (άρθρο 15), επισύρει ποινικές, αστικές και διοικητικές κυρώσεις.
      Προκειμένου να αντιμετωπισθεί με τον καλύτερο δυνατό τρόπο συνολικά το θέμα της διαχείρισης των συγκεκριμένων αποβλήτων, το ΥΠΕΧΩΔΕ προέβη πρόσφατα σε ανάθεση έργου με τίτλο «Εθνικός Σχεδιασμός Διαχείρισης Αποβλήτων από εγκαταστάσεις στον τομέα της Υγείας», συνολικής δαπάνης 150.000 ευρώ, το οποίο υλοποιείται με συμβατικό χρόνο ολοκλήρωσης 12 μηνών.
      Από το συγκεκριμένο έργο θα προκύψουν:
      - Νέο θεσμικό πλαίσιο διαχείρισης των Ι.Α.
      - Τεχνικές Προδιαγραφές διαχείρισης των Ι.Α. οι οποίες θα αποτελέσουν τον οδηγό σύμφωνα με τον οποίο θα γίνεται στο εξής η διαχείριση των αποβλήτων αυτών.
      - Εθνικός Σχεδιασμός διαχείρισης των Ι.Α.
      Αναφορικά με τα τεθέντα ερωτήματα σας ενημερώνουμε ότι:
      - Κάθε υγειονομική μονάδα οφείλει βάσει της κείμενης νομοθεσίας να καταρτίσει Εσωτερικό κανονισμό διαχείρισης των επικίνδυνων ιατρικών αποβλήτων ο οποίος εγκρίνεται από το Περιφερειακό Σύστημα Υγείας (ΠΕΣΥ) και με βάση τον οποίο γίνεται διαχωρισμός κατά κατηγορία και ορθή διαχείριση των συγκεκριμένων αποβλήτων κατά τρόπο ώστε να μην οδηγούνται σε ΧΥΤΑ απόβλητα που έχουν μολυσματικές ή τοξικές ιδιότητες.
      - Το ΥΠΕΧΩΔΕ χορηγεί άδειες διαπεριφερειακής μεταφοράς μολυσματικών ιατρικών αποβλήτων σε εταιρείες που εξειδικεύονται στο συγκεκριμένο αντικείμενο και το προσωπικό των οποίων έχει ικανή γνώση να αντιμετωπίσει τα θέματα συλλογής και μεταφοράς των αποβλήτων αυτών κατά ασφαλή τρόπο. Η ενημέρωση του προσωπικού των υγειονομικών μονάδων επί των θεμάτων αυτών είναι αρμοδιότητα των υπηρεσιών του Υπ. Υγείας και Κοινωνικής Αλληλεγγύης.
      Ο Υφυπουργός
      ΣΤΑΥΡΟΣ Ελ. ΚΑΛΟΓΙΑΝΝΗΣ»
      9. Στην με αριθμό 7780/9-5-07 ερώτηση του Βουλευτή κ. Ντίνου Ρόβλια δόθηκε με το υπ’ αριθμ. 7017/4/7148/31-5-07 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. N. Ρόβλιας, σε ό,τι μας αφορά, σας γνωρίζουμε ότι σύμφωνα με την ισχύουσα νομοθεσία, η Αστυνομία εμπλέκεται στο όλο θέμα μόνο για την εφαρμογή των ποινικών διατάξεων, ήτοι για τον έλεγχο και την υποβολή μηνύσεων. Ενημερώνει επίσης, τις αρμόδιες Υπηρεσίες του συνερωτώμεvoυ Υπουργού ΠΕ.ΧΩ.Δ.Ε. και των Ο.Τ.Α., για την επιβολή των διοικητικών κυρώσεων και την αφαίρεση των παράνομων διαφημιστικών πινακίδων και επιγραφών και παρέχει συνδρομή στις Υπηρεσίες αυτές, οσάκις αυτή ζητηθεί για την αφαίρεσή τους.
      Ειδικότερα, σε ό,τι αφορά την αναφερόμενη στην ερώτηση υπόθεση, σας ενημερώνουμε ότι, ύστερα από αυτοψία που διενεργήθηκε από τις αρμόδιες Υπηρεσίες μας (Τμήμα Τροχαίας Αγίου Κωνσταντίνου και Αστυνομικό Τμήμα Αταλάντης), διαπιστώθηκε ότι, εντός κατοικημένης περιοχής του δημοτικού διαμερίσματος Αρκίτσας του Δήμου Δαφνουσίων, παραπλεύρως της Νέας Εθνικής Οδού Αθηνών-Λαμίας, στο ύψος του 149ου χιλιομέτρου και σε απόσταση 60 μέτρων από τον εν λόγω οδικό άξονα σε ιδιωτικό χώρο (αγρόκτημα), έχει τοποθετηθεί ένα διαφημιστικό πλαίσιο, άνευ διαφημιστικού περιεχομένου, της εταιρίας «ΑΣ ΔΙΑΔΡΟΜΗ» με έδρα την Αθήνα, χωρίς να έχει εκδοθεί για την εγκατάστασή του άδεια από το Δήμο Δαφνουσίων. Από την αρμόδια Υπηρεσία μας, σε βάρος του ιδιοκτήτη του χώρου όπου είχε τοποθετηθεί το διαφημιστικό πλαίσιο υπεβλήθη μήνυση για παράβαση του ν. 2946/2001 και παράλληλα ενημερώθηκε ο εν λόγω Ο.Τ.Α. για τις δικές του ενέργειες.
      Πέραν αυτών σας πληροφορούμε ότι, σύμφωνα με τις διατάξεις του άρθρου 11 του ν.2696/1999 (Κ.Ο.Κ.), απαγορεύεται κάθε διαφήμιση, που πραγματοποιείται με οιονδήποτε τρόπο και μέσο, στα εκτός κατοικημένης περιοχής τμήματα των χαρακτηρισμένων εθνικών και επαρχιακών οδών και σε ζώνη μέχρις εκατόν πενήντα (150) μέτρων και από τις δύο πλευρές του άξονα των οδών αυτών και είναι ορατή από τους χρήστες των οδών. Η παραπάνω ζώνη απαγόρευσης περιορίζεται στα σαράντα (40) μέτρα και από τις δύο πλευρές του άξονα των ανωτέρω τμημάτων εθνικών και επαρχιακών οδών, που διέρχονται μέσα από κατοικημένη περιοχή, αν το επιτρεπόμενο όριο ταχύτητας στα τμήματα αυτά είναι ανώτερο των 70 χιλιομέτρων. Το όριο ταχύτητας στο ύψος του 149ου χιλιομέτρου της Νέας Εθνικής Οδού Αθηνών-Λαμίας, που διέρχεται από την ανωτέρω κατοικημένη περιοχή, σύμφωνα με ρυθμιστική πινακίδα Ρ-32 που έχει τοποθετηθεί στο εν λόγω σημείο, είναι 110 χιλιόμετρα.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      10. Στην με αριθμό 7653/7-5-07 ερώτηση του Βουλευτή κ. Ιωάννου Παρασκευά δόθηκε με το υπ’ αριθμ. 7017/4/7137/31-5-07 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Γ. Παρασκευάς, σας γνωρίζουμε ότι από το Υπουργείο μας, τα τελευταία χρόνια, έχει ληφθεί μια σειρά μέτρων, με τα οποία επιδιώκεται ο μετασχηματισμός του Πυροσβεστικού Σώματος σε έναν σύγχρονο και ευέλικτο επιχειρησιακό οργανισμό. Στο πλαίσιο δε αυτό και δεδομένου ότι θεωρούμε επιβεβλημένες τις διαρθρωτικές αλλαγές και τροποποιήσεις στη δομή και λειτουργία των πυροσβεστικών Υπηρεσιών, καθώς και την ορθολογικότερη διαχείριση του ανθρώπινου δυναμικού, προωθήσαμε την αναδιάρθρωση του Σώματος με βάση τις σύγχρονες ανάγκες και τα νέα δεδομένα. Πρόσφατα ψηφίσθηκε από την Εθνική Αντιπροσωπεία, ο ν. 3511/2006 «Αναδιοργάνωση του Πυροσβεστικού Σώματος, αναβάθμιση της αποστολής του και άλλες διατάξεις», με τις διατάξεις του οποίου αναδιοργανώνεται και εκσυγχρονίζεται το Σώμα και επιλύονται πάγια θεσμικά αιτήματα των υπαλλήλων του.
      Σε ό,τι αφορά τη στελέχωση των πυροσβεστικών Υπηρεσιών, επισημαίνεται ότι οι Υπηρεσίες όλης της χώρας, σήμερα, εμφανίζουν σημαντικά ελλείμματα σε προσωπικό, έναντι της οργανικής τους δύναμης, αφού η συνολική δύναμη του Σώματος είναι ελλειμματική κατά 30%, περίπου. Η κατάσταση αυτή, όπως είναι γνωστό, δε διαμορφώθηκε από τη μια στιγμή στην άλλη, αλλά είναι απότοκος της μη πρόσληψης νέων πυροσβεστών επί αρκετά χρόνια, με αποτέλεσμα να συσσωρευτεί αυτό το έλλειμμα, δεδομένου ότι δεν γίνεται αυτόματη πρόσληψη με την αποστρατεία κάποιων, όπως γίνεται στην Αστυνομία.
      Για την αντιμετώπιση της κατάστασης αυτής και ειδικότερα για την περαιτέρω στελέχωση των Υπηρεσιών και την άμεση κάλυψη μέρους των υπαρχουσών κενών οργανικών θέσεων Υπηρεσιών της Αττικής, διενεργήθηκε πρόσφατα διαγωνισμός για την κατάταξη στο Σώμα εξακοσίων (600) περίπου δοκίμων πυροσβεστών, οι οποίοι ενσωματώθηκαν μετά από την εκπαίδευσή τους. Για την κάλυψη κενών οργανικών θέσεων αξιωματικών ειδικών Υπηρεσιών ολοκληρώθηκαν, προσφάτως, διαγωνισμοί και κατετάγησαν στο Σώμα 68 συνολικά αξιωματικοί αυτής της κατηγορίας. Στο σημείο αυτό πρέπει να επισημάνουμε ότι το θέμα της κάλυψης των λοιπών κενών οργανικών θέσεων του προσωπικού θα αντιμετωπισθεί στα πλαίσια των μελλοντικών προσλήψεων, με διαγωνισμούς που θα προκηρυχθούν στο προσεχές χρονικό διάστημα. Ήδη, έχουμε έγκριση για την πρόσληψη 1300 πυροσβεστικών υπαλλήλων, κατά τα επόμενα δύο έτη.
      Με την ολοκλήρωση των προσλήψεων προσωπικού, θα πραγματοποιηθούν μεταθέσεις των ήδη υπηρετούντων πυροσβεστικών υπαλλήλων, ώστε να ενισχυθούν οι Υπηρεσίες, αφού πρώτα ιεραρχηθούν οι ανάγκες αυτών. Στο πλαίσιο αυτό θα αντιμετωπισθεί και το θέμα της περαιτέρω στελέχωσης και των πυροσβεστικών Υπηρεσιών του νομού Δωδεκανήσου. Πάντως οι Υπηρεσίες αυτές κατά την αντιπυρική περίοδο ενισχύονται και με εκατόν εξήντα ένα (161) πυροσβέστες εποχικής απασχόλησης.
      Σε ό,τι αφορά το θέμα της πυροπροστασίας του νομού Δωδεκανήσου, σας ενημερώνουμε ότι το Υπουργείο μας λαμβάνει και για το τρέχον έτος όλα τα απαιτούμενα μέτρα, με στόχο ο κρατικός μηχανισμός, καθώς και οι διάφοροι φορείς, να ευρίσκονται σε πλήρη επιχειρησιακή ετοιμότητα από την έναρξη της αντιπυρικής περιόδου, οι δε εμπλεκόμενες Υπηρεσίες να έχουν άψογη συνεργασία μεταξύ τους, ώστε να είναι αποτελεσματικές στον προληπτικό και τον κατασταλτικό τομέα.
      Για τον επιχειρησιακό σχεδιασμό και την προετοιμασία του μηχανισμού ενόψει της αντιπυρικής περιόδου πραγματοποιήθηκαν συσκέψεις όπου συμμετείχαν όλοι οι εμπλεκόμενοι υπηρεσιακοί παράγοντες και λοιποί φορείς και εξετάσθηκαν διεξοδικά ο σχεδιασμός και η εφαρμογή των αναγκαίων μέτρων. Στο πλαίσιο αυτό, από τις αρμόδιες Υπηρεσίες μας εκπονήθηκε ειδικό σχέδιο με το οποίο ιδιαίτερη έμφαση δίδεται στους τομείς του επιχειρησιακού σχεδιασμού, της εξασφάλισης και συντήρησης υλικών και μέσων δασοπυρόσβεσης, της εκπαίδευσης και επιμόρφωσης του προσωπικού, της ενίσχυσης του προσωπικού, της αεροπυρόσβεσης, της λήψης προληπτικών μέτρων και της ενίσχυσης και διάδοσης του εθελοντισμού. Επιπλέον ανανεώθηκαν τα σχέδια επέμβασης σε δασικές πυρκαγιές κατά νομό και φυσικά του νομού Δωδεκανήσου, στα οποία περιγράφονται με σαφήνεια και κατά περίπτωση οι ενέργειες όλων των φορέων που εμπλέκονται ή συνδράμουν το έργο της δασοπυρόσβεσης. Τα σχέδια αυτά, τα οποία βασίζονται στην οργάνωση του μηχανισμού πυροπροστασίας σε επίπεδα ετοιμότητας, ανάλογα με το δείκτη επικινδυνότητας που θα εκδίδεται καθημερινά από τη Γενική Γραμματεία Πολιτικής Προστασίας, κοινοποιούνται έγκαιρα σε όλους τους εμπλεκόμενους φορείς (Περιφέρειες και Νομαρχίες), για ενημέρωση και εφαρμογή.
      Σε ό, τι αφορά τα εναέρια πυροσβεστικά μέσα, πρέπει να επισημανθεί ότι η χώρα μας, με τα σύγχρονα αεροσκάφη και ελικόπτερα που διαθέτει, αλλά και αυτά που μισθώνει, θεωρείται από τις πιο ισχυρές στον τομέα της αεροπυρόσβεσης. Ωστόσο, εκτιμώντας και τη διαμόρφωση των κλιματολογικών συνθηκών, καταβάλλουμε προσπάθειες για τη μίσθωση μεγαλύτερου αριθμού εναέριων μέσων. Ήδη, με εντολή του Πρωθυπουργού, τα επτά ελικόπτερα βαρέος τύπου έγιναν δέκα. Παράλληλα το Πυροσβεστικό Σώμα, μετά το έτος 2000 συγκρότησε, εκπαίδευσε και στελέχωσε, ειδικά αερομεταφερόμενα πεζοπόρα τμήματα σε κάθε Περιφέρεια της ηπειρωτικής χώρας, καθώς και σε κάποιες ευαίσθητες νησιωτικές περιοχές. Η συμβολή αυτών των τμημάτων στην κατάσβεση των πυρκαγιών είναι καθοριστική, αφού είναι γνωστό ότι οι πυρκαγιές δασών στο μεγαλύτερο μέρος της περιμέτρου τους συνήθως δεν μπορούν να αντιμετωπισθούν με άλλο τρόπο.
      Για την εξασφάλιση και συντήρηση υλικών και μέσων δασοπυρόσβεσης, ήδη από το Πυροσβεστικό Σώμα ολοκληρώθηκε η προμήθεια του απαραίτητου ειδικού πυροσβεστικού υλικού για την αντιμετώπιση των πυρκαγιών δασών. Επίσης, ολοκληρώθηκαν οι διαδικασίες συντήρησης του συνόλου των πυροσβεστικών οχημάτων προκειμένου να καταστούν αυτά αξιόπιστα και αξιοποιήσιμα σε επιχειρησιακό επίπεδο, ενώ βρίσκονται σε εξέλιξη διαγωνισμοί για την προμήθεια νέων οχημάτων και ατομικού εξοπλισμού.
      Ειδικότερα, σύμφωνα με τον ανωτέρω επιχειρησιακό σχεδιασμό, για την αποτελεσματική πυροπροστασία της εν λόγω περιοχής, προβλέπεται η διασπορά δέκα επτά (17) περιπολικών πυροσβεστικών οχημάτων εντός των δασικών εκτάσεων. Επίσης προβλέπεται η στελέχωση δύο (2) πυροφυλακίων σε επιλεγμένα σημεία, καθώς και η οργάνωση τριών (3) μικτών εποχούμενων περιπολιών με τη συμμετοχή της Ελληνικής Αστυνομίας και των Ενόπλων Δυνάμεων.
      Από πλευράς αεροπυρόσβεσης η εν λόγω περιοχή καλύπτεται από τον εθνικό εναέριο στόλο. Στο σημείο αυτό πρέπει να σημειώσουμε ότι, πέραν των αρμόδιων τοπικών Υπηρεσιών, η αντιμετώπιση των δασικών και λοιπών πυρκαγιών, όταν υπάρχει ανάγκη, γίνεται και με τη συνδρομή των όμορων Υπηρεσιών, αλλά και των αερομεταφερόμενων πεζοπόρων τμημάτων, όπως επίσης και από τα λοιπά διαθέσιμα για το σκοπό αυτό επίγεια και εναέρια μέσα και στο πλαίσιο αυτό θα αντιμετωπισθεί κάθε περίπτωση πυρκαγιάς ή άλλου συμβάντος και στην εν λόγω περιοχή .
      Όπως προκύπτει από τα ανωτέρω, από το Υπουργείο μας και ειδικότερα από το Αρχηγείο του Πυροσβεστικού Σώματος, γίνονται όλες οι ενέργειες έτσι ώστε ο μηχανισμός να βρίσκεται σε πλήρη επιχειρησιακή ετοιμότητα και να ανταποκριθεί με επιτυχία στις ανάγκες δασοπυρόσβεσης κατά την τρέχουσα αντιπυρική περίοδο. Φέτος είμαστε στην καλύτερη χρονιά από πλευράς προπαρασκευής. Τα μέσα, εναέρια και χερσαία, είναι στο καλύτερο σημείο από πλευράς προμηθειών. Τελειώνει η μεγάλη συμφωνία, που είναι η διακομματική συμφωνία-συνεννόηση (προδικασία), για την προμήθεια των μεγάλων και εξειδικευμένων χερσαίων μέσων. Έτσι χερσαία-εναέρια μέσα και προσωπικό είναι στο καλύτερο σημείο για τη φετινή κρίσιμη, δύσκολη όπως όλα δείχνουν εξαιτίας των κλιματολογικών αλλαγών, χρονιά.
      Σε ό,τι αφορά το θέμα της αποτελεσματικότερης λειτουργία των πυροσβεστικών Υπηρεσιών των αεροδρομίων της χώρας και φυσικά αυτών της Ρόδου και Κω, καθώς και για την καλύτερη συνεργασία των εμπλεκομένων φορέων, σας ενημερώνουμε ότι βρίσκεται υπό σύσταση κοινή Επιτροπή της Υ.Π.Α. και του Πυροσβεστικού Σώματος, με σκοπό τον καθορισμό αρμοδιοτήτων σε θέματα πυρασφάλειας, οργανώσεων, λειτουργίας, συντονισμού κατευθύνσεων, επιθεωρήσεων κ.ο.κ. των εν λόγω πυροσβεστικών Υπηρεσιών.
      Τέλος, για το εργασιακό καθεστώς του εποχικού πυροσβεστικού προσωπικού, σας πληροφορούμε ότι, μετά από μεγάλο αγώνα που δώσαμε, η εκκρεμότητα που ήταν "κράμπα" ψυχολογική των εποχικών δασοπυροσβεστών έληξε κατά τον άριστο τρόπο. Δηλαδή ανανεώσαμε τη θητεία τους για πέντε χρόνια, ανεξαρτήτως ηλικίας, ενώ και η διάρκεια της υπηρεσίας που θα παρέχουν γίνεται οκτάμηνη κατ' έτος, γεγονός πολύ σημαντικό από πλευράς ψυχολογίας και από πλευράς εκπαίδευσης.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»)
      
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 19 Ιουνίου 2007. 
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 2737/27.4.2007 αναφορά του Βουλευτή του Πανελλήνιου Σοσιαλιστικού Κόμματος κ. Κωνσταντίνου Γείτονα προς τον Υπουργό Οικονομίας και Οικονομικών, σχετικά με την προστασία του πρώην κτήματος Καρρά που βρίσκεται στα όρια των Δήμων Ηλιούπολης, Αργυρούπολης και Αλίμου, από διεκδικήσεις των κληρονόμων Νάστου.
      2. Η με αριθμό 4995/1.3.2007 ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την διεκδίκηση από το κράτος δεδουλευμένων των εργαζομένων στο Θριάσιο Νοσοκομείο Ελευσίνας.
      Β. ΑΝΑΦΟΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 7528/3.5.2007 ερώτηση του Βουλευτή του Πανελλήνιου Σοσιαλιστικού Κόμματος κ. Εμμανουήλ Στρατάκη προς τον Υπουργό Υγείας και Κοινωνικής Αλληλεγγύης, σχετικά με τη λειτουργία Πολυδύναμου Περιφερειακού Ιατρείου  στο Δήμο Τυμπακίου του Νομού Ηρακλείου.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου: 
      Πρώτη είναι η με αριθμό 652/12.6.2007 επίκαιρη ερώτηση του Βουλευτή της Νέας Δημοκρατίας και Β΄ Αντιπροέδρου της Βουλής κ. Γεωργίου Σούρλα προς τους Υπουργούς Οικονομίας και Οικονομικών και Υγείας και Κοινωνικής Αλληλεγγύης, σχετικά με τα μέτρα αντιμετώπισης της φτώχειας κ.λπ.
      Η επίκαιρη ερώτηση του κυρίου συναδέλφου σε περίληψη έχει ως εξής:
      «Βάσει των κριτηρίων της Ευρωπαϊκής Ένωσης φτωχοί θεωρούνται όσοι έχουν μηνιαίο εισόδημα κάτω των 470 ευρώ το μήνα και για τετραμελή οικογένεια 990 ευρώ το μήνα. Γενικώς θεωρούνται φτωχοί όσοι έχουν εισόδημα μικρότερο του 60% του μέσου εθνικού εισοδήματος. 
      Υπάρχουν όμως και οι απόλυτα φτωχοί. Είναι αυτοί που δεν διαθέτουν εισόδημα ή περιουσιακά στοιχεία. 
      Από επίσημα στοιχεία που κατατέθηκαν στη Βουλή από το Υπουργείο Υγείας και Κοινωνικής Αλληλεγγύης (έτος 2006) οι απόλυτα φτωχοί εντάσσονται σε τέσσερις κατηγορίες και ανέρχονται σε εξήντα τρεις χιλιάδες περίπου και συγκεκριμένα είναι: 
      1. Οι οικονομικά αδύνατοι ανασφάλιστοι στους οποίους χορηγούνται βιβλιάρια υγείας. Ανέρχονται σε σαράντα τρεις χιλιάδες τριακόσιοι σαράντα έξι (στοιχεία 2005).
      2. Τα άτομα που βρίσκονται σε ένδεια και επιδοτούνται κατά περίπτωση. Ανέρχονται σε οκτώ χιλιάδες.
      3. Τα απροστάτευτα παιδιά με οικογενειακό εισόδημα 200 ευρώ το μήνα. Ανέρχονται σε δέκα χιλιάδες.
      4. Οι δικαιούμενοι στεγαστικής συνδρομής. Πρόκειται για μοναχικά ανασφάλιστα άτομα και ζεύγη οικογενειών άνω των εξήντα πέντε ετών που επιδοτούνται με 244 ευρώ το μήνα. Δεν διαθέτουν εισόδημα από καμία πηγή ή ακίνητα περιουσιακά στοιχεία. Ανέρχονται σε χίλιοι πεντακόσιοι πενήντα. 
      Εκτός απ’ αυτές τις περιπτώσεις είναι και εκείνοι που σιτίζονται από την Εκκλησία και οι οποίοι ανέρχονται σε δεκαοκτώ χιλιάδες. Ακόμη είναι και οι σιτιζόμενοι από τους δήμους. Αν ληφθεί υπ’ όψιν ότι τα στοιχεία αυτά τα οποία δεν αφορούν μόνο άτομα, αλλά και οικογένειες, οι απόλυτα φτωχοί ξεπερνούν τις εκατό χιλιάδες στη χώρα μας. Είναι προφανές ότι οι κατηγορίες αυτές πρέπει να τύχουν της άμεσης προτεραιότητας και να ενισχυθούν με το ποσό των 500 ευρώ μηνιαίως, ή όσα απαιτούνται για να φθάσουν στο ποσό αυτό. 
      Ερωτώνται οι κύριοι Υπουργοί:
      Αν στην πολιτική που σχεδιάζει η Κυβέρνηση για την αντιμετώπιση της φτώχειας, πολιτική που είναι αξιόλογη και πρωτοπόρα, πρόκειται οι απόλυτα φτωχοί να αποτελέσουν προτεραιότητα;».
      Στην επίκαιρη ερώτηση του κ. Σούρλα θα απαντήσει ο Υπουργός Οικονομίας και Οικονομικών, κ. Γεώργιος Αλογοσκούφης.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Κυρίες και κύριοι συνάδελφοι, πρόκειται πράγματι για μια πολύ σημαντική ερώτηση, για ένα πολύ κρίσιμο θέμα για την κοινωνία, διότι το ζήτημα της φτώχειας και των κοινωνικών ανισοτήτων είναι από τα κεντρικά ζητήματα που αντιμετωπίζουν όλες οι κοινωνίες και σαφώς όλες οι προοδευμένες κοινωνίες,  όπως είναι η δική μας, δεν μπορούν να αγνοούν αυτούς που μένουν πίσω στην προσπάθεια που γίνεται για τη βελτίωση της οικονομικής κατάστασης της χώρας. 
      Επίσης, είναι γεγονός ότι για πολλά χρόνια, για μια τουλάχιστον δεκαετία, η κατάσταση στη χώρα μας δεν έχει παρουσιάσει σημαντική βελτίωση, αναφορικά με αυτούς τους δείκτες. Βρισκόμαστε αρκετά πίσω σε σχέση με όλες τις χώρες της Ευρωπαϊκής Ένωσης, αναφορικά με την αποτελεσματικότητα των κοινωνικών δαπανών. Ενώ γίνονται μεγάλες κοινωνικές δαπάνες στη χώρα μας, επειδή δεν είναι στοχευμένες σ’ αυτούς που πραγματικά έχουν ανάγκη, δηλαδή στα φτωχά νοικοκυριά, το αποτέλεσμα είναι και μετά τις κοινωνικές δαπάνες το ποσοστό της φτώχειας να παραμένει αμετάβλητο στο 20% περίπου του ενεργού πληθυσμού. Δηλαδή, δύο εκατομμύρια συμπολίτες μας βρίσκονται κάτω από το όριο της φτώχειας, όπως το ορίζει η Ευρωπαϊκή Ένωση, δηλαδή το 60% του διάμεσου εισοδήματος της χώρας. 
      Παρά το ότι η Κυβέρνηση έχει κάνει σημαντικές προσπάθειες για την αντιμετώπιση των προβλημάτων των φτωχών νοικοκυριών, κυρίως των χαμηλοσυνταξιούχων, με τις μεγάλες αυξήσεις στο Ε.Κ.Α.Σ. ή τις μεγάλες αυξήσεις στις συντάξεις του Ο.Γ.Α. ή με την αύξηση του επιδόματος ανεργίας και παρά το γεγονός ότι ένα πολύ μεγάλο μέρος των αποτελεσμάτων της οικονομικής πολιτικής απευθύνεται σ’ αυτούς που έχουν τον κίνδυνο της φτώχειας, κυρίως στους ανέργους, δεν μπορεί κανείς να είναι ικανοποιημένος. Είναι πολύ περισσότερα τα πράγματα που μπορούν να γίνουν και η Κυβέρνηση αναγνωρίζει ότι πρέπει να γίνουν και γι’ αυτό το λόγο ήδη σχεδιάζει την ενίσχυση των στοχευμένων δράσεων, δράσεων που απευθύνονται στα φτωχά νοικοκυριά, αυτά που βρίσκονται κάτω από το όριο της φτώχειας, αλλά κυρίως στα πολύ φτωχά  νοικοκυριά, σ’ αυτά που βρίσκονται κοντά στο όριο της απόλυτης φτώχειας.
      Ήδη, για παράδειγμα, το Υπουργείο Υγείας και Κοινωνικής Αλληλεγγύης, ο Υφυπουργός κ. Κωνσταντόπουλος –ο οποίος είναι δίπλα μου αυτή τη στιγμή- έχει επεξεργαστεί ένα σχέδιο για τη στήριξη των φτωχών οικογενειών, είτε είναι μονογονεϊκές οικογένειες, είτε είναι γενικότερα φτωχά νοικοκυριά, νοικοκυριά δηλαδή, που είτε κινδυνεύουν από την ανεργία, είτε κινδυνεύουν από τη φτώχεια λόγω πολύ χαμηλών εισοδημάτων. 
      Οι προτεραιότητες αυτές, όπως και άλλες προτεραιότητες, τις οποίες θα έχω τη δυνατότητα να αναπτύξω, πιστεύω, στη δευτερολογία μου, θα χρηματοδοτηθούν μέσα από ένα ειδικό ταμείο, το οποίο προγραμματίζει η Κυβέρνηση, ένα εθνικό ταμείο ενίσχυσης της κοινωνικής συνοχής, που θα χρηματοδοτηθεί μέσα στα επόμενα χρόνια σταδιακά, με ποσά που θα φτάσουν ετησίως τα 2.000.000.000 ευρώ, ώστε να μπορούμε να διαθέτουμε για κάθε ένα, κατά μέσο όρο βεβαίως -γιατί αυτοί οι μέσοι όροι μερικές φορές δεν σημαίνει ότι όλοι οι φτωχοί παίρνουν τα ίδια ποσά-  1000 ευρώ το χρόνο, για την ενίσχυση των φτωχών νοικοκυριών.
      Η λογική την οποία υιοθετεί η Κυβέρνηση –και την οποία θα έχουμε τη δυνατότητα στις επόμενες εβδομάδες να δούμε, όταν θα παρουσιαστεί το σχετικό νομοσχέδιο- είναι η λογική των στοχευμένων δράσεων μέσω του ειδικού ταμείου για την ενίσχυση της κοινωνικής συνοχής, δηλαδή, δράσεων που αφορούν τα φτωχά νοικοκυριά και μόνο αυτά. Φεύγουμε από τη λογική των γενικών κοινωνικών δαπανών που απευθύνονται σε όλους, και οι οποίες τελικά δεν έχουν καμία αποτελεσματικότητα για τα φτωχά νοικοκυριά και πηγαίνουμε σε μία λογική στοχευμένων προγραμμάτων γι’ αυτούς που πραγματικά έχουν ανάγκη. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Ο Αντιπρόεδρος, κ. Σούρλας έχει το λόγο.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Β΄ Αντιπρόεδρος της Βουλής κ. Γεώργιος Σούρλας. 
      ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της Βουλής): Κύριε Πρόεδρε και κύριε Υπουργέ, επανέρχομαι σε ένα ζήτημα που είχα θέσει μαζί με άλλους δεκαπέντε Βουλευτές της Νέας Δημοκρατίας προ δεκαετίας ως πρόταση νόμου, γιατί είχαμε εκτιμήσει τότε και τώρα νομίζω ότι συμφωνούν όλοι πως για να αποκτήσει ουσιαστικό περιεχόμενο το κοινωνικό κράτος ή για να λέγεται κοινωνικό κράτος πρέπει να εξασφαλίζει εργασία στους πολίτες, πρέπει να περιορίζει τις ανισότητες. Δεν μπορεί να ζουν άλλοι στη χλιδή με άφθονο πλούτο που συνήθως αποκτούν με περίεργο και όχι νόμιμο τρόπο και άλλοι να πένονται να μην έχουν ένα πιάτο φαγητό και οι οποίοι μάχονται στη ζωή. Και το τρίτο στοιχείο του κοινωνικού κράτους είναι να παρέχει κοινωνική προστασία στους οικονομικά αδυνάτους, στους φτωχούς γιατί δεν είναι μόνο ότι λείπουν τα χρήματα, κύριε Πρόεδρε, αλλά είναι ότι αυτοί οι άνθρωποι στερούνται των πολιτικών και κοινωνικών δικαιωμάτων, είναι στο περιθώριο, δεν μπορούν να έχουν ένα πιάτο φαγητό. Τι δικαιώματα λοιπόν να ζητήσουν και τι να απολαύσουν από μια ασύγχρονη κοινωνία;
      Μετά από είκοσι τρία χρόνια, γιατί πριν από είκοσι τρία χρόνια ψηφίστηκε το άρθρο 13 του Ευρωπαϊκού Κοινωνικού Χάρτη που υπαγορεύει αυτήν την πολιτική στις χώρες της Ευρώπης, επιτέλους γίνεται ένα θετικό βήμα. Και μάλιστα τότε αυτό το άρθρο ψηφίστηκε πανηγυρικά, ομόφωνα, απ’ όλα τα κόμματα στη Βουλή, πλην όμως ξεχάστηκε στη συνέχεια.
      Επιτέλους βρίσκω πολύ σημαντικό ότι έχετε αποφασίσει ως Κυβέρνηση να ασκήσετε μια πολιτική στήριξη των φτωχών, αυτή την στοχευμένη πολιτική όπως λέτε.
      Εγώ προτείνω με την ερώτησή μου να έχουν προτεραιότητα οι απόλυτα φτωχοί -το είπατε και ευχαριστώ πάρα πολύ- γιατί αυτό είναι το λογικό να στηριχθούν εκείνοι που δεν έχουν κανένα εισόδημα και κανένα περιουσιακό στοιχείο. Ποιοι μπορεί να είναι αυτοί οι κατά προτεραιότητα; Είναι τα απροστάτευτα παιδιά, είναι οι ανάπηροι που δεν μπορούν να εργαστούν, δεν έχουν καθόλου εισόδημα αλλά είναι και οι ηλικιωμένοι. Δε είναι δυνατόν να προσπαθεί στα εβδομήντα του χρόνια κάποιος να βρει ένα πιάτο φαγητό στην οποιαδήποτε εκκλησία –προς τιμήν της εκκλησίας- σε οποιοδήποτε δήμο –προς τιμήν του δήμου- και να είναι αδιάφορη η πολιτεία για έναν άνθρωπο ο οποίος πολέμησε στο Β΄ Παγκόσμιο Πόλεμο, στο Αλβανικό Μέτωπο, μια και υπάρχουν μερικοί που ζουν ακόμη. 
      Χαιρετίζω, κύριε Υπουργέ, την απόφασή σας να ασκήσετε αυτήν την πολιτική. Να καταργήσετε τα εξήντα έξι επιδόματα που υπάρχουν. Τώρα θα έχουν γίνει παραπάνω. Και κάπως να αλλάξουμε την πολιτική.
      Συγχαίρω τον κ. Κωνσταντόπουλο που κάνει μια προσεγμένη –την παρακολουθώ- αθόρυβη δουλειά. Δουλεύει αθόρυβα και ουσιαστικά. Μάλιστα έχετε και μια πολύ καλή συνεργασία.
      Τελειώνοντας, κύριε Πρόεδρε και κύριοι συνάδελφοι, θα ήθελα να πω μήπως βρεθεί και στην Ελλάδα κανένας Μοχάμεντ Γιουνούς, αυτός ο εξαίρετος τραπεζίτης του Μπαγκλαντές ο οποίος επί είκοσι χρόνια τι κάνει, κύριε Πρόεδρε; Δανείζει χρήματα στους φτωχούς του Μπαγκλαντές χωρίς καμμία απολύτως εγγύηση. Και την κάνει αυτήν την πολιτική είκοσι χρόνια. Και επιστρέφουν τα χρήματα οι φτωχοί διότι διαφορετικά δεν θα μπορούσε να στηρίξει μια πολιτική σε έναν πληθυσμό που νομίζω ότι περνά τα τριάντα εκατομμύρια. 
      Μαζί με αυτά ελπίζω να βρεθεί και σε εμάς τους πολιτισμένους όπως και στο Μπαλκαντές ένας Μοχάμεντ Γιουνούς.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υπουργός  Οικονομίας και Οικονομικών κ. Αλογοσκούφης.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, δεν έχω να προσθέσω πολλά σ’ αυτά που είπε ο αγαπητός συνάδελφος. Απλώς να πω ότι όποια λογική και όποια προσέγγιση να υιοθετήσει κανείς για τα θέματα των ανισοτήτων, προτεραιότητα έχει η στήριξη των πιο φτωχών συμπολιτών μας. Με όποιο κριτήριο κοινωνικής δικαιοσύνης και να πορευτούμε είτε με το κριτήριο του Ρόουζ, που ρητά λέει ότι πρέπει να ασχοληθούμε με τους πιο φτωχούς, είτε με άλλα κριτήρια ανισότητας, η προτεραιότητα πρέπει να είναι στους πιο φτωχούς.
      Είναι γεγονός ότι οι απόλυτα φτωχοί είναι μια μειοψηφία αυτών που βρίσκονται κάτω από το όριο της φτώχειας, άρα είναι και ευκολότερη η αντιμετώπισή τους, αλλά χρειάζονται στοχευμένες πολιτικές. Και οι πολιτικές που επεξεργάζεται το Υπουργείο Υγείας και Κοινωνικής Αλληλεγγύης, αλλά και το Υπουργείο Απασχόλησης και Κοινωνικής Προστασίας είναι πολιτικές που απευθύνονται και στους απόλυτα φτωχούς και αυτές οι πολιτικές θα χρηματοδοτηθούν κυρίως μέσα από το νέο εθνικό ταμείο που ιδρύεται. Αλλά πρέπει να δώσουμε έμφαση και στους υπόλοιπους, όχι μόνον στους απόλυτα φτωχούς, διότι υπάρχουν πολλοί συμπολίτες μας που δεν έχουν τη δυνατότητα, είτε είναι νέα νοικοκυριά είτε είναι ηλικιωμένοι οι οποίοι είναι και απόμαχοι πια της ζωής και δεν μπορούν να κάνουν και πολλά πράγματα για να βοηθήσουν τον εαυτό τους είτε μέσα από μια πολιτική για μια κατώτατη σύνταξη στη λογική του Ε.Κ.Α.Σ. αλλά με ενσωμάτωση ώστε να μην έχει τις αδυναμίες του Ε.Κ.Α.Σ., σε μια κατώτατη εθνική σύνταξη είτε με άλλες πολιτικές οι οποίες θα επιτρέπουν στους ανθρώπους που βρίσκονται κάτω από το όριο της φτώχιας να ξεπερνούν αυτό το όριο, αλλά να διατηρούν παράλληλα και την αξιοπρέπειά τους.
      Και γι’ αυτό η έμφαση θα είναι σε στοχευμένες πολιτικές και σε πολιτικές οι οποίες θα δίνουν χρήματα στους δικαιούχους και όχι μόνο παροχές σε είδος, γιατί από τις παροχές σε είδος πολλές φορές έχουμε δει ότι δεν έχουμε τη σωστή κοινωνική αποτελεσματικότητα. 
      Θα έχουμε τη δυνατότητα στη Βουλή, όταν θα είναι έτοιμη αυτή η πρωτοβουλία της Κυβέρνησης μέσα στις επόμενες εβδομάδες, να συζητήσουμε το συγκεκριμένο σχέδιο νόμου. Ο στόχος μας είναι η αποτελεσματικότητα των κοινωνικών δαπανών να αυξηθεί τόσο, ώστε από 20% που είναι σήμερα το ποσοστό των συμπολιτών μας που είναι κάτω από το όριο της φτώχιας, να πάμε στον ευρωπαϊκό μέσο όρο, που βρίσκεται κοντά στο 15%, σαν πρώτο βήμα. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ. 
      Η τρίτη με αριθμό 659/12-6-2007 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Ελπίδας Παντελάκη προς τον Υπουργό Υγείας και Κοινωνικής Αλληλεγγύης, σχετικά με το πρόσφατο μπλάκ άουτ στο Νοσοκομείο «Μεταξά», τη λήψη μέτρων για την ομαλή λειτουργία των υπηρεσιών των νοσοκομείων κ.λπ. διαγράφεται λόγω κωλύματος του ερωτωμένου Υπουργού. 
      Θα συζητηθεί τώρα η πρώτη με αριθμό 651/12-6-2007 επίκαιρη ερώτηση δεύτερου κύκλου της Βουλευτού της Νέας Δημοκρατίας κ. Ελευθερίας Μπερνιδάκη-Άλντους προς τον Υπουργό Υγείας και Κοινωνικής Αλληλεγγύης, σχετικά με τα μέτρα προώθησης και διευκόλυνσης της χρήσης σκύλων-οδηγών από τους τυφλούς πολίτες κ.λπ..
      Η επίκαιρη ερώτηση της κας Μπερνιδάκη έχει ως εξής:
      «Στις περισσότερες ευρωπαϊκές χώρες, τα τελευταία πενήντα χρόνια, οι σκύλοι-οδηγοί παρέχουν στους τυφλούς τη δυνατότητα ασφαλούς και ελεύθερης μετακίνησης στους δρόμους και γενικότερα στο δομημένο περιβάλλον. Μάλιστα, σε χώρες όπως η Γαλλία, η Γερμανία, η Ιταλία και η Ισπανία, οι σκύλοι-οδηγοί παρέχονται στους τυφλούς δωρεάν. 
      Στη χώρα μας υπάρχει πλήρης ανυπαρξία νομοθετικού πλαισίου, που να επιτρέπει και να διευκολύνει τη χρήση σκύλων-οδηγών από τους τυφλούς συμπολίτες μας, με αποτέλεσμα να περιορίζεται η αυτονομία τους και η ουσιαστική ενσωμάτωση τους στην ελληνική κοινωνία. 
      Εν όψει του έτους 2007, το οποίο έχει ανακηρυχθεί ως «Ευρωπαϊκό Έτος Ίσων Ευκαιριών για Όλους», ερωτάται ο Υπουργός: Τι μέτρα θα λάβει για την προώθηση και διευκόλυνση της χρήσης σκύλων-οδηγών από τους τυφλούς πολίτες;». 
      Στην επίκαιρη ερώτηση της κ. Μπερνιδάκη θα απαντήσει ο Υφυπουργός Υγείας και Κοινωνικής Αλληλεγγύης κ. Κωνσταντόπουλος. 
      Ορίστε, κύριε Υφυπουργέ, έχετε το λόγο. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρίες και κύριοι συνάδελφοι, το σημαντικό θέμα το οποίο θέτει με την ερώτησή της η κ. Μπερνιδάκη και ως Πρόεδρος της Διακομματικής Επιτροπής της Βουλής που ασχολείται με τα θέματα της αναπηρίας απασχόλησε το Κέντρο Εκπαίδευσης και Απασχόλησης Τυφλών, ήδη από το 1990.
      Δυστυχώς, λόγω κυρίως της προκατάληψης που υπήρχε και υπάρχει στο χώρο των ατόμων με προβλήματα όρασης, το θέμα αυτό των σκύλων πολλές φορές διακωμωδήθηκε και έγινε αντικείμενο επιθεώρησης. Και φυσικά, βλέπετε πολλές φορές και αυτό το οποίο παρακολουθούμε και σήμερα στα αρνητικά των Μέσων Μαζικής Ενημέρωσης, τι τροπή παίρνουν τέτοιου είδους πρωτοβουλίες, όταν δεν γίνει σωστή η αντιμετώπισή τους. 
      Τελευταία πάλι το Κέντρο Εκπαίδευσης και Αποκατάστασης Τυφλών, επεξεργάζεται, κάνει τις δικές του έρευνες, βλέπει όλες τις καλές πρακτικές που υπάρχουν στο θέμα αυτό σε όλες τις χώρες της Ευρωπαϊκής Ένωσης και είναι μέσα στις προθέσεις μας να φέρουμε ένα σύγχρονο νομοθετικό πλαίσιο σε συνεργασία με τα συναρμόδια Υπουργεία. Γιατί χρειάζεται η συνεργασία του Υπουργείου Εσωτερικών Δημόσιας Διοίκησης και Αποκέντρωσης για θέματα προσβασιμότητας των σκύλων σε δημόσιους χώρους, του Υπουργείου Μεταφορών για τη μετακίνησή τους στα Μέσα Μαζικής Μεταφοράς, του Υπουργείου Απασχόλησης και Κοινωνικής Προστασίας για θέματα των ασφαλιστικών ταμείων για την κάλυψη του κόστους, του Υπουργείου Περιβάλλοντος,  Χωροταξίας και Δημοσίων Έργων για το δομημένο προσβάσιμο περιβάλλον, του Υπουργείου  Υγείας και Κοινωνικής Αλληλεγγύης για τη δωρεάν παροχή σκύλων-οδηγών στους τυφλούς πολίτες μέσω του ασφαλιστικού οργανισμού του Ο.Π.Α.Δ.. 
      Καταλαβαίνετε ότι υπάρχουν επιμέρους σημαντικά προβλήματα κυρίως για την προσβασιμότητα των σκύλων και σε δημόσιους χώρους, αλλά και σε ιδιωτικούς χώρους, όπου απαγορεύεται, όπως σε εστιατόρια και άλλους χώρους. Χρειάζεται σύγχρονο και ευέλικτο νομοθετικό πλαίσιο, αλλά πάνω απ’ όλα χρειαζόμαστε και τη στήριξη των Μέσων Μαζικής Ενημέρωσης σ’ αυτήν την προσπάθεια, τη στήριξη όλου του κόσμου.
      Μπορεί τα Μέσα να μην είναι το «κουτί της Πανδώρας», αλλά σίγουρα μπορεί να βοηθήσουν ουσιαστικά και συστηματικά στο ευαίσθητο αυτό κομμάτι. Διακωμωδήθηκε πάρα πολύ ο χώρος αυτός και οι σκύλοι-οδηγοί κάποιες φορές, είτε με άμεσο τρόπο είτε με έμμεσο τρόπο και πολλές φορές αυτός ο έμμεσος τρόπος διακωμώδησης είναι πολύ πιο επικίνδυνος από τον άμεσο τρόπο. Τα σύγχρονα γεγονότα, τα οποία έχουν φτάσει μέχρι και στο Ραδιοτηλεοπτικό Συμβούλιο, ας μας προβληματίσουν όλους για τα προσεκτικά βήματα, κυρία Μπερνιδάκη, που θα κάνουμε τους επόμενους κρίσιμους μήνες στο κομμάτι αυτό. Χρειαζόμαστε σίγουρα -και είμαστε έτοιμοι- και φυσικά με το αναπηρικό κίνημα και το γονεϊκό κίνημα να επεξεργαστούμε ένα σύγχρονο νομοθετικό πλαίσιο, το οποίο να λαμβάνει υπ’ όψιν όλες τις παραμέτρους και να είναι ένα εργαλείο οι σκύλοι-οδηγοί χρήσιμο για την αυτονομία κυρίως, για την ίση μεταχείριση, για τα ίσα δικαιώματα, πάνω απ’ όλα όμως, για την αυτονομία των τυφλών ατόμων της χώρας μας. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει η κ. Μπερνιδάκη. 
      ΕΛΕΥΘΕΡΙΑ ΜΠΕΡΝΙΔΑΚΗ-ΑΛΝΤΟΥΣ: Ευχαριστώ, κύριε Πρόεδρε. 
      Κύριε Υπουργέ, ειλικρινά σας συγχαίρω για την ειλικρινέστατη τοποθέτησή σας και την τοποθέτηση σε πλαίσιο που γίνεται κατανοητό το πόσο μεγάλο είναι ένα τέτοιο πρόβλημα που και εμένα, όταν ανέφερα ότι θα κάνω την ερώτηση, με κορόιδεψαν ακόμα και φίλοι μου. Μου λένε: «Δεν βρήκες τίποτα πιο ουσιαστικό να ρωτήσεις;».
      Κύριε Υπουργέ, κυρίες και κύριοι συνάδελφοι, τα όσα σημαντικά μας ανακοίνωσε ο κύριος Υπουργός δίνουν ελπίδες σε πολλούς τυφλούς συμπολίτες μας, που πολύ δικαίως αναρωτιούνται, όπως θα έχετε ακούσει συχνά, γιατί άραγε τόσα έξοδα για τους διαδρόμους των τυφλών στα πεζοδρόμια, αφού δεν βλέπουμε σχεδόν κανέναν τυφλό να τους χρησιμοποιεί. Δεν τους βλέπουμε, κύριε Υπουργέ και κύριοι συνάδελφοι, όπως έχω πει και στο παρελθόν, όχι γιατί δεν υπάρχουν, αλλά απλά επειδή οι περισσότεροι τυφλοί ζουν σε μία ιδιόμορφη απομόνωση και είναι εγκλωβισμένοι στα σπίτια τους. Και είναι εγκλωβισμένοι στα σπίτια τους, γιατί χωρίς τη συνοδεία κάποιου τρίτου δεν μπορούν να κινηθούν αυτόνομα και με ασφάλεια έξω από το σπίτι τους σε μια τέτοια πόλη, για παράδειγμα, όπως είναι η πρωτεύουσα, η Αθήνα. Δυστυχώς, οι συνθήκες προσβασιμότητας στους δρόμους και τα μέσα μαζικής μεταφοράς δεν επιτρέπουν την αυτόνομη και ασφαλή κυκλοφορία των τυφλών. 
      Όπως πολύ σωστά αναδείξατε, κύριε Υπουργέ, εδώ πάλι μιλάμε για τη μεγάλη ανάγκη συντονισμού τόσων συναρμοδίων Υπουργείων, που το πρόβλημα φαίνεται σχεδόν να μην μπορεί να λυθεί. Όμως, στα πλαίσια της ανακήρυξης του έτους 2007 ως «Έτους Ίσων Ευκαιριών για Όλους» και του Δ΄ Πακέτου Στήριξης και της απόφασης του ECOFIN, που λέει ότι για κάθε οικονομικό πακέτο που θα παίρνει κάθε χώρα-μέλος της Ευρωπαϊκής Ένωσης θα πρέπει ένα μεγάλο ποσοστό –νομίζω το 1/3, δεν είμαι απόλυτα σίγουρη για το ακριβές ποσό- να ξοδεύεται σε προγράμματα που θα αυξάνουν την προσβασιμότητα με κάθε έννοια των ατόμων με αναπηρία, αισιοδοξώ ότι θα βρεθεί κάποια λύση. Άλλωστε, πριν καν χρηματοδοτήσουμε εμείς τέτοια προγράμματα στη χώρα μας, πρέπει να κάνουμε κάποια νομοθετική ρύθμιση που να επιτρέπουμε την είσοδο σκύλων-οδηγών που έρχονται με τουρίστες στη χώρα μας. Η χώρα μας είναι απαγορευτική ως προς αυτό. 
      Αυτή, λοιπόν, είναι η δυσάρεστη πραγματικότητα που πρέπει να αντιμετωπίσουμε. Σίγουρα η κατάσταση έχει βελτιωθεί στις υποδομές, αλλά η έλλειψη ενός ολοκληρωμένου συστήματος προσβασιμότητας σε όλους τους δημόσιους χώρους δημιουργεί πολλά προβλήματα στους τυφλούς. Οι σκύλοι-οδηγοί μπορούν να δώσουν μία αξιόπιστη λύση σε αυτό το σημαντικό πρόβλημα. Όπως όλοι γνωρίζουμε, οι τυφλοί έχουν δικαίωμα να κυκλοφορούν ανεμπόδιστα και με ασφάλεια στους δρόμους, όπως όλοι οι υπόλοιποι πολίτες. Εμείς έχουμε υποχρέωση να τους βοηθήσουμε.
       Κύριε Υπουργέ, κυρίες και κύριοι συνάδελφοι, όπως γνωρίζετε, σε πολλές ευρωπαϊκές χώρες οι σκύλοι-οδηγοί χρησιμοποιούνται εδώ και αρκετά χρόνια, τουλάχιστον πενήντα, απ’ όσο γνωρίζω. Στη χώρα μας, δυστυχώς, δεν υπάρχει καμιά νομοθετική πρόνοια για τη χρήση τους, ούτε βέβαια υπάρχει καμιά νομοθετική πρόβλεψη για την είσοδο σκύλων-οδηγών σε δημόσιους χώρους ή  κτήρια. Καμιά νομοθετική πρόβλεψη, απ’ όσο γνωρίζω, δεν υπάρχει και για τις σχολές εκπαίδευσης τέτοιων ζώων. Αυτά τα κενά πρέπει να αποκατασταθούν. Η πολιτεία οφείλει με συγκεκριμένα μέτρα να υποστηρίξει τη χρήση σκύλων-οδηγών. Έχουμε υποχρέωση να αλλάξουμε την απαράδεκτη εικόνα που έχουμε συνηθίσει, την εικόνα του τυφλού με το λευκό μπαστούνι που τρακάρει στα διάφορα εμπόδια στο δρόμο ή αναζητά απελπισμένα τη βοήθεια κάποιου περαστικού για να περάσει απέναντι. 
      Και θεωρώ, κύριε Υπουργέ, ότι ένα μέτρο που πρέπει να εξετάσετε είναι και η παροχή, όπως άλλωστε το έχετε υπ’ όψιν σας,  ειδικού επιδόματος προς τους τυφλούς για την αγορά και τη συντήρηση σκύλων-οδηγών, όπως γίνεται σε άλλες χώρες. Εμείς ξέρουμε ότι στη Γαλλία, στη Γερμανία, στην Ιταλία, και σε άλλες ευρωπαϊκές χώρες, οι σκύλοι-οδηγοί παρέχονται στους τυφλούς δωρεάν. Πρέπει και στη χώρα μας να ενισχύσουμε οικονομικά αυτή την προσπάθεια που μπορεί να βοηθήσει ουσιαστικά στην κοινωνική ένταξη των τυφλών συμπολιτών μας. 
      Κύριε Υπουργέ, η κοινωνική σας ευαισθησία, ειλικρινά είναι γνωστή. Εύχομαι και οι καλές σας προθέσεις και η ανάδειξη του θέματος που σήμερα κάνουμε, να γίνουν σύντομα πράξη και οδηγός για ουσιαστικές ενέργειες, να επιλυθεί αυτό το ζήτημα. 
      Τελειώνοντας, θέλω να σημειώσω γι’ αυτούς που διακωμωδούν την ιδέα των σκύλων οδηγών, το εξής: Με το τρομοκρατικό κτύπημα που έπεσαν οι δίδυμοι πύργοι στη Νέα Υόρκη, το CNN και άλλα κανάλια, νομίζω και οι δικές μας ειδήσεις, έδειξαν έναν τυφλό εργαζόμενο που δούλευε στα γραφεία των δίδυμων πύργων στον ογδοηκοστό ή ογδοηκοστό όγδοο όροφο, να διασώζεται με τη βοήθεια του σκύλου-οδηγού του. Και μάλιστα έσωσαν μαζί τους, κατεβαίνοντας όλους αυτούς τους ογδόντα ορόφους, και μερικούς από τους συναδέλφους τους στο ίδιο γραφείο. Αυτό ας το έχουμε υπ’ όψιν. Και θα κάνω μια προσωπική παρατήρηση. Εγώ στη Βουλή μπήκα χωρίς σκύλο-οδηγό. Θα ήθελα να μπορούσα να είχα ένα σκύλο οδηγό και στη Βουλή των Ελλήνων. Και εύχομαι στο μέλλον να είναι τόσο συνηθισμένο το φαινόμενο, μέσα στη Βουλή να βλέπουμε και σκύλους οδηγούς και Βουλευτές που να τους χρησιμοποιούν, καθώς και επισκέπτες μέσα στη Βουλή των Ελλήνων, που θα μπαίνουν με τους σκύλους οδηγούς τους. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Μπερνιδάκη.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριοι συνάδελφοι, η κ. Μπερνιδάκη σήμερα έκανε ορατό ένα αόρατο πρόβλημα για πολλούς, ένα πρόβλημα το οποίο δυστυχώς τα προηγούμενα χρόνια ήταν αντικείμενο, δυστυχώς, το επαναλαμβάνω και πάλι, της επιθεώρησης.
      Ξεκινήσαμε όπως γνωρίζετε και μέσω του Κ.Ε.Α.Τ., έρευνα και επαφές με υπηρεσίες και με σχολές στη Δανία και στην Ελβετία, ειδικά πιστοποιημένα κέντρα εκπαίδευσης σκύλων οδηγών στην Ευρώπη και σε συνεργασία με τον Πανελλήνιο Σύλλογο Τυφλών, μια συστηματική διερεύνηση για τον καταλληλότερο τρόπο έναρξης ενός ολοκληρωμένου μοντέλου εκπαίδευσης και παροχής σκύλων -οδηγών για τα άτομα με προβλήματα όρασης. 
      Είμαι σίγουρος ότι χρειάζεται τεράστια προσπάθεια. Δεν μπορεί σε όλες τις ευρωπαϊκές χώρες και σε χώρες της Βόρειας Αμερικής, να βλέπουν οι πολίτες αυτών των χωρών τους τυφλούς πολίτες, αυτούς τους οποίους δεν τους βλέπουμε εμείς, να κυκλοφορούν στους δρόμους, σε δημόσια κτήρια, σε ιδιωτικά κτήρια, με τους σκύλους οδηγούς. Δεν μπορεί όλοι αυτοί να έχουν άδικο, δεν μπορεί όλοι αυτοί να μην ξέρουν τι κάνουν και εμείς εδώ να επιμένουμε στο μπαστούνι και στις ειδικές λωρίδες. Επιτέλους, πρέπει και στα εστιατόριά μας και στα καλύτερα κέντρα μας και στα καλύτερα ξενοδοχεία μας και εκεί που κάποιοι δεν θέλουν να βλέπουν αυτούς τους συμπολίτες μας, να βλέπουμε όλοι μας αυτούς τους τυφλούς πολίτες με το σκύλο οδηγό τους. Είναι, αν θέλετε, ένας δείκτης πολιτισμού μας, πόσους ανάπηρους πολίτες και πόσους τυφλούς πολίτες θα βλέπουμε πλέον σε ιδιωτικούς και δημόσιους χώρους. Αυτός είναι δείκτης πολιτισμού μας. Όσο πιο πολλούς βλέπουμε έξω να κυκλοφορούν, στα καλύτερα σημεία των πόλεών μας, στις καλύτερες παραλίες μας, όπου πολλοί ίσως δεν θέλουν να τους βλέπουν, όταν συντρώγουμε, όταν διασκεδάζουμε μαζί τους, τότε και μόνο τότε θα είμαστε  περήφανοι για τον πολιτισμό μας. Αλλά για να το κάνουμε αυτό θα πρέπει να τους δώσουμε τους οδηγούς τους. Θα πρέπει να τους δώσουμε τους βοηθούς τους, ώστε να μπορούν να κυκλοφορούν ανάμεσά μας. Πιστεύω ότι με τη βοήθεια και των άλλων συναρμόδιων Υπουργείων, γιατί ανέφερα ότι τουλάχιστον έξι Υπουργεία χρειάζεται να συναινέσουν σ’ αυτό το ουσιαστικό και γενναίο μέτρο, θα μπορέσουμε να είμαστε υπερήφανοι για το επίπεδο του πολιτισμού μας.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Στη συνέχεια θα συζητηθεί η τέταρτη, η με αριθμό 657/12.6.2007 επίκαιρη ερώτηση πρώτου κύκλου του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς την Υπουργό Εθνικής Παιδείας και Θρησκευμάτων, σχετικά με τις πανελλαδικές εξετάσεις και την ψυχική υγεία των μαθητών κ.λπ..
      Η επίκαιρη ερώτηση του κ. Αλαβάνου έχει ως εξής: 
      «Το βασικό συμπέρασμα διευρωπαϊκής επιστημονικής μελέτης για την ποιότητα ζωής των εφήβων που πραγματοποιήθηκε ταυτόχρονα σε δεκατρείς ευρωπαϊκές χώρες, είναι ότι η ψυχική υγεία των Ελλήνων μαθητών δοκιμάζεται περισσότερο από εκείνη των μαθητών στις περισσότερες άλλες χώρες. Ένας στους τρεις Έλληνες μαθητές (ποσοστό 30%, ευρωπαϊκός μέσος όρος 25% Αυστρία, η Ελβετία, η Ολλανδία ποσοστό μικρότερο του 20%) υποφέρει από άγχος, πολλοί από αυτούς παθαίνουν τελικά κατάθλιψη. Αυτό σημαίνει ότι από τους περίπου εβδομήντα χιλιάδες αποφοίτους του λυκείου που παίρνουν μέρος στις πανελλαδικές εξετάσεις περισσότεροι από είκοσι χιλιάδες αντιμετωπίζουν πρόβλημα.
      Επιπρόσθετα, ειδικοί ψυχολόγοι που παρακολουθούν μαθητές της Γ΄ λυκείου, αναφέρουν χαρακτηριστικά ότι «η πίεση που ασκούν οι εισαγωγικές εξετάσεις στους μαθητές, είτε άμεσα ως μια ιδιαίτερα δύσκολη δοκιμασία είτε έμμεσα ως αίτημα της οικογένειας ή της κοινωνίας για ανώτατες σπουδές, θα συνεχίσει να υποσκάπτει την ψυχολογική ευεξία τους όσο οι εξετάσεις παραμένουν στην Ελλάδα η μοναδική επιλογή για να εισέλθουν οι νέοι στη ζωή των ενηλίκων».
      Ερωτάται η κυρία Υπουργός:
      1. Προβληματίζεται το Υπουργείο Παιδείας για τα υψηλά ποσοστά μαθητών με προβλήματα ψυχικής υγείας που παρατηρούνται στη χώρα μας; Με τις αλλαγές στο εκπαιδευτικό σύστημα και ιδιαίτερα σε σχέση με την είσοδο στην τριτοβάθμια εκπαίδευση προτίθεται να αντιμετωπίσει τα προβλήματα που δημιουργούνται στους μαθητές και τις οικογένειές τους;
      2. Έχει μελετήσει την πρόταση του Συνασπισμού Ριζοσπαστικής Αριστεράς για την ελεύθερη πρόσβαση στα πανεπιστήμια και πώς τοποθετείται σε αυτήν;»
      Στην επίκαιρη ερώτηση του κ. Αλαβάνου θα απαντήσει ο Υφυπουργός Εθνικής Παιδείας και Θρησκευμάτων κ. Ταλιαδούρος.
      Κύριε Υπουργέ, έχετε το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, όσον αφορά στο πρώτο θέμα που τίθεται με την ερώτηση σχετικά με την ψυχική υγεία των μαθητών, το Υπουργείο Παιδείας, στο πλαίσιο του σχεδίου δράσης για την ενημέρωση και στήριξη των μαθητών, γονέων και εκπαιδευτικών σε θέματα σχετικά με την εφηβεία,  την αντιμετώπιση του άγχους, την παραβατικότητα, έχει δημιουργήσει Δίκτυο Αγωγής Υγείας, όπου έχουν τοποθετηθεί εκατόν σαράντα εκπαιδευτικοί ως υπεύθυνοι Αγωγής Υγείας.
      Παράλληλα, έχουν ιδρυθεί πενήντα εννέα συμβουλευτικοί σταθμοί νέων, από τους οποίους οι σαράντα τρεις ιδρύθηκαν το 2006. Από τα προγράμματα αγωγής υγείας, κυρίως όσα αφορούν τη θεματική ενότητα «ψυχική υγεία και διαπροσωπικές σχέσεις», τα περισσότερα εστιάζουν το θέμα στη διαχείριση του άγχους και εντάσσονται σ’ ένα γενικότερο στόχο, που είναι η ενίσχυση της αυτοεκτίμησης και η κατάκτηση της αυτογνωσίας.
      Σε ό,τι αφορά τους συμβουλευτικούς σταθμούς νέων, αυτοί έχουν ως σκοπό την εφαρμογή, τη στήριξη και την παρακολούθηση προγραμμάτων υγείας για τους μαθητές και, επίσης, τη συνεχή ενημέρωση και επιμόρφωση των εκπαιδευτικών και την προληπτική παρέμβαση σε διάφορα προβλήματα, μεταξύ των οποίων και το άγχος. 
      Σε ό,τι αφορά στο δεύτερο θέμα, δηλαδή στην πρόταση του Συνασπισμού για την ελεύθερη πρόσβαση στα πανεπιστήμια, θέλω να αναφέρω τα εξής: Πρώτον, σε όλα τα ευρωπαϊκά πανεπιστήμια τίθενται ακαδημαϊκοί όροι και προϋποθέσεις για την εισαγωγή των φοιτητών, οι οποίοι ποικίλουν ανάλογα με την ποιότητα και το κύρος του ακαδημαϊκού ιδρύματος. Πουθενά δεν υπάρχει ελεύθερη  πρόσβαση. Δεύτερον, το κύριο ζήτημα που τίθεται στην πατρίδα μας, είναι η αποδέσμευση του λυκείου από τις εισαγωγικές εξετάσεις στα ανώτατα εκπαιδευτικά ιδρύματα, ώστε να μην αποτελεί το λύκειο απλώς τον προθάλαμο του πανεπιστημίου, αλλά να ενισχυθεί ο αυτοτελής εκπαιδευτικός του χαρακτήρας. 
      Όπως επισημαίνεται από έγκριτους πανεπιστημιακούς και εκπαιδευτικούς, οι εξετάσεις είναι απαραίτητες στο εκπαιδευτικό σύστημα, όχι όμως με τη μορφή που γίνονται σήμερα στην Ελλάδα. Είναι χαρακτηριστικό ότι ο Αντιπρύτανης του Πανεπιστημίου Θεσσαλίας και Αντιπρόεδρος του Παιδαγωγικού Ινστιτούτου κ. Μήτσης σε πρόσφατη συνέντευξή του την Κυριακή επισημαίνει τα εξής: «Η αξιολόγηση πρέπει να υπάρξει στα σχολεία. Είναι προς όφελος των ίδιων των μαθητών. Αυτό που πρέπει να συζητήσουμε, είναι τι είδους εξετάσεις πρέπει να έχουν, εάν η σημερινή μορφή των εξετάσεων εξυπηρετεί τους στόχους του σχολείου και αν όχι, τι πρέπει να αλλάξει. Στόχος των εξετάσεων δεν είναι να ταλαιπωρούν τους μαθητές, αλλά η κατάργησή τους δεν είναι ορθή κίνηση. Εκτιμώ ότι το σωστό είναι να αλλάξει η φιλοσοφία και η στάση όλων γύρω από το θέμα των εξετάσεων. Οι μαθητές δεν πρέπει να έχουν άγχος γι’ αυτές, αλλά ούτε και να αδιαφορούν. Πρέπει να κατανοούν ότι οι εξετάσεις γίνονται όχι γιατί οι δάσκαλοι θέλουν να τιμωρήσουν τους μαθητές αλλά προς όφελός τους. Από την άλλη πλευρά το σύστημα πρέπει να πάψει να είναι τόσο εξεταστικοκεντρικό όπως συμβαίνει σήμερα».
      Το Υπουργείο Παιδείας εν όψει αυτών, κινούμενο προς αυτήν την κατεύθυνση της μείωσης του εξεταστικοκεντρικού χαρακτήρα, ως πρώτο βήμα, προχώρησε στη μείωση των εξεταζομένων μαθημάτων από εννέα σε έξι.
      Εν όψει δε όλων αυτών που είπα, έχουμε προετοιμαστεί πριν από το Σεπτέμβριο, ώστε να αρχίσει η προεργασία, για την ανάλυση όλων των ευρωπαϊκών συστημάτων πρόσβασης στην ανώτατη εκπαίδευση, προκειμένου να βρεθεί καλύτερη λύση. 
      Στόχος μας είναι τα εξής: Πρώτον, να επιλέγουν οι μαθητές επιστήμες που πραγματικά αγαπούν και όχι να σπουδάζουν σε σχολές που έτυχε να περάσουν. Δεύτερον, το λύκειο πρέπει να αποτελεί τη γέφυρα με το πανεπιστήμιο και να αποκτήσει τη δική του αυταξία, κάτι για το οποίο συμφωνούν και η ΟΛΜΕ και η πλειοψηφία των πανεπιστημιακών. 
      ΠΡΟΕΔΡΕΥΩΝ (Σωτήρης Χατζηγάκης): Ο Πρόεδρος του Συνασπισμού Ριζοσπαστικής Αριστεράς κ. Αλαβάνος έχει το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ευχαριστώ τον κύριο Υφυπουργό. 
      Θα ήθελα να ήταν η κυρία Υπουργός εδώ, ανάμεσα στα άλλα, γιατί είναι και ψυχίατρος και νομίζω ότι -αν θέλετε- έχει την ικανότητα ίσως να προσεγγίσει το θέμα καλύτερα και από εμένα και από τον κύριο Υφυπουργό. Παρ’ όλα αυτά, άκουσα με προσοχή την απάντησή του. Θα ήθελα να του πω ότι τώρα, πριν από λίγα λεπτά, στο δελτίο ειδήσεων της κρατικής τηλεόρασης, γίνονταν ειδική αναφορά στη σύνδεση της νευρικής ανορεξίας με τις πανελλαδικές εξετάσεις. Τα στοιχεία που δόθηκαν σε πανευρωπαϊκό επίπεδο, εμφανίζουν την Ελλάδα, μαζί με τη Γαλλία και την Πολωνία, να έχει τα υψηλότερα ποσοστά άγχους. Ξέρετε ότι έχουμε φθάσει και σε αυτοκτονίες. Ξέρετε ότι είναι μαζικό φαινόμενο, το φαινόμενο πια της εφηβικής κατάθλιψης σε συνδυασμό με τις εξετάσεις. 
      Θα ήθελα, λοιπόν, να σας ζητήσω, κύριε Υφυπουργέ, να μελετήσετε το πόρισμα που έβγαλε πριν από μια εβδομάδα η εποπτεύουσα αρχή της δευτεροβάθμιας εκπαίδευσης στη Μεγάλη Βρετανία, η οποία ζήτησε την κατάργηση των εξετάσεων μέχρι την ηλικία των δεκαέξι ετών, δεδομένου ότι έχει καταστροφικά αποτελέσματα στους νέους και τις νέες. 
      Άκουσα τα μέτρα σας και θεωρώ ότι είναι εντελώς ανεπαρκή, διότι ουσιαστικά εντάσσονται μέσα σε μια διοικητική δομή και έτσι όλες οι προθέσεις, και οι καλύτερες στην πραγματικότητα χάνονται. 
      Θέλω να σας πω ότι εμείς, ως Συνασπισμός της Ριζοσπαστικής Αριστεράς, έχουμε μια άλλη αντίληψη. Τρία είναι τα βασικά σημεία: Το πρώτο είναι η κατάργηση αυτής της βαθμολογίας, της ασφυκτικής -έχουμε στην πραγματικότητα 200 βαθμούς με τα δέκατα που μετράνε- και η αντικατάστασή της με μια βαθμολογία που θα έχει α,β,γ,δ και ε, πέντε δηλαδή σημεία, που θα μειώνουν τον ανταγωνισμό, θα μειώνουν το άγχος κ.λπ..
      Το δεύτερο που ζητάμε εμείς, είναι η ελεύθερη πρόσβαση. Κάνετε λάθος ότι δεν υπάρχει ελεύθερη πρόσβαση. Υπάρχει η ελεύθερη πρόσβαση στους δύο κλάδους της τριτοβάθμιας εκπαίδευσης σε αρκετές ευρωπαϊκές χώρες, δηλαδή στον επαγγελματικό και στον πανεπιστημιακό. Σας λέω χαρακτηριστικά ότι ίσως το πιο κοντινό στις απόψεις που προτείνει ο Συνασπισμός, να είναι το σύστημα που ισχύει σήμερα στην Αυστρία. Αλλά, στοιχεία αυτής της ελεύθερης πρόσβασης θα δείτε και στη Γερμανία, όπου γίνονται εξετάσεις μόνο για τις σχολές υψηλής ζήτησης και σε πολλές σκανδιναβικές χώρες.
      Άρα, μιλάμε για την ελεύθερη πρόσβαση, η οποία απαλλάσσει τα παιδιά από αυτήν τη μάχη ζωής ή θανάτου, η οποία γίνεται αυτές τις ημέρες, σχετικά με το πανεπιστήμιο και τις συγκεκριμένες σχολές. 
      Τρίτον, ζητάμε την αλλαγή των εξετάσεων στο λύκειο με τη συνεργατική μάθηση, με ορισμένα μαθήματα χωρίς εξετάσεις, με συνδιαβούλευση μαθητών και καθηγητών για τα μαθήματα, με την κριτική γνώση σε αντικατάσταση της απομνημόνευσης, δηλαδή ένα ολόκληρο πακέτο. 
      Εγώ, κύριε Υπουργέ, σας καλώ για άλλη μια φορά να δείτε σοβαρά το ζήτημα και αντί να βάζετε απανωτές εξετάσεις και διάφορα δεκάρια που πρέπει να πάρουν τα παιδιά, να σεβαστούμε την εφηβεία των παιδιών και να σεβαστούμε το δικαίωμά τους να μπαίνουν στη ζωή χωρίς άγχη, περισσότερα από όσα εάν θέλετε η ίδια η ζωή δημιουργεί και τα οποία σε μεγάλο βαθμό δημιουργούνται από το εξετασιοκεντρικό σύστημα που υπάρχει στην εκπαίδευσή μας.
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υφυπουργός έχει το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Θα ήθελα να πω ότι η Υπουργός Παιδείας δεν μπορεί να είναι σήμερα εδώ, διότι βρίσκεται στο Κάιρο, στο Συμβούλιο Υπουργών Παιδείας της Ευρωμεσογειακής Διάσκεψης.
      Θα ήθελα πολύ σύντομα, πέραν των όσων είπα στην πρωτολογία μου, να πω και να σημειώσω ότι το κύριο στοιχείο σήμερα και το πρόβλημα που υπάρχει -και όπως είπα θα εξεταστεί από το Σεπτέμβριο- είναι ο χαρακτήρας των εξετάσεων, ώστε να αποκτήσει το λύκειο την αυτονομία του και να αμβλυνθεί έως να περιοριστεί ο εξεταστικοκεντρικός χαρακτήρας.
      Κριτήρια, όπως είπα, υπάρχουν σε όλα τα πανεπιστήμια. Μην ξεχνάτε το εξής: Στην Ελλάδα εισάγεται στην ανώτατη εκπαίδευση το 75% των αποφοίτων λυκείου, ενώ στις άλλες ευρωπαϊκές χώρες –στην Αγγλία, την Αυστρία, τη Γερμανία- εισάγεται μόλις το 25%. 
      Συνεπώς εδώ, στον τόπο μας, σχεδόν το σύνολο των αποφοίτων του λυκείου έχει πρόσβαση στην ανώτατη εκπαίδευση. Αν συνυπολογίσετε και πόσοι μπορούν, χωρίς ουσιαστικά εξετάσεις, να εισαχθούν στην επαγγελματική εκπαίδευση, θα δείτε ότι για όλους υπάρχει λύση.
      Άλλο το θέμα αν στην Ελλάδα κοινωνικά –και ατυχώς γι’ αυτό- η επαγγελματική εκπαίδευση είναι απαξιωμένη και δεν πηγαίνει εκεί ικανός αριθμός παιδιών. Έτσι, θα είχαμε και μικρότερο αριθμό στην ανωτάτη εκπαίδευση, με άμβλυνση όλων αυτών των δυσμενών επιπτώσεων. Ανοίγει η συζήτηση των θεμάτων αυτών το  Σεπτέμβρη. 
      Είπα τους άξονες πριν, δηλαδή μείωση του εξεταστικοκεντρικού χαρακτήρα, μεγαλύτερη αυτονομία του λυκείου, ώστε να αποτελεί τη γέφυρα για την ανώτατη εκπαίδευση, την στήριξη της επαγγελματικής εκπαίδευσης. Παράλληλα, να έχουμε σχολές και τμήματα, τα οποία να ανταποκρίνονται και στη ζήτηση και στις ανάγκες των φοιτητών, της οικονομίας και της κοινωνίας, ώστε να δίνουν και μία διέξοδο.
      Θεωρώ ότι αυτά τα ζητήματα μπορούμε να τα συζητήσουμε με τους πανεπιστημιακούς, με τα κόμματα, με όλους, ώστε να βρεθεί αυτή η λύση, στο πλαίσιο που έθιξα προηγουμένως. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υφυπουργέ. 
      Θα συζητηθεί τώρα η δεύτερη η με αριθμό 645/11.6.2007 επίκαιρη ερώτηση δεύτερου κύκλου του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Απασχόλησης και Κοινωνικής Προστασίας, σχετικά με την εξέλιξη των Κοινωνικών Προγραμμάτων κ.λπ.. 
      Η επίκαιρη ερώτηση του κυρίου συναδέλφου έχει ως εξής:
      «Έχουν απομείνει μόλις είκοσι ημέρες από την καταληκτική ημερομηνία των Κοινωνικών Προγραμμάτων (30-6-2007) και η Κυβέρνηση δεν έχει προβεί σε ουσιαστικές ενέργειες που να αφορούν τη θέσπιση κανονιστικού και χρηματοδοτικού πλαισίου, που θα εξασφαλίζει τη συνέχιση της λειτουργίας τους και μετά το τέλος του προαναφερθέντος χρονικού σημείου, καθώς και τη δημιουργία μόνιμων δομών στους Ο.Τ.Α., με κρατική χρηματοδότηση και ένταξη των εργαζομένων που ήδη απασχολούνται σε οργανικές θέσεις των δομών αυτών.
      Στις απαντήσεις της 4947/28.2.07 ερώτησής μου, σχετικά με το μέλλον των κοινωνικών προγραμμάτων, ουσιαστικά μεταφέρεται η ευθύνη δημιουργίας μόνιμων δομών στους δήμους, χωρίς ενιαία ρύθμιση για τις δομές αυτές και κυρίως χωρίς την εξασφάλιση της κρατικής χρηματοδότησης.
      Επειδή τα Κοινωνικά Προγράμματα προσφέρουν τα μέγιστα στην ελληνική κοινωνία και η Κυβέρνηση οφείλει να φροντίσει άμεσα για τη συνέχισή τους με τη δημιουργία μόνιμων δομών σ’ όλη την ελληνική επικράτεια και όχι μόνο τους δήμους που υπάρχει η πολιτική βούληση, διασφαλίζοντας το εργασιακό μέλλον των ήδη εργαζομένων,
      Ερωτάται ο κύριος Υπουργός:
      Σε ποιες ενέργειες θα προβούν, προκειμένου να συνεχιστούν τα κοινωνικά προγράμματα;
      Αν έχουν την πολιτική βούληση να θεσμοθετήσουν μόνιμες δομές και κρατική χρηματοδότηση για την παροχή κοινωνικών υπηρεσιών σ’ όλους τους Έλληνες που την έχουν ανάγκη, όπως προβλέπεται και στο Νέο Κώδικα Δήμων και Κοινοτήτων;».
      Στην επίκαιρη ερώτηση του κυρίου συναδέλφου θα απαντήσει ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος.
      Κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Βουλευτά, σας είχα απαντήσει και προ ολίγων μηνών για το Πρόγραμμα «Βοήθεια στο σπίτι», το ενθυμούμαι πάρα πολύ καλά. Επειδή πιστεύω ότι ειλικρινά είστε ένας σοβαρός και υπεύθυνος πολιτικός –και χαίρομαι ιδιαίτερα που είστε νέος στη Βουλή και έτσι η Βουλή θα έχει μέλλον- δεν δέχομαι από εσάς να μπείτε στη λογική της παραπληροφόρησης, της υπερβολής, δηλαδή να ακολουθήσετε το δρόμο του Αρχηγού σας. 
      Το λέω αυτό για ένα λόγο. Λέτε εδώ, κύριε Κεγκέρογλου, ότι έχουν απομείνει είκοσι ημέρες από την καταληκτική ημερομηνία των προγραμμάτων αυτών και ότι η Κυβέρνηση δεν έχει προβεί σε ουσιαστικές ενέργειες. Τι να σας πω; Ότι δεν διαβάζετε, ότι δεν προσέχετε, ότι παραπληροφορείτε; Τι να πω; 
      Πηγαίνετε στα Πρακτικά, κύριε Κεγκέρογλου –αν δεν τα έχετε στη διάθεσή σας, τα έχει η Κυβέρνηση- και στις δύο υπουργικές αποφάσεις, όπου έχει λυθεί το θέμα του Προγράμματος «Βοήθεια στο σπίτι». Το είχα υποσχεθεί και είχα δεσμευτεί προ τριμήνου. Εφαρμόζουμε κατά κεραία ό,τι είπαμε, διότι η αναξιοπιστία και τα «θα» είναι ίδιον της προηγούμενης εικοσαετίας. Τώρα, όμως, έχουμε μία άλλη Κυβέρνηση, μία άλλη διακυβέρνηση, η οποία αυτό που λέει, το κάνει πράξη. 
      Πράγματι, πρέπει να ξέρετε –και το ξέρετε καλύτερα από τον καθένα και δεν νομίζω ότι δεν το ξέρατε και όσον αφορά τις υπουργικές αποφάσεις- ότι αυτή η λειτουργία των δομών κοινωνικής φροντίδας –και τότε τα ίδια λέγατε, πάρτε τα Πρακτικά- είναι ένα έργο που αφορά τη φροντίδα βρέφους και νηπίου, καθώς και ηλικιωμένων ανήμπορων ατόμων. Αυτό γίνεται σε περίπου χίλιες πεντακόσιες δομές για έξι χιλιάδες άτομα. 
      Από αυτά τα άτομα, τους εργαζόμενους, ένα μέρος έχει γίνει αορίστου χρόνου με το π.δ. 164. Για τους υπόλοιπους, κανονικά ίσχυσε η συμφωνία μέχρι 30-6-2007, όπως είχαμε πει, παρατάθηκε μέχρι τον Αύγουστο του 2008, εξασφαλίστηκε η χρηματοδότηση, βγήκαν οι κοινές υπουργικές αποφάσεις και ενσωματώθηκε στο εθνικό δίκαιο. Και μέχρι τότε τι θα κάνουμε; Θα δούμε ποια είναι η σύνθεση των δομών, ποιοι είναι οι δικαιούχοι, ποιοι εργάζονται –έχουμε στείλει ήδη εγκύκλιο στους δήμους- για να γίνουν κι αυτοί αορίστου χρόνου.
      Άρα, λοιπόν, επανέρχεστε σ’ ένα θέμα, το οποίο έχει λυθεί. Θα ήθελα, λοιπόν, να ξέρετε ότι εμείς πιστεύουμε στις δομές, συνεχίζουμε αυτό το πρόγραμμα, το υλοποιούμε και από την κάλυψη του κρατικού προϋπολογισμού, όλα τα χρήματα δίνονται και θα πληρώνονται κανονικά. Μην παριστάνετε τα πολιτικά «σκιάχτρα», για να φοβίζετε τους εργαζόμενους στο «Βοήθεια στο Σπίτι». Και θα πληρώνονται και προχωράει το πρόγραμμα και το ξέρετε. Και αν δεν το ξέρετε, μάθετέ το. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Κύριε Κεγκέρογλου, έχετε το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Όσον αφορά το χαρακτηρισμό που κάνατε για τον Πρόεδρο του ΠΑ.ΣΟ.Κ., σας τον επιστρέφω ατόφιο, γιατί μάλλον σας αρμόζει. Για όσα είπατε για μένα, θα σας απαντήσω. Γι’ αυτό εξάλλου είμαι εδώ. 
      Κάνετε πως δεν καταλαβαίνετε, κύριε Υπουργέ. Άλλα είχα σκοπό να πω, αλλά αυτή η στάση σας, ο λαϊκισμός σας, είναι πέρα από κάθε όριο. Λένε, λοιπόν, οι εργαζόμενοι ότι με το π.δ. 164 έχει προχωρήσει η μετατροπή της σύμβασης ορισμένων μόνο εργαζομένων σε αορίστου χρόνου. Και λένε οι υπόλοιποι: Εμείς δεν εξυπηρετούμε πάγιες και διαρκείς ανάγκες όπως οι προηγούμενοι του ’98, του 2000, του 2002; Αυτό είναι το ένα ερώτημα. 
      Το δεύτερο ερώτημα είναι το εξής. Είχατε υποσχεθεί σ’ αυτήν την Αίθουσα, πράγματι, όχι την παράταση της αγωνίας των εργαζομένων και των ωφελουμένων, όπως κάνατε, μέχρι τον Αύγουστο του 2008, με την παράταση των προγραμμάτων -διότι την παράταση της ανασφάλειας παρατείνατε- είχατε υποσχεθεί λοιπόν–και κρατώ τα Πρακτικά της Βουλής- το εξής: «Ο κ. Παυλόπουλος σας διαβεβαιώνω κατηγορηματικά ότι έχει έτοιμο το νομοσχέδιο και οσονούπω θα κατατεθεί στη Βουλή. Άρα λοιπόν εμείς, αφού λήγει το πρόγραμμα τον Ιούλιο, έχουμε νομοθετικό έργο για να λύσουμε αυτό το πρόβλημα. Άνθρακες, λοιπόν, ο θησαυρός!». Έτσι μου είχατε πει τότε. Τελικά, άνθρακες ο θησαυρός είναι το νομοσχέδιο. Κανένα νομοσχέδιο δεν κατατέθηκε, όπως έχετε υποχρέωση από την Ευρωπαϊκή Ένωση να κάνετε κι όπως είπατε κι ο ίδιος στις 11 Δεκεμβρίου του 2006 απαντώντας σε ερώτησή μου.
      Έτσι, λοιπόν, για να επανέλθουμε στο θέμα επί της ουσίας, δεν σας ζητάω να προχωρήσετε στην οποιαδήποτε παράταση των προγραμμάτων που έχουν εφαρμοστεί από την προηγούμενη κυβέρνηση και αναγνωρίζετε κι εσείς ότι είναι πετυχημένα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εμείς ζητάμε τη θέσπιση νομοθετικού πλαισίου, που να προβλέπει τη δημιουργία μόνιμων δομών, με μόνιμη χρηματοδότηση, είτε στην Αυτοδιοίκηση είτε όπου αλλού θέλετε, προκειμένου ενιαία, σε όλη την επικράτεια –ευχαριστώ, κύριε Πρόεδρε, για την ανοχή σας- να αντιμετωπιστεί το θέμα. Δεν μπορείτε να αφήνετε στην καλή διάθεση ορισμένων δημάρχων τη δημιουργία δομών κοινωνικής προστασίας. Με την κατεύθυνση τη δικιά σας, της Κυβέρνησης, θα πρέπει να αντιμετωπιστεί ενιαία σε όλη την Ελλάδα το θέμα, για να λήξει η αβεβαιότητα και για τους εργαζόμενους και για τους ωφελούμενους.
      Για ένα πράγμα μόνο χαίρομαι από την τοποθέτησή σας, για το ότι αναγνωρίζετε ότι τα προγράμματα είναι πετυχημένα και πρέπει να συνεχίσουν να λειτουργούν με οποιονδήποτε τρόπο και οποιοδήποτε κόστος για το κράτος, γιατί έτσι και αλλιώς ωφελούνται τα ταμεία, τα νοσοκομεία, ωφελείται η όλη δομή κοινωνικής προστασίας η οποία υπάρχει. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Κεγκέρογλου.
      Κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Για τα θετικά στοιχεία, κύριε Κεγκέρογλου, όπως είναι το «Βοήθεια στο Σπίτι», εμείς έχουμε τοποθετηθεί. Ήρθαμε να κτίσουμε, να δημιουργήσουμε και όχι να κατεδαφίσουμε. Είχατε και μια πολιτική σωστή. Είχατε όμως και την πολιτική στο Λαύριο για την ανασφάλιστη εργασία. Γι’ αυτό, λοιπόν, μερικά θετικά στοιχεία που είχε το ΠΑ.ΣΟ.Κ., τα διατηρούμε. 
      Κύριε Κεγκέρογλου, η αλήθεια και μόνο η αλήθεια είναι λαϊκισμός; Τα ψέματα, η παραπληροφόρηση και οι υπερβολές είναι λαϊκισμός. Και αυτό, να το πείτε  στη Χαριλάου Τρικούπη και ειδικά στον επικεφαλής της. 
      Δεύτερον, σας έδωσα, κύριε Κεγκέρογλου -και καταθέτω και στα Πρακτικά της Βουλής, αν και δεν χρειάζεται- το φύλλο της Εφημερίδος της Κυβερνήσεως -αριθμός φύλλου 781, 17 Μαΐου 2007-, με τις κοινές υπουργικές αποφάσεις του Υπουργείου Εσωτερικών και του Υπουργείου Απασχόλησης. 
      (Στο σημείο αυτό ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτό είχα πει, αυτό έγινε. Τι άλλο θέλετε τώρα; Δεν σας κατάλαβα! Το πρώτο είναι αυτό.
      Δεύτερον,…
      ΒΑΣΙΛΕΙΟΣ ΚΕΓΚΕΡΟΓΛΟΥ: Κοινοποιήθηκαν στις 10 Ιουλίου!
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Κεγκέρογλου, ακουστήκατε χωρίς διακοπές! Παρακαλώ πάρα πολύ.
      Ορίστε, κύριε Υπουργέ, συνεχίστε. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το Φ.Ε.Κ. έχει ημερομηνία 15 Μαΐου. Δηλαδή τώρα πρέπει να σας ενημερώνουμε και για τα Φ.Ε.Κ.;
      Δεύτερον, κύριε Κεγκέρογλου, ένα μέρος των έξι χιλιάδων απασχολουμένων έχει γίνει αορίστου χρόνου με το π.δ. 164. Διότι αν είχατε την αγαθή πρόθεση, δεν θα λέγατε ότι έχουν απομείνει είκοσι ημέρες από την καταληκτική ημερομηνία των προγραμμάτων αυτών και ότι η Κυβέρνηση δεν έχει προβεί σε μέτρα που να αφορούν τη θέσπιση χρηματοδοτικού πλαισίου! Έτσι λέτε. Αυτό εγώ κακίζω, δεν κακίζω το ενδιαφέρον σας για τους υπόλοιπους. Αλλά, σου λέει, σαν τη σηπία, να αφήσουμε το μελάνι και όπου πιάσει!
      ΒΑΣΙΛΕΙΟΣ ΚΕΓΚΕΡΟΓΛΟΥ: Πού είναι το νομοσχέδιο; 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Κεγκέρογλου!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ναι, ναι, ναι! Αλλού αυτά, όχι σε μένα! 
      Λέω, κύριε Κεγκέρογλου, τώρα ότι πράγματι υπάρχει μια εκκρεμότητα με το υπόλοιπο προσωπικό. Αυτό να το συζητήσουμε, αλλά όχι «άλλα λόγια ν’ αγαπιόμαστε». 
      Κύριε Πρόεδρε, είναι τακτική αυτή; Δηλαδή λέει ότι δεν πληρώνουμε. Φοβίζει το «Βοήθεια στο σπίτι»; Ήμουν προχθές στην Κομοτηνή και ήλθε ο σύλλογος εργαζομένων με αγωνία να μου πει ότι δεν πληρώνονται. Και λένε ότι όλα είναι τακτοποιημένα. Γι’ αυτό ανησυχώ. Αυτό ψέγω σ’ εσάς, κύριε Κεγκέρογλου! Αυτό εννοώ «πολιτικό σκιάχτρο». Να φοβίσεις τα σπουργιτάκια; Ποιον να φοβίσεις;
      Λέω, κύριε Πρόεδρε, ότι για το προσωπικό που απασχολείται στα προγράμματα αυτά, δόθηκε η δυνατότητα, κύριε Κεγκέρογλου, να τακτοποιηθεί σε θέσεις ιδιωτικού δικαίου αορίστου χρόνου, σύμφωνα με τις διατάξεις του π.δ. 164. 
      Οι υπόλοιποι, όσοι δεν πληρούσαν τις προϋποθέσεις, θα μπορούν πράγματι να ακολουθήσουν τη διαδικασία και οι θέσεις να προκηρυχθούν και να καλυφθούν. Μέχρι τον Αύγουστο του 2008 θα έχει ολοκληρωθεί και αυτή η διαδικασία, κύριε Κεγκέρογλου. 
      Άρα, το Πρόγραμμα «Βοήθεια στο σπίτι» δεν χωρά άλλη σπέκουλα. Τελεία και παύλα! Η Νέα Δημοκρατία υλοποιεί και εφαρμόζει και τη χρηματοδότηση και τις εργασιακές σχέσεις.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Θα συζητήσουμε τώρα την τέταρτη την με αριθμό 656/12-6-2007 επίκαιρη ερώτηση δεύτερου κύκλου του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Ανάπτυξης και Τουριστικής Ανάπτυξης, σχετικά με τις υπερβολικές τιμές που καταβάλλουν οι επισκέπτες στα παραλιακά θέρετρα και τους τουριστικούς χώρους κ.λπ..
      Αναλυτικότερα επίκαιρη η ερώτηση του κ. Κουβέλη έχει ως εξής:
      «Σε πανάκριβες τιμές καλούνται να πληρώσουν οι επισκέπτες στα κυλικεία των οργανωμένων παραλιών της Αττικής (πλαζ) την προμήθεια καφέδων, αναψυκτικών, νερού κ.λπ. καθώς και τους αρχαιολογικούς χώρους της χώρας μας.
      Αναφέρεται ακόμη ότι οι επιχειρηματίες που μισθώνουν τα παραλιακά κυλικεία και τους χώρους από τους δήμους ή το δημόσιο, Ν.Π.Δ.Δ., δεν εφαρμόζουν το περιεχόμενο της υπουργικής απόφασης της 2ας Ιανουαρίου που τους υποχρεώνει να πωλούν συγκεκριμένα είδη σε καθορισμένες τιμές.
      Επειδή από την κερδοσκοπική αυτή συμπεριφορά που παρατηρείται στους αρχαιολογικούς χώρους και τις παραλίες πλήττεται η εικόνα της χώρας μας και καθίσταται απαγορευτική η δυνατότητα πρόσβασης στους επισκέπτες και τους λουόμενους της Αττικής, ερωτώνται οι κύριοι Υπουργοί:
      Πόσοι έλεγχοι έχουν γίνει μέχρι σήμερα και σε ποιες περιοχές για τις τιμές πώλησης των προϊόντων στους προαναφερόμενους χώρους;
      Ποια συγκεκριμένα μέτρα προτίθενται να λάβουν, προκειμένου να περιορίσουν την εμφάνιση τέτοιων φαινομένων αισχροκέρδειας εν όψει επερχόμενης τουριστικής περιόδου, ώστε να προστατευθούν οι επισκέπτες και να διαφυλαχθεί η αξιόπιστη εικόνα της χώρας μας;»
      Την ερώτηση του κ. Κουβέλη θα την απαντήσει ο Υφυπουργός Ανάπτυξης κ. Παπαθανασίου.
      Ορίστε, κύριε Υπουργέ, έχετε το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Επειδή, κύριε Κουβέλη, πράγματι τα προηγούμενα χρόνια στις πλαζ και στους χώρους αυτούς, στις οργανωμένες παραλίες –που κατ’ αρχήν οι περισσότερες είναι αρμοδιότητας των δήμων ή έχουν παραχωρηθεί από τους δήμους σε εταιρείες για να τις εκμεταλλεύονται, με αντιστάθμισμα βέβαια τη διατήρηση των ακτών κ.ο.κ.- είχε παρατηρηθεί μέσα στα κυλικεία αυτών των χώρων ότι τα είδη επωλούντο πάρα πολύ ακριβά. Γι’ αυτό στο ν. 3377 περάσαμε μία διάταξη, με την οποία δίναμε το δικαίωμα στον Υπουργό Ανάπτυξης με απόφασή του να καθορίζει για μια σειρά από προϊόντα ανώτατες τιμές. Και βέβαια, αυτό δεν στερεί το δικαίωμα από τους κατά τόπους δημάρχους-νομάρχες, ώστε εάν θέλουν, να επεκτείνουν και σε άλλα είδη τις ανώτατες τιμές.
      Αυτό το οποίο είπαμε εμείς, είναι ότι σε κυλικεία που λειτουργούν σε χώρους, των οποίων την κυριότητα-εκμετάλλευση έχουν το δημόσιο, τα νομικά πρόσωπα δημοσίου δικαίου, οι Οργανισμοί Τοπικής Αυτοδιοίκησης πρώτου και δεύτερου βαθμού και οι δημόσιες και δημοτικές επιχειρήσεις, δηλαδή όλα, ο Υπουργός καθορίζει για μια σειρά από προϊόντα τις ανώτατες τιμές.
      Από εκεί και πέρα, οι υπόλοιπες διαμορφώνονται ελεύθερα εκτός                –επαναλαμβάνω- εάν πριν από το διαγωνισμό για τη μίσθωση ο φορέας, ο οποίος έχει στην κατοχή του ή στην ιδιοκτησία του το συγκεκριμένο χώρο, καθορίσει και εκεί ανώτατες τιμές, που πρέπει να αναφέρονται στο διαγωνισμό, ώστε να γνωρίζει και ο επιχειρηματίας όταν δίνει την τιμή του, ποιες είναι οι ανώτατες τιμές και έτσι να καθορίζει το μίσθωμα το οποίο θα προσφέρει. 
      Έτσι, λοιπόν, σε συνέχεια αυτής της νομοθετικής ρύθμισης, βγήκε και η σχετική απόφαση που καθόρισε τις τιμές του νερού, 50 λεπτά για το μπουκάλι των  0,50 του λίτρου, 70 λεπτά για το μπουκάλι των 0,75 του λίτρου, για τους καφέδες 1,5 ευρώ, το ίδιο και για το τοστ και το σάντουιτς. 
      Από εκεί και πέρα, γίνονται έλεγχοι. Το τελευταίο διάστημα, τον τελευταίο μήνα -διότι οι πλαζ άνοιξαν τώρα- κάναμε ενενήντα πέντε ελέγχους, συνεχίζουμε να κάνουμε ελέγχους και τώρα θα τους εντείνουμε μάλιστα, ειδικά στις οργανωμένες παραλίες, μια που  ξεκίνησε και η τουριστική  περίοδος, αλλά και στα πλοία και αλλού. 
      Ο τρόπος με τον οποίο θα αντιμετωπίσουμε την πιθανή καταστρατήγηση του νόμου, δεν είναι άλλος από την αύξηση των ελέγχων και βέβαια και από τη σωστή ενημέρωση των καταναλωτών, διότι τα φαινόμενα αυτά εμφανίζονται, όταν και οι ίδιοι οι καταναλωτές δεν γνωρίζουν αυτό το δικαίωμα. Είναι υποχρεωτικό βέβαια να υπάρχει αναρτημένος ο κατάλογος. Έχουμε, όμως, τώρα ετοιμάσει και θα τυπώσουμε φυλλάδια τα οποία θα μοιράζουμε και στους ταξιδιώτες και στους επισκέπτες, ώστε να γνωρίζουν και να διεκδικούν το δικαίωμά τους, δηλαδή, να ξέρουν ότι αυτά τα είδη προσφέρονται στις συγκεκριμένες τιμές. 
      Αν βέβαια εκείνοι θέλουν να διαλέξουν κάτι άλλο, τότε οι τιμές είναι ελεύθερες και ανάλογα με τη δυνατότητά τους το διαλέγουν ή όχι. Πάντως εμείς εξασφαλίζουμε ότι σ’ αυτούς τους χώρους, τουλάχιστον αυτά τα βασικά είδη θα υπάρχουν σ’ αυτές τις τιμές οι οποίες μάλιστα είναι και πολύ καλές, αν τις συγκρίνει κανείς και με τις τιμές που ισχύουν διεθνώς. Επαναλαμβάνω ότι είναι 1,5 ευρώ ο καφές, 1,5 ευρώ το σάντουιτς, το τοστ και 50  λεπτά το εμφιαλωμένο νερό των 0,50 του λίτρου και 70 λεπτά των 0,75 του λίτρου. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ,  κύριε Υπουργέ. 
      Ο κ. Φώτης Κουβέλης έχει το λόγο. 
      ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε. 
      Κύριε Υπουργέ, αναφερόμεθα στο Υπουργείο σας προφανέστατα σε σχέση με το ν. 3377 για τον καθορισμό των ανώτατων τιμών σε ορισμένα προϊόντα που έχετε τη δυνατότητα να πράξετε. Εγώ συνομολογώ ότι υπήρξε συγκεκριμένη υπουργική απόφαση, αλλά και καθορισμός τιμών για ορισμένα προϊόντα εκ μέρους σας. Πλην, όμως, η καταστρατήγηση είναι διαρκώς παρούσα. 
      Στο τέλος της ομιλίας σας αναφερθήκατε σε συγκεκριμένα ποσά, σε συγκεκριμένες τιμές. Από τους ελέγχους, λοιπόν, που έχουν διενεργηθεί, τι προκύπτει; Προκύπτει ότι ο καφές που τον έχετε προσδιορίσει 1,5 ευρώ πουλιέται 3 και 2 ευρώ. Ενώ έχει προσδιοριστεί το τοστ να πωλείται στην τιμή του 1,5 ευρώ πωλείται στην τιμή των 3 και 2,5 ευρώ.  
      Επίσης, υπάρχουν και άλλα ζητήματα υπερβολικών τιμών που έχουν σχέση με τη λειτουργία της πλαζ. Μιλάω για τις ξαπλώστρες, μιλάω για τις ομπρέλες, τα γνωστά σκιάδια, τα οποία καθιστούν πάρα πολλές φορές αδύνατη την πρόσβαση του πολίτη και  μάλιστα του μικρομεσαίου πολίτη, αυτού που δεν έχει μεγάλη οικονομική δυνατότητα να επισκεφθεί τις συγκεκριμένες πλαζ και να έχει την διεκδικούμενη από όλους μας θερινή αναψυχή. 
      Θέλετε περαιτέρω να σας πω –που δεν είναι αμιγώς της αρμοδιότητάς σας- πώς δυσχεραίνεται, αν θέλετε, αυτή η τουριστική ανάπτυξη; Γι’ αυτό ακριβώς, απηύθυνα την επίκαιρη ερώτηση και στην αρμοδία Υπουργό. 
      Ακούστε, κυρίες και κύριοι συνάδελφοι. Η πρόσβαση στην Ακρόπολη κοστίζει: 12 ευρώ η είσοδος, 30 ευρώ για τον ξεναγό και 2 ευρώ για ένα μπουκάλι νερό. Είναι αυτή διαδικασία και συνθήκες που εξασφαλίζουν την πρόσβαση του επισκέπτη είτε αυτός είναι, κύριε Πρόεδρε, Έλλην πολίτης είτε αλλοδαπός, ο οποίος έρχεται στη χώρα μας να την επισκεφτεί και να χαρεί τις ομορφιές τις; Προφανώς όχι. 
      Οι έλεγχοι πρέπει να είναι συστηματικοί, πρέπει να παταχθεί η γνωστή διαδικασία να κάνουν κατάχρηση των αποφάσεων που υπάρχουν, να τις υπερβαίνουν με γνωστά τερτίπια –επιτρέψτε μου να πω- και κόλπα. Και εν τέλει, αυτό το γλίσχρο εισόδημα του μικρομεσαίου πολίτη να μην έχει την ικανότητα να εξασφαλίσει γι’ αυτόν τον πολίτη την πρόσβαση στις παραλίες του τόπου, προκειμένου να έχει, όπως σας είπα λίγο πριν, τη στοιχειώδη και διεκδικούμενη από όλους μας, αναψυχή. Χρειάζεται συστηματική παρουσία ελεγκτικών μηχανισμών, χρειάζεται η εφαρμογή του νόμου, διότι η καταστρατήγηση είναι παρούσα. 
      Θέλετε και άλλο ένα συναφές παράδειγμα; Στα πλοία που κάνουν τα δρομολόγια στα διάφορα νησιά, κάποια στιγμή εξαφανίζονται μυστηριωδώς οι λεγόμενες «οικονομικές θέσεις» και όσοι θέλουν να ταξιδέψουν, είναι υποχρεωμένοι να πάνε στη διακεκριμένη θέση και να πληρώσουν το διπλάσιο εισιτήριο. 
      Βεβαίως μη σπεύσετε να μου πείτε ότι δεν είναι δικό σας θέμα. Αφορά μια συνολική, μια ολοκληρωμένη πολιτική η οποία θα έπρεπε να είναι παρούσα –αλλά δυστυχώς ελλείπει- προκειμένου να διευκολύνεται ο πολίτης–επισκέπτης-παραθεριστής, είτε αυτός είναι Έλληνας είτε είναι ξένος πολίτης που έρχεται σ’ αυτόν τον τόπο για τους γνωστούς λόγους.
      Τα μέτρα μπορεί να προβλέπονται, αλλά εάν τα μέτρα δεν εξασφαλίζουν την αναγκαία εφαρμογή με την κινητοποίηση στην κυριολεξία –ιδιαίτερα αυτούς τους κρίσιμους μήνες- των ελεγκτικών μηχανισμών, τότε θα παραμείνει ο νόμος κενός περιεχομένου και μόνο εξαγγελτικό χαρακτήρα θα έχει. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κουβέλη.
      Κυρίες και κύριοι συνάδελφοι, έχω την τιμή να σας ανακοινώσω ότι οι Υπουργοί Εξωτερικών και Οικονομίας και Οικονομικών κατέθεσαν σχέδιο νόμου: «Κύρωση του Μνημονίου Κατανόησης μεταξύ της Διπλωματικής Ακαδημίας του Υπουργείου Εξωτερικών της Δημοκρατίας της Βουλγαρίας και της Διπλωματικής Ακαδημίας του Υπουργείου Εξωτερικών της Ελληνικής Δημοκρατίας».
      Παραπέμπεται στην αρμόδια Διαρκή Επιτροπή.
      Το λόγο έχει ο Υπουργός κ. Παπαθανασίου.
      Ορίστε, κύριε Υπουργέ, έχετε το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Κουβέλη, αν κάποιος παραβαίνει το νόμο, προφανώς αυτός ο κάποιος πρέπει να να τιμωρείται. Και αυτό γίνεται στο βαθμό που εντείνονται οι έλεγχοι. 
      Θα συμφωνήσω μαζί σας ότι πολλά τέτοια φαινόμενα υπερβολικών τιμών, όχι μόνο στα κυλικεία, πέραν του ότι δημιουργούν δυσκολίες στους Έλληνες πολίτες –διότι δεν πρέπει να τους ξεχνάμε, αυτοί είναι που ζουν εδώ- δημιουργούν και μια κακή εικόνα, όπως είπατε, ακόμα και στους επισκέπτες ή στον τουρισμό. 
      Όμως, θα μου επιτρέψετε να πω από όσα αναφέρατε –για παράδειγμα, για την εκμετάλλευση των παραλιών και των πλαζ- ότι είναι στη συντριπτική τους πλειοψηφία θέματα της Τοπικής Αυτοδιοίκησης και των τοπικών δήμων. Εάν, λοιπόν, εκείνοι όταν κάνουν τη σύμβαση δεν φροντίζουν ώστε η είσοδος να έχει προβλεφθεί σε λογικά νούμερα, δεν νομίζω ότι μπορεί να ευθύνεται η κεντρική εξουσία, η Κυβέρνηση ή το Υπουργείο. 
      Κανονικά θα έπρεπε και στα κυλικεία να το φροντίζουν μόνοι τους. Κανονικά θα περίσσευε η ρύθμιση την οποία κάναμε εμείς στο ν.3377, αν ο καθένας έβγαζε στον πλειστηριασμό το συγκεκριμένο χώρο, τη συγκεκριμένη καντίνα, βάζοντας μέσα και λογικές τιμές πώλησης, για να μπορεί μετά και ο πλειοδότης ανάλογα να προσφέρει και το τίμημα. 
      Όμως, επειδή διαπιστώσαμε ότι αυτό δεν γίνεται, διότι πάρα πολλοί δήμοι στη προσπάθειά τους να πετύχουν όσο το δυνατόν μεγαλύτερο έσοδο από την εκμετάλλευση αυτών των χώρων, τα άφηναν ελεύθερα, με αποτέλεσμα να έχουμε μετά θλιβερά φαινόμενα, βάλαμε τη ρύθμιση με το ν.3377, βγάλαμε τη σχετική απόφαση και την παρακολουθούμε. 
      Κάνουμε ελέγχους και θα τους εντείνουμε –το ξαναλέω- αλλά από εκεί και πέρα ζητώ –χωρίς να μεταφέρω καμμία ευθύνη προφανώς σ’ αυτούς- και από τους καταναλωτές, οι οποίοι πρέπει να ξέρουν και γι’ αυτό θα τους μοιράσουμε και έντυπα προς ενημέρωση, να διεκδικούν τα δικαιώματά τους. 
      Αυτό που λέτε ότι, παρ’ όλο που λέει ο τιμοκατάλογος ότι κάνει 0,50 ευρώ, παρ’ όλο που το έχουμε πει σε όλους τους τόνους ότι κάνει 0,50 ευρώ, κάποιος πουλάει το νερό 1 ευρώ, με συγχωρείτε πολύ αλλά από εκεί και πέρα βεβαίως όταν τον πιάσω εγώ ή όταν μου γίνει καταγγελία, θα τιμωρηθεί. Όμως και ο ίδιος ο καταναλωτής δεν πάει σαν πρόβατο επί σφαγή για ό,τι του ζητηθεί. Υπάρχει τιμοκατάλογος, πρέπει να συμφωνεί, είναι βασική αρχή.
      Άρα, συμφωνούμε στα εξής: Πρέπει  να υπάρχουν περισσότεροι έλεγχοι. Συμφωνώ ότι πρέπει να υπάρχει περισσότερη ενημέρωση για να έχουμε τον καταναλωτή ενημερωμένο, αλλά και ευαισθησία και από τους κατά τόπους φορείς που στη συντριπτική τους πλειοψηφία –τουλάχιστον σ’ αυτούς τους τομείς- είναι η Τοπική Αυτοδιοίκηση. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, θα συζητήσουμε τώρα την τρίτη την με αριθμό 660/12-6-2007 επίκαιρη ερώτηση δεύτερου κύκλου του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Ανάπτυξης και Απασχόλησης και Κοινωνικής Προστασίας, σχετικά με τα προβλήματα που δημιουργούνται από τη δραστηριότητα της Δ.Ε.Η. στον άξονα Κοζάνης-Πτολεμαΐδας-Φλώρινας κ.λπ..
      Η ερώτηση του κ. Τσιόγκα έχει ως εξής:
      «Η ασύδοτη δραστηριότητα της Δ.Ε.Η. Α.Ε. στον άξονα Κοζάνης-Πτολεμαϊδας-Φλώρινας προκαλεί πολύ σοβαρά προβλήματα στην περιοχή, με τη μόλυνση και τη ρύπανση, την καταστροφή του φυσικού περιβάλλοντος και του υδροφόρου ορίζοντα. Οι συνέπειες για τους κατοίκους είναι: α) Επιδείνωση της υγείας τους β) καταστροφή της αγροτικής παραγωγικής βάσης και αύξηση της ανεργίας γ) απαξίωση οικισμών. Ιδιαίτερα μετά την ιδιωτικοποίηση και την απελευθέρωση της ενέργειας, οι συνέπειες είναι ακόμα πιο βαριές, υπάρχει μείωση των μονίμων θέσεων εργασίας και ειδικευμένου προσωπικού, με αποτέλεσμα να χάνεται και η τεχνογνωσία, αύξηση των εργολαβιών και εντατικοποίηση της δουλειάς, καθώς και αύξηση των εργατικών ατυχημάτων.
      Οι συνθήκες αυτές κάνουν κυριολεκτικά αβίωτη τη ζωή των κατοίκων, ιδιαίτερα των οικισμών Αναργύρων, Κλειδίου στο Νομό Φλώρινας, της Ακρινής, Αγίου Δημητρίου, Ποντοκώμης, Μαυροπηγής, Μαυροδενδρίου, Ρυακίου, Τετραλόφου του Νομού Κοζάνης.
      Η πολιτική αυτή οδηγεί σε αντιπαράθεση την αξιοποίηση του λιγνίτη με την προστασία του περιβάλλοντος με συνέπεια τον πόλεμο κατά του λιγνίτη και την αντικατάστασή του με άλλες πηγές ενέργειας.
      Ερωτώνται  οι κύριοι Υπουργοί: 
      Τι μέτρα προτίθεται να πάρει η Κυβέρνηση για την προστασία και αποκατάσταση του περιβάλλοντος σε αέρα, έδαφος και  υπέδαφος στον άξονα Κοζάνης, Πτολεμαΐδας, Φλώρινας, καθώς και εάν θα ξεκινήσει και πότε η μετεγκατάσταση των οικισμών της Ακρινής, Μαυροπηγής και της Ποντοκώμης του Νομού Κοζάνης, των Αναργύρων, Κλειδίου στο Νομό Φλώρινας που πλήττονται από τη διάνοιξη των ορυχείων της Δ.Ε.Η. και τι εννοεί η Κυβέρνηση, όταν μιλάει για μεταφορά των κατοίκων και όχι μετεγκατάσταση των οικισμών.
      Τι προσλήψεις πρόκειται να κάνει η Δ.Ε.Η. για την απορρόφηση της ανεργίας στην περιοχή, με δεδομένο ότι οι ανάγκες της Δ.Ε.Η. σε  μόνιμο προσωπικό είναι πολύ μεγάλες.»
      Στην ερώτηση του κ. Τσιόγκα θα απαντήσει ο Υφυπουργός Ανάπτυξης κ. Αναστάσιος Νεράντζης. 
      Ορίστε, κύριε Υφυπουργέ, έχετε το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ευχαριστώ, κύριε Πρόεδρε.
      Για το θέμα που αναπτύσσεται στην επίκαιρη ερώτηση του συναδέλφου, τα τελευταία δυο χρόνια το Υπουργείο Ανάπτυξης έχει απευθύνει, μέσω της Βουλής, δώδεκα απαντήσεις, εκ των οποίων οι δυο είναι επί ερωτήσεων τις οποίες υπέβαλαν Βουλευτές του δικού σας κόμματος, ο κ. Χουρμουζιάδης και ο κ. Τζέκης. 
      Αν υποβαλόσασταν, λοιπόν, σ’ ένα στοιχειώδη κόπο να ενημερωθείτε γι’ αυτό, δεν θα χρησιμοποιούσατε λέξεις όπως «ασύδοτη δραστηριότητα της Δ.Ε.Η.», ούτε θα απαριθμούσατε αβασάνιστα επιπτώσεις τις οποίες επικαλείσθε μέσα στην ερώτησή σας. 
      Ανεξάρτητα, όμως, απ’ όλα αυτά, θέλω να σας πω συμπληρωματικά προς τα άνω τα εξής: 
      Δεν ισχύουν αυτά τα οποία λέτε. Για τη Δ.Ε.Η., η μέριμνα για το περιβάλλον είναι αναπόσπαστο κομμάτι της δραστηριότητάς της. Η Δ.Ε.Η. αναλαμβάνει πρωτοβουλίες για τη μείωση των εκπομπών και εφαρμόζει συστήματα διαχείρισης της ποιότητας, όπως επίσης και συστήματα περιβαλλοντικής διαχείρισης. Αντικρίζει, επίσης, με αίσθημα ηυξημένης κοινωνικής ευθύνης τον πολίτη και ό,τι έχει σχέση με το περιβάλλον. Άλλωστε, πρέπει να ξέρετε ότι η Δ.Ε.Η., για την ανάπτυξη των ορυχείων και οποιασδήποτε άλλης δραστηριότητας, τηρεί και ακολουθεί πιστά την ισχύουσα νομοθεσία. 
      Και, για να έρθω τώρα στις μονάδες στις οποίες αναφέρεστε, σας λέω ότι στο Λιγνιτικό Κέντρο της δυτικής Μακεδονίας με κοινή υπουργική απόφαση έχουν εγκριθεί περιβαλλοντικοί όροι. Αναφέρομαι στα ορυχεία της Πτολεμαΐδας, του Αμυνταίου, της Φλώρινας, την Αχλάδα και το Κλειδί. Υπάρχουν, λοιπόν, κοινές υπουργικές αποφάσεις που εγκρίνουν περιβαλλοντικούς όρους. 
      Δεύτερον, στο ίδιο Λιγνιτικό Κέντρο της δυτικής Μακεδονίας εφαρμόζεται σύστημα περιβαλλοντικής διαχείρισης, το οποίο έχει το διεθνές πρότυπο ISO 14.001. Δεν υπάρχει, λοιπόν, ασύδοτη λειτουργία, αφού υπάρχει ISO από την άλλη πλευρά. Εκτός τούτου, υπάρχει συνεχής, πλήρης και πιστή εφαρμογή της σχετικής νομοθεσίας.
      Θέλω να σας πω κάτι, για να το ξέρετε: Στα δυο λιγνιτικά κέντρα της Δ.Ε.Η. στην περιοχή (περί της οποίας μιλάτε) έχουν αποκατασταθεί, από τη λειτουργία τους μέχρι σήμερα, περίπου σαράντα χιλιάδες στρέμματα και έχουν φυτευτεί οκτώ εκατομμύρια δένδρα. Κατά τα άλλα, εσείς επικαλείστε ασύδοτη λειτουργία της Δ.Ε.Η. 
      Επίσης, στο Λιγνιτικό Κέντρο της δυτικής Μακεδονίας, εκτός από τα έργα αυτά που ανέφερα για την αποκατάσταση των νέων εδαφών, έχει υλοποιηθεί και σειρά άλλων μέτρων για τη δημιουργία ψυχαγωγικών κέντρων και δραστηριοτήτων, εκθεσιακών κέντρων, υπαιθρίου θεάτρου κ.λπ.. 
      Τέλος, υπάρχει ειδικό πρόγραμμα της Δ.Ε.Η., το οποίο ανελλιπώς εφαρμόζεται, για τη μείωση των εκπομπών σωματιδίων από τους σταθμούς παραγωγής ηλεκτρικής ενέργειας. 
      Εν τέλει, υπάρχει και το πρόγραμμα που παρέχει τηλεθέρμανση και ζεστό νερό σε πολλές απ’ αυτές τις περιοχές. Για τα υπόλοιπα δυο θέματα στα οποία αναφέρεστε, υποχρεωτικά, επειδή είναι λίγος ο χρόνος, θα μιλήσω στη δευτερολογία μου. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε κύριε Τσιόγκα, έχετε το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Κύριε Υπουργέ, αυτά που λέτε δεν ισχύουν. Να πάτε να δείτε πώς ζουν οι κάτοικοι αυτής της περιοχής σ’ αυτά τα χωριά, σ’ αυτούς τους οικισμούς, πώς κυριολεκτικά απαξιώνεται ολόκληρη η περιοχή. Τεράστιες εκτάσεις είναι κρανίου τόπος! Και βέβαια αυτό που αναφέρατε για τα οκτώ εκατομμύρια δένδρα που φυτεύτηκαν -αν όντως είχαν φυτευτεί, εκτός και αν εγκαταλείφθηκαν στη συνέχεια- θα ήταν πράσινη όλη η περιοχή. Όμως, το τοπίο σας διαψεύδει. Είναι κρανίου τόπος! 
      Εμείς δεν αμφισβητούμε ότι σε τεχνοκρατικό επίπεδο μπορούν να βρεθούν λύσεις. 
      Το πρόβλημα, όμως, δεν είναι τεχνοκρατικό, είναι πολιτικό. Όλες αυτές οι ενέργειες, στις οποίες αναφέρεστε, σε διάφορα προγράμματα, αλλά και αυτά που είπατε στην ομιλία σας για μετεγκατάσταση οικισμών, ορθολογική εκμετάλλευση λιγνίτη, μέτρα για την προστασία του υδροφόρου ορίζοντα, του αέρα, του περιβάλλοντος, μέτρα εκσυγχρονισμού των μονάδων της Δ.Ε.Η. που αναφέρατε, όλα αυτά έχουν ένα σημαντικό κόστος. Το ερώτημα είναι: Θα τα πληρώσει ο λαός για να γίνουν αυτά; Αν δεν πληρώσει ο λαός, εμείς πιστεύουμε ότι δεν θα γίνει τίποτα και θα μείνει στο απυρόβλητο η Δ.Ε.Η. ανώνυμη εταιρεία, καθώς και οι ανταγωνιστές της στο χώρο της ενέργειας, τους οποίους επιδοτείτε με μεγάλα ποσά.
      Εμείς πιστεύουμε ότι δεν μπορούν να αντιμετωπιστούν όλα τα προβλήματα στα πλαίσια της απελευθέρωσης της αγοράς ενέργειας, γιατί δεν θέλετε να πληρώσουν αυτοί που ρυπαίνουν και καταστρέφουν το περιβάλλον, οι βιομήχανοι. Μπορούν, όμως, να αντιμετωπιστούν μέσα από έναν ενιαίο αποκλειστικά κρατικό φορέα ενέργειας, που θα είναι κρατική περιουσία και θα υπηρετεί τις λαϊκές ανάγκες. Είναι βέβαια και στην επικαιρότητα οι δηλώσεις του διευθύνοντα συμβούλου της Δ.Ε.Η. για μεγάλες αυξήσεις στην τιμή του ηλεκτρικού ρεύματος, τη σύνδεσή της με την άνοδο της τιμής των καυσίμων, το σπάσιμο του ενιαίου τιμολογίου, που υπήρχε τα προηγούμενα χρόνια. Και όλα αυτά δείχνουν πού οδηγείτε τα πράγματα, το δρόμο που έχετε επιλέξει και πόσο δίκιο είχε το Κομμουνιστικό Κόμμα Ελλάδας, που προειδοποιούσε τον ελληνικό λαό ότι από την απελευθέρωση της αγοράς ενέργειας δεν πρόκειται να ωφεληθεί ο ίδιος ο λαός. Αντίθετα οι καταναλωτές θα πληρώνουν καθημερινά πιο φουσκωμένους λογαριασμούς.
      Όσον αφορά το περιβάλλον, η προστασία του περιβάλλοντος, η ορθολογική χρήση των φυσικών πόρων, είναι βασική προϋπόθεση για την υγεία και το βιοτικό επίπεδο των ανθρώπων. 
      Οι επιχειρήσεις με την ανεξέλεγκτη δράση τους και στο όνομα της ανταγωνιστικότητας, της αύξησης των κερδών, δεν παίρνουν τα απαραίτητα μέτρα για την προστασία του περιβάλλοντος, της υγείας των κατοίκων και των εργαζομένων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Το φαινόμενο του θερμοκηπίου, η μείωση και η μόλυνση των υδάτινων πόρων, η τρύπα του όζοντος, τα επικίνδυνα σωματίδια που πνίγουν την περιοχή, είναι αποτέλεσμα της άναρχης ανάπτυξης, η οποία έχει ως αρχή το μικρότερο κόστος, τα μεγαλύτερα κέρδη.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε παρακαλώ.
      ΔΗΜΗΤΡΙΟΣ ΤΣΙΟΓΚΑΣ: Τελειώνω, κύριε Πρόεδρε.
      Γι’ αυτό και φθάσατε τα πράγματα σ’ αυτά τα χάλια και εσείς και οι προηγούμενες κυβερνήσεις του ΠΑ.ΣΟ.Κ., εκεί που οι εργαζόμενοι και οι κάτοικοι βλέπουν καταστροφή του περιβάλλοντος, επιδείνωση των συνθηκών διαβίωσης.
      ΠΡΟΕΔΡΕΥΩΝ (Σωτήρης Χατζηγάκης): Κλείστε παρακαλώ.
      ΔΗΜΗΤΡΙΟΣ ΤΣΙΟΓΚΑΣ: Κλείνω, κύριε Πρόεδρε.
      Οι επιχειρήσεις και οι κυβερνήσεις βλέπουν πεδίο εφαρμογής των νόμων της αγοράς, θεσπίζοντας χρηματιστήριο ρύπων, πουλώντας και αγοράζοντας ρύπους. 
      Η προστασία του περιβάλλοντος είναι υπόθεση της πάλης της εργατικής τάξης και του λαού για την ανάπτυξη μιας άλλη πολιτικής που δεν θα έχει ως κεντρικό στόχο το κέρδος και τους νόμους της αγοράς.
      Σεβαστείτε το περιβάλλον και θα προστατευτεί αν το κάνετε και η υγεία των ανθρώπων και των εργαζομένων στην περιοχή.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ.
      Ορίστε, κύριε Υπουργέ, έχετε το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Μου δίνεται άλλη μια φορά η ευκαιρία να αναγνωρίσω ότι η στάση σας είναι συνεπής με τις απόψεις σας, αλλά δεν καταλαβαίνετε τίποτα απ’ όσα συμβαίνουν γύρω σας.
      ΔΗΜΗΤΡΙΟΣ ΤΣΙΟΓΚΑΣ: Προχθές ήμουν εκεί.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Σταθείτε τώρα. Μην αρχίζετε πάλι το ίδιο τροπάριο. Εγώ σας άκουσα. Διαφωνώ με όλα όσα είπατε, αλλά σας άκουσα.
      Η απελευθέρωση της ενέργειας είναι αρχή βασικά κοινοτική, την οποία αποδέχεται ενσυνείδητα η Κυβέρνηση. Πρέπει να το καταλάβετε. Αποτελεί μια πραγματικότητα. Αν θέλετε να ζείτε στο δικό σας κόσμο, τον ιδεατό όπου η ενέργεια δεν θα είναι απελευθερωμένη, τότε με συγχωρείτε, αλλά έχετε στρεβλή αντίληψη.
      Θέλω να σας πω και για τα δύο άλλα ερωτήματά σας, τα οποία θέσατε με την ερώτηση.
      Πρώτον, πράγματι προσέχει η Δ.Ε.Η. να στελεχώνει αυτές τις μονάδες. Τρανό παράδειγμα οι πρόσφατες προσλήψεις. Ξέρετε ότι αυτή τη στιγμή τρέχει ένας διαγωνισμός προσλήψεων στη Δ.Ε.Η. για δύο χιλιάδες τριάντα πέντε άτομα. Από αυτά τα δύο χιλιάδες τριάντα πέντε άτομα, τα πεντακόσια άτομα διατίθενται για εκείνες τις μονάδες της δυτικής Μακεδονίας.
      Δεύτερον, μας είπατε για τη μεταφορά των οικισμών. Εγώ δεν απήντησα -εσείς προτρέξατε- γιατί δεν πρόλαβα να απαντήσω. Θέλω, λοιπόν, να σας πω ότι, για τις περιπτώσεις που αναφέρεστε, σύμφωνα με τις περιβαλλοντικές μελέτες που έχουν εκπονηθεί, δεν υπάρχουν εκμεταλλεύσιμα κοιτάσματα λιγνίτη κάτω από τους οικισμούς Ακρινής, Μαυροπηγής, Ποντοκώμης Νομού Κοζάνης, καθώς επίσης και στους Ανάργυρους του Νομού Φλώρινας. Και η τήρηση των ως άνω αποστάσεων δημιουργεί ασφαλείς συνθήκες για τους κατοίκους των γύρω περιοχών.
      Άρα, λοιπόν, καλά είναι να αναμασούμε τα όσα ισχυρίζονται κατά καιρούς οι διάφοροι, αλλά πρέπει να λαμβάνουμε υπ’ όψιν και τους πραγματικούς όρους οι οποίοι συντρέχουν σε κάθε περιοχή και οι πραγματικοί όροι εμπεριστατωμένα είναι αυτοί τους οποίους ανέφερα προηγουμένως. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Θα συζητήσουμε τώρα τη δεύτερη την με αριθμό 641/11-6-2007 επίκαιρη ερώτηση πρώτου κύκλου του Βουλευτή του Πανελλήνιου Σοσιαλιστικού Κινήματος κ. Βασιλείου Έξαρχου προς τον Υπουργό Περιβάλλοντος, Χωροταξίας και Δημοσίων ‘Εργων, σχετικά με τα προβλήματα ρύπανσης από στερεά σωματίδια στη Λάρισα κ.λπ..
      Η επίκαιρη ερώτηση του κ. Έξαρχου σε περίληψη έχει ως εξής:
      «Από τα στοιχεία διάφορων επιστημονικών μελετών και ερευνών που παρουσιάζονται την τελευταία περίοδο και δημοσιεύονται στον Τύπο, η Λάρισα εμφανίζει σοβαρά προβλήματα ρύπανσης από στερεά σωματίδια, γεγονός που έχει προκαλέσει έντονη ανησυχία στους πολίτες.
      Οι αρμόδιες αρχές με συνεχή και συστηματικό έλεγχο της ρύπανσης στην πηγή και με δράσεις προστασίας του περιβάλλοντος οφείλουν να διασφαλίζουν την υγεία των πολιτών.
      Το Τεχνικό Επιμελητήριο Κεντρικής και Δυτικής Θεσσαλίας, η Νομαρχιακή Αυτοδιοίκηση, οι Οργανισμοί Τοπικής Αυτοδιοίκησης και ο Σύλλογος Χημικών Μηχανικών επανειλημμένα έχουν διατυπώσει τις προτάσεις τους επισημαίνοντας:
      -Την ανάγκη εγκατάστασης και λειτουργίας σταθμών μέτρησης της ατμοσφαιρικής ρύπανσης στη Λάρισα στα πρότυπα του προγράμματος του Υ.ΠΕ.ΧΩ.Δ.Ε. που ισχύει για την περιοχή της Αθήνας.
      -Την ανάγκη να προωθηθούν στη βιομηχανία καύσιμα φιλικά προς το περιβάλλον εκφράζοντας συγχρόνως την αντίθεσή τους στην καύση πετ-κοκ.
      -Την εγκατάσταση και λειτουργία στις βιομηχανίες συστημάτων αντιρύπανσης (βιολογικοί καθαρισμοί, φίλτρα, κυκλώνες, διαβροχή κ.λ.π.).
      Ύστερα από τα παραπάνω ερωτάται ο κύριος Υπουργός:
      1. Ποια μέτρα προτίθεται να λάβει η Κυβέρνηση για τη μείωση της ατμοσφαιρικής ρύπανσης στη Λάρισα;
      2. Ποιες είναι οι προθέσεις της Κυβέρνησης σχετικά με την εγκατάσταση και λειτουργία ολοκληρωμένου συστήματος σταθμών μέτρησης (σταθερών και κινητών) ατμοσφαιρικής ρύπανσης στη Λάρισα για τη συνεχή και αξιόπιστη καταγραφή των παραμέτρων του περιβάλλοντος;»
      Στην επίκαιρη ερώτηση του κ. ‘Εξαρχου θα απαντήσει ο Υφυπουργός Περιβάλλοντος, Χωροταξίας και Δημοσίων ‘Εργων κ. Καλογιάννης.
      Oρίστε, κύριε Υπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων):  Το Υ.ΠΕ.ΧΩ.Δ.Ε. στο πλαίσιο του Εθνικού Δικτύου Παρακολούθησης της Ατμοσφαιρικής Ρύπανσης έχει εγκαταστήσει στη Λάρισα αυτόματο σταθμό μέτρησης. Αρμόδιος φορέας για τη λειτουργία του σταθμού είναι η Νομαρχιακή Αυτοδιοίκηση Λάρισας. 
      Έχει επίσης διατεθεί στη Νομαρχιακή Αυτοδιοίκηση ηλεκτρονικός εξοπλισμός για διάφορες μετρήσεις. Από τις μετρήσεις αυτές που γίνονται και είναι τακτικές, προκύπτει ότι προβλήματα υπερβάσεων οριακών τιμών υφίστανται μόνο για τα μικρά αιωρούμενα σωματίδια (ΑΣ10). 
      Είναι γνωστό ότι τα αιωρούμενα σωματίδια μπορούν να προέλθουν από  διάφορες πηγές, όπως είναι οι ανθρωπογενείς –αναφέρομαι στην κυκλοφορία των αυτοκινήτων, στην κεντρική θέρμανση, στη βιομηχανία, από φυσικές πηγές, όπως είναι η σκόνη η γεώδους προέλευσης, από φωτοχημικές αντιδράσεις και βεβαίως από τη μεταφορά σκόνης από απομακρυσμένες περιοχές όταν οι καιρικές συνθήκες το ευνοούν.
      Μελέτη η οποία έχει ανατεθεί από το Υ.ΠΕ.ΧΩ.Δ.Ε. και ολοκληρώνεται το  αμέσως επόμενο διάστημα θα δείξει τα κατάλληλα μέτρα που θα πρέπει να ληφθούν στον τομέα της ρύπανσης από ανθρωπογενείς πηγές. 
      Το Υ.ΠΕ.ΧΩ.Δ.Ε. έχει αναθέσει επίσης την εκπόνηση επιχειρησιακών σχεδίων δράσης για την αντιμετώπιση της ατμοσφαιρικής ρύπανσης σε όλες τις μεγάλες πόλεις της χώρας συμπεριλαμβανομένης και της Λάρισας. 
      Με κριτήρια το άμεσο περιβαλλοντικό κόστος, το χρόνο και το κόστος υλοποίησης συγκεκριμένων μέτρων και δράσεων καθώς και την κοινωνική αποδοχή για τη Λάρισα, το επιχειρησιακό σχέδιο προτείνει μία σειρά μέτρων για τις ανθρωπογενείς δραστηριότητες. Συγκεκριμένα προτείνει για τις μεταφορές την ενδυνάμωση των μηχανισμών ελέγχου εκπομπών καυσίμου από τα οχήματα, την αποπεράτωση και λειτουργία των σχεδιαζόμενων χώρων στάθμευσης στην πόλη, τη δημιουργία περιφερειακής οδού στην πόλη, την κατασκευή γραμμής τραμ.
      Για τη βιομηχανία προτείνει την ενδυνάμωση των μηχανισμών ελέγχου τήρησης των περιβαλλοντικών όρων στη βιομηχανία, την εισαγωγή του φυσικού αερίου ως καυσίμου επίσης στη βιομηχανία και μέτρα για την κεντρική θέρμανση που αφορούν την εισαγωγή φυσικού αερίου ως καυσίμου στις κεντρικές θερμάνσεις, μεταξύ άλλων. 
      Ήδη ορισμένα από τα προαναφερόμενα μέτρα βρίσκονται σε εξέλιξη, όπως είναι η προώθηση φυσικού αερίου στην κεντρική θέρμανση, η εντατικοποίηση των ελέγχων από πλευράς επιθεωρητών περιβάλλοντος στις βιομηχανικές μονάδες, η εντατικοποίηση των ελέγχων εκπομπών στην κεντρική θέρμανση κ.λπ..
      Σε ό,τι αφορά τους ελέγχους που έχουν γίνει από τους επιθεωρητές περιβάλλοντος του Υ.ΠΕ.ΧΩ.Δ.Ε. στη Λάρισα: το 2006 έγιναν δέκα έλεγχοι σε συγκεκριμένες βιομηχανίες. Υπάρχουν αυτοψίες και εκθέσεις και έχουν διαβιβαστεί οι σχετικοί φάκελοι στον αρμόδιο εισαγγελέα, εκεί όπου διαπιστώθηκαν ελλείψεις σε ό,τι αφορά την εφαρμογή των περιβαλλοντικών όρων και υπάρχει εισήγηση επιβολής προστίμου ύψους 60.000 ευρώ.
      Την κατάσταση με τους ελέγους κύριε Πρόεδρε, θα την καταθέσω στα Πρακτικά.
      (Στο σημείο αυτό ο Υφυπουργός Περιβάλλοντος, Χωροταξίας και Δημοσίων ‘Εργων, κ. Καλογιάννης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Ο κ. Έξαρχος έχει το λόγο.
      ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε.
      Κύριε Υπουργέ, η Κυβέρνηση οφείλει να αναλάβει τις ευθύνες της με έργα, όχι με λόγια. Εμείς πάντως σας έχουμε κρούσει τον κώδωνα του κινδύνου γιατί το είπατε κι εσείς, από τον ένα και μοναδικό σταθμό μέτρησης που υπάρχει και λειτουργεί με ευθύνη της νομαρχίας, δέκα περίπου φορές το μήνα διαπιστώνεται ότι υπάρχει υπέρβαση των ορίων σε ό,τι αφορά τα στερεά σωματίδια ΠΜ10 όπως κι εσείς είπατε. 
      Ήταν γνωστό επίσης ότι το πρόβλημα της Λάρισας στη ρύπανση έπρεπε να αντιμετωπιστεί στο Γ΄ Κοινοτικό Πλαίσιο Στήριξης.  Γι’ αυτό έγινε αυτό το επιχειρησιακό πρόγραμμα που λέτε και εντάχθηκε στο Πρόγραμμα «ΠΕΡΙΒΑΛΛΟΝΤΟΣ» του ΠΕ.ΧΩ.Δ.Ε.,. Είπατε όλα τα μέτρα, δεν είπατε όμως δύο μέτρα που προβλέπονταν σ’ αυτό το πρόγραμμα και θέλω να σας τα θυμίσω. 
      Λέει το σχέδιο, μέτρο πρώτο για τη βιομηχανία, ενδυνάμωση των μηχανισμών ελέγχου για την τήρηση των περιβαλλοντικών όρων. Δεύτερο μέτρο, εισαγωγή του φυσικού αερίου στη βιομηχανία. Αυτά τα δύο μέτρα λένε οι συντάκτες του σχεδίου που προαναφέρατε ότι έχουν υψηλή κοινωνική αποδοχή και είναι άκρως απαραίτητα. Παρά ταύτα η Κυβέρνηση δεν κινείται σ’ αυτήν την κατεύθυνση, διότι όχι μόνο ενδυνάμωση των μηχανισμών δεν υπάρχει – στη Νομαρχία της Λάρισας υπάρχουν τρεις υπάλληλοι για να κάνουν όλους αυτούς τους ελέγχους- και δεύτερον δεν γίνεται εισαγωγή του φυσικού αερίου. Εσείς, δίνετε άδεια χρήσης πετ-κοκ στη Λάρισα και στη μία από τις δύο άδειες που έχετε δώσει μέχρι στιγμής, η βιομηχανία χρησιμοποιεί τώρα φυσικό αέριο και εσείς εγκρίνατε την καύση πετ-κοκ, στερεού υποτιθέμενου καυσίμου, γιατί το πετ-κοκ δεν είναι καν καύσιμο, δεν είναι χαρακτηρισμένο με τις προδιαγραφές του Υπουργείου ως καύσιμο. Και αυτές οι βιομηχανίες λειτουργούν δίπλα στο Ομορφοχώρι που είναι ένα χωριό της περιοχής και δίπλα στη Λάρισα σε κατοικημένες περιοχές. 
      Συγχρόνως στην περιοχή υπάρχει η συζήτηση τουλάχιστον βλέπουμε σε δημοσιεύματα του Τύπου ότι το Υπουργείο Ανάπτυξης σκέφτεται να προκηρύξει διαγωνισμό για την ανάθεση της αξιοποίησης των κοιτασμάτων λιγνίτη που υπάρχουν στην περιοχή της Ελασσόνας σε ιδιώτες. Οι τοπικοί φορείς και η τοπική κοινωνία είναι κάθετα αντίθετοι. 
      Σας ερωτώ, κύριε Υπουργέ: Έχει ερωτηθεί το Υ.ΠΕ.ΧΩ.Δ.Ε.; Ποια είναι η άποψη του Υπουργείου σας για την αξιοποίηση του λιγνίτη; Ποια είναι η ενεργειακή πολιτική που προωθεί το Υπουργείο για την προστασία του περιβάλλοντος; Εμείς πιστεύουμε ότι δεν μπορούμε να αντιμετωπίσουμε το πρόβλημα της μειωμένης ανταγωνιστικότητας των ελληνικών επιχειρήσεων με την υποβάθμιση της ποιότητας ζωής των πολιτών και την καταστροφή του περιβάλλοντος. Η υγεία των πολιτών είναι το πρώτιστο των αγαθών και σ’ αυτό το θέμα δεν χωρούν εκπτώσεις. Γι’ αυτό, κύριε Υπουργέ, επανέρχομαι και σας λέω: Γιατί δίνετε την άδεια χρήσης πετ-κοκ; Γιατί δεν εγκαθίσταται ένα ολοκληρωμένο σύστημα ελέγχου της ρύπανσης; Βάλτε ένα κινητό σταθμό μέτρησης στην περιοχή του Ομορφωχωρίου που είναι αυτές οι βιομηχανίες να δούμε τι συμβαίνει. Και στο τέλος-τέλος η προστασία του περιβάλλοντος δεν γίνεται μόνο με λόγια. Θέλει πράξεις και έργα και τέτοια δεν βλέπουμε να υπάρχουν από την πλευρά της Κυβέρνησης. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      Ορίστε, κύριε Υπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Λυπάμαι, κύριε συνάδελφε. Κάνετε μία προσπάθεια μηδενισμού των πάντων. Γνωρίζετε πολύ καλά ότι η αλήθεια απέχει παρασάγγας από αυτό το μηδενισμό. 
      Σε ό,τι αφορά τις Νομαρχιακές Αυτοδιοικήσεις δεν μπορώ να σας πω τίποτα για το πόσα άτομα δουλεύουν σε κάθε τομέα. Όπως γνωρίζετε πολύ καλά οι Νομαρχιακές Αυτοδιοικήσεις δεν υπάγονται στο Υ.ΠΕ.ΧΩ.Δ.Ε.. Εκείνο όμως για το οποίο μπορώ να σας διαβεβαιώσω είναι ότι οι Επιθεωρητές Περιβάλλοντος οι οποίοι ανήκουν βεβαίως στο Υ.ΠΕ.ΧΩ.Δ.Ε. κάνουν πάρα πολύ καλά τη δουλειά τους. Και θέλω να πω ότι από τους ελέγχους που έχουν διενεργήσει τον τελευταίο χρόνο περιλαμβάνονται δύο έλεγχοι στη συγκεκριμένη βιομηχανία, η οποία χρησιμοποιεί το πετ-κοκ και τα αποτελέσματα δεν είναι καθόλου άσχημα σε ό,τι αφορά τους περιβαλλοντικούς όρους.
      Πρέπει να πω ότι σύμφωνα με την ευρωπαϊκή νομοθεσία η χρήση του πετ-κοκ δεν απαγορεύεται. Το αντίθετο, το πετ-κοκ είναι ένα πετρελαϊκό καύσιμο, εναλλακτικό των ανθρακούχων στερεών καυσίμων, το οποίο χρησιμοποιείται διεθνώς τόσο στην Ευρωπαϊκή Ένωση, όσο και σε παγκόσμιο επίπεδο σε κλάδους, όπως είναι η τσιμεντοβιομηχανία, η ασβεστοποιία , η κεραμοποιία κ.λπ.. 
      Θέλω επίσης να επισημάνω ότι στο Δ΄ Επιχειρησιακό Πρόγραμμα του Περιβάλλοντος για την νέα προγραμματική περίοδο έχουμε προβλέψει έργο για την προσαρμογή του εθνικού δικτύου παρακολούθησης της ατμοσφαιρικής ρύπανσης με βάση τις απαιτήσεις που απορρέουν και από τη νέα κοινοτική οδηγία για την ποιότητα του ατμοσφαιρικού αέρα. 
      Ο συνολικός Προϋπολογισμός της δράσης είναι 4.000.000 ευρώ. Στην αναβάθμιση που θα γίνει στο εθνικό δίκτυο σε πανελλαδικό επίπεδο περιλαμβάνεται ασφαλώς και η Λάρισα.
      	Ευχαριστώ πολύ, κύριε Πρόεδρε.
      	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό.
      	Κυρίες και κύριοι συνάδελφοι, ολοκληρώθηκε η συζήτηση των επίκαιρων ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 77/4-6-2007 επερώτηση των Βουλευτών του Συνασπισμού Ριζοσπαστικής Αριστεράς κ.κ. Ασημίνας Ξηροτύρη-Αικατερινάρη, Φώτιου Κουβέλη, Ιωάννη Δραγασάκη, Αθανασίου Λεβέντη, Νικολάου Κωνσταντόπουλου και Αλέξανδρου Αλαβάνου προς τους Υπουργούς Περιβάλλοντος, Χωροταξίας και Δημοσίων Έργων και Ανάπτυξης σχετικά με τις κλιματικές αλλαγές και το φαινόμενο του θερμοκηπίου.
      Το λόγο έχει η πρώτη επερωτώσα κ. Ξηροτύρη-Αικατερινάρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Ο μεγαλύτερος κίνδυνος που καλείται να αντιμετωπίσει η ανθρωπότητα και η χώρα μας είναι αναμφισβήτητα οι κλιματικές αλλαγές. Όπως ξέρετε, κύριοι συνάδελφοι, απειλούν άμεσα ή έμμεσα όλες τις πτυχές της ζωής σε περιβαλλοντολογικό, οικονομικό, κοινωνικό και πολιτικό επίπεδο. 
      Θα έλεγε κανείς ότι στα λόγια όλοι δέχονται ότι η προστασία του περιβάλλοντος είναι ένας από τους τρεις πυλώνες της πολιτικής μαζί με την κοινωνία και την οικονομία. Όμως, πρόσφατα μάλιστα, οι παγκόσμιοι ηγέτες απέτυχαν, αφού δεν έθεσαν δεσμευτικούς όρους για το κλίμα στη Σύνοδο Κορυφής της Γερμανίας. Απέτυχαν και επιβεβαιώθηκε από το γεγονός ότι οι Η.Π.Α. εκμεταλλεύθηκαν και αυτήν την ευκαιρία για να ξεφεύγουν διαρκώς από τις διεθνείς δράσεις και δεσμεύσεις για την προστασία από τις κλιματικές αλλαγές.
      Παρ’ όλο που η Ευρωπαϊκή Ένωση με τη φιλελεύθερη στροφή της φαίνεται να επιλέγει ως προτεραιότητα από τους τρεις αυτούς πυλώνες την οικονομία -παράδειγμα η εντατικοποίηση στις ιδιωτικοποιήσεις δημόσιων αγαθών, οι υποχωρήσεις για την εισαγωγή των μεταλλαγμένων και άλλα- εν τούτοις επιμένει στην απόφασή της και εμείς, κύριε Υπουργέ, αυτό θέλουμε να το αξιοποιήσουμε, επιμένει να συνυπολογίζεται η προστασία του περιβάλλοντος σε όλες τις τομεακές πολιτικές και δράσεις.
      Στην Ελλάδα όμως το περιβάλλον εξακολουθεί να βρίσκεται χαμηλά στην ατζέντα των προτεραιοτήτων της πολιτείας σε όλα τα επίπεδα της διοίκησης. Στο επίπεδο των πολιτών η ευαισθητοποίηση και η διεκδίκηση είναι πιο έντονες, αν και σε ορισμένες περιπτώσεις υπάρχει ελλιπής πληροφόρηση ή παραπληροφόρηση, ενώ στην παιδεία μας ακόμη τα θέματα περιβάλλοντος δεν έχουν εισαχθεί όπως θα έπρεπε.
      (Στο σημείο αυτό την Προεδρική Έδρα καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Στο θεσμικό πεδίο παρουσιάζονται προβλήματα καθυστερημένης εναρμόνισης οδηγιών και πολλές φορές προβληματικής μεταφοράς τους στο ελληνικό δίκαιο. Τα πιο σημαντικά πάντως προβλήματα αφορούν την έλλειψη προϋποθέσεων εφαρμογής της περιβαλλοντικής νομοθεσίας και μεταφράζονται σε ελλιπή στελέχωση των αρμόδιων υπηρεσιών, ανεπάρκεια του μηχανισμού ελέγχου, γραφειοκρατικές καθυστερήσεις και άλλα. 
      Γίνονται όλο και μη αναστρέψιμες οι συνέπειες στη χώρα μας από την έλλειψη ενός ολοκληρωμένου χωροταξικού σχεδιασμού και του Εθνικού Κτηματολογίου που θα συνδιαμορφώνει και θα επιβάλλει εν τέλει τις χρήσεις γης, όπως και ένα βιώσιμο πολεοδομικό σχεδιασμό και θα δημιουργεί συνθήκες και προϋποθέσεις ισόρροπης και αειφόρου ανάπτυξης με σωστή αξιοποίηση των εθνικών και κοινοτικών πόρων.
      Δυστυχώς, αντί να γίνεται αυτό, στις περισσότερες περιπτώσεις περιβαλλοντολογικών έργων και δράσεων και στα τρία Κοινοτικά Πλαίσια Στήριξης, όπως διαπιστώνουμε και στο Γ΄ Κοινοτικό Πλαίσιο, δεν γίνεται απορρόφηση των συναφών αυτών χρηματοδοτικών πόρων. Πράγματι, παρουσιάζονται μεγάλες καθυστερήσεις σε όλα τα προγράμματα που αφορούν τα έργα προστασίας του περιβάλλοντος.
      Στη χώρα μας, όπου ήδη έχουν καταγραφεί σαράντα και πλέον παραβιάσεις, η συνάρθροιση, δηλαδή αυτός ο συνυπολογισμός των τριών διαστάσεων της αειφόρου ανάπτυξης -περιβάλλον, κοινωνία και οικονομία- είναι σχεδόν ανύπαρκτη. Όσοι άσκησαν και ασκούν κυβερνητική πολιτική συνεχίζουν να κρύβονται πίσω από τη διαδικασία μεγέθυνσης των δεικτών για την ανάπτυξη και αφήνουν εκτός, τους κοινωνικούς και περιβαλλοντολογικούς δείκτες.
      Οδηγούμαστε έτσι σχεδόν κατά κανόνα σε αποσπασματικές επιλογές, που έχουν κάθε φορά κυρίαρχο τον ολιγοπωλιακό χαρακτήρα της ανάπτυξης και όχι τον κοινωνικό και φιλοπεριβαλλοντικό. 
      Αποτέλεσμα των μεγάλων αυτών ελλείψεων και των θεσμικών αδυναμιών είναι να υστερεί η χώρα σε πολλούς και κρίσιμους τομείς, όπως είναι τα μέτρα για την αντιμετώπιση της ατμοσφαιρικής ρύπανσης σε συνδυασμό και με τις πολιτικές για την ενέργεια και τα μέσα μεταφοράς, τα μέτρα για την ολοκληρωμένη διαχείριση των απορριμμάτων, των επικίνδυνων αποβλήτων, την προστασία και διαχείριση των υδάτινων πόρων, την προστασία των οικοσυστημάτων και των περιοχών φυσικού και πολιτιστικού πλούτου. 
      Ο Συνασπισμός Ριζοσπαστικής Αριστεράς έχει θέσει το θέμα του φαινομένου του θερμοκηπίου, προβάλλοντας τα αίτια και τις επιπτώσεις. Με συνέντευξη τύπου, αλλά και με τις ομιλίες και τις περιοδείες του Προέδρου και των μελών της Κοινοβουλευτικής Ομάδας έκανε συγκεκριμένες προτάσεις για την αντιμετώπισή του. 
      Η Κυβέρνηση, όμως, κινείται σε άλλη κατεύθυνση. Χαρακτηριστική είναι η πρότασή της για την αναθεώρηση του άρθρου 24 του Συντάγματος για τα δάση, όταν είναι κοινή πεποίθηση, κύριοι συνάδελφοι, ότι τα δασικά οικοσυστήματα αποτελούν παράγοντα οικολογικής ισορροπίας και συμβάλλουν στην αναστροφή του φαινομένου του θερμοκηπίου. Την τελευταία δεκαπενταετία γινόμαστε μάρτυρες και στη χώρα μας σημαντικών οικονομικών καταστροφών, ακραίων καιρικών φαινομένων, που επαναλαμβάνονται με όλο και πιο μεγάλη συχνότητα σε σχέση με το παρελθόν (λίγες, αλλά καταρρακτώδεις βροχές, πλημμύρες, παρατεταμένη ξηρασία και ανομβρία, εμφάνιση πιο ακραίων υψηλών και χαμηλών θερμοκρασιών μεγαλύτερη επίδραση του κλίματος της ερήμου στη δική μας κλιματική ζώνη κ.ο.κ.).
      Η χώρα μας δεσμεύθηκε με την υπογραφή του Πρωτοκόλλου του Κιότο να μην αυξήσει τις εκπομπές αερίων του θερμοκηπίου πάνω από το 25% έως το 2010 και το 20,1% της ηλεκτρικής ενέργειας θα πρέπει να προέρχεται μέχρι το 2010 από ανανεώσιμες πηγές. Όμως, σύμφωνα με το Εθνικό Αστεροσκοπείο Αθηνών, εάν συνεχιστεί ο ρυθμός αύξησης τον εκπομπών, η Ελλάδα δεν πρόκειται να εκπληρώσει τις υποχρεώσεις της.  Κάτω από τις παρούσες συνθήκες, χωρίς να υιοθετηθούν και άλλες πολιτικές, η συνολική αύξηση των εκπομπών αερίου του θερμοκηπίου θα ανέλθει στο 34,7% μέχρι το 2010. 
      Ο ενεργειακός τομέας της χώρας μας είναι η κύρια πηγή εκπομπών. Το 2004 το 55,3% του συνόλου των εκπομπών προήλθε από τις μονάδες παραγωγής ενέργειας, ενώ η συνεισφορά των μεταφορών, των κατασκευαστικών βιομηχανιών, καθώς και των λοιπών τομέων ανέρχεται σε 20,6%, σε 9,1% και σε 13,4% αντίστοιχα. 
      Η Κυβέρνηση συνεχίζει να εξαγγέλλει νέες επενδύσεις σε ορυκτά καύσιμα, ιδιαίτερα σε λιγνίτη, με ευνοϊκούς όρους και ισχυρά κίνητρα, σε αντιδιαστολή μάλιστα με τις επενδύσεις άλλων ευρωπαϊκών χωρών, όπως είναι η Γερμανία, που στηρίζονται σε προωθημένες τεχνολογίες. 
      Παράλληλα, το ελληνικό σχέδιο κατανομής δικαιωμάτων εκπομπών για την περίοδο 2005-2007, που καλύπτει εκατόν σαράντα μία εγκαταστάσεις και κατανέμει εβδομήντα ένα εκατομμύρια άδειες εμπορίας φαίνεται τελικά ότι δεν θα πετύχει τα αναμενόμενα, παρά το γεγονός ότι τα συνολικά δικαιώματα που δόθηκαν γενικά στις ελληνικές εγκαταστάσεις ήταν πέραν του δέοντος γενναιόδωρα. Η Δ.Ε.Η., στην οποία αναλογεί το 74% των συνολικών δικαιωμάτων, έχει υπερβεί τα όρια κατά εξακόσιες είκοσι πέντε χιλιάδες τόνους διοξειδίου του άνθρακα. Εννέα από τις είκοσι εννέα συνολικές εγκαταστάσεις της Δ.Ε.Η. υπερέβησαν τις εκπομπές τους σε ποσοστό τουλάχιστον 20%, ενώ η Α.Η.Σ. Αγίου Δημητρίου και Μεγαλόπολης εξέπεμψαν αθροιστικά δύο εκατομμύρια διακόσιους ογδόντα δύο τόνους διοξειδίου του άνθρακα επιπλέον των δικαιωμάτων τους. 
      Σήμερα, κύριε Υπουργέ, όπως γνωρίζετε πολύ καλά, ο Α.Η.Σ. Αγίου Δημητρίου αποδείχθηκε ως η πιο ρυπογόνος μονάδα παραγωγής ενέργειας της Ευρώπης.
      Επιβάλλεται σήμερα να αξιοποιήσουμε τη δυνατότητα για κατακράτηση των εκπομπών διοξειδίου του άνθρακα, που προέρχονται από την καύση συμβατικών καυσίμων μέσω της ήδη δοκιμασμένης σε άλλες χώρες δέσμευσης και αποθήκευσης άνθρακα. 
      Η χώρα μας στο πλαίσιο ενός εθνικού ενεργειακού σχεδιασμού, που δυστυχώς δεν έχει αποκτήσει ποτέ, θα πρέπει μεταξύ των άλλων να διαμορφώνει τους ορθούς κανόνες εισαγωγής τέτοιων τεχνικών στην παραγωγή ενέργειας από άνθρακα και λιγνίτη, γιατί βέβαια δεν μπορεί να εγκαταλείψει και αυτή την πηγή, η οποία δίδει τη δυνατότητα να έχουμε πολύ καλύτερες τιμές στο ρεύμα. Eίναι η πηγή της χώρας μας.
      Παρ’ όλα αυτά, εμείς θα πρέπει να εφαρμόσουμε τέτοιες τεχνικές και να αξιοποιήσουμε τη σύγχρονη τεχνολογία και από την άλλη πλευρά όλα αυτά να γίνονται λελογισμένα, γιατί τελικά πρέπει να υπάρξει σταδιακή απεξάρτηση από τα συμβατικά καύσιμα.
      Πώς θα γίνει αυτό; Με την αύξηση του ποσοστού της συμμετοχής των ανανεώσιμων πηγών ενέργειας. Στη χώρα μας βρίσκεται αυτή τη στιγμή μόλις στο 9%, μαζί με τα υδροηλεκτρικά, όταν η ευρωπαϊκή οδηγία θέτει ως στόχο το 20,1% μέχρι το 2010. Σήμερα η εγκατεστημένη ισχύς των αιολικών πάρκων στην Ελλάδα φτάνει τα 500 MW περίπου, ενώ θα πρέπει να φτάσει τα 2.500 MW μέχρι το 2010.
      Η προώθηση των Α.Π.Ε. είναι αργή, αφού δεν υπήρχε ώς τώρα κατάλληλος εθνικός χωροταξικός σχεδιασμός στα ειδικά χωροταξικά πλαίσια. Αλλά και οι πρόσφατες εξαγγελίες και το πρόσφατο πλαίσιο καταδεικνύουν ότι υπάρχουν πολλές αγκυλώσεις και δυσπιστίες εντός της ελληνικής κοινωνίας. Είναι μηδαμινή η διείσδυση των Α.Π.Ε. στον οικιακό τομέα –ηλιακοί θερμοσίφωνες, φωτοβολταϊκά στις στέγες κ.λπ.- και αυτό, γιατί υπάρχει έλλειψη κινήτρων και κατάλληλου νομοθετικού πλαισίου.
      Θα πρέπει, λοιπόν, στη χώρα μας να υπάρξει μια αποφασιστική στροφή προς την ανάπτυξη των ανανεώσιμων πηγών μέσω συνεκτικών σχεδίων και κατάλληλων νομοθετικών ρυθμίσεων για την άρση θεσμικών και άλλων εμποδίων. Απαραίτητες προϋποθέσεις οι διαθέσιμοι ανανεώσιμοι ενεργειακοί πόροι σε τοπικό επίπεδο, η φέρουσα ικανότητα κάθε περιοχής, η ύπαρξη ειδικού χωροταξικού πλαισίου για τις Α.Π.Ε., ικανά κίνητρα για την ενσωμάτωση Α.Π.Ε. στον οικιστικό τομέα, κατάλληλη ενημέρωση του κοινού και επιμόρφωση των ειδικών και τεχνικών για την πλήρη αποδοχή τους κ.ο.κ.
      Ας πάμε τώρα σε ένα άλλο μεγάλο θέμα που επιβαρύνει την ατμόσφαιρα. Η Ευρωπαϊκή Ένωση με μια σειρά oδηγιών προσπαθεί να δώσει έμφαση στη ζωή στις πόλεις, στις οποίες σήμερα καταναλώνονται τα τρία τέταρτα της παγκόσμιας ενέργειας και οι οποίες είναι η αιτία των τριών τετάρτων τουλάχιστον της παγκόσμιας ρύπανσης. Οι κατευθύνσεις, λοιπόν, είναι για μια σειρά ολοκληρωμένων παρεμβάσεων, που θα καθοδηγούνται από το στόχο της προστασίας του περιβάλλοντος, της βελτίωσης της ποιότητας ζωής στην πόλη και την εξασφάλιση της ενεργειακής απόδοσης.
      Στις κατευθύνσεις αυτές αναδεικνύεται η ανάγκη αξιοποίησης των αρχών του βιοκλιματικού και ενεργειακού σχεδιασμού σε κάθε επίπεδο. Το έχουμε συζητήσει πάρα πολλές φορές, κύριε Υπουργέ, ότι στο πλαίσιο αυτό, από τις 4 Ιανουαρίου του 2006, η Ελλάδα, όπως και οι άλλες χώρες της Ευρωπαϊκής Ένωσης, είναι υποχρεωμένη να ενσωματώσει στη νομοθεσία της την οδηγία 2002, που επιδιώκει να επιταχύνει τα οφέλη από την εξοικονόμηση ενέργειας στα κτήρια.
      Επανειλημμένα, λοιπόν, με ερωτήσεις μου έχω επισημάνει την αδυναμία της πολιτείας να εφαρμόσει την οδηγία 21/475, που ενσωμάτωνε την προγενέστερη οδηγία 9376 για τον περιορισμό των εκπομπών διοξειδίου του άνθρακα και τη βελτίωση της ενεργειακής απόδοσης των κτηρίων και ειδικότερα την καθυστέρηση στη σύνταξη του Κανονισμού Ορθολογικής Χρήσης και Εξοικονόμησης Ενέργειας, που η κοινή υπουργική απόφαση προέβλεπε.
      Σε πρόσφατη απάντησή σας αποδίδετε την καθυστέρηση σύνταξης του Κ.Ο.Χ.Ε.Ε. στην ανάγκη προσαρμογής του στην οδηγία 2002, για τη μεταφορά της οποίας στην ελληνική νομοθεσία έχει συγκροτηθεί από το Υπουργείο Ανάπτυξης σχετική επιτροπή, η οποία όμως ζητεί τετραετή παράταση μέχρι το 2009.
      Στην ουσία, δηλαδή, κύριε Υπουργέ, υπάρχει αυτός ο φαύλος κύκλος, που όλα παρατείνονται και συνεχώς ζητούμε παρατάσεις από την Ευρωπαϊκή Ένωση. Φτάσαμε έτσι στο τραγελαφικό σημείο τα κτήρια, παρά το ευνοϊκό φυσικό περιβάλλον της χώρας μας, να είναι τα πιο ενεργοβόρα κτήρια στην Ευρωπαϊκή Ένωση.
      Πρέπει επιτέλους –και νομίζω ότι πρέπει να προσπαθήσουμε όλοι- να προωθήσουμε την αντίληψη του βιοκλιματικού ενεργειακού σχεδιασμού σε κάθε επίπεδο, στο χωροταξικό, πολεοδομικό και κτηριοδομικό σχεδιασμό και σε ενίσχυση με κάθε τρόπο της βιοκλιματικής αρχιτεκτονικής για τα δημόσια και ιδιωτικά κτήρια.
      Το Υπουργείο Περιβάλλοντος έχει αυτήν τη βασική υποχρέωση. Δεν μπορεί συνεχώς να μετακυλίει το πρόβλημα κάπου αλλού. 
      Οι επιλογές της Ευρωπαϊκής Ένωσης σε θέματα γεωργίας και δασοκομίας είναι θετικές προς την κατεύθυνση της προστασίας των δασών και των δασικών εκτάσεων. Υποστηρίζουν τη ορθή διαχείριση, ότι η δασοκομία έχει σημαντική και θετική επίδραση στο φυσικό τοπίο και στη βιοποικιλότητα. 
      Η Κυβέρνηση τι κάνει; Κατέθεσε την πρόταση αναθεώρησης του άρθρου 24 και γενικά δεν εφαρμόζει τις αρχές του Συντάγματος, δεν προχωρεί στους δασικούς χάρτες και στο δασικό Κτηματολόγιο, ενώ ο Υπουργός Περιβάλλοντος λέει ότι οι προτεραιότητες της Κυβέρνησης είναι πρώτα η αναθεώρηση του άρθρου 24 και μετά οι δασικοί χάρτες. Έ, δεν γίνονται αυτά τα πράγματα! Αυτό δεν μας το λέει επιστήμη, ούτε πηγάζει από όλες τις άλλες υποχρεώσεις που έχουμε από το Σύνταγμα και ούτω καθεξής. 
      Πάρτε, επιτέλους, μία απόφαση! Και δεν είναι, βέβαια, απόφαση ο τρόπος με τον οποίο προσπαθεί τώρα το Υπουργείο Αγροτικής Ανάπτυξης να οριοθετήσει –άλλη λέξη αυτή, αντιεπιστημονική διαδικασία- τις δασικές περιοχές. 
       Τα υδατικά συστήματα απειλούνται από παντού. Η προστασία και τρόπος διαχείρισής τους καθίστανται ολοένα και πιο αναπόφευκτα στην πορεία προσαρμογής στην αλλαγή του κλίματος. Η ευρωπαϊκή οδηγία ενσωματώθηκε μεν το 2003, αλλά, κύριε Υπουργέ, η χώρα μας θα πάει και πάλι στο Ευρωπαϊκό Δικαστήριο, διότι καθυστερεί αδικαιολόγητα για τις λεκάνες απορροής. Έτσι, η αρμόδια Επιτροπή της Ευρωπαϊκής Ένωσης έχει προτείνει την παραπομπή της χώρας μας στο Ευρωπαϊκό Δικαστήριο για τις καθυστερήσεις στην εφαρμογή της οδηγίας για τα νερά. 
      Οι ακτές, τα δάση, οι προστατευόμενες περιοχές; Ξεχάσατε ότι αποτελούν την εξ αδιαιρέτου κοινόχρηστη περιουσία των πολιτών και δεν νομιμοποιείται καμμία άλλη πολιτική. Επιτέλους, δώστε μία λύση και σταθείτε στο ύψος των περιστάσεων σαν Υπουργείο Περιβάλλοντος! 
      Οδικές μεταφορές; Είναι υπεύθυνες για το 20% των εκπομπών των ρύπων. Εμείς συνεχώς με τους οδικούς άξονες ασχολούμαστε. Ο σιδηρόδρομος έχει εγκαταλειφθεί, οι καθυστερήσεις είναι τεράστιες και τελικά, επειδή δεν απορροφώνται οι πόροι, μεταφέρονται από τα έργα των σιδηροδρομικών συνδέσεων στους οδικούς άξονες και ούτω καθεξής.
      Σας λέμε, λοιπόν, με την επερώτησή μας και με πολλές ερωτήσεις που έχουμε υποβάλει ότι η πολιτική της Κυβέρνησής σας είναι ρυπογόνος. Τα λίγα μέτρα που λαμβάνονται, είναι ελλιπή και αναποτελεσματικά. Η Κυβέρνηση δεν εμπιστεύεται ουσιαστικά τις Α.Π.Ε., δεν πιστεύει στα οφέλη από τα μέτρα εξοικονόμησης ενέργειας στα κτήρια και από άλλα μέτρα σε επιμέρους τομείς και δεν αναλαμβάνει το πολιτικό κόστος το οποίο πρέπει να αναλάβει, προκειμένου να σώσουμε το περιβάλλον. 
      Διάβασα ένα μικρό σημείωμά σας που δώσατε στο Τεχνικό Επιμελητήριο την ημέρα του Περιβάλλοντος και πράγματι στο τέλος λέτε ότι πρέπει να προσπαθήσουμε, γιατί ο πλανήτης θα μας εκδικηθεί. Έτσι είναι, κύριε Υπουργέ. Ο πλανήτης θα μας εκδικηθεί, αλλά εμείς πρέπει να έχουμε συνδυασμένες δράσεις και πολιτικές για το περιβάλλον και να μην συνυπολογίζουμε τίποτα άλλο. 
      Κοιτάξτε, καλή ήταν η συζήτηση του Πρωθυπουργού με το κ. Γκορ και βεβαίως, καλό ήταν και το φιλμ του κ. Γκορ για τη μεγάλη αλήθεια που υπάρχει. Όμως, αυτά τα θέματα δεν λύνονται σε επίπεδο φιλοφρονήσεων, αλλά χρειάζονται μέτρα. Οι ΗΠΑ δεν παίρνουν μέτρα, ο κ. Γκορ καταναλώνει τέσσερις φορές παραπάνω ηλεκτρικό ρεύμα απ’ ό,τι ένας μέσος πολίτης και ούτω καθεξής.
      Δεν πρέπει να είμαστε γενικά και αόριστα υπέρ του περιβάλλοντος, αλλά πρέπει να φερόμαστε ανάλογα με τα έργα και τις δράσεις μας. Κύριε Πρόεδρε, οι πολίτες ευαισθητοποιούνται πολύ περισσότερο και απαιτούν από τις κυβερνήσεις τους να αναλάβουν δράση για την αντιμετώπιση των μεγάλων περιβαλλοντικών προβλημάτων. Με αιχμή τις κλιματικές αλλαγές, που είναι σήμερα το θέμα της επερώτησής μας, θέλω να πω ότι είναι μια επανάσταση των συνειδήσεων όλων μας ως πολιτών της γης για τη σωτηρία μας, για να μην μας εκδικηθεί, όπως είπατε και εσείς, κύριε Υπουργέ.
      Ευχαριστώ πολύ. Στη δευτερολογία μου θα καταθέσω τις προτάσεις που κάνουμε. 
      (Χειροκροτήματα από την πτέρυγα του Συνασπισμού Ριζοσπαστικής Αριστεράς) 
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε την κ. Ξηροτύρη. 
      Ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος έχει το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, λίγα πράγματα θα πω. Νομίζω ότι με πολύ τεκμηριωμένο τρόπο η συνάδελφος κ. Ξηροτύρη εξέφρασε τις απόψεις μας. Κάνουμε μία μεγάλη καμπάνια εμείς για το θέμα της κλιματικής αλλαγής. Θα ήθελα να καταθέσω στα Πρακτικά –έτσι για την ιστορία, αν θέλετε- ένα φυλλάδιο, το οποίο έχει εκδώσει ο Συνασπισμός «Το κλίμα δεν μπορεί να περιμένει, πρέπει να δράσουμε τώρα», όπου αναφέρεται σε μια σειρά θέσεις της κυβερνητικής πολιτικής –αυτές ακριβώς που εξέθεσε η κ. Ξηροτύρη- και στις προτάσεις τις δικές μας. 
      (Στο σημείο αυτό ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος  καταθέτει για τα Πρακτικά το προαναφερθέν φυλλάδιο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δεν θέλαμε να μείνουμε απλώς σε μία κριτική, θέλουμε να έχουμε προτάσεις. Όταν λέμε για παράδειγμα ότι δεν θέλουμε να έχουμε ένα Υπουργείο που να είναι Υπουργείο Δημοσίων Έργων και Περιβάλλοντος, όπου δύο αντίθετες λειτουργίες, αν θέλετε, της Κυβέρνησης συνενώνονται σε ένα Υπουργείο και βέβαια η μία –τα δημόσια έργα- ουσιαστικά κυριαρχεί πάνω στην άλλη, η οποία θα έπρεπε να έχει μία αυτονομία και να ελέγχει τους περιβαλλοντικούς όρους κ.λπ., ή στο θέμα της διαχείρισης των υδάτων, δεν μένουμε μονάχα εκεί. Και αναφορά στις οδηγίες της Ευρωπαϊκής Ένωσης κάνουμε, αλλά και συγκεκριμένα μέτρα προτείνουμε.
      Λέμε: Δεν μπορεί τώρα που διαμορφώνεται μια τέτοια έλλειψη ύδατος, η οποία είναι και μακράς διαρκείας και εντεινόμενη, σύμφωνα με τους επιστήμονες και την παγκόσμια άποψη, να γίνονται στην Ελλάδα γήπεδα γκολφ, χωρίς έλεγχο. Πόσο καταναλώνει το γήπεδο γκολφ, το οποίο είναι τεράστια έκταση και η οποία συνεχώς πρέπει να αρδεύεται για να μπορούν κάποιοι να χτυπούν τη μπαλίτσα  με το μπαστούνι τους; 
      Δεν μπορεί όταν στα νησιά μας υπάρχει μια τέτοια λειψυδρία να επιτρέπουμε εμείς να έρχονται να ψάχνουν το νερό, όπου κι αν συμβαίνει αυτό. Σε λίγο θα χορεύουμε στο Αιγαίο Πέλαγος για να μας φέρουν τη βροχή οι Θεοί. Δεν μπορεί την ίδια στιγμή να επιτρέπονται ανεξέλεγκτα οι πισίνες σε όποιον έχει τη δυνατότητα να κάνει πισίνα. ‘Οποιος είναι κοντά στη θάλασσα, μπορεί να φέρει θαλασσινό νερό. Δεν μπορεί να πληρώνει την ίδια τιμή  ή περίπου την ίδια τιμή ο καταναλωτής του νερού με τον καταναλωτή νερού για τις πισίνες.
      ‘Η στεκόμαστε στα θέματα των δασών και λέμε, όχι μόνο κριτική στην Κυβέρνηση, αλλά λέμε σεβασμό στο Σύνταγμα. Λέμε Δασοκομικό Μητρώο. Κάνουμε προτάσεις, τις οποίες όμως αγνοεί η Κυβέρνηση. Η Ευρωπαϊκή Ένωση σήμερα υποτίθεται ότι παίρνοντας υπ’ όψιν το θέμα του φαινομένου του θερμοκηπίου ενισχύει τη δασοκαλλιέργεια. Ωραία, τι προτάσεις έχουν γίνει από τη δική μας μεριά να σταματήσουν αυτές οι πιέσεις, σχετικά με τους ελαιώνες και την ελαιοκαλλιέργεια; Γιατί να μην επεκταθούν οι ελαιώνες; Γιατί να μην επεκταθεί αυτό το δάσος των ελαιώνων, το οποίο έχει δυνατότητα να γίνει στις χώρες της Νοτίου Μεσογείου, όπου δεν μπορούν άλλες δενδρώδεις καλλιέργειες να αναπτυχθούν με τον ίδιο τρόπο  και να μη δώσουμε μία απάντηση έτσι και στην άμβλυνση των επιπτώσεων του θερμοκηπίου; 
      Γιατί ειδικά για το χώρο της Βόρειας Μεσογείου η αντίληψη και η πρόβλεψη που υπάρχει είναι  ότι το κλίμα θα αρχίζει να μεταβάλλεται στην κατεύθυνση του αφρικανικού κλίματος. Είναι σαν να έχουμε ένα πάζλ και από εκεί που είναι σήμερα η Νότια Ευρώπη, τη βάλουμε εκεί που είναι η Λιβύη, η Αίγυπτος και το Μαρόκο. Γιατί να μην παίρνουμε μέτρα; Γιατί να μην έχουμε αυτή τη διορατικότητα; Γιατί να μη βλέπουμε το ενδεχόμενο να πληγεί ιδιαίτερα ο τουρισμός μας;  
      Οι εκτιμήσεις που έχουν γίνει και σε ευρωπαϊκό επίπεδο είναι ότι σε τριάντα, σαράντα χρόνια μπορεί οι χώρες της Βόρειας Ευρώπης να έχουν το ήπιο κλίμα, το οποίο έχουν σήμερα οι χώρες της Νότιας Ευρώπης και η κίνηση αυτή, το ρεύμα το τουριστικό, το οποίο αποτελεί μία από τις βασικές δυνάμεις που στηρίζουν την οικονομία μας, ειδικά σε διάφορα μέρη που δεν έχουν δυνατότητα να αντικαταστήσουν παλαιότερες παραγωγικές δραστηριότητες, να σταματήσει. Σε όλα αυτά υπάρχει μία τοποθέτηση της Κυβέρνησης κάτω από έναν αυτόματο πιλότο διαχείρισης μικρών και μεγάλων συμφερόντων. Είναι μία πολιτική χωρίς όραμα, χωρίς έμπνευση, χωρίς συναίσθηση των προβλημάτων που θέτουν οι καιροί.
      Το πιο ακραίο σημείο –και μ’ αυτό θέλω να καταλήξω- είναι αυτό το οποίο έχει και συμβολικό χαρακτήρα. Δηλαδή, τη στιγμή που έρχεται το φαινόμενο του θερμοκηπίου, την ίδια στιγμή η Κυβέρνηση επιμένει στο να αναθεωρήσει το άρθρο 24. Το ακούσαμε και προχθές –το είπε και η κ. Ξηροτύρη-  από τον Υπουργό Περιβάλλοντος Χωροταξίας και Δημοσίων Έργων που είπε ότι θα αναθεωρήσουμε το άρθρο 24 και θα κάνουμε και δασοκομικό μητρώο. Το καράβι οδηγείται σε λάθος κατεύθυνση. Νομίζουμε ότι είναι μία πολιτική η οποία οξύνει τα προβλήματα του περιβάλλοντος.
      Στις περιοδείες που κάνουμε, βλέπουμε τι απήχηση έχει το κόμμα μας κ.λπ., αλλά εγώ τουλάχιστον αισθάνομαι –και νομίζω ότι όλοι όσοι πηγαίνουν- το στίχο του Σεφέρη, «όπου και αν ταξιδέψω η Ελλάδα με πληγώνει». 
      Προχθές, στην Καβάλα, όλη η λιμνοθάλασσα της Βάσσοβα ετοιμάζεται να δοθεί για να γίνουν εγκαταστάσεις για την αποθήκευση πετρελαίου, όταν τα ορυκτά καύσιμα σήμερα είναι ένα από τα προβλήματα για την αύξηση του φαινόμενου του θερμοκηπίου. 
      Πηγαίνουμε στις Σέρρες και δεν υπάρχουν βιολογικοί καθαρισμοί, δεν υπάρχουν καν Χ.Υ.Τ.Α.. 
      Βρισκόμαστε στην Κοζάνη, όπου συναντάμε το μουσείο των πιο ρυπογόνων ενεργειακών βιομηχανιών οι οποίες υπάρχουν στην Ευρώπη, με αποκορύφωμα τον Α.Η.Σ. Αγίου Δημητρίου, όπου δεν γίνονται καν προσπάθειες να εγκατασταθεί αντιρρυπαντική τεχνολογία. 
      Βρισκόμαστε στο Νομό Πιερίας. Στο νότο δεν δουλεύει ο βιολογικός καθαρισμός, γιατί δεν έχει συνδεθεί το αποχετευτικό δίκτυο με τις μονάδες καθαρισμού και χύνονται κάτω από την Κατερίνη, γιατί δεν αρκεί, δεν φθάνει για να καλύψει τις ανάγκες, μέσα στο Θερμαϊκό. 
      Πάμε στα Τρίκαλα και η νιτρορύπανση όχι μόνο έχει περάσει σε όλη την πεδιάδα, αλλά περνάει τώρα και στο δίκτυο ύδρευσης.
      Βρισκόμαστε στο Βόλο και στο λιμάνι ασφυκτιούν οι κάτοικοι όλης της περιοχής του παλιού λιμεναρχείου του Βόλου κάτω από τη φοβερή ατμοσφαιρική ρύπανση, τα χύδην φορτία κ.λπ.. 
      Βρισκόμαστε στην Κορινθία, όπου υπάρχει τρομερό πρόβλημα με το νερό Λουτρακίου γιατί δεν έχει προβλεφθεί ένας άλλος αγωγός για τις ανάγκες ποτίσματος, οικιακές ανάγκες κ.λπ. και αναγκάζονται να το χρησιμοποιούν -και να κατασπαταλάται έτσι το νερό Λουτρακίου- για να ποτιστούν οι γλάστρες ή για το σφουγγάρισμα. 
      Πάμε στην πατρίδα μου, στις Κυκλάδες και βρίσκουμε το «Sea Diamond».
      Κύριε Υπουργέ, δεν είναι κατάσταση αυτή. Το περιβάλλον απαιτεί μία ριζική στροφή στις πολιτικές, απαιτεί άλλες δυνάμεις που θα το στηρίξουν και πιστεύω ότι η δική σας παράταξη έχει δώσει εξετάσεις και έχει αποτύχει πανηγυρικά. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Πρόεδρε.
      Το λόγο έχει ο κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Ότι είναι ένα μεγάλο πρόβλημα το φαινόμενο του θερμοκηπίου, είναι γνωστό. Βέβαια, πρέπει να πούμε ότι τα τελευταία εκατό χιλιάδες χρόνια πολλές φορές υπήρξαν περίοδοι παγετώνων και υπερθέρμανσης του πλανήτη. Στη συγκεκριμένη φάση, όμως, το 90% τουλάχιστον αυτού του φαινομένου που βλέπουμε να εξελίσσεται μπροστά στα μάτια μας, είναι ανθρωπογενές και οφείλεται πρώτα και κύρια στην αύξηση του διοξειδίου του άνθρακα. Οι ειδικοί μάλιστα λένε ότι αν συνεχιστεί αυτή η κατάσταση, αν αυξηθεί κατά μερικούς βαθμούς η θερμοκρασία του πλανήτη, θα απελευθερωθούν τεράστιες ποσότητες μεθανίου που είναι εγκλωβισμένες στους βυθούς των θαλασσών και των ωκεανών, με συνέπειες πολύ πιο καταστροφικές, πολλαπλάσιες, από αυτές του διοξειδίου του άνθρακα, όπως ξέρετε, κύριε Υπουργέ, πάρα πολύ καλά. 
      Αυτά, λοιπόν, είναι προβλήματα που πρέπει να μας απασχολήσουν σοβαρά και βέβαια, ένας άνθρωπος που είναι πολίτης της Ελευσίνας θα μπορούσε εδώ να μιλάει για ώρες για το τι έχει υποστεί το δύσμοιρο περιβάλλον σ’ αυτή την περιοχή ιδιαίτερα. Όχι μόνο έχει υποστεί αλλά και υφίσταται και εξακολουθεί να υφίσταται.
      Η σημερινή Κυβέρνηση παίρνει και άλλα μέτρα ανάμεσα στα οποία είναι οι επεκτάσεις της «Πετρόλα», ονομάζεται «εκσυγχρονισμός», ένα καινούργιο διυλιστήριο εκατόν πενήντα στρεμμάτων. Για το έργο αυτό δίνουν διάφορα στοιχεία. ‘Όταν όμως τους ρωτάμε το διοξείδιο του άνθρακα πόσο θα αυξηθεί, μόλις και  ψελλίζουν. Είπα θα αυξηθεί κατά δυόμισι φορές το παραγόμενο ποσό του διοξειδίου του άνθρακα από αυτή τη βιομηχανία. Ας αφήσουμε τους άλλους ρύπους για τους οποίους δεν παίρνουμε μέτρα και για τους οποίους θα έπρεπε να πάρουμε από χρόνια. 
      Αν ανεβείτε σ’ ένα ύψωμα θα δείτε ένα γκρίζο πέπλο πάνω από το Θριάσιο,  πίσω από το Αιγάλεω και πάνω από το λεκανοπέδιο της Αθήνας. Αυτό είναι κάτι που έπρεπε να το είχαμε αντιμετωπίσει από χρόνια και δυστυχώς δεν παίρνουμε τα ανάλογα μέτρα. 
      Πρέπει να πω και κάτι άλλο. Στις αρχές του 20ού αιώνα η Αττική είχε δασοκάλυψη 80%. Τώρα δεν έχει απομείνει ούτε το 1/3 και με τα μέτρα που παίρνετε και εσείς δεν θα έχουμε το επιθυμητό αποτέλεσμα. ‘Ηρθε μια τροπολογία η οποία, ευτυχώς, σταμάτησε την τελευταία στιγμή, γεγονός που θα ήταν πάλι σε βάρος των δασών. Μάλιστα με την αναθεώρηση του άρθρου 24 τα πράγματα θα είναι πολύ χειρότερα. Δεν λέγω, βέβαια, για τις πυρκαγιές. Και  μη ξεχνάμε ότι τα φυτά και ειδικότερα τα μεγάλα δέντρα απορροφούν τεράστιες ποσότητες διοξειδίου του άνθρακα. Αφομοιώνουν σαράντα φορές περισσότερο διοξείδιο του άνθρακα την ημέρα από αυτό που παράγουν τη νύχτα που είναι ένα πολύ μικρό ποσοστό. 
      ‘Εχουμε υπερκατανάλωση της ενέργειας. Συνεχώς ζητάμε περισσότερη ενέργεια. Βέβαια η μεγαλύτερη κατανάλωση της ενέργειας γίνεται από τις βιομηχανίες, στη συνέχεια είναι οι ανάγκες οικιακής χρήσης και επίσης πολύ μεγάλο μέρος καταναλώνεται στις μεταφορές. Δυστυχώς, στη χώρα μας, οι μεταφορές είναι πάρα πολύ ενεργοβόρες και ρυπογόνες. Το αυτοκίνητο κυριαρχεί. ‘Ετσι παράγεται το 39% του διοξειδίου του άνθρακα από τα αυτοκίνητα και τις μεταφορές συνολικά, σε σχέση με το 31% που είναι στην Ευρώπη. Βέβαια, έχουμε εδώ πολλές δυνατότητες να περιορίσουμε αυτό το φαινόμενο αυξάνοντας τις μαζικές μεταφορές, αν θέλετε οργανώνοντας και άλλα μέσα μεταφοράς. Παραδείγματος χάριν το ποδήλατο το έχουμε ξεχάσει το οποίο δεν παράγει διοξείδιο αλλά και δεν καταναλώνει ενέργεια. Ακόμα και τα αθώα τα ποδαράκια μας τα έχουμε ξεχάσει. Και ξέρετε πόσο χρήσιμο είναι να περπατούν οι άνθρωποι. Πού όμως να περπατήσουμε; Στους δρόμους και στα πεζοδρόμια της Αθήνας; Σκεφθείτε τι έχει να αντιμετωπίσει μια μάνα με το παιδί της όταν θέλει να περπατήσει στα πεζοδρόμια της Αθήνας ή ακόμη ένας ηλικιωμένος ή και ένα άτομο με αναπηρία. Και μη λέμε ότι ο κόσμος δεν προτιμά τα μέσα μαζικής μεταφοράς, γιατί όπου υπάρχουν και εξυπηρετούν τα προτιμά και μάλιστα σε μεγάλο βαθμό, όπως είναι το Μετρό και οι λεωφορειακές γραμμές. 
      Θα μπορούσαν να αποφευχθούν και μια σειρά από άσκοπες μετακινήσεις οι οποίες γίνονται όπως για παράδειγμα μερικές για τουρισμό και όπου καταναλώνονται τεράστιες ποσότητες ενέργειας, όπου καταναλώνονται καύσιμα και παράγεται διοξείδιο του άνθρακα, με τη χρησιμοποίηση του αεροπλάνου τα οποία μεταφέρουν τους τουρίστες τους οποίους βέβαια θέλουμε, αλλά ο τρόπος με τον οποίο γίνονται όλα αυτά καταλαβαίνετε ότι προσθέτουμε βάρη στο φαινόμενο του θερμοκηπίου. 
      Αναφορικά με τον κλιματισμό και τη θέρμανση. Θα μπορούσαμε, κύριε Υπουργέ, εάν είχαμε έναν σωστό προσανατολισμό στα κτήρια μας να έχουμε πολύ λιγότερη κατανάλωση ενέργειας αν έβλεπαν δηλαδή νοτιά ή βοριά. Αυτό δυστυχώς δεν το κάνουμε. Το κάνουμε όμως για τα κοτέτσια. Και λένε ότι εάν τα κοτέτσια δεν έχουν αυτόν τον προσανατολισμό, οι κότες δεν γεννάνε. Εμείς ως άνθρωποι αυτά τα έχουμε ξεχάσει.
      Εδώ φτιάχνουμε τζάμια φιμέ που είναι ενεργοβόρα και αντιαισθητικά από κάθε άποψη. 
      Σε σχέση με τον κλιματισμό. Εδώ φτάνουμε να καταψύχουμε τους χώρους και να φθάνει η θερμοκρασία στους 16 και 17 βαθμούς, γεγονός που απαιτεί μεγάλη κατανάλωση ενέργειας. 
      Επίσης πριν από λίγες μέρες κάναμε και μια επίκαιρη ερώτηση σχετικά με τους λαμπτήρες. Αν χρησιμοποιηθούν οικονομικοί, οικολογικοί λαμπτήρες, θα μπορούσαμε να γλιτώσουμε ένα ποσοστό κατανάλωσης ενέργειας, όπως και διοξειδίου του άνθρακα. 
      Ένας λαμπτήρας υπολογίζεται ότι σε ένα χρόνο, εάν τροφοδοτείται με ηλεκτρική ενέργεια, πρέπει να παραχθούν εκατόν σαράντα λίτρα διοξειδίου του άνθρακα. Εάν αντικαταστούσαμε με οικολογικούς λαμπτήρες, όλους τους λαμπτήρες που αυτή τη στιγμή είναι πυρακτώσεως, τότε θα μπορούσαμε να γλυτώσουμε 1.400.000 τόνους διοξειδίου του άνθρακα, όσο δηλαδή θα χρειαζόταν για να ανταποκριθούμε στις υποχρεώσεις που έχουμε για τη συνθήκη του Κιότο. 
      Επίσης οι ανανεώσιμες πηγές που τόσο εμπεριστατωμένα ανέπτυξε η κ. Ξηροτύρη και το φυσικό αέριο. Θα ήθελα να πω και δυο λόγια για το εσωτερικό περιβάλλον, το εσωτερικό περιβάλλον του ανθρώπου το οποίο επίσης καταστρέφεται συστηματικά αλλά θα μου επιτρέψετε να το κάνω στη δευτερολογία μου. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λεβέντη.
      Ο Γραμματέας της Κοινοβουλευτικής Ομάδας της Νέας Δημοκρατίας κ. Σταύρου ορίζει Κοινοβουλευτικό Εκπρόσωπο στη σημερινή συζήτηση τον κ. Τασούλα. 
      Επίσης, ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Ρέππας, ορίζει Κοινοβουλευτικό Εκπρόσωπο στη σημερινή συζήτηση τον κ. Γείτονα.
      Το λόγο έχει ο κ. Δραγασάκης. 
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, πολλοί αναρωτιούνται, αφού τα πράγματα με το κλίμα και το περιβάλλον, είναι τόσο σοβαρά, γιατί η πρόσφατη σύνοδος των ηγετών των 8 χωρών του κόσμου που αποτελούν αυτή την σύνοδο, δεν πήραν μέτρα; Η μια εξήγηση νομίζω ότι είναι προφανής και τη συζητά ο κόσμος. Έχει να κάνει με τα συμφέροντα όχι μόνο των πετρελαϊκών εταιρειών που συχνά αναφέρονται αλλά γενικότερα με συμφέροντα που συνδέονται με τη σημερινή ρυπογόνο ανάπτυξη, με το σημερινό τρόπο ανάπτυξης. Τα συμφέροντα αυτά βεβαίως είναι τεράστια. Και δεν προκαλεί εντύπωση το ότι επηρεάζουν τις επιλογές των ηγετών αυτών των χωρών. 
      Υπάρχει όμως και ένας δεύτερος λόγος που νομίζω ότι σε ένα τέτοιο επίπεδο συζήτησης προσπαθεί να θέσει η επερώτηση του Συνασπισμού Ριζοσπαστικής Αριστεράς. Πρέπει να δούμε και αυτόν τον δεύτερο παράγοντα. Και αυτός έχει να κάνει με ορισμένες ιδεολογικές ανασφάλειες και φόβους, εδώ πια των κατεστημένων ιδεών και όχι των κατεστημένων μόνο συμφερόντων, ανασφάλειες οι οποίες προκαλούνται από τη διαπίστωση ότι υπάρχει τελικά μια σύγκρουση ανάμεσα στην αναγκαία προστασία του περιβάλλοντος και την πλήρη ελευθερία ή ασυδοσία των αγορών και του κεφαλαίου.
      Ορισμένοι μάλιστα πολιτικοί ηγέτες προχωρούν περισσότερο και χαρακτηρίζουν το ενδιαφέρον για το περιβάλλον που αναπτύσσεται σήμερα ως ένα είδος υστερίας. Μιλούν ακόμη ότι πρόκειται για προπαγάνδα και με έναν, κατά τη γνώμη μου, εντελώς ανεύθυνο τρόπο στην ουσία αρνούνται την ίδια την ύπαρξη του προβλήματος. Γιατί το κάνουν αυτό; Διότι φοβούνται ότι υπάρχει υπό ανάπτυξη ένα παγκόσμιο κίνημα για την προστασία του περιβάλλοντος και ότι το κίνημα αυτό μπορεί να πλήξει αυτό που οι ίδιοι θεωρούν κυρίαρχη ιδεολογία, δηλαδή αυτό που ονομάζεται νεοφιλελεύθερη ιδεολογία, ελευθερία των αγορών κ.ο.κ.. 
      Είναι γεγονός βέβαια ότι, εξ αντικειμένου, η ανάγκη προστασίας του περιβάλλοντος, η ανάγκη αντιμετώπισης των κλιματικών αλλαγών και των συνεπειών τους, καθιστά αναγκαίο έναν κοινωνικό σχεδιασμό. Δεν μπορούν τα προβλήματα αυτά, να λυθούν με την αυθόρμητη δράση των δυνάμεων της αγοράς. Είναι επίσης προφανές ότι η συζήτηση για το περιβάλλον μας φέρνει αντιμέτωπους με τα συλλογικά συμφέροντα, με τις συλλογικές ανάγκες, όχι με τα ιδιωτικά, του καθενός, μόνο συμφέροντα. Αλλά μας υποχρεώνει να σκεφθούμε τους όρους ύπαρξης και αναπαραγωγής των κοινωνιών, ακόμη και του πλανήτη. Αλλά και αυτό είναι κακό. Δηλαδή πρέπει να μείνουμε παγιδευμένοι στην εξατομικευμένη ιδιοτελή, ατομικίστικη θεώρηση των πραγμάτων; 
      Οι κλιματικές αλλαγές και οι καταστροφές στο περιβάλλον συνιστούν τεράστια απειλή -και αυτό πρέπει να το τονίσουμε- για την ανθρωπότητα, δημιουργούν συνθήκες φτώχειας, εξαθλίωσης και ανελευθερίας. Τι ελευθερία να έχουν οι άνθρωποι οι οποίοι θα βρεθούν σε περιοχές που θα ερημωθούν, όπως προβλέπουν οι επιστήμονες; Τι ελευθερία και για ποια δημοκρατία μπορούμε να μιλάμε σε περιοχές, όπου η άνοδος της στάθμης των υδάτων των ωκεανών θα τις κατακλύσει και θα καταστραφούν; 
      Επομένως, κατά τη γνώμη μας, είναι ανάγκη η προστασία του περιβάλλοντος να μην αναβάλλεται, να μην αναστέλλεται, να μην αυτολογοκρίνεται από μία δογματική προσκόλληση στο ιδεολόγημα της ελευθερίας των αγορών ή σε υποταγή στα ιδιωτικά συμφέροντα. Πρέπει, επομένως, να κάνουμε πολιτικές επιλογές και αυτή είναι η ουσία του θέματος κατά τη γνώμη μας. Πολλές απ’ αυτές τις είπε η εισηγήτριά μας η κ. Ξηροτύρη και ο συνάδελφος ο κ. Λεβέντης. 
      Θα ήθελα να τονίσω ότι εμείς είμαστε υπέρ των δικαιωμάτων των πολιτών να ζουν σε ένα καθαρό και ασφαλές περιβάλλον, να έχουν πρόσβαση στα δάση και στις παραλίες. Αυτή είναι η δική μας επιλογή και όχι να είμαστε με την ελευθερία του κεφαλαίου, με την ελευθερία των ιδιωτικών συμφερόντων που κερδοσκοπούν σε βάρος του περιβάλλοντος, αποκλείουν τις ακτές από τους πολίτες, καταπατούν τα δάση και τις δασικές εκτάσεις. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, δεν θα δευτερολογήσω, οπότε θα ήθελα δύο-τρία λεπτά ανοχή. 
      Στην ουσία, λοιπόν, πρόκειται γι’ αυτή την επιλογή που συνθηματικά φωνάζουν οι νεολαίοι όλου του κόσμου σήμερα, ότι, όταν τα κέρδη συγκρούονται με τις ανάγκες του ανθρώπου, η επιλογή πρέπει να είναι, να είμαστε με τις ανάγκες των ανθρώπων και όχι με τα κέρδη. Η αντιπαράθεση αυτή δεν είναι ούτε αφηρημένη ούτε γενική. Αυτό ζούμε στο Ελληνικό και σε άλλες παραλίες της χώρας μας. Το ίδιο ζούμε με τα δάση και τα αυθαίρετα κτίσματα. Το ίδιο ζούμε με το «SEA DIAMOND» και το πρόβλημα που δημιούργησε στο θαλάσσιο περιβάλλον. 
      Θα ήθελα, λοιπόν, κύριε Πρόεδρε, να καταλήξω με τρεις ιδιαιτερότητες που έχει η χώρα μας πέραν αυτών που ήδη αναφέρθηκαν. Και σ’ αυτά υπήρξε αναφορά, αλλά θα ήθελα να επαναλάβω τρεις μεγάλες προτεραιότητες που δημιουργούν και τρεις μεγάλες ανάγκες. 
      Πρώτον, η Ελλάδα είμαστε η πλέον νησιώτικη χώρα. Έχουμε τις μεγαλύτερες και εκτενέστερες ακτές, τη μεγαλύτερη ακτογραμμή. Είναι, λοιπόν, ανάγκη να υπάρξει ένα εθνικό σχέδιο απελευθέρωσης των ακτών, των παραλιών, το οποίο ταυτόχρονα θα διασφαλίζει και θα προστατεύει τους χώρους αυτούς ως χώρους ελεύθερης πρόσβασης για τους πολίτες. 
      Δεύτερον, είμαστε μία χώρα νησιώτικη και επομένως πρέπει με αγωνία να σκεφθούμε το ενδεχόμενο ενός ατυχήματος στο Αιγαίο Πέλαγος, στο Ιόνιο Πέλαγος και γενικά στις θάλασσές μας. Η προώθηση του αγωγού Μπουργκάς-Αλεξανδρούπολη κάνει αυτήν την ανάγκη ακόμα πιο άμεση και πιο ζωτική. Χρειάζεται λοιπόν και εδώ ένα ειδικό σχέδιο για την προστασία του θαλάσσιου περιβάλλοντος και μάλιστα με το πρόσφατο ατύχημα με το «SEA DIAMOND» είναι μια προειδοποίηση. 
      Τέλος, είναι τα δασικά οικοσυστήματα της χώρας μας. Είναι χώρα μεσογειακή με συχνές πυρκαγιές, με ανθρωπογενείς και πολιτικές παρεμβάσεις στο δάσος. Σημειώνω και εγώ την τελευταία προσπάθεια να περάσει μία τροπολογία εδώ η οποία τάχα έλεγε να σταματήσουν οι διώξεις σε όσους αυθαιρετούν, μέχρι να γίνουν οι δασικοί χάρτες. Και ήρθε προχθές, ο Υπουργός ΠΕ.ΧΩ.Δ.Ε., ο κ. Σουφλιάς να μας πει ότι οι δασικοί χάρτες δεν πρόκειται να γίνουν ποτέ. 
      Κύριε Υπουργέ, ενδεχομένως να μου απαντήσετε και ορθά, ότι σε όλα αυτά αλλά και σε άλλα που έθεσε η κ. Ξηροτύρη, ο κ. Αλαβάνος και ο κ. Λεβέντης, σε πολλά απ’ αυτά που θέτουμε, δεν είστε ο αρμόδιος Υπουργός. Πράγματι, σε κάποια από αυτά πρέπει να ρωτήσουμε το Υπουργείο Εμπορικής Ναυτιλίας, σε άλλα το Υπουργείο Εσωτερικών, σε άλλα το Υπουργείο Ανάπτυξης και σε άλλα το  Υπουργείο Αγροτικής Ανάπτυξης και Τροφίμων. Μήπως, λοιπόν, εκτός των άλλων θα πρέπει να αρχίσουμε και με τη δημιουργία εντός αυτοτελούς Υπουργείου για το περιβάλλον; Όχι ότι είναι πανάκεια, αλλά τουλάχιστον να έχουμε έναν υπεύθυνο και να υπάρχει ένα κέντρο συντονισμού των ποικίλων δράσεων που πρέπει να γίνουν, όταν τουλάχιστον υπάρχει πολιτική βούληση να γίνουν. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δραγασάκη. 
      Το λόγο έχει ο κ. Κωνσταντόπουλος. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κύριε Υπουργέ, η σχέση εθνικής στρατηγικής για το περιβάλλον και κυβερνητικής πολιτικής, αποτελεί σχέση δομημένου πολιτικού αδιεξόδου. Και η σημερινή Κυβέρνηση εμμένει σε έναν τύπο ανάπτυξης περιβαλλοντοκτόνο και ρυπογόνο, έναν τύπο ανάπτυξης που αντιβαίνει προς όλες τις αξίες και όλες τις προϋποθέσεις της αειφορίας και της περιβαλλοντικής αρμονίας, ακόμη και της αξιοβίωτης καθημερινότητας. Δυστυχώς, αποτελεί κοινή συνείδηση ότι στα θέματα του περιβάλλοντος ισχύει κάτι, που θα μπορούσε να πει κανείς, παραφράζοντας τον Ελύτη: «Παραδίδεται το κάλλος στις μύγες της αγοράς» για να προσθέσω: και στους ντελάληδες των διαφόρων πελατειακών παραγοντισμών. 
      Απόδειξη αυτού του δομημένου πολιτικού αδιεξόδου αποτελεί το γεγονός ότι καμμιά κυβέρνηση, όσο ισχυρή και αν είναι, όσο άνετη Πλειοψηφία και αν διαθέτει, δεν τολμάει το αυτονόητο, να δημιουργήσει αυτοτελές Υπουργείο Περιβάλλοντος, δεν τολμάει να ακούσει τη φωνή ακόμη και δικών της επιτρόπων, που στο όνομα μιας περιβαλλοντικής ευρωπαϊκής πολιτικής λέει ότι είναι ασύμβατα τα Υπουργεία Έργων και Περιβάλλοντος. Αυτό είναι τρανή απόδειξη ότι εμμένετε σε ορισμένες πολιτικές επιλογές προς τις οποίες εμείς διαφωνούμε, γι’ αυτό και θεωρούμε την προστασία του περιβάλλοντος μία από τις πρώτες πολιτικές προτεραιότητες. 
      Επειδή λοιπόν, έχετε λαθεμένες πολιτικές επιλογές, εμείς σας διατυπώνουμε συγκεκριμένα ερωτήματα. Γιατί η Ελλάδα αποτελεί, κατ’ εξακολούθηση, τον σταθερότερο πελάτη των Ευρωπαϊκών Δικαστηρίων για περιβαλλοντικές παραβιάσεις; Δεν σας απασχολεί;
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων ‘Εργων): Δεν είναι.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Θα μου πείτε ότι μειώσατε τους αριθμούς των εκκρεμών υποθέσεων και των εκκρεμών φακέλων. Αυτό είναι; Η μείωση των προστίμων; Ή η αντιμετώπιση των συγκεκριμένων προβλημάτων, τα οποία έχουν ανακύψει; 
      Δεύτερον, μπορείτε να μου εξηγήσετε, κύριε Υπουργέ, περί τίνος πρόκειται; Βρισκόμαστε μπροστά σ’ ένα υπεράνθρωπο έργο και γι’ αυτό πρέπει να καταφύγουμε στον μυθικό Ηρακλή, προκειμένου να γίνει ο εθνικός χωροταξικός σχεδιασμός; Στον 21ο αιώνα τι εμποδίζει το αυτονόητο, τον εθνικό χωροταξικό σχεδιασμό; Τι είναι; Έργο το οποίο δεν μπορεί να το προσεγγίσει η Ελλάδα του 21ου αιώνα; 
      Τρίτον, γιατί δεν ανταποκρινόμαστε στις δεσμεύσεις του Πρωτοκόλλου του Κιότο; Και δεν θα πω εγώ αυτά που υποστηρίζουμε με την επερώτησή μας, θα σας αναφέρω εκείνα που λέει ο κ. Δήμας, ο Επίτροπος της Ευρωπαϊκής Ένωσης, ότι η Ελλάδα στο 2010 θα είναι περίπου στο 34% από πλευράς ρύπων.
      Τέταρτον, γιατί δεν εφαρμόζετε τις ευρωπαϊκές οδηγίες για τα λύματα, για τα απορρίμματα, για τα τοξικά και για τα νοσοκομειακά; Γνωρίζετε πάρα πολύ καλά ότι ένα μεγάλο μέρος του όγκου αυτών των επικίνδυνων απορριμμάτων, λυμάτων και τοξικών αποβλήτων πετάγεται στα ποτάμια, στους υγροτόπους, στις παραλίες και σε ανεξέλεγκτες χωματερές. 
      Ακόμη, γιατί επιμένετε με τα μέτρα που παίρνετε στη χωροταξική και πολεοδομική ασφυξία των πόλεων, με κτήρια ενεργοβόρα, με πλημμυρίδα αυτοκινήτων, που ενισχύετε την χρήση τους, με καταπάτηση των ελεύθερων χώρων και του πρασίνου, την ώρα που διεθνώς επισημαίνεται ότι η ρύπανση της ατμόσφαιρας μεταλλάσσεται με ακόμη πιο επικίνδυνο τρόπο από τη δεύτερη γενιά ρύπων;
      Ένα ακόμη ερώτημα: Γιατί η Δ.Ε.Η. κατέβαλε πέρυσι 80.000.000 ευρώ για την αγορά δικαιωμάτων ρύπων, βάζοντας και το περιβάλλον πια στη λογική της ανταλλακτικής εμπορευματοποίησης, ενώ με αυτά τα 80.000.000 ευρώ θα μπορούσε να αποκαταστήσει κάποιες ζημιές που έχει κάνει και επίσης να αλλάξει τις καταναλωτικές, δικές μας, δραστηριότητες;
      Ξέρετε ότι για την Πτολεμαίδα και για την Μεγαλόπολη καταδικάστηκε πάλι η Ελλάδα. Η Δ.Ε.Η. δίνει 80.000.000 για να αγοράσει δικαίωμα πρόσθετων ρύπων. Πληρώνει για να  μπορεί να παραβιάζει την ρήτρα του Κιότο, προκειμένου να εκπέμψει περισσότερα αέρια του θερμοκηπίου σε βάρος της δημόσιας υγείας. Δεν είναι σχιζοφρενές αυτό; Δεν είναι εγκληματικό;
      Ακόμη γιατί με τις καταπατήσεις, τις περιφράξεις και την αυθαίρετη δόμηση των ακτών επιμένετε στην βάναυση αλλοίωση του φυσικού αναγλύφου των ακτών και των παραλιών. Γιατί, κύριε Υπουργέ, πεθαίνουν τα εννιά μεγαλύτερα ποτάμια της Ελλάδας, ο Αλιάκμονας, ο Πηνειός, ο Αλφειός, ο Πηνειός της Ηλείας, ο Ασωπός; Επίσης, γιατί αυτές οι πληγές της ζωής μας εξακολουθούν να κακοφορμίζουν; Γιατί δεν έχουμε πολιτική για τα νερά, για τα σκουπίδια, για το πράσινο, για τα δάση, για το νέφος, για τα τοξικά, για τα αυθαίρετα, για τις ακτές, για τα δημόσια έργα; Πόσες φορές δεν πανηγυρίζουμε μπροστά σε φαραωνικά έργα, χωρίς να βλέπουμε ότι έρχονται οι βιβλικές καταστροφές. 
      Να πω ότι υπάρχει ένα μνημείο πολιτικής τύφλωσης για το δημόσιο βίο της χώρας, που βαραίνει όλες τις κυβερνήσεις με όσα συντελέστηκαν και συντελούνται ακόμη κατατρώγοντας δισεκατομμύρια ευρώ, για την εκτροπή του Αχελώου. Είναι ζητήματα τα οποία δεν είναι ποτέ δυνατόν να αντιμετωπίζονται με μια τρέχουσα πολιτική αντίληψη, που εμπορευματοποιεί τα ζητήματα του περιβάλλοντος. 
      Θα τελειώσω με μια υπόμνηση. Δεν υπάρχει άνθρωπος στον πλανήτη σήμερα που να μην δέχεται ότι το μέλλον της οικουμένης είναι κοινό. Το οικουμενικό μας μέλλον είναι μέλλον όλων. Και δεν υπάρχει κανένας που να μην διατυπώνει την διαπίστωση ότι η σωτηρία της ανθρωπότητας είναι υπόθεση όλων. Από αυτές τις διαπιστώσεις αναδεικνύεται, μέσα από τις κοινωνίες, ένα νέο πολιτικό κίνημα, που δεν εμπλέκεται πια σε ιστορικού τύπου παρελθοντολογικές αντιπαραθέσεις, τι είναι οικολογία, αν είναι μονοθεματική υπόθεση, αν είναι σε αντιπαλότητα με την αριστερά, αν είναι αναπτυξιακού ή αντιαναπτυξιακού χαρακτήρα. Αυτό το νέο πολιτικό κίνημα αξιώνει την προστασία του περιβάλλοντος ως πρωταρχικού στοιχείου για νέο σχεδιασμό οικονομικής ανάπτυξης, για νέο κοινωνικό σχεδιασμό συνοχής, για αξιοβίωτη ποιοτική ζωή και καθημερινότητα, για πολιτισμική ταυτότητα με ανθρώπινα πρόσωπα. Γιατί όπως είπε ο Γιάννης Δραγασάκης, ποια πολιτισμική ταυτότητα θα έχει εκείνος που δεν έχει νερό, εκείνος που ζει σε ένα ερημοποιημένο περιβάλλον, εκείνος που νιώθει να του καταληστεύουν τα πλούτια της ζωής του. 
      Αν λοιπόν θέλουμε να συνεννοηθούμε ας αναγορεύσουμε την πολιτική για το περιβάλλον σε πρώτιστη εθνική πολιτική. Ας αποδεσμεύσουμε την εθνική στρατηγική για το περιβάλλον από την λογική των εργολάβων δημοσίων έργων που αγοράζουν τις σπηλιές της Αττικής για να εναποθέτουν λυματολάσπη και απορρίμματα. Ας αναδείξουμε πράγματι ότι όποιος αγωνίζεται για το περιβάλλον, δεν διατρέχει τον κίνδυνο να πάει φυλακή, να διωχθεί ούτε επίσης ότι όποιος αγωνίζεται για το περιβάλλον πρέπει να φτάσει στα έσχατα όρια της ανθρώπινης διακινδύνευσης, να κηρύσσει απεργία πείνας και να του λέμε ότι όταν ζητάς την αποκατάσταση της νομιμότητας παραβιάζεις το νόμο, το νόμο της αυθαιρεσίας. Αλλάξτε πολιτικές επιλογές! 
      Και για να είμαι δίκαιος, κύριε Πρόεδρε –τελειώνω- δεν είναι κάτι που συντελείται στον ορίζοντα μιας τετραετίας, δεν είναι κάτι που προκύπτει στην διάρκεια μιας κυβερνητικής θητείας. Γι’ αυτό είπα ότι είναι ένα θέμα στο οποίο τουλάχιστον, πάρτε μια πρωτοβουλία, να μπορέσετε να διασταυρωθείτε με την αγωνία της κοινής γνώμης, που νοιώθει να στενεύει ο ορίζοντας και να δυσκολεύει η ανάσα της! 
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός Περιβάλλοντος Χωροταξίας και Δημοσίων Έργων κ. Σταύρος Καλογιάννης, έχει το λόγο.
       ΣΤΑΥΡΟΣ  ΚΑΛΟΓΙΑΝΝΗΣ (Υφυπουργός Περιβάλλοντος Χωροταξίας και Δημοσίων Έργων): Ευχαριστώ πολύ, κύριε Πρόεδρε.
      Κυρία και κύριοι συνάδελφοι, θα προσπαθήσω να ρίξω λίγο τους τόνους. Εκτιμώ ότι ο σεβαστός, κύριος Πρόεδρος, ανέβασε πραγματικά τους τόνους αλλά είναι μια μοναδική ευκαιρία…
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Είναι του χαρακτήρα μου. Παραβλέψτε το! 
      ΣΤΑΥΡΟΣ  ΚΑΛΟΓΙΑΝΝΗΣ (Υφυπουργός Περιβάλλοντος Χωροταξίας και Δημοσίων Έργων): Το πιστεύω, κύριε Πρόεδρε! 
      … να συζητήσουμε πάνω σ’ ένα θέμα που απασχολεί όλο και περισσότερο τους πολίτες όχι μόνο της χώρας μας, τους πολίτες όλου του κόσμου και έχει να κάνει με την κλιματική αλλαγή.
      Το θέμα των κλιματικών αλλαγών εξαιτίας του φαινομένου του θερμοκηπίου είναι σίγουρα σήμερα το σοβαρότερο περιβαλλοντικό πρόβλημα και απασχολεί καθημερινά ολοένα και περισσότερο τους πολίτες. Επιτρέψτε μου να πω ότι ο Υπουργός κ. Σουφλιάς έχει αναφερθεί κατ’ επανάληψη στην πολιτική που εφαρμόζει το Υ.ΠΕ.ΧΩ.Δ.Ε. και τα συναρμόδια Υπουργεία στην αντιμετώπιση των κλιματικών αλλαγών. Χαίρομαι πραγματικά σήμερα που μας δίνεται η δυνατότητα να συζητήσουμε εκτενώς τα συγκεκριμένα θέματα. Θα επιχειρήσω να αναφερθώ στη γενικότερη πολιτική που ακολουθούμε στην αντιμετώπιση της κλιματικής αλλαγής, πολιτική η οποία εκφράζεται μέσα από συγκεκριμένα μέτρα και δράσεις που αναλαμβάνονται από το Υ.ΠΕ.ΧΩ.Δ.Ε. και τα συναρμόδια Υπουργεία.
      Ξεκινώντας θέλω να πω ότι είμαστε ανοικτοί στο διάλογο και σε κάθε καλόπιστη πρόταση. Σε κάθε καλόπιστο διάλογο πιστεύουμε απολύτως αρκεί αυτός να στηρίζεται σε πραγματικά στοιχεία και όχι σε υποθέσεις οι οποίες ενδεχομένως, να γίνονται για λόγους εντυπώσεων. 
      Επιτρέψτε μου επίσης να πω ότι δεν αποδεχόμαστε σε καμμία περίπτωση το χαρακτηρισμό που αποδίδεται, μέσω της επερώτησης του Συνασπισμού, στην Κυβέρνηση ότι ακολουθούμε μια ρυπογόνο πολιτική και θα αναφερθώ σε συγκεκριμένα μέτρα και δράσεις έτσι ώστε να σας πείσω ότι, πράγματι, αυτή η Κυβέρνηση νοιάζεται σοβαρά για το περιβάλλον.
      Είναι γνωστό ότι για την περίοδο 2008 – 2012 η Ευρωπαϊκή Επιτροπή έχει συγκεκριμένο στόχο μείωσης των εκπομπών της κατά 8% σε σύγκριση με το 1990 που είναι το έτος βάσης. Η Ελλάδα βάσει κοινοτικής συμφωνίας καταμερισμού οφείλει να περιορίσει τις εκπομπές της, την αύξηση των εκπομπών, στο +25% πάντα σε σχέση με το έτος βάσης. Για την επίτευξη αυτού του στόχου έχουμε λάβει τα εξής μέτρα:
      Πρώτον, καταρτίσαμε και εφαρμόζουμε το πρώτο εθνικό σχέδιο κατανομής δικαιωμάτων εκπομπών για την περίοδο 2005 – 2007 που έχει εγκριθεί από την Ευρωπαϊκή Επιτροπή και εφαρμόζεται ήδη.
      Δεύτερον, καταρτίσαμε το δεύτερο Εθνικό Σχέδιο Κατανομής Δικαιωμάτων Εκπομπών για την περίοδο 2008 – 2012.
      Τρίτον, προχωρήσαμε στην αναθεώρηση του εθνικού προγράμματος για την κλιματική αλλαγή προκειμένου να διερευνήσουμε την ανάγκη λήψης πρόσθετων μέτρων για την επίτευξη του στόχου.
      Τέταρτον, προωθούμε τη θεσμοθέτηση του ειδικού χωροταξικού πλαισίου για τις ανανεώσιμες πηγές ενέργειας. Γνωρίζετε ότι έχει ήδη ολοκληρωθεί η διαβούλευση και θέλω να δώσω κάποια συγκεκριμένα στοιχεία για τις Α.Π.Ε. για να δείξω, ακριβώς, το ενδιαφέρον στην πράξη αυτής της Κυβέρνησης για την προώθηση των ανανεώσιμων πηγών. 
      Την τριετία που πέρασε, από το Μάρτιο του 2004 έως τον Απρίλιο του 2007, έχουν γίνει επενδύσεις ύψους 370.000.000 ευρώ στην ελληνική περιφέρεια. 
      Αυτό το ποσό αφορά σε έργα που αντιστοιχούν στο 86% των σταθμών Α.Π.Ε. που εγκαταστάθηκαν στην Ελλάδα τα δέκα προηγούμενα χρόνια, από το 1994 μέχρι τις αρχές του 2004. Τον Απρίλιο του 2007 η συνολική εγκατεστημένη ισχύς έργων Ανανεώσιμων Πηγών στην Ελλάδα ανερχόταν στα 810 MW και εκτιμάται ότι μέχρι το τέλος του 2007 μπορεί να ξεπεράσει τα 1.100 MW.
      Πέμπτον, εκδίδονται από το Υ.ΠΕ.ΧΩ.Δ.Ε. αποφάσεις έγκρισης περιβαλλοντικών όρων που προβλέπουν την προσαρμογή των εγκαταστάσεων των πλέον ρυπογόνων βιομηχανικών κλάδων στις βέλτιστες διαθέσιμες τεχνικές ως τον Οκτώβριο του 2007. 
      Έκτον, θέσαμε σε λειτουργία το Μητρώο Δικαιωμάτων Εκπομπών Αερίων του Θερμοκηπίου. 
      Έβδομον, ενσωματώσαμε το 2005 στο εθνικό μας δίκαιο τις οδηγίες για τις  μεγάλες εγκαταστάσεις καύσης για τα εθνικά ανώτατα επίπεδα εκπομπών ορισμένων ατμοσφαιρικών ρύπων. 
      Όγδοον, εκπονήσαμε επιχειρησιακά σχέδια αντιμετώπισης της ατμοσφαιρικής ρύπανσης για όλα τα μεγάλα αστικά κέντρα της χώρας.
      Ένατον, εντατικοποιούμε τους περιβαλλοντικούς ελέγχους μέσω των επιθεωρητών περιβάλλοντος και αυξάνουμε τον αριθμό τους στο Υ.ΠΕ.ΧΩ.Δ.Ε..
      Δέκατον, για τη μείωση της ρύπανσης από τα αυτοκίνητα προωθούμε τα μεταφορικά μέσα σταθερής τροχιάς. Το Μετρό, με τα έργα που βρίσκονται ήδη υπό κατασκευή, διπλασιάζεται σε μήκος. 
      Στο Υ.ΠΕ.ΧΩ.Δ.Ε., κυρία και κύριοι συνάδελφοι, δεν λαμβάνουμε απλώς ορισμένα αποσπασματικά μέτρα για λόγους ενδεχομένως εντυπώσεων, αλλά εφαρμόζουμε μία ολοκληρωμένη πολιτική με στόχο την πλήρη υλοποίηση των δεσμεύσεων που έχει αναλάβει η χώρα από το Πρωτόκολλο του Κιότο. 
      Όπως γνωρίζετε, σύμφωνα με το ν.3017/2002 με τον οποίο η χώρα μας επικύρωσε το Πρωτόκολλο του Κιότο, το Υ.ΠΕ.ΧΩ.Δ.Ε. συντονίζει τα συναρμόδια Υπουργεία και τους φορείς του δημόσιου και ιδιωτικού τομέα για την εκπόνηση και παρακολούθηση της εφαρμογής του Εθνικού Προγράμματος.
      Αναφέρομαι εν συντομία στο Εθνικό Πρόγραμμα που αφορά την κλιματική αλλαγή, στο Β΄ Εθνικό Πρόγραμμα για την περίοδο 2000-2010, το οποίο είχε εκπονηθεί το 2002. Περιελάμβανε πολιτικές για τον περιορισμό των εκπομπών αερίων θερμοκηπίου. 
      Αναφέρω, εν συντομία, ότι οι βασικότερες παρεμβάσεις ήταν για την ηλεκτροπαραγωγή, η περαιτέρω διείσδυση των Ανανεώσιμων Πηγών Ενέργειας, η λειτουργία των σταθμών φυσικού αερίου, η περαιτέρω διείσδυση σταθμών συμπαραγωγής θερμότητας και ηλεκτρισμού. Για τη βιομηχανία ήταν η περαιτέρω διείσδυση του φυσικού αερίου για θερμικές χρήσεις, για τον οικιακό και τριτογενή τομέα η βελτίωση της θερμικής συμπεριφοράς των υφιστάμενων κτηρίων, η περαιτέρω διείσδυση του φυσικού αερίου για θέρμανση και κλιματισμό των χώρων. Για τη γεωργία δε, συστήματα διαχείρισης ζωικών απορριμμάτων και προώθηση της βιολογικής καλλιέργειας. 
      Παράλληλα με την παρακολούθηση του Εθνικού Προγράμματος, το Υ.ΠΕ.ΧΩ.Δ.Ε. έχει αξιολογήσει και αναθεωρεί το συγκεκριμένο πρόγραμμα προκειμένου να εντοπίσουμε τυχόν ανάγκες υιοθέτησης περαιτέρω πολιτικών και μέτρων για την επίτευξη του στόχου της χώρας.
      Η σχετική πρόταση αναθεώρησης ετέθη σε δημόσια διαβούλευση, σε πρώτη φάση το Δεκέμβριο του 2006. Παρουσιάστηκε σε ημερίδα στην Αθήνα στις 7 Δεκεμβρίου 2006, ενώ η δεύτερη φάση της δημόσιας διαβούλευσης έγινε τον Ιανουάριο του 2007.
      Η αναθεώρηση εξετάζει την πρόοδο εφαρμογής των μέτρων περιορισμού των εκπομπών που περιλαμβάνονται στο Β΄ Εθνικό Πρόγραμμα και προτείνει νέα μέτρα τα οποία αφορούν την ανανέωση του στόλου των οχημάτων –αναφέρομαι στα επιβατικά Δημόσιας Χρήσης- την προώθηση των σιδηροδρομικών εμπορευματικών μεταφορών, στην προώθηση συστημάτων διαχείρισης ζωικών αποβλήτων, στην απαγόρευση καύσης γεωργικών υπολειμμάτων στον αγρό, στη δάσωση των γεωργικών γαιών. 
      Το Υ.ΠΕ.ΧΩ.Δ.Ε. οριστικοποιεί την αναθεώρηση του Εθνικού Προγράμματος ενσωματώνοντας και τις παρατηρήσεις που ελήφθησαν κατά τη διαδικασία της διαβούλευσης. Η αναθεώρηση του Εθνικού Προγράμματος αφορά την περίοδο μέχρι και το 2012, οπότε και λήγει η περίοδος εφαρμογής του Πρωτοκόλλου του Κιότο.
      Οι στόχοι της Ευρωπαϊκής Ένωσης -η οποία πρέπει να πούμε ότι βρίσκεται παγκοσμίως στην πρωτοπορία σε ό,τι αφορά τα περιβαλλοντικά θέματα, ιδιαίτερα δε στην αντιμετώπιση της κλιματικής αλλαγής- οι στόχοι λοιπόν που αποφασίστηκαν στο Συμβούλιο Κορυφής τον Μάρτιο του 2007 αφορούν την περίοδο μετά το Πρωτόκολλο του Κιότο, δηλαδή μετά το 2013. Οι συγκεκριμένοι στόχοι των κρατών-μελών, προκειμένου να συμβάλουν στον στόχο αυτό, θα αποφασιστούν με νέα συμφωνία σε επίπεδο Ευρωπαϊκής Ένωσης.
      Αυτό λοιπόν, κυρία και κύριοι συνάδελφοι, του Συνασπισμού που εξάγετε ως συμπέρασμα, ότι δήθεν η ελληνική Κυβέρνηση αγνοεί τις υποχρεώσεις της προς την Ευρωπαϊκή Ένωση και προς τους Έλληνες πολίτες, εκτιμώ ότι δεν ανταποκρίνεται στην πραγματικότητα. 
      Σε ό,τι αφορά το σύστημα εμπορίας δικαιωμάτων εκπομπών αερίων του θερμοκηπίου, για το οποίο έγινε πολύ μεγάλος λόγος, γνωρίζετε ότι το 2005 ξεκίνησε η λειτουργία του ευρωπαϊκού συστήματος εμπορίας δικαιωμάτων εκπομπών διοξειδίου του άνθρακα, η οποία καλύπτει μια σειρά από βιομηχανικούς κλάδους και εγκαταστάσεις που υπερβαίνουν συγκεκριμένα όρια δυναμικότητας, έτσι όπως αυτά ορίζονται μέσα από την οδηγία 2003/ 87. 
      Το 2004 εναρμονίσαμε την οδηγία στο εθνικό μας δίκαιο και θεσμοθετήσαμε το οργανωτικό σχήμα της χώρας, προκειμένου να συμμετάσχει η  Ελλάδα στο κοινοτικό σύστημα εμπορίας. Ως αρμόδια αρχή έχει οριστεί το Υ.ΠΕ.ΧΩ.Δ.Ε., ειδική υπηρεσία είναι το Γραφείο Εμπορίας Δικαιωμάτων Εκπομπών. Έχουν γίνει όλες οι σχετικές ενέργειες για την αδειοδότηση, για την έγκριση των εθνικών σχεδίων κατανομής, για τη λειτουργία του συστήματος αναφοράς και ελέγχου των επιχειρήσεων, για τη λειτουργία του Εθνικού Μητρώου Καταγραφής των Συναλλαγών κ.λπ..
      Παράλληλα, έχει συσταθεί και λειτουργεί διυπουργική επιτροπή, τα μέλη της οποίας αποτελούνται από εκπροσώπους του Υ.ΠΕ.ΧΩ.Δ.Ε., του Υπουργείου Ανάπτυξης και του Υπουργείου Οικονομικών. 
      Σύμφωνα λοιπόν με το 1ο Εθνικό Σχέδιο Κατανομής Δικαιωμάτων Εκπομπών στο σύστημα εμπορίας εμπίπτουν εκατόν τριάντα εννέα υφιστάμενες βιομηχανικές εγκαταστάσεις, με ετήσια δικαιώματα 71,16 εκατομμύρια τόνους διοξειδίου του άνθρακα, τα οποία σε σύγκριση με άλλες χώρες, αγαπητή κυρία Ξηροτύρη, δεν είναι καθόλου γενναιόδωρα. Επιτρέψτε μου δε να πω, για να επιβεβαιώσω αυτό το οποίο ανέφερα, ότι οι επαληθευμένες εκπομπές για το 2005 ανέρχονται σε 71,25 εκατομμύρια τόνους. Συνεπώς υπάρχει έλλειμμα, σε αντίθεση με πάρα πολλές άλλες ευρωπαϊκές χώρες όπου υπάρχει πλεόνασμα. 
      Με το 1ο Εθνικό Σχέδιο οι επιχειρήσεις που συμμετέχουν στο σύστημα καλούνται να μειώσουν τις εκπομπές τους κατά 2,1% σε σχέση με τις αναμενόμενες εκπομπές. 
      Το Σεπτέμβριο του 2006 καταθέσαμε εγκαίρως -και είμαστε μια από τις ελάχιστες ευρωπαϊκές χώρες που κατέθεσαν εγκαίρως στην Ευρωπαϊκή Επιτροπή- το 2ο Σχέδιο Κατανομής Δικαιωμάτων Εκπομπών για την περίοδο 2008-2012. Σύμφωνα με τα στοιχεία του 2ου Εθνικού Σχεδίου τα συνολικά δικαιώματα για τις εκατόν πενήντα πλέον υπόχρεες επιχειρήσεις, που συμμετέχουν στο σύστημα εμπορίας για την πενταετία 2008-2012, ανέρχονται σε 377,5 μεγατόνους διοξειδίου του άνθρακα. Απαιτήσαμε δηλαδή από τις εκατόν πενήντα υπόχρεες επιχειρήσεις να μειώσουν τις εκπομπές τους κατά 8,9%, δηλαδή σημαντικά περισσότερο από την πρώτη περίοδο. 
      Η Ευρωπαϊκή Επιτροπή, με απόφασή της το Νοέμβριο του 2006, ενέκρινε το Σχέδιο υπό τον όρο τα προς διανομή δικαιώματα εκπομπής δικαιωμάτων εκπομπών να μειωθούν ακόμη περισσότερο, κατά 8,5%. Ουσιαστικά, με την πρόταση της Επιτροπής η επιτυχής λειτουργία του συστήματος εμπορίας δικαιωμάτων εκπομπών θα οδηγήσει από μόνη της στην επίτευξη των εθνικών στόχων, στο πλαίσιο του Πρωτοκόλλου του Κιότο. Έχουμε εκφράσει τις απόψεις και τις ενστάσεις μας στην Ευρωπαϊκή Επιτροπή. Εκτιμούμε ότι δεν είναι δυνατόν όλο το βάρος μείωσης των εκπομπών να το αναλάβουν μόνο οι εκατόν πενήντα υπόχρεες επιχειρήσεις, όταν μάλιστα προωθούνται με γρήγορο ρυθμό δράσεις και σε άλλους τομείς, όπως προανέφερα.
      Σε ό,τι αφορά τα κτήρια, όπως γνωρίζετε το Υ.ΠΕ.ΧΩ.Δ.Ε. είχε καθορίσει με κοινή υπουργική απόφαση, ήδη από το 1998, όρους και προϋποθέσεις για τη βελτίωση της ενεργειακής απόδοσης των κτηρίων, με την οποία ενσωματώθηκε στο εθνικό δίκαιο η κοινοτική οδηγία 93/76, η γνωστή ως οδηγία «SAVE».
      Η oδηγία αυτή δεν εφαρμόστηκε στο σύνολό της, γιατί εν τω μεταξύ εξεδόθη νέα κοινοτική oδηγία, η 2002/91, για την ενεργειακή απόδοση των κτηρίων. Για την ενσωμάτωση της προαναφερόμενης οδηγίας στο Εθνικό Δίκαιο δεν «νίπτουμε τας χείρας μας», όπως αναφέρεται στο κείμενο της επερώτησης, το αντίθετο μάλιστα. 
      Θ΄ ανοίξω μια παρένθεση και θα πω ότι σήμερα για πρώτη φορά στη χώρα ως Υ.ΠΕ.ΧΩ.Δ.Ε. δεν έχουμε καμμία απολύτως εκκρεμότητα σε ό,τι αφορά τις ενσωματώσεις στο Εθνικό μας Δίκαιο Κοινοτικών Οδηγιών που αφορούν στο περιβάλλον. Για πρώτη φορά στη χώρα! Είναι πραγματικά ένα πολύ σημαντικό έργο και εκτιμώ ότι πού και πού θα πρέπει αυτό το έργο να αναγνωρίζεται.
      Ζήτησε λοιπόν για τη συγκεκριμένη οδηγία, την 2002/91, το Υπουργείο Ανάπτυξης, επειδή ασχολείται κατ’ εξοχήν με ενεργειακά θέματα, να ενσωματώσει εκείνο την οδηγία. Το δεχθήκαμε, συνεργαστήκαμε και συνεργαζόμαστε στενά μαζί του. Συγκροτήθηκε εδώ και ενάμιση χρόνο επιτροπή από εκπροσώπους των δύο Υπουργείων και από εμπειρογνώμονες του Τεχνικού Επιμελητηρίου, του Κ.Α.Π.Ε., του ΕΛ.Ο.Τ. και του Μετσοβίου Πολυτεχνείου.
      Η επιτροπή έχει ολοκληρώσει και έχει υποβάλει στο Υπουργείο Ανάπτυξης σχέδιο νόμου με τίτλο «Λήψη μέτρων βελτίωσης της ενεργειακής απόδοσης των κτηρίων», όπου τίθεται το γενικό πλαίσιο εφαρμογής της οδηγίας και το σχέδιο νόμου, όπως ενημερώθηκα από το Υπουργείο Ανάπτυξης, βρίσκεται στο Νομικό Σύμβουλο του Υπουργού Ανάπτυξης για την τελική ρύθμιση, έτσι ώστε να κατατεθεί το συντομότερο δυνατό στη Βουλή προς συζήτηση.
      Παράλληλα, είναι έτοιμο σχέδιο κοινής υπουργικής απόφασης με τίτλο «Μητρώο ενεργειακών επιθεωρητών κτηρίων, κατοικιών και ειδικών χρήσεων», με την οποία ρυθμίζονται θέματα σχετικά με τους εμπειρογνώμονες, οι οποίοι θα διενεργούν ενεργειακές επιθεωρήσεις.
      Ολοκληρώθηκε επίσης η επεξεργασία τεχνικού κανονισμού, σύμφωνα με τις απαιτήσεις της οδηγίας 2002/91. Ο τεχνικός αυτός κανονισμός θα υποστηρίξει την εφαρμογή για τον υπολογισμό της συνολικής ενεργειακής κατανάλωσης ενός κτηρίου και με τον κανονισμό αυτόν τίθενται ελάχιστες απαιτήσεις ενεργειακής απόδοσης ανά χρήση κτηρίων.
      Επίσης, το Μάρτιο του 2007 με απόφασή μου έχει συσταθεί  ομάδα εργασίας για τη δυνατότητα τοποθέτησης φωτοβολταϊκών συστημάτων στις στέγες και στα δώματα κτηρίων, με στόχο την εξοικονόμηση ενέργειας. Η ομάδα εργασίας έχει ήδη ολοκληρώσει τις προτάσεις της, οι οποίες αφορούν στην απλοποίηση των διαδικασιών για την τοποθέτηση αυτών των συστημάτων σε περιοχές τόσο εντός όσο και εκτός σχεδίου καθώς και σε προτάσεις ενεργειών και δράσεων γενικότερου χαρακτήρα.
      Κάνω επίσης μία αναφορά στο Υπουργείο Οικονομικών, επειδή τίθεται το θέμα αυτό στο κείμενο της επερώτησης. Με το ν. 3522/2006, περί μεταβολών στη φορολογία εισοδήματος, το κίνητρο της φοροελάφρυνσης για εγκαταστάσεις φυσικού αερίου και Α.Π.Ε. στον οικιακό και τριτογενή τομέα επεκτείνεται και σε άλλους βασικούς τομείς, οι οποίοι συμβάλλουν στη βελτίωση της ενεργειακής απόδοσης των κτηρίων με έμφαση κυρίως στα υφιστάμενα κτήρια.
      Τέλος, θα πρέπει να επισημάνουμε το ειδικό χωροταξικό πλαίσιο για τις ανανεώσιμες πηγές ενέργειας, το οποίο έχει εκπονηθεί από το Υ.ΠΕ.ΧΩ.Δ.Ε. και έχει δοθεί εδώ και τρεις περίπου μήνες στη δημοσιότητα για διαβούλευση. Με το ειδικό χωροταξικό πλαίσιο διαμορφώνεται η πολιτική χωροθέτησης έργων Α.Π.Ε.  ανά κατηγορία δραστηριότητας και κατηγορία χώρου.
      Η ολοκλήρωση της διαβούλευσης θα γίνει με τη συζήτηση του χωροταξικού πλαισίου στο Εθνικό Συμβούλιο Χωροταξίας. Μεταξύ άλλων το ειδικό αυτό πλαίσιο συμβάλλει στην απλοποίηση των διαδικασιών, στη συστηματοποίηση των προϋποθέσεων χωροθέτησης έργων Α.Π.Ε., στην επιτάχυνση των σχετικών διοικητικών διαδικασιών, στην άρση των εμποδίων και της γραφειοκρατίας και στην αποφυγή πολλών προβλημάτων που έχουν παρατηρηθεί στον τομέα αυτόν μέχρι σήμερα.
      Ολοκληρώνεται παράλληλα και παρουσιάζεται τις επόμενες ημέρες το Εθνικό Χωροταξικό Πλαίσιο, ενώ έχουν ήδη παρουσιασθεί τα χωροταξικά πλαίσια, τα ειδικά χωροταξικά για τον τουρισμό και τη βιομηχανία.
      Πρόκειται πραγματικά για μία μεγάλη τομή σε ό,τι αφορά το χωροταξικό σχεδιασμό της χώρας. 
      Επιτρέψτε μου, επίσης, να κάνω μία πολύ σύντομη αναφορά στην εθνική στρατηγική για την αειφόρο ανάπτυξη, επειδή ετέθη κυρίως, από την κυρία και τους κυρίους Βουλευτές το θέμα. Τον Ιούνιο 2006, το Ευρωπαϊκό Συμβούλιο ενέκρινε την αναθεώρηση της ευρωπαϊκής στρατηγικής για την αειφόρο ανάπτυξη, η οποία είχε θεσπιστεί το 2001 στο Γκέτεμποργκ, αναγνωρίζοντας έτσι ότι η κλιματική αλλαγή αποτελεί μία από τις κύριες προκλήσεις που πρέπει να αντιμετωπιστούν. 
      Στο πλαίσιο αυτό το Υ.ΠΕ.ΧΩ.Δ.Ε., ο Υπουργός κ. Σουφλιάς και εγώ, έχουμε προχωρήσει στην αναθεώρηση της υφιστάμενης εθνικής στρατηγικής, η οποία είχε εκπονηθεί το 2002. Αναλάβαμε το έργο του συντονισμού όλων των συναρμόδιων Υπουργείων και φορέων, των ενεργών πολιτών, των κοινωνικών εταίρων, των περιβαλλοντικών οργανώσεων για την κατάρτιση μιας όσο το δυνατόν πιο ολοκληρωμένης αναθεωρημένης εθνικής στρατηγικής. 
      Επιτρέψτε μου να πω στο σημείο αυτό ότι ενσωματώνουμε την περιβαλλοντική παράμετρο σε όλες τις τομεακές πολιτικές και δίνουμε έμφαση, όχι μόνο στις τρεις πτυχές της αειφορίας, δηλαδή την οικολογική, την οικονομική και την κοινωνική, αλλά και στον πολιτισμό. 
      Επιτρέψτε μου, επίσης, κυρία και κύριοι συνάδελφοι, να αναφερθώ πολύ σύντομα σε ορισμένα από τα θέματα, τα οποία θίξατε προηγουμένως στις ομιλίες σας. Κατ’ αρχήν, ο ισχυρισμός που αποδίδεται στο Αστεροσκοπείο, ότι δεν πρόκειται η χώρα να τηρήσει τους στόχους που απορρέουν από το Πρωτόκολλο του Κιότο -κάτι το οποίο επεσήμανε η κ. Ξηροτύρη και ο κ. Κωνσταντόπουλος- και ότι οι εκπομπές θα ανέλθουν στο 34% έως το 2010, επιτρέψτε μου να πω ότι δεν ισχύει σε καμμία απολύτως περίπτωση. Αυτό θα ίσχυε…
      ΚΩΝΣΤΑΝΤΙΝΟΣ ΓΕΙΤΟΝΑΣ: Η εκτίμηση, πάντως, πολλών είναι αυτή. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων):  Θα σας απαντήσω αμέσως. Ο κ. Δήμας στην Επιτροπή Περιβάλλοντος είχε πει ότι η Ελλάδα πληροί απολύτως τις προϋποθέσεις του Πρωτοκόλλου του Κιότο. Αυτός ο ισχυρισμός του Αστεροσκοπείου θα ίσχυε, εάν δεν λαμβάναμε κανένα απολύτως μέτρο. 
      Νομίζω ότι ήμουν πάρα πολύ σαφής σε όσα ανέπτυξα προηγουμένως, στα μέτρα και τις δράσεις που έχουν αναληφθεί, όχι μόνο από το Υ.ΠΕ.ΧΩ.Δ.Ε., αλλά και τα συναρμόδια Υπουργεία. Και βεβαίως, θα πρέπει να πούμε ότι ο στόχος αυτός δεν είναι για το 2010, είναι για την περίοδο 2008-2012. Δεν έχουμε μπει ακόμη, δηλαδή, σ’ αυτήν την περίοδο και τα μέτρα, τα οποία λαμβάνουμε θα αρχίσουν να αποδίδουν με πολύ γρήγορο ρυθμό, ακόμη πιο γρήγορο ρυθμό από εδώ και πέρα. 
      Αναφέρθηκε η κ. Ξηροτύρη στην τεχνολογία δέσμευσης και αποθήκευσης άνθρακα. Είναι ένα πρόβλημα πολύ σοβαρό, για το οποίο, εάν υπάρχει χρόνος, θα προτιμούσα να μιλήσω στη δευτερολογία μου. Έχουμε σοβαρές επιφυλάξεις σε ό,τι αφορά τη συγκεκριμένη μέθοδο και θα τις αναπτύξω στη συνέχεια. 
      Ο κ. Αλαβάνος αναφέρθηκε στα γήπεδα γκολφ, τα οποία αναπτύσσονται σε όλη τη χώρα χωρίς μέτρο. Θα πρέπει να σας πω ότι η Ελλάδα δεν έχει πάνω από έξι ή εφτά γήπεδα γκολφ σήμερα, όταν άλλες μεσογειακές χώρες –αναφέρομαι για παράδειγμα στην Πορτογαλία ή την Ισπανία- έχουν πολλές εκατοντάδες γηπέδων γκολφ. Και βεβαίως, δεν προκύπτει από πουθενά ότι προωθούμε άναρχα την κατασκευή νέων γηπέδων γκολφ. 
      Μία αναφορά, επίσης, θα κάνω σε αυτά που είπε ο κ. Κωνσταντόπουλος, ότι η χώρα μας είναι ο καλύτερος πελάτης του Ευρωπαϊκού Δικαστηρίου. Αυτό είναι αλήθεια, αλλά ίσχυε για την εποχή πριν από το 2004. Παραλάβαμε στο Υ.ΠΕ.ΧΩ.Δ.Ε. πενήντα έξι ανοιχτές υποθέσεις από την Ευρωπαϊκή Επιτροπή έναντι της χώρας μας. Τις έχουμε μειώσει κατά 50% μέσα σε τρία μόνο χρόνια. Πραγματικά είναι ένα –επιτρέψτε μου να πω- επίτευγμα. Επιτρέψτε μου επίσης να πω ότι οι καταγγελίες δεν είναι κάτι το στατικό, είναι κάτι το δυναμικό. Μπορεί αύριο το πρωί, σ’ ένα μήνα να κατατεθούν και νέες καταγγελίες. Εφαρμόζουμε, λοιπόν, προληπτική πολιτική για ν΄ αντιμετωπίσουμε αυτό το θέμα και όχι κατασταλτική.
      Σας ευχαριστώ θερμά για τις απόψεις που καταθέτετε και είμαι στη διάθεση των κυρίων συναδέλφων. 
      Στη δευτερολογία θα δώσω και κάποια πρόσθετα στοιχεία, κύριε Πρόεδρε, σε ό,τι αφορά τα συναρμόδια Υπουργεία και, οτιδήποτε άλλο προκύψει από τη συζήτηση.
      Σας ευχαριστώ θερμά.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Είστε και ακριβής στο χρόνο σας, κύριε Υπουργέ. Σας ευχαριστούμε ιδιαίτερα γι’ αυτό.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, εγώ χαίρομαι για τους χαμηλούς τόνους του κυρίου Υφυπουργού. Βέβαια, δεν μπορώ να κρύψω το γεγονός ότι δεν με ικανοποιούν οι απαντήσεις του σε σχέση με τα συγκεκριμένα ερωτήματα και τη βάσιμη κριτική που έχει θέσει η επερώτηση των συναδέλφων Βουλευτών του Συνασπισμού.
      Κύριε Υπουργέ, το περιβάλλον είναι ο φτωχός συγγενής στην πολιτική του Υ.ΠΕ.ΧΩ.ΔΕ. και το αποδεικνύει για μια ακόμα φορά η απουσία του κυρίου Υπουργού Περιβάλλοντος, χωρίς να θέλω να υποτιμήσω την παρουσία σας, καθώς ξέρετε ότι σας εκτιμώ ιδιαίτερα και ως πρόσωπο και για το έργο που κάνετε. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Σας ευχαριστώ πολύ, κύριε συνάδελφε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Όμως, είναι χαρακτηριστική η συνεχής απουσία του κ. Σουφλιά από τα θέματα περιβάλλοντος. Εκτός, κύριε Υφυπουργέ, εάν μετά την Αγροφυλακή και τα όσα είπε ο κ. Πολύδωρας αναθέσετε και στο Υπουργείο Δημόσιας Τάξης την προστασία του περιβάλλοντος.
      Δεν με ικανοποιούν οι απαντήσεις, γιατί πραγματικά δεν υπήρξαν οι κατάλληλες δράσεις σε οξυμένα, καυτά προβλήματα που είχαν σχέση με το περιβάλλον –θα αναφερθώ στο παράδειγμα της λυματολάσπης ή του έργου της ξήρανσης της λυματολάσπης- αλλά και όπως μπορούμε να τεκμηριώσουμε, πραγματικά έχουμε καθυστερήσεις στην τήρηση των δεσμεύσεών μας απέναντι στην Ευρωπαϊκή Ένωση και τις διεθνείς συνθήκες για τα θέματα των εκπομπών του θερμοκηπίου.
      Άκουσα τελευταία να λέτε πάλι για τις προσφυγές ότι έρχονται από το παρελθόν. Ασφαλώς. Θέλω να σας πω κάτι. Δεν το κάνετε εσείς ιδιαίτερα, το κάνει η Κυβέρνησή σας. Όμως, μην πέφτετε και εσείς ο ίδιος, νέος πολιτικός, στη λογική της Κυβέρνησής σας. Που από τη μια μεριά λέει ότι όλα θα λυθούν «προσεχώς» και από την άλλη, όπου δεν μπορούμε να αποδείξουμε έργο, να λέμε ότι κάποιος φταίει και να κρυβόμαστε στο παρελθόν. 
      Εγώ δεν θα πω ότι δεν έρχονται προβλήματα και ελλείμματα από το παρελθόν. Αλλά δεν μπορεί να αμφισβητηθεί ότι στα προηγούμενα χρόνια έγιναν σημαντικά βήματα για το περιβάλλον. Θα ξεκινήσω από το ν. 1650 που είχα και την τιμή να εισηγηθώ τότε με τον Κουλουμπή, το 1985, οπότε για πρώτη φορά υπήρξε νόμος για το περιβάλλον. Να πάμε μετά στην Αναθεώρηση του Συντάγματος όπου καθιερώθηκε ως δικαίωμα το περιβάλλον και μπήκε η έννοια της αειφόρου ανάπτυξης. Να θυμίσω ακόμη ότι αναπτύχθηκαν σπουδαίες και σημαντικές δράσεις για την προστασία των οικοσυστημάτων, των υδάτων, της ατμόσφαιρας –καταπολεμήσαμε το νέφος στην Αθήνα- για τα  στερεά και υγρά απόβλητα και άλλες δραστηριότητες σε σχετικούς τομείς όπως μεταφορών κ.λπ.. 
      Αυτό δεν σημαίνει ότι έγιναν όλα καλά όπως προείπα ή ότι δεν υπάρχουν ελλείμματα και αδυναμίες. Όμως, αυτό δεν μπορεί σε καμμία περίπτωση να αποδυναμώσει ένα σημαντικό έργο που έγινε και πρέπει να το συνεχίσουμε με εντατικούς ρυθμούς. Γι’ αυτό ασκούμε και κριτική σε σας, για καθυστερήσεις και έλλειψη πρωτοβουλιών. 
      Δεν νοιάζεται η Κυβέρνησή σας για το περιβάλλον. Έχουμε άλλωστε μία διαφορετική αντίληψη. Είναι αυτοτελής αξία το περιβάλλον για μας. Για σας –το εκδήλωσε ο κ. Σουφλιάς όταν μίλησε για τους δασικούς χάρτες και για την αναθεώρηση του άρθρου 24- η αξία του περιβάλλοντος εντάσσεται στις αγοραίες αξίες και δραστηριότητες. 
      Την ώρα που ο Πρωθυπουργός, κύριε Υπουργέ, μιλούσε σε εκδήλωση με τον Αλ Γκορ για τις κλιματικές αλλαγές, την ίδια ώρα εδώ στη Βουλή προσπάθησε η Κυβέρνησή σας να περάσει τροπολογία «συγχωροχάρτι» για τους καταπατητές δημοσίων εκτάσεων και «πασαπόρτι» για νέους επίδοξους δασοκτόνους.
      Το λέω αυτό, γιατί, πέρα από τα άλλα, τα δάση –το ξέρετε πολύ καλά- είναι βασικός παράγοντας αναχαίτισης του φαινομένου του θερμοκηπίου. 
      Τι συμβολισμό εξέπεμψε η Κυβέρνηση με αυτήν την τροπολογία; Ασφαλώς, έκανε πίσω μπροστά στη σθεναρή στάση της Αντιπολίτευσης και τη γενική κατακραυγή. Όμως, δείχνει τις προθέσεις σας. Μας υποψιάζει. H επιδίωξή σας για την αναθεώρηση του άρθρου 24 σ’ αυτό αποσκοπούσε. 
      Δεν είναι δε τυχαίο, κύριε Υπουργέ –και αναφέρομαι και στην εκλογική μου περιφέρεια, απ’ όπου μπορώ να πάρω ορισμένα παραδείγματα- ότι επί των ημερών σας γίνεται μια νέα συνδυασμένη επίθεση όσον αφορά τη δημόσια περιουσία, τις παραλίες και τις δασικές εκτάσεις μέσα στις πόλεις. Το είδαμε στο μέτωπο της παραλίας. Το βλέπουμε από την Πετρούπολη μέχρι την Ηλιούπολη. Το βλέπουμε από τα Μελίσσια –αυτά είναι συγκεκριμένα παραδείγματα- μέχρι το Μοσχάτο. Τι γίνεται; Έχει ανοίξει η όρεξη σε ποικιλώνυμα συμφέροντα, επειδή η Κυβέρνησή σας τους κλείνει το μάτι. Και θα μας σώσουν οι αγροφύλακες, κύριε Υπουργέ; 
      Έρχομαι στα συγκεκριμένα ερωτήματα της επερώτησης. Όσον αφορά τις δεσμεύσεις μας για τη μείωση του αερίου του θερμοκηπίου με βάση το Πρωτόκολλο του Κιότο. Κανένας δεν αμφισβητεί ότι η κλιματική αλλαγή είναι σήμερα η μεγαλύτερη απειλή για τον πλανήτη και είναι ορατές οι επιπτώσεις με τα ακραία καιρικά φαινόμενα. Δεν πρόκειται για συγκυρία. Αυτό πρέπει να γίνει κατανοητό. Εκείνο που έχει σημασία και είναι πια αποδεδειγμένο είναι πως οι ανθρωπογενείς δραστηριότητες και ιδιαίτερα οι αυξανόμενες εκπομπές των έξι αερίων σε συνδυασμό με την παράλληλη καταστροφή των μεγάλων δασών είναι οι βασικοί συντελεστές. 
      Για τη χώρα μας υπάρχει δέσμευση για αύξηση των εκπομπών το πολύ μέχρι 25% μέχρι το 2010. Αμφισβητήσατε προηγουμένως εκτιμήσεις του Επιτρόπου κ. Δήμα και άλλες εκτιμήσεις, όπως του Αστεροσκοπείου, ότι έτσι όπως πάμε μπορεί να φθάσουμε και στο 40%. Αυτός είναι υπαρκτός κίνδυνος αν δεν πάρουμε μέτρα. 
      Άκουσα ότι προχωρήσατε όσον αφορά τα πρωτόκολλα κατανομής δικαιωμάτων εκπομπών. Όμως, δεν είναι το ζήτημα μόνο εκεί. Πέραν του ότι και εδώ –είχε δίκιο η κ. Ξηροτύρη- υπήρξε λάθος γενναιόδωρη κατανομή, δεν είναι μόνο το ζήτημα της εμπορίας. Υπάρχει και το ζήτημα του περιορισμού των εκπομπών. Όχι με βάση την εμπορία, αλλά με βάση και τον μηχανισμό προώθησης της καθαρής ανάπτυξης. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα μου δώσετε, κύριε Πρόεδρε, δύο λεπτά καιρό. Δεν έχω δευτερολογία. Είναι σημαντικό το θέμα και καλό είναι να το κουβεντιάσουμε. Θέλω να ανοίξω εδώ μια παρένθεση. 
      Κυρίες και κύριοι συνάδελφοι, κύριε Υπουργέ, διάβασα πρόσφατα ένα άρθρο στη «GUARDIAN». Έκανε μια πρώτη αποτίμηση της πορείας του Πρωτοκόλλου του Κιότο. Η εκτίμηση ήταν ότι τα αποτελέσματα δεν είναι καθόλου ικανοποιητικά. 
      Όλο το Πρωτόκολλο θυμίζω ότι έχει δύο εργαλεία: Το θέμα της εμπορίας των δικαιωμάτων εκπομπών και στο πλαίσιο του Ο.Η.Ε. το μηχανισμό καθαρής ανάπτυξης, τον C.D.M.. Παράγουν περιορισμένα αποτελέσματα μέχρι σήμερα. 
      Ταυτόχρονα έλεγε το άρθρο ότι ιδιαίτερα για την Ευρωπαϊκή Ένωση –και χρειάζεται να το προσέξουμε, κύριε Υπουργέ, εκεί που μετέχετε – στα συμβούλια απεδείχθη –ανέφερε στοιχεία η «GUARDIAN»- ότι η κατανομή των δικαιωμάτων έγινε με τέτοιο τρόπο που να επιτρέπει μεγάλα περιθώρια στις ενεργειακές εταιρείες, οι οποίες πλουτίζουν μέσα από την πώληση. Έχουν τόσα περιθώρια που πλουτίζουν μέσα από την πώληση, ενώ τουναντίον, όπως ανέφερε, μικρές επιχειρήσεις και οργανισμοί –και συγκεκριμένα ανέφερε πανεπιστήμια και νοσοκομεία- αναγκάζονται να πληρώνουν για να αγοράζουν δικαιώματα. 
      Κλείνω την παρένθεση και συνεχίζω: Ούτως ή άλλως, έχουμε εδώ ένα πρόβλημα και πρέπει να το προσέξουμε. Ιδιαίτερα στον ενεργειακό τομέα, που στην Ελλάδα συνεισφέρει στο 55% των εκπομπών τα μέτρα είναι ανεπαρκή, κύριε Υπουργέ. Είμαστε μια χώρα σπάταλη σε ενέργεια. Αυτό είναι και θέμα μιας άλλης συνείδησης που πρέπει να δημιουργήσουμε. Πρέπει να κινηθούμε γρήγορα στο διπλό στόχο: Από τη μια μεριά ορθολογική κρίση των ενεργειακών πόρων για εξοικονόμηση ενέργειας και από την άλλη σε σταθερές πηγές ενέργειας. 
      Έτσι, έρχομαι στο δεύτερο ερώτημα της επερώτησης για την ενίσχυση συμμετοχής των ανανεώσιμων πηγών ενέργειας. 
      Κύριε Υπουργέ, έχουμε δεσμευθεί για κάλυψη αναγκών ενέργειας μέχρι το 2010 κατά 20,1% από ανανεώσιμες πηγές ενέργειας. Είμαστε μεταξύ 9% και 11%. Δεν είμαστε πίσω;
      Αναφερθήκατε στο ειδικό χωροταξικό για τις ανανεώσιμες πηγές ενέργειας. Όμως, έχουμε καθυστερήσει. Και δεν είναι ότι έχουμε καθυστερήσει, έγινε και στο πόδι. Είπατε ότι ολοκληρώθηκε η διαβούλευση. Το σχέδιο αυτό, όπως είχαμε την ευκαιρία σε μια δική μας επερώτηση να συζητήσουμε, έγινε χωρίς διάλογο. Γι’ αυτό συνάντησε και κύμα αντιδράσεων από την πρώτη στιγμή. 
      Όπως είπα και τότε στην επιτροπή, αντί να χωροθετήσετε το αναγκαίο, πήγατε και χωροθετήσατε το μείζον –παραδείγματος χάριν, στην Κρήτη και άλλα νησιά όσον αφορά τις ανεμογεννήτριες- και δημιουργήσατε ένα κίνημα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Επειδή δεν έχω άλλο χρόνο, θα τελειώσω λέγοντας, ότι τα προβλήματα του περιβάλλοντος δεν επηρεάζουν πια, όπως ξέραμε, απλά τη δημόσια υγεία ή την ποιότητα ζωής μας. Τα μεγάλα προβλήματα, όπως η τρύπα του όζοντος, το φαινόμενο του θερμοκηπίου και η καταστροφή της βιοποικιλότητας, απειλούν τον πλανήτη. 
      Όλοι πρέπει να επαγρυπνούμε. Χρειάζεται μια γενναία στροφή στην πολιτική.
      Εμείς, κύριε Πρόεδρε, στο νέο πρόγραμμά μας την αποτυπώνουμε. Προβλέπουμε ένα εθνικό σχέδιο που βασίζεται σε τρεις πυλώνες.
      ΚΩΝΣΤΑΝΤΙΝΟΣ ΤΑΣΟΥΛΑΣ: Θα μας πείτε όλο το πρόγραμμα;
      ΚΩΝΣΤΑΝΤΙΝΟΣ ΓΕΙΤΟΝΑΣ: Είναι τόσο καθαρό και σαφές που μπορώ να το πω με τρεις λέξεις.
      ΠΡΟΕΔΡΕΥΩΝ (Γεώργιος Σούρλας): Κάντε μια δική σας επερώτηση να το αναφέρετε. Τώρα η επερώτηση είναι του Συνασπισμού.
      ΚΩΝΣΤΑΝΤΙΝΟΣ ΓΕΙΤΟΝΑΣ: Έχουμε τρεις πυλώνες: την προστασία του περιβάλλοντος, τον ενεργειακό σχεδιασμό και την αποδέσμευση από τα συμβατικά καύσιμα. Βάζουμε συγκεκριμένους ποιοτικούς και ποσοτικούς στόχους και ταυτόχρονα δημιουργούμε τις προϋποθέσεις για μια νέα «πράσινη» συνείδηση στους πολίτες.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Τελειώνω, κύριε Πρόεδρε.
      Η επερώτηση πιστεύω είναι ένα ακόμη καμπανάκι για να κινηθεί η Κυβέρνηση έστω και στο παραπέντε της θητείας της, προς τη σωστή κατεύθυνση και με ταχύτερους ρυθμούς. 
      Ευχαριστώ, κύριε Πρόεδρε, και για την ανοχή σας.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Γείτονα. Μόνο που θα διαφωνήσω ως προς την ευαισθησία του κ. Σουφλιά. 
      Ο κ. Σουφλιάς είναι κατ’ εξοχήν ευαίσθητος στο περιβάλλον. Ορεσίβιος ων.
      ΚΩΝΣΤΑΝΤΙΝΟΣ ΓΕΙΤΟΝΑΣ: Εγώ δεν μίλησα για ευαισθησία. Μίλησα για απουσία. Εκτός αν μετά την Αγροφυλακή αναφέρεστε στον κ. Πολύδωρα.
      ΠΡΟΕΔΡΕΥΩΝ (Γεώργιος Σούρλας): Δεν απουσιάζει, όμως, το ενδιαφέρον του για το περιβάλλον. Είναι άνθρωπος της φύσης και του περιβάλλοντος κατ’ εξοχήν και του πολιτικού και του φυσικού περιβάλλοντος.
      Το λόγο έχει ο κ. Τασούλας. Κι αυτός καταγόμενος από μια ορεινή περιοχή και πιστεύω ότι αγαπά το περιβάλλον.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, άκουσα με προσοχή όλους τους ομιλητές που προηγήθηκαν και άκουσα επίσης με προσοχή ότι υπάρχει και πρόγραμμα του ΠΑ.ΣΟ.Κ. έτοιμο, το οποίο περιλαμβάνει και μέριμνα για το περιβάλλον. 
      Κύριε Γείτονα, αν επιτρέπετε από κάποιους «εξωτικούς» του ΠΑ.ΣΟ.Κ. μια σύσταση. Επειδή μιλάτε στο πρόγραμμα, όπως είπατε, για ανάγκη καλλιέργειας πράσινης συνείδησης, παρακαλώ να διορθώσετε τη φράση «πράσινη συνείδηση» γιατί κουβαλάει αρνητικό φορτίο, με την έκφραση «οικολογική συνείδηση». Υπάρχει κίνδυνος επειδή το ΠΑ.ΣΟ.Κ. έχει ήδη φροντίσει να καλλιεργηθεί η πράσινη συνείδηση αλλά όχι σε οικολογικό, σε κομματικό πεδίο, να θεωρηθεί αυτή η έκφραση ότι είστε αδιόρθωτοι, ενώ απ’ ό,τι κατάλαβα πάτε να διορθωθείτε. Αλλάξτε τουλάχιστον αυτήν την έκφραση. Αυτό φυσικά με όλο το θάρρος και με όλη την καλή διάθεση.
      ΚΩΝΣΤΑΝΤΙΝΟΣ ΓΕΙΤΟΝΑΣ: Εξ ιδίων κρίνετε τα αλλότρια. Φαίνεται ότι προτιμάτε μάλλον τη «μαύρη» συνείδηση. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Δεν άκουσα τι είπατε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ακούτε ό,τι σας αρέσει.
      ΠΡΟΕΔΡΕΥΩΝ (Γεώργιος Σούρλας): Δεν πειράζει, κύριε Τασούλα. Προχωρήστε.
      ΚΩΝΣΤΑΝΤΙΝΟΣ ΤΑΣΟΥΛΑΣ: Η ανάπτυξη της επερωτήσεως από το Συνασπισμό παρουσίασε ενδιαφέρον ομολογουμένως. Προσπάθησα να αποξενωθώ από την ιδιότητα του Κοινοβουλευτικού Εκπροσώπου και να το παρακολουθήσω ως ένας πολίτης, ο οποίος άγχεται, όπως όλοι οφείλουν να άγχονται, για το θέμα του περιβάλλοντος. 
      Επίσης, είχε πολύ ενδιαφέρον, ήταν λεπτομερής, πειστική και θα έλεγα ενθαρρυντική, η διεξοδική απάντηση που έδωσε ο αγαπητός συνάδελφος και άξιος συνάδελφος εξ Ιωαννίνων Υφυπουργός ΠΕ.ΧΩ.Δ.Ε. κ. Καλογιάννης ένας προς ένα για τα θέματα που διελάμβανε η επερώτηση.
      Είναι ενδιαφέρον, επίσης, ότι όταν συζητάμε για θέματα περιβάλλοντος σε αυτήν την Αίθουσα, δεν υπάρχουν εντάσεις, υποθέτω, γιατί όλα τα κόμματα, όλο το πολιτικό σύστημα ευλαβικά με δέος προσέρχεται στο σημαντικό θέμα του περιβάλλοντος και με δέος αντιμετωπίζουμε και τα προβλήματα και τις ευθύνες και τις προοπτικές αυτού του ζητήματος. Αυτό κατ’ εξοχήν το κάνει η σημερινή υπεύθυνη Κυβέρνηση της χώρας, όπως φάνηκε από τη λεπτομερέστατη απάντηση του κ. Καλογιάννη.
      Σε όλα τα ζητήματα και σε όλα τα μέτωπα, που είναι ανοιχτά για την αντιμετώπιση των κλιματικών αλλαγών, η Κυβέρνηση έχει λάβει πρωτοβουλίες, έχει προχωρήσει τα πράγματα πολύ πιο μπροστά απ’ ό,τι τα παρέλαβε και βρίσκονται όλες οι απαντήσεις στα περιβαλλοντικά θέματα επίκαιρες, ζωντανές και σε πλήρη εναρμόνιση με τις αξιώσεις της Ευρωπαϊκής Ένωσης, η οποία, αν δεν κάνω λάθος, παγκοσμίως είναι εκείνη η διακρατική οντότητα η οποία βρίσκεται κυριολεκτικά στην πρωτοπορία της προστασίας του περιβάλλοντος. 
      Αν δεν κάνω λάθος, πριν από λίγες μέρες οι χώρες που παράγουν το πετρέλαιο, οι αραβικές χώρες, προέβησαν σε μια διαμαρτυρία και σε μία απειλή σε σχέση με τις πολιτικές της Ευρωπαϊκής Ένωσης για την αντικατάσταση της πηγής ενέργειας που είναι το πετρέλαιο, με άλλες φιλικότερες προς το περιβάλλον και υποθέτω ότι αυτή η απειλή, αυτά τα μέτρα που επέσεισαν ότι θα λάβουν αν η Ευρωπαϊκή Ένωση συνεχίσει να αναζητά και να επιβάλλει άλλους τρόπους δημιουργίας ενέργειας από το πετρέλαιο και μόνο αυτό το γεγονός μαρτυρά και πείθει ότι ανήκουμε σε εκείνη την ενότητα κρατών που πρωτοποριακά από όλο τον κόσμο παίρνουν μέτρα για να βελτιώσουν το περιβάλλον. Και είναι ενδιαφέρον ότι μέσα σε αυτήν την ενότητα κρατών, η Ελλάδα, όπως μας είπε ο κύριος Υπουργός, δεν υπολείπεται, απεναντίας πρωτοστατεί.
      Υπάρχει ένα κλειδί στην προστασία του περιβάλλοντος κατά τη γνώμη μου το οποίο έχει να κάνει με την κατάλυση της αίσθησης ότι η προστασία του περιβάλλοντος είναι αντίθετη με την οικονομική ανάπτυξη. Μία από τις βασικές αιτίες που τραυματίζεται το περιβάλλον είναι γιατί εξακολουθεί η πλειοψηφία των ασχολουμένων με την οικονομική ανάπτυξη να θεωρεί ότι ενδεχομένως η προστασία του περιβάλλοντος υπονομεύει την οικονομική  ανάπτυξη. Το έχουμε ζήσει πολλές φορές και νομίζω πως η μεγάλη τέχνη της πολιτικής ηγεσίας της σύγχρονης εποχής, η μεγάλη τέχνη της πολιτικής ηγεσίας και της χώρας μας –και ανοίγω εδώ παρένθεση και λέω ότι πρόσφατα ο Πρωθυπουργός κ. Καραμανλής είπε ότι η προστασία του περιβάλλοντος είναι η μεγαλύτερη πρόκληση για τη δική μας γενιά- είναι να πείσει ότι η οικονομική ανάπτυξη συμβαδίζει με την οικολογική προστασία. Γιατί όταν τα προϊόντα που παράγουμε ή όταν τα κτίσματα που κάνουμε για να στεγάσουν τις οικονομικές μας φιλοδοξίες είναι φτιαγμένα και προσαρμοσμένα στο περιβάλλον, τότε αυτό θα φέρει και μεγαλύτερη προσέλευση, τότε αυτό και θα πουλήσει περισσότερο, γιατί αυτή είναι η τάση της εποχής.
      Υπήρξαν περιπτώσεις που μία δυσκαμψία και μία εξωπραγματική αντιμετώπιση της προστασίας του περιβάλλοντος δημιούργησε και διεύρυνε την απόσταση μεταξύ οικονομικώς δρώντων προσώπων και προσώπων που κήδονται του περιβάλλοντος.
      Η αλλαγή του άρθρου 24 του Συντάγματος που δρομολογήθηκε από αυτήν τη Βουλή γεφυρώνει με τον καλύτερο τρόπο και τις δύο πλευρές και δίνει την αίσθηση ότι η προστασία του περιβάλλοντος δεν καταπιέζει άλλα δικαιώματα που είναι εξίσου σημαντικά και που τα προστατεύει επίσης το Σύνταγμα, όπως είναι τα δικαιώματα της ιδιοκτησίας, τα δικαιώματα της ελεύθερης ανάπτυξης της προσωπικότητας ή τα δικαιώματα της οικονομικής δράσεως. 
      Δεν μπορέσαμε να πείσουμε με το άρθρο 24, όπως μέχρι τώρα ήταν, ότι αυτή η υπερπροστασία της έννοιας του δάσους, όπου σχεδόν τα πάντα είναι δάσος ή μπορεί θεωρητικά τα πάντα να θεωρηθούν δάσος, συμβαδίζει με τις ανάγκες των ανθρώπων να αναπτύξουν την οικονομική τους δραστηριότητα. Μπορούμε και το δάσος να προστατεύσουμε και εκείνους που θέλουν να δράσουν οικονομικά να τους κάνουμε να αισθανθούν ότι αυτή η προστασία δεν καταπνίγει την ανάπτυξη των καλώς εννοουμένων οικονομικών τους επιδιώξεων. Αυτό επιδιώκει η τροποποίηση που προτείνουμε του άρθρου 24. 
      Και βλέπουμε επίσης ότι αν δεν ισορροπήσει παγκοσμίως η πρόοδος και η ευμάρεια, είναι δύσκολο να αναχαιτίσουμε εκείνες τις χώρες που δεν μετέχουν σήμερα και που δεν μετείχαν στο παρελθόν στην ευμάρεια από την επιδίωξη τους να κατακτήσουν αυτήν την ευμάρεια, που το κάνουν σαφώς εις βάρος του περιβάλλοντος. 
      Η φρενήρης οικονομική ανάπτυξη της Κίνας αίφνης ή των Ινδιών αποτελεί ως προς το στόχο μία θεμιτή επιδίωξη και αυτών των χωρών να συμμετέχουν στην παγκόσμια κατανομή της ευμάρειας, αλλά αντιλαμβάνεστε συγχρόνως αυτή η φρενίτιδα και αυτοί οι ρυθμοί ανάπτυξης, που είναι διψήφιοι πλέον, πόσο υπονομεύουν το περιβάλλον. Εάν η κατανομή της ευμάρειας ήταν λογικότερη, τότε θα είχε αποτραπεί αυτή η προτεραιότητα που δίνουν αυτές οι χώρες που την είχαν στερηθεί σε αυτήν την ανάπτυξη, η οποία δεν υπολογίζει την προστασία του περιβάλλοντος. Αυτό το λέω για να καταδείξω πόσο μεγάλη σημασία έχει και σε μεγάλη κλίμακα και σε εθνική κλίμακα, αλλά και σε κλίμακα πόλεων αλλά ακόμα και χωριών, όσοι διαχειρίζονται τις διαδικασίες οικονομικής ανάπτυξης, να πείθουν αυτούς που επιδιώκουν την οικονομική ανάπτυξη ότι αυτή δεν μπορεί να γίνεται ερήμην της προστασίας του περιβάλλοντος. Αυτό κάνει η σημερινή Κυβέρνηση, αυτό κάνει η πρόταση τροποποίησης του άρθρου 24 και γι’ αυτό είμαι βέβαιος ότι το μήνυμα που εξέπεμψε σήμερα εδώ ο Υφυπουργός ΠΕ.ΧΩ.Δ.Ε. είναι όχι μήνυμα ότι σώσαμε το περιβάλλον ή ότι πετύχαμε τους στόχους μας, αλλά ότι είμαστε σταθεροί, θετικοί προς τη σωστή πορεία των διεθνών και των εθνικών μας υποχρεώσεων για θέματα προστασίας του περιβάλλοντος. 
      ΠΡΟΕΔΡΕΥΩΝ (Γεώργιος Σούρλας): Η κ. Ξηροτύρη έχει το λόγο να δευτερολογήσει.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, όσο κι αν προσπαθήσατε, δεν μας πείσατε τελικά ότι η Κυβέρνησή σας έχει εθνική στρατηγική για την αειφόρο ανάπτυξη. Όχι μόνο εθνική στρατηγική δεν έχει και δεν είχε βέβαια η χώρα μέχρι τώρα, αλλά από την άλλη πλευρά δεν έχει και εργαλεία. Δεν έχει προηγηθεί ούτε ο εθνικός χωροταξικός σχεδιασμός, δεν υπάρχει ενεργειακός σχεδιασμός, επομένως δεν υπάρχει στρατηγικός σχεδιασμός για την ανάπτυξη της χώρας και πολύ περισσότερο ένας σχεδιασμός ο οποίος να ενσωματώνει, να συναθροίζει, να συνυπολογίζει τους τρεις πυλώνες και να δίνει κατά τη δική μας άποψη μία σημαντική προτεραιότητα στον περιβαλλοντικό, στον πυλώνα περιβάλλον και στον κοινωνικό. 
      Άκουσα και τις τελευταίες κουβέντες του Κοινοβουλευτικού σας Εκπροσώπου για τις χώρες τις αναπτυσσόμενες κ.λπ.. Ήμουν στην Κίνα. Εάν οι εργασιακές σχέσεις δεν τηρούνται και ο προβληματισμός για το περιβάλλον θα τεθεί μετά από αυτήν την ανάπτυξη, βεβαίως τα πράγματα δεν θα πάνε καλά. 
      Πρέπει, επομένως, να έχουμε και τις πολιτικές μας για το περιβάλλον, αλλά και τις πρακτικές και τις προϋποθέσεις και τις ενισχυμένες υπηρεσίες και ενισχυμένους μηχανισμούς ελέγχου. Όλες αυτές οι προϋποθέσεις δεν υπάρχουν. Όλα αυτά τα οποία μας είπατε, ορισμένα από αυτά τα ζητάμε κι εμείς χρόνια τώρα ότι πρέπει να γίνουν, αλλά μένουν πάλι σε έναν σχεδιασμό επί χάρτου, δεν εφαρμόζονται. 
      Και βέβαια το ότι μειώθηκαν οι παραβιάσεις από πενήντα έξι σε τριάντα εννέα είναι μία πρόοδος, αλλά αυτήν τη στιγμή εξακολουθούμε να έχουμε πολύ σημαντικές παραλείψεις και αυτό είναι γνωστό, δηλαδή και τριάντα εννέα παραβιάσεις υπάρχουν και, όπως σας είπα, η Ευρωπαϊκή Ένωση μας εγκαλεί για τις καθυστερήσεις που έχουμε για τα θέματα της προστασίας των νερών και μας εγκαλεί για τα θέματα της προστασίας των ζωνών ειδικής προστασίας και μας εγκαλεί για τα θέματα που αφορούν τον κανονισμό για την πρόληψη και τον περιορισμό της βλάβης της στοιβάδας του όζοντος κ.ο.κ., για πολύ σοβαρά θέματα. Εδώ είναι αυτά διατυπωμένα, καταγραμμένα και δεν αμφισβητούνται.
      	Αναφερθήκατε πάρα πολύ στο σχέδιο κατανομής δικαιωμάτων 2005-2007 και στο καινούργιο σχέδιο που είχατε κάνει. Να σας θυμίσω ότι το δεύτερο σχέδιο που κάνατε από την Ευρωπαϊκή Ένωση σας το έστειλαν πίσω γιατί ακριβώς ήσασταν γενναιόδωρος στα δικαιώματα και μετά το αλλάξατε. Αυτές είναι οι δικές μου πληροφορίες, αλλά και γι’ αυτά τα δύο σχέδια για τα οποία μιλήσαμε…
      	ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Θα σας το πω…
      	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θα μου το πείτε, αλλά και γι’ αυτά τα δύο σχέδια εμπορίας ρύπων που μου είπατε δεν αναφερθήκατε καθόλου στη Δ.Ε.Η. γιατί θα μου πείτε ότι είναι του Υπουργείου Ανάπτυξης, αυτό το οποίο σας λέω κάθε φορά. 
      Εδώ υπάρχει πρόβλημα, κύριε Υπουργέ, με την έννοια ότι η Δ.Ε.Η. εάν υπάκουε σε έναν ενεργειακό σχεδιασμό, θα μπορούσε αυτή η εθνική μεγάλη επιχείρηση και να προχωρήσει πολύ πιο γρήγορα τις επενδύσεις της στις ανανεώσιμες πηγές ενέργειας και να μην περιμένει τους ιδιώτες, οι οποίοι περιμένουν την αύξηση των τιμολογίων κι έτσι είμαστε στο φαύλο κύκλο στο να εκσυγχρονίσουμε την ενεργειακή μας πολιτική και να έχουμε καθαρότερη ενέργεια. Θα μπορούσε με αυτά τα οποία πληρώνει σήμερα για να αγοράσει ρύπους να είχε προχωρήσει στοιχειωδώς στο σταθμό Αγίου Δημητρίου κ.ο.κ.. 
      Δεν μας απαντήσατε καθόλου πάνω σ’ αυτά τα θέματα, απλώς κάνατε μία θεωρητική διάλεξη στο τι περιλαμβάνει το σχέδιο κατανομής των ρύπων. Πώς θα εφαρμοστεί, κύριε Υπουργέ; Είκοσι οκτώ επιχειρήσεις δεν σας έχουν δώσει στοιχεία για τα θέματα της εφαρμογής.
      	Όσον αφορά τώρα το ότι για τις ανανεώσιμες πηγές ενέργειας θα φτάσουμε μέχρι το 2008 τα 1.100 MW κ.λπ., εγώ δεν βλέπω από πού φαίνεται αυτό το πράγμα. Αυτήν τη στιγμή είμαστε στα 500 MW. Υπάρχουν μεγάλες καθυστερήσεις. Δεν φταίτε βέβαια εσείς σ’ αυτά τα χρόνια, φταίνε και οι κυβερνήσεις του ΠΑ.ΣΟ.Κ. που δεν είχαν το ειδικό χωροταξικό πλαίσιο, αλλά και τούτο εδώ το ειδικό χωροταξικό πλαίσιο καθυστερεί να γίνει συνείδηση και να προχωρήσει και τελικά οι πάντες πιέζουν ή να μην εγκαθίστανται στις περιοχές τους συστήματα για την αξιοποίηση των ανανεώσιμων πηγών ενέργειας, κυρίως για τις ανεμογεννήτριες, οι δε ιδιώτες οι οποίοι έχουν τις άδειες κ.λπ. πιστεύουν σε μία υπερσυσσώρευση αυτών των συστημάτων εκεί όπου υπάρχουν αυτά τα λίγα δίκτυα της Δ.Ε.Η. που μπορεί να εξυπηρετήσουν όλη αυτήν την κατάσταση.
      Βρισκόμαστε σ’ ένα φαύλο κύκλο και σε ένα πολύ δύσκολο σημείο, κύριε Υπουργέ. Βεβαίως μου αναφέρατε κάποια μέτρα που σας είπα ότι είναι πολύ λίγα και ελλιπέστατα, αν και σε θετική κατεύθυνση, αλλά δεν απαντάτε στα σοβαρά θέματα. Είναι τα θέματα του άρθρου 24, της καταγραφής των δασικών εκτάσεων, της προστασίας των δασικών εκτάσεων, τα θέματα της παρέμβασής μας στη γεωργία, στη δασοκομία. Στα θέματα αυτά δεν συνεργάζεστε με το Υπουργείο Αγροτικής Ανάπτυξης. Στα θέματα του Ε	θνικού Κτηματολογίου δεν συνεργάζεστε. Είναι σοβαρά θέματα, πρέπει να τα λύσετε. Δεν πρόκειται ποτέ να προστατεύσουμε το περιβάλλον ή να δημιουργήσουμε συνθήκες μίας αειφόρου ανάπτυξης στη χώρα μας. Δεν μου απαντάτε σ’ αυτά τα δύσκολα θέματα.
      Συμφωνείτε εσείς σαν Υπουργείο Περιβάλλοντος ότι θα πρέπει να περιμένουμε την αναθεώρηση –που τελικά δεν θα γίνει- του άρθρου 24 για να προχωρήσουμε στους δασικούς χάρτες ή ότι συμφωνείτε με τη διαδικασία που θέλει να εφαρμόσει το Υπουργείο Αγροτικής Ανάπτυξης για την οριοθέτηση των δασικών χαρτών;
      Δηλαδή θα πάμε πίσω σε αυτά τα οποία ορίζει η επιστήμη και σε αυτά τα εργαλεία τα οποία μας επιβάλλει το Σύνταγμα; Εδώ αυτή τη στιγμή πάτε πίσω από τις ίδιες τις συνταγματικές διατάξεις. Δεν απαντάτε σε αυτό το εγχείρημα.
      Και βέβαια δεν μπορώ να ασπαστώ την αιτιολογία του Κυβερνητικού σας Εκπροσώπου ότι ο καθένας πρέπει να προχωρήσει και να αξιοποιήσει μέσα στα πλαίσια του νόμου τα θέματα της χωροθέτησης, της ανάπτυξης, της αξιοποίησης των εκτάσεων κ.λπ.. Πώς το προχωράτε το Εθνικό Κτηματολόγιο; Το προχωράτε μόνο στις αστικές περιοχές. Καμμία μέριμνα, καμμία ρήτρα, καμμία προϋπόθεση για να προχωρά εξίσου το Εθνικό Κτηματολόγιο και στις δασικές περιοχές και στις προστατευόμενες περιοχές, στα οικοσυστήματα κ.λπ.. Δεν υπάρχει πολιτική και δεν υπάρχουν ουσιαστικά μέτρα και προϋποθέσεις.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας της κυρίας Βουλευτή)
      ΠΡΟΕΔΡΕΥΩΝ (Γεώργιος Σούρλας): Τελειώστε, κυρία Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τελειώνω, κύριε Πρόεδρε.
      Μας είπε ο κύριος Υπουργός ότι με το δεύτερο σχέδιο ανάπτυξης θα προωθήσουμε τα μέσα μαζικής μεταφοράς. Το να αναφέρουμε τις δύο, τρεις στάσεις του μετρό, οι οποίες έπρεπε να γίνουν, ή το μετρό της Θεσσαλονίκης που δεν έχει αρχίσει ακόμα, δεν είναι πολιτική. Αυτά είναι πράγματα τα οποία έχουν τραγικά καθυστερήσει, κύριε Υπουργέ.
      Τι λέτε για τους σιδηροδρόμους; Είπατε ότι αποφασίσατε να ενισχύσετε τους σιδηροδρόμους. Πού είναι αυτό; Πότε θα γίνει αυτό το πράγμα; Όλα αυτά καθυστερούν.
      Από την άλλη πλευρά, τίποτε δεν κάνετε για τα καθαρά οχήματα. Τι κάνετε για την κάρτα καυσαερίου; Τα συζητάγαμε στην επιτροπή αναποτελεσματικώς. Δεν υπάρχει έλεγχος στην κάρτα καυσαερίου. Περιμένετε τα καινούργια πρόστιμα του νέου Κ.Ο.Κ. και για την κάρτα καυσαερίου. Όλα τα πράγματα, δηλαδή, μετατίθενται παραπέρα. Δεν είναι ενσωματωμένα στην πολιτική σας και στις δράσεις σας.
      ΠΡΟΕΔΡΕΥΩΝ (Γεώργιος Σούρλας): Κυρία Ξηροτύρη, ολοκληρώστε.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Υπάρχουν πάρα πολλές ελλείψεις. Υπάρχουν κάποιες προσπάθειες, αλλά όχι για τα πολύ σοβαρά ζητήματα της προστασίας των δασικών εκτάσεων, της ατμοσφαιρικής ρύπανσης. Ποια είναι τα μέτρα για την ατμοσφαιρική ρύπανση;
      ΠΡΟΕΔΡΕΥΩΝ (Γεώργιος Σούρλας): Κυρία Ξηροτύρη, ολοκληρώστε. Είναι η τρίτη φορά που σας το λέω.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Η Αθήνα και η Θεσσαλονίκη καταγράφονται ως οι πόλεις οι οποίες έχουν τη μεγαλύτερη ατμοσφαιρική ρύπανση. Δεν μου είπατε τα μέτρα. Είπατε μόνο ότι θα περιορίσετε την ατμοσφαιρική ρύπανση.
      ΠΡΟΕΔΡΕΥΩΝ (Γεώργιος Σούρλας): Ευχαριστώ πολύ, κυρία Ξηροτύρη.
      Ο κ. Λεβέντης έχει το λόγο για να δευτερολογήσει και θα κλείσουμε με τον κύριο Υπουργό.
      Ορίστε, κύριε Λεβέντη.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Η ρύπανση, η καταστροφή του περιβάλλοντος και τα συνακόλουθα φαινόμενα της υπερθέρμανσης του πλανήτη από το φαινόμενο του θερμοκηπίου και την υπερπαραγωγή διοξιδίου του άνθρακα, είναι η αχίλλειος πτέρνα της οικονομίας της αγοράς, η οποία επιδιώκοντας πάντα το κέρδος, αγνοεί τις συνέπειες. Τα φαινόμενα αυτά τα ζούμε και οι κίνδυνοι είναι άμεσοι για το περιβάλλον, για την ανθρωπότητα την ίδια, αλλά και για όλα τα έμβια όντα που ζουν στον πλανήτη.
      Εγώ δεν θα ήθελα να επεκταθώ περισσότερο στα θέματα που αναλύθηκαν και συζητήθηκαν προηγουμένως και τα οποία η κ. Ξηροτύρη τόσο διεξοδικά ανέπτυξε.
      Θα ήθελα, όμως, και ως γιατρός, κύριε Πρόεδρε, να αναφερθώ και στο εσωτερικό περιβάλλον, που επίσης καταστρέφεται κάτω από τις συνθήκες στις οποίες ζουν σήμερα οι άνθρωποι. Δεν είναι μόνο, δηλαδή, η ατμοσφαιρική ρύπανση, δεν είναι μόνο η υπερθέρμανση που επηρεάζει, αλλά και οι άλλες ουσίες που χρησιμοποιούνται, τα φάρμακα που χρησιμοποιούνται, τα φυτοφάρμακα, τα τρόφιμα που έχουν μέσα διάφορες ουσίες χρωστικές, ορμόνες και ό,τι μπορεί να φανταστεί κανείς, τα αντιβιοτικά κ.λπ..
      Και τώρα περνάμε και σε ένα άλλο στάδιο. Έχουμε τα μεταλλαγμένα, όπου παρεμβαίνουμε πια και στα γονίδια με άγνωστες συνέπειες για την ανθρωπότητα. Όλα αυτά, λοιπόν, έχουν δημιουργήσει ένα πολύ εκρηκτικό μείγμα, το οποίο δεν ξέρουμε πού θα μας οδηγήσει.
      Ένα άλλο θέμα είναι οι επιπτώσεις που έχουν όλα αυτά στο ψυχικό κόσμο των ανθρώπων, ο οποίος είναι διαταραγμένος. Ήδη η κατάθλιψη είναι τέταρτη σε συχνότητα νόσος παγκοσμίως και εξελίσσεται σε δεύτερη. Σε λίγο διάστημα θα είναι η δεύτερη σε συχνότητα. Είναι μία από τις ψυχικές επιπτώσεις που έχουμε, για να μη σας πω για τόσα άλλα.
      Θα αναφέρω και ένα τελευταίο. Η ηχορύπανση είναι επίσης πάρα πολύ έντονη, αλλά αυτή την αγνοούμε.
      Και ξέρετε τι μας ενόχλησε, κύριε Υπουργέ; Ότι τα παιδιά, οι άγγελοι αυτοί οι οποίοι τραγουδούν, φωνάζουν, κάνουν, αυτοί μας ενόχλησαν και πήγαμε στα δικαστήρια τους διευθυντές των σχολείων και το Δήμαρχο του Περιστερίου και τους καταδικάσαμε. Να μη μιλάνε τα παιδιά, εκεί έχουμε ηχορύπανση. Όλα τα άλλα δεν μας ενόχλησαν ποτέ. Δείτε σε ποιον παράλογο κόσμο ζούμε! Έτσι πού θα οδηγηθούμε; Ακριβώς αυτό εγώ θα ήθελα να επισημάνω, καθώς και τις επιπτώσεις εκτός από το εξωτερικό και στο εσωτερικό περιβάλλον του ανθρώπου, για τις οποίες θα μπορούσαμε να μιλάμε για πάρα πολύ μεγάλο διάστημα, αλλά ασφαλώς ούτε ο χώρος εδώ ούτε ο χρόνος το επιτρέπουν. 
      Απ’ αυτήν την άποψη, λοιπόν, θα πρέπει επίσης να πούμε ότι τα σπίτια-κλουβιά που έχουμε φτιάξει, τα αυτοκίνητα-καβούκια, το ότι έχουμε καθηλώσει τους ανθρώπους μέσα στους τέσσερις τοίχους μπροστά σε μία τηλεόραση η οποία τους καθηλώνει, πολλές φορές τους αποβλακώνει –θα μου επιτρέψετε αυτόν το βαρύ χαρακτηρισμό, που δυστυχώς είναι πραγματικότητα- θα πρέπει να δούμε πώς όλα αυτά θα τα ξεπεράσουμε, ώστε να δώσουμε την ανθρώπινη διάσταση στα άτομα να ζήσουν μέσα σε ένα άλλο περιβάλλον, πράγμα που σημαίνει άλλες πόλεις, άλλα κτήρια, άλλους χώρους ελεύθερους, ώστε να μπορούν να κινηθούν ανθρώπινα. Όλα αυτά θα πρέπει να τα υπολογίσουμε σε μια συζήτηση που γίνεται για το περιβάλλον, αλλά και καθημερινά. Δυστυχώς, όμως, απ’ αυτήν την άποψη το Υπουργείο Περιβάλλοντος δεν νομίζω ότι κάνει και πολλές προσπάθειες. 
      Το τελευταίο, που θα ήθελα να πω, είναι το εξής: Μέμνησο και των υγροβιοτόπων της Αττικής, κύριε Υπουργέ, που δυστυχώς τους έχουμε ξεχάσει και μέχρι να φύγει αυτή η Κυβέρνηση δεν θα έχει απομείνει τίποτα, για να καταστρέψει η επόμενη. Γιατί εγώ θεωρώ υπεύθυνη την Κυβέρνηση για το ότι καταστρέφονται οι υγροβιότοποι μαζί με τόσα άλλα. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο, για να δευτερολογήσετε και να ολοκληρώσουμε τη συζήτηση. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ πολύ, κύριε Πρόεδρε. 
      Κατ’ αρχάς, θα δώσω κάποια πρόσθετα στοιχεία, θα αναφερθώ και σε άλλα συγκεκριμένα μέτρα, πέραν των όσων ανέφερα προηγουμένως, έτσι ώστε να πείσω κάθε καλοπροαίρετο συνάδελφο ότι όχι μόνο υπάρχει μια ολοκληρωμένη πολιτική για την αντιμετώπιση της κλιματικής αλλαγής, αλλά και ότι αυτή η πολιτική εφαρμόζεται με μέτρα και δράσεις. 
      Θα αναφερθώ στον τομέα της εξοικονόμησης της ενέργειας, όπου ασφαλώς η πολιτική της Κυβέρνησης είναι ενιαία και το Υπουργείο Ανάπτυξης έχει θέσει τα θέματα που σχετίζονται με την κλιματική αλλαγή σε προτεραιότητα. Στόχος του είναι να μεταβάλει το ενεργειακό μας ισοζύγιο, δίνοντας έμφαση στην υποκατάσταση που πετρελαίου από το φυσικό αέριο και προωθώντας τις ανανεώσιμες πηγές ενέργειας για ηλεκτροπαραγωγή. 
      Ο στόχος αυτός βασίζεται σε δύο άξονες της πολιτικής. Πρώτος άξονας είναι η προώθηση μέτρων και πολιτικών για την παραγωγή ενέργειας από ανανεώσιμες πηγές με την ψήφιση του ν.3468/2006.
      Δεύτερος άξονας είναι η εφαρμογή μέτρων για την ορθή χρήση και την εξοικονόμηση ενέργειας, ξεκινώντας από το δημόσιο τομέα. Έχουν αναληφθεί σημαντικά μέτρα και από το 2005 μειώνεται η σπατάλη ενέργειας στο δημόσιο και στον ευρύτερο δημόσιο τομέα, ενημερώνονται οι πολίτες για τα οφέλη, οικονομικά  και περιβαλλοντικά, που προκύπτουν από την ορθή χρήση της ηλεκτρικής ενέργειας. 
      Υπενθυμίζω, ακόμη, ότι η χώρα μας ήταν η πρώτη η οποία υιοθέτησε την πράσινη βίβλο για την εξοικονόμηση ενέργειας τον Ιούνιο του 2005 και έχει πάρει σειρά μέτρων για την προώθηση εξοικονόμησης ενέργειας τόσο στη βιομηχανία όσο και στον τριτογενή τομέα. 
      Η χώρα μας έχει, επίσης, συναινέσει στο σχέδιο δράσης για την ενεργειακή απόδοση, η οποία υιοθετήθηκε στο Συμβούλιο Υπουργών Ενέργειας το Νοέμβριο του 2006 επί Φινλανδικής Προεδρίας με τους ίδιους ακριβώς ποιοτικούς και ποσοτικούς στόχους. Η χώρα μας θα πετύχει τους στόχους που έχουν τεθεί από το Ευρωπαϊκό Συμβούλιο αρκετά πριν από το 2020.
      Σε ό,τι αφορά τον τομέα της συμπαραγωγής θερμότητας και ηλεκτρισμού, θέλω να πω ότι ο ν.3468/2006 προωθεί την παραγωγή ηλεκτρικής ενέργειας τόσο από Α.Π.Ε. όσο και από συμπαραγωγή ηλεκτρισμού και θερμότητας υψηλής απόδοσης. Από το Επιχειρησιακό Πρόγραμμα «ΑΝΤΑΓΩΝΙΣΤΙΚΟΤΗΤΑ» του Γ΄ Κοινοτικού Πλαισίου Στήριξης έχουν εγκριθεί μέχρι σήμερα επενδύσεις σε συστήματα συμπαραγωγής συνολικής ισχύος 283MW, συνολικού προϋπολογισμού 200.000.000 ευρώ. 
      Επίσης, από το Μάρτιο του 2004 μέχρι σήμερα, έχουν δοθεί άδειες συμπαραγωγής ηλεκτρισμού και θερμότητας σε ιδιώτες παραγωγούς, πέραν της Δ.Ε.Η., συνολικής ισχύος 381 MW, στον τομέα της εξοικονόμησης της ενέργειας.
      Τον Απρίλιο του 2007 εκδόθηκε κοινή υπουργική απόφαση για εξοικονόμηση ενέργειας στο δημόσιο τομέα. Τα μέτρα αφορούν τόσο το δημόσιο τομέα, είτε είναι ιδιόκτητα είτε είναι μισθωμένα, όσο και την Τοπική Αυτοδιοίκηση και τους εποπτευόμενους φορείς.
      Προωθείται το πρόγραμμα αντικατάστασης όλων των φωτιστικών σωμάτων στα κτήρια του δημόσιου τομέα για λόγους εξοικονόμησης ενέργειας. Συνδέονται τα κτήρια του ευρύτερου δημόσιου τομέα στις περιοχές όπου υπάρχει δίκτυο φυσικού αερίου, όπως είναι οι Νομοί Αττικής, Θεσσαλονίκης, Μαγνησίας και Λάρισας. 
      Εκδόθηκε επίσης το Μάιο του 2007 απόφαση παροχής οικονομικών κινήτρων προς έξι χιλιάδες οκτακόσιους πενήντα βιομηχανικούς καταναλωτές σε όλη τη χώρα για τον περιορισμό της ζήτησης ισχύος ηλεκτρικού ρεύματος για το καλοκαίρι του 2007. 
      Σε ό,τι αφορά το θέμα του Κτηματολογίου, το οποίο ετέθη από τους κυρίους συναδέλφους. Για άλλη μια φορά θα πω ότι το θέμα της οριοθέτησης των δασών και δασικών εκτάσεων, σε καμμία περίπτωση δεν υποκαθιστά το δασικό χάρτη. Ήταν κατηγορηματικός ο Υπουργός ΠΕ.ΧΩ.Δ.Ε. κ. Σουφλιάς προχθές απαντώντας σε ερώτηση του κ. Κολοζώφ στη Βουλή. Αυτό είναι ένα έργο, το οποίο το ζητά η Κοινότητα και υλοποιείται.
      Όσον αφορά τη γεωργία, θα πρέπει να πω ότι πέραν των μέτρων που λαμβάνει το Υπουργείο Αγροτικής Ανάπτυξης και Τροφίμων για την αντιμετώπιση των περιβαλλοντικών επιπτώσεων, ανά τομέα δράσης και τα οποία αφορούν το νερό, το έδαφος, τη χρήση φυτοφαρμάκων, τη βιοποικιλότητα, το Υπουργείο έχει αναλάβει και συγκεκριμένες πρωτοβουλίες για την τέταρτη προγραμματική περίοδο.
      Η αγροτική ανάπτυξη έτσι όπως ορίζεται στον κανονισμό στήριξης της αγροτικής ανάπτυξης από το Ευρωπαϊκό Γεωργικό Ταμείο, προωθείται με βάση τρεις στόχους: Τη βελτίωση της ανταγωνιστικότητας της γεωργίας και της δασοπονίας, μέσω αναδιάρθρωσης και καινοτομίας, τη βελτίωση του περιβάλλοντος και της υπαίθρου, μέσω της διαχείρισης γης, τη βελτίωση της ποιότητας ζωής στις αγροτικές περιοχές και ενθάρρυνση της διαφοροποίησης της οικονομικής δραστηριότητας.
      Αυτοί οι τρεις στόχοι θα εφαρμοστούν με τέσσερις άξονες και υπάρχουν συγκεκριμένα μέτρα, τα οποία στοχεύουν μεταξύ άλλων στην αναδιάρθρωση και στην ανάπτυξη του δυναμικού, στη βελτίωση της ποιότητας της γεωργικής παραγωγής, στην αειφορική χρήση της γεωργικής και δασικής γης.
      Σε ό,τι αφορά επί μέρους θέματα, τα οποία έθεσαν στις ομιλίες τους οι κύριοι συνάδελφοι, κατ’ αρχήν υπήρξε ένα πάρα πολύ μεγάλο εύρος θεμάτων, τα οποία βεβαίως δεν περιλαμβάνονται στο κείμενο της επερώτησης. Στα ερωτήματα στα οποία απάντησα, αγαπητοί, κυρία και κύριοι συνάδελφοι, είναι αυτά τα οποία θέτετε στην επερώτηση σας και τα συνοψίζω εν τάχει.
      Θα διαμορφώσει η Κυβέρνηση και θα εφαρμόσει μια ικανή εθνική πολιτική με γενναία και τολμηρά μέτρα για την αντιμετώπιση των κλιματικών αλλαγών; Εκτιμώ πραγματικά ότι ήμουν πάρα πολύ αναλυτικός στην καταγραφή των μέτρων και δράσεων που έχουν αναληφθεί. 
      Επιτρέψτε μου σε αυτό το σημείο να πω πως το γεγονός ότι η Ελλάδα δεν ανήκει στις χώρες που έχουν σημαντικό πρόβλημα επίτευξης του στόχου, που έχει τεθεί από το Πρωτόκολλο του Κιότο, αποδεικνύεται και από τις ετήσιες εκθέσεις, τις οποίες ανακοινώνει η ίδια η Ευρωπαϊκή Επιτροπή για όλα τα κράτη-μέλη, στις οποίες η Ελλάδα δεν αναφέρεται μεταξύ των χωρών που παρουσιάζουν πρόβλημα. Τι χρεία έχουμε άλλων μαρτύρων; 
      Ρωτάτε στην επερώτηση σας, εάν θεσπιστούν αυστηρότερα όρια στις επιχειρήσεις που συμμετέχουν στο σύστημα εμπορίας δικαιωμάτων αερίων θερμοκηπίου. Απάντησα και η απάντηση είναι κατηγορηματική. Ναι, από μείωση 2,1% στο πρώτο σχέδιο, πήγαμε σε μείωση 8,9% στο δεύτερο σχέδιο.
      Επιτρέψτε μου να δώσω μια διευκρίνιση σε αυτό που είπατε, κυρία Ξηροτύρη, ότι η Ευρωπαϊκή Επιτροπή δεν μας γύρισε το σχέδιο πίσω. Αυτό το έκανε για πολλά άλλα ευρωπαϊκά κράτη, μικρά ή μεγάλα.
      Αναφέρω ενδεικτικά ότι η Γαλλία, μέχρι τον περασμένο Νοέμβριο, δεν είχε καν υποβάλει δεύτερο εθνικό σχέδιο, όταν ο καταληκτικός χρόνος υποβολής των σχεδίων ήταν η 1.9.2006. Και εμείς, όπως σας είπα, το υποβάλαμε εγκαίρως.
      Η Επιτροπή, λοιπόν, ήλθε το Νοέμβριο και ενέκρινε το σχέδιο υπό τον όρο να προχωρήσουμε σε περαιτέρω μείωση. Είναι κάτι το οποίο -όπως είπα και προηγουμένως- το Υπουργείο το συζητάει, είναι σε διάλογο με την Ευρωπαϊκή Επιτροπή, εκτιμούμε ότι είναι άδικη αυτή η μεταχείριση που τυχόν θα υποστούν οι εκατόν πενήντα επιχειρήσεις που μετέχουν στο δεύτερο εθνικό σχέδιο, να επωμισθούν δηλαδή το σύνολο του βάρους της αντιμετώπισης της κλιματικής αλλαγής και αυτή είναι η πραγματικότητα. 
      Επιτρέψτε μου, επίσης, να κάνω μία-δύο αναφορές σε όσα είπε ο κ. Γείτονας. Αναφέρθηκε στη λυματολάσπη. Μία μόνο λέξη θα πω: Επιτέλους αυτό το έργο το υλοποιήσαμε. Εκτιμώ ότι δεν θα πρέπει το ΠΑ.ΣΟ.Κ. σήμερα να μέμφεται τη Νέα Δημοκρατία επειδή υλοποίησε το έργο που το ίδιο το ΠΑ.ΣΟ.Κ. θα έπρεπε να το είχε κάνει εδώ και δέκα χρόνια.
      Σε ό,τι αφορά το ειδικό χωροταξικό για τις Α.Π.Ε., είπε επίσης ο κ. Γείτονας ότι έγινε χωρίς κανένα διάλογο. Κατηγορηματικά διαψεύδω αυτήν την άποψη. Σας διαβεβαιώνω, κυρίες και κύριοι συνάδελφοι, ότι όχι μόνο έγινε διαβούλευση για το ειδικό χωροταξικό σχέδιο, αλλά έχουμε πάρει παρατηρήσεις οι οποίες είναι της τάξεως των διακοσίων σελίδων, έχουν ταξινομηθεί από το Υ.ΠΕ.ΧΩ.Δ.Ε., έχουν κωδικοποιηθεί, πολλές εξ αυτών γίνονται δεκτές και στο τελικό κείμενο που θα υπογραφεί από τον κ. Σουφλιά, θα μπορεί αυτό κάποιος να το διαπιστώσει. 
      Σε ό,τι αφορά τη Δ.Ε.Η., θα πω μόνο ότι η Δ.Ε.Η. είναι ένας γίγαντας και όπως κάθε γίγαντας αντιμετωπίζει δυσκολίες στο να κάνει βήματα προς τα μπροστά. Παρ’ όλα αυτά είναι κοινός τόπος ότι η Δ.Ε.Η. αντιμετωπίζει πολύ θετικά την εισαγωγή νέων τεχνολογιών, εφαρμόζει τις νέες τεχνολογίες που υπάρχουν σε θέματα απορρύπανσης και βεβαίως μονάδες οι οποίες είναι πεπαλαιωμένες και θα πρέπει να κλείσουν, είναι βέβαιο ότι ο προγραμματισμός είναι να κλείσουν χωρίς να δημιουργηθεί βεβαίως κανένα πρόβλημα στην ελληνική κοινωνία.
      Τέλος, κυρίες και κύριοι συνάδελφοι, επειδή έγινε αρκετή συζήτηση για τον κ. Γκορ, για την παρουσία του εδώ και για το τι έγινε με τον Πρωθυπουργό, με τις συζητήσεις του κ.ο.κ., επιτρέψτε μου να πω ότι ταπεινή μου άποψη είναι ότι η επιδείνωση του κλίματος είναι αποτέλεσμα της βιομηχανικής παραγωγής, είναι αποτέλεσμα του βιομηχανικού ανθρώπου των τελευταίων δύο αιώνων, του τρόπου ζωής που επέβαλε ο βιομηχανικός άνθρωπος τους τελευταίους δύο αιώνες. Συνεπώς θα πρέπει να αλλάξει το ήθος του ανθρώπου, η νοοτροπία του, εάν θέλουμε να κάνουμε σημαντικά βήματα μπροστά. Σε διαφορετική περίπτωση απλά γραφειοκρατικά μέτρα δεν μπορούν να έχουν το αποτέλεσμα το οποίο θέλουμε.
      Επιτρέψτε μου να πω ότι δεν είναι πρότυπό μου ο κ. Γκορ. Σε καμμία περίπτωση δεν παραβλέπω το έργο το οποίο κάνει, ούτε το υποτιμώ, κατηγορηματικά το λέω, επιτρέψτε μου όμως να πω ότι εμείς έχουμε το Θουκυδίδη και τον Αριστοτέλη, από όπου μπορούμε να αντλήσουμε πολλά σπουδαία πράγματα. 
      Σήμερα, βρισκόμαστε αντιμέτωποι με την ψηφιακή επανάσταση, την επανάσταση της Πληροφορικής, η οποία επιβάλλει διαφορετικό τρόπο παραγωγής από τη γνωστή βιομηχανική διαδικασία των προηγούμενων αιώνων. Ταυτόχρονα, η διεθνής οικονομία έχει αλλάξει σημαντικά. Αναφέρθηκε προηγουμένως ο εκλεκτός φίλος και συνάδελφος κ. Τασούλας σ' αυτό, στην ανάδειξη των νέων, αναδυόμενων αγορών, της Κίνας, της Ινδίας, της Βραζιλίας, της Ρωσίας ασφαλώς, η οποία ανάδειξη οδηγεί στην εξάπλωση ενός ετερογενούς και πολυπολικού κόσμου και βεβαίως εκτιμώ ότι ο δυτικός άνθρωπος αναγνωρίζει κάθε μέρα όλο και περισσότερο ότι δεν είναι ο απόλυτος κυρίαρχος στη γη. 
      Επιμένω, λοιπόν, ότι θα πρέπει να περάσουμε σε αλλαγή ήθους και νοοτροπίας και να αντιληφθούμε τα όρια και τους κανόνες της γης, διότι έχουμε επιδείξει αρκετή υπεροψία μέχρι σήμερα.
      Σας ευχαριστώ θερμά.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμ. 77/4-6-2007 επερώτησης των Βουλευτών του Συνασπισμού Ριζοσπαστικής Αριστεράς προς τους Υπουργούς Περιβάλλοντος, Χωροταξίας και Δημοσίων Έργων και Ανάπτυξης σχετικά με τις κλιματικές αλλαγές και το φαινόμενο του θερμοκηπίου. 
      Κυρίες και κύριοι συνάδελφοι, έχουν διανεμηθεί τα Πρακτικά της Πέμπτης 7 Ιουνίου 2007 και ερωτάται το Σώμα αν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της Πέμπτης 7 Ιουνίου 2007 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.50΄ λύεται η συνεδρίαση για αύριο ημέρα Τρίτη 19 Ιουνίου 2007 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που σας έχει διανεμηθεί. 
      Η ΠΡΟΕΔΡΟΣ						ΟΙ ΓΡΑΜΜΑΤΕΙΣ
Συνεδρίαση 18.6.07                                                                           σελ.2

Τελευταία Αποθήκευση:	21/6/2007 4:25:00 μμ	Από:	L.venetikidou
Εκτυπώθηκε:	21/6/2007 12:14:00 μμ

