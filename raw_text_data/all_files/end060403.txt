     ΠΙΝΑΚΑΣ ΠΕΡΙΕΧΟΜΕΝΩΝ
     ΠΕΡΙΟΔΟΣ ΙΑ΄
     ΣΥΝΟΔΟΣ Β΄
     ΣΥΝΕΔΡΙΑΣΗ ΡΙΣΤ΄
     
     Δευτέρα 3 Απριλίου 2006
     
     ΘΕΜΑΤΑ
     Α. ΕΙΔΙΚΑ ΘΕΜΑΤΑ
     Επικύρωση Πρακτικών, σελ.
     
     Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
     1. Κατάθεση αναφορών, σελ.
     2. Απαντήσεις Υπουργών σε ερωτήσεις Βουλευτών, σελ.
     3. Ανακοίνωση του δελτίου αναφορών και ερωτήσεων της Τρίτης 4 Απριλίου 2006, σελ.
     4. Συζήτηση επικαίρων ερωτήσεων:
     Προς τον Υπουργό Εθνικής Παιδείας και Θρησκευμάτων σχετικά με την καταβολή των δεδουλευμένων στους ωρομίσθιους εκπαιδευτικούς κ.λπ., σελ.
     5. Συζήτηση επίκαιρης επερώτησης Βουλευτών του ΠΑ.ΣΟ.Κ προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με την αντιπλημμυρική προστασία του νομού Έβρου-διασυνοριακές δράσεις Ελλάδας-Τουρκίας μέσω του ΙΝΤΕΡΕΕ ΙΙΙ., σελ.
     
     Γ. ΝΟΜΟΘΕΤΙΚΗ ΕΡΓΑΣΙΑ
     Κατάθεση σχεδίου νόμου:
     Οι Υπουργοί Οικονομίας και Οικονομικών και Ανάπτυξης κατέθεσαν σχέδιο νόμου: «Αποτίμηση χρηματοοικονομικών μέσων εταιρειών στην εύλογη αξία», σελ.
     
     ΟΜΙΛΗΤΕΣ
     Α. Επί των Επικαίρων Ερωτήσεων:
     ΚΑΛΟΣ Γ., σε λ.
     ΚΑΝΕΛΛΗ Λ., σελ.
     
     Β. Επί της Επίκαιρης Επερώτησης:
     ΖΩΗΣ Χ., σελ.
     ΚΟΛΟΖΩΦ Ο., σελ.
     ΜΑΝΩΛΙΑ Χ., σελ.
     ΜΠΟΛΑΡΗΣ Μ., σελ.
     ΝΤΑΛΙΑΣ Γ., σελ.
     ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
     ΠΑΥΛΟΠΟΥΛΟΣ Π., σελ.
     ΠΑΡΑΣΚΕΥΑΣ Ι., σελ.
     ΣΓΟΥΡΙΔΗΣ Π., σελ.
     ΦΩΤΙΑΔΗΣ Α., σελ.
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ ΡΙΣΤ΄
     Δευτέρα 3 Απριλίου 2006
     Αθήνα, σήμερα στις 3 Απριλίου 2006, ημέρα Δευτέρα και ώρα 18.37΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Ε΄ Αντιπροέδρου αυτής κ. ΠΑΝΑΓΙΩΤΗ ΚΟΣΙΩΝΗ.
     ΠΡΟΕΔΡΕΥΩΝ (Παναγιώτης Κοσιώνης): Κυρίες και κύριοι συνάδελφοι, αρχίζει η συνεδρίαση.
     Παρακαλείται η κυρία Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από την κ. Λιάνα Κανέλλη, Βουλευτή Α΄ Αθηνών, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε δημοσίευμα εφημερίδας στο οποίο αναφέρονται ελλείψεις προσωπικού στα νοσοκομεία του Νομού Ιωαννίνων.
     2) Ο Βουλευτής Β΄ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά με την οποία ο Σύλλογος Προστασίας Περιβάλλοντος Αττικής «Η ΠΡΟΣΤΑΣΙΑ» ζητεί την υλοποίηση του χαρακτηρισμού του χειμαρρικού ρέματος Πεντέλης – Χαλανδρίου, ως προστατευόμενου τοπίου.
     3) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία κάτοικοι της περιοχής Αηδονοχωρίου Δήμου Τραγίλου Σερρών ζητούν να ανακληθεί η απόφαση αναδασμού του αγροκτήματος Αηδονοχωρίου.
     4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Λεύκης Λασιθίου ζητεί να επιτραπεί η χρήση του λιμένα Αθερινόλακκου σε κάθε ενδιαφερόμενο φυσικό ή νομικό πρόσωπο.
     5) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία η Πανελλήνια Ομοσπονδία Συλλόγων Επαγγελματιών Γεωπόνων ζητεί την ικανοποίηση αιτημάτων της που αφορούν στα μέτρα των γεωργικών εκμεταλλεύσεων.
     6) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία η reporter.gr ζητεί την ασφαλιστική κάλυψη των δημοσιογράφων, που εργάζονται σε διαδικτυακά Μέσα Μαζικής Ενημέρωσης.
     7) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η reporter.gr ζητεί την ασφαλιστική κάλυψη των δημοσιογράφων που εργάζονται σε διαδικτυακά Μέσα Μαζικής Ενημέρωσης.
     8) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας στο οποίο καταγγέλλεται η κακή υγιεινή κατάσταση του υγειονομικού σταθμού του Ι.Κ.Α. Ηρακλείου Αττικής.
     9) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας στο οποίο αναφέρονται οι ελλείψεις σε προσωπικό και σε μέσα που υπάρχουν στο Νοσοκομείο «ΑΤΤΙΚΟΝ».
     10) Οι Βουλευτές Χανίων κύριοι ΝΙΚΟΛΑΟΣ ΧΡΙΣΤΟΔΟΥΛΑΚΗΣ και ΕΜΜΑΝΟΥΗΛ ΣΚΟΥΛΑΚΗΣ κατέθεσαν αναφορά με την οποία ο Δήμος Μηθύμνης Χανίων ζητεί τη χρηματοδότηση του αγωγού ύδρευσης του οικισμού Μουρί, Δημοτικού Διαμερίσματος Βουλγάρω Δήμου Μηθύμνης.
     11) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία οι ρεπόρτερ εργαζόμενοι στα διαδικτυακά μέσα ενημέρωσης ζητούν την ένταξή τους στο Τ.Α.Ι.Σ.Υ.Τ..
     12) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Φίλιππος Νικολόπουλος τέως επίκουρος καθηγητής Κοινωνιολογίας Πανεπιστημίου Κρήτης, δικηγόρος, ζητεί την ανάκληση της απόφασης (6/2/01) του Εκλεκτορικού Σώματος που απέρριψε την αίτηση μονιμοποίησής του στο Τμήμα Φιλοσοφικών και Κοινωνικών Σπουδών, καθώς και την επαναφορά της υπόθεσης για νέα κρίση.
     13) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας το οποίο αναφέρεται στα προβλήματα λειτουργίας του Ι.Κ.Α..
     14) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας στο οποίο καταγγέλλεται η επικινδυνότητα της παραλιακής διάβασης στο Μοσχάτο.
     15) Οι Βουλευτές Λέσβου και Β΄ Θεσσαλονίκης κύριοι ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ αντίστοιχα, κατέθεσαν αναφορά με την οποία η Ομοσπονδία Αγροτικών Συλλόγων Νομού Άρτας ζητεί την υλοποίηση του προγράμματος FROST.
     16) Οι Βουλευτές Α΄ Πειραιώς και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία η Πανελλήνια Ένωση Μηχανικών Εμπορικού Ναυτικού καταδικάζει το μέτρο της πολιτικής επιστράτευσης.
     17) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία οι  καπνοπαραγωγοί Ελασσόνας Νομού Λάρισας ζητούν τη διατήρηση των ομάδων παραγωγών ακατέργαστου καπνού και τη διάθεση του ποιοτικού παρακρατήματος σ΄ αυτές κ.λπ..
     18) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία η Ομοσπονδία  Κτηνοτροφικών Συλλόγων Νομού Λάρισας ζητεί να καταβληθούν τα επιλέξιμα με τη μέθοδο του άτοκου δανείου.
     19) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία η Πανελλήνια Ένωση Εργοληπτών Έργων Πράσινου καταγγέλλει την έλλειψη χρηματοδότησης των έργων πράσινου.
     20) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η κ. Μαρκέλλου Χριστίνα ζητεί την εφαρμογή νομοθετικού πλαισίου στο ζήτημα της πιστοποίησης γλωσσομάθειας.
     21) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία ο κ. Τάκης Λαϊνάς, Διευθυντής σύνταξης της reporter.gr ζητεί την ιατροφαρμακευτική και συνταξιοδοτική κάλυψη των εργαζομένων σε διαδικτυακά μέσα ενημέρωσης.
     22) Ο Βουλευτής Καβάλας κ. ΣΑΒΒΑΣ ΕΜΙΝΙΔΗΣ κατέθεσε αναφορά με την οποία το Εργατοϋπαλληλικό Κέντρο Νομού Καβάλας διαμαρτύρεται για την καθυστέρηση ανέγερσης των εργατικών κατοικιών στο Νομό Καβάλας.
     23) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία κάτοικοι της Κοινότητας Κάτω Παναγιάς του Δήμου Κάστρου Κυλλήνης ζητούν την επανάκτηση του κοινοτικού γραφείου, αγροτικού ιατρείου και οικοπέδου που βρίσκονται στην κοινότητά τους.
     24) Ο Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία ο Πολιτιστικός Εξωραϊστικός Σύλλογος Εργατικών Κατοικιών Καστοριάς «ΚΕΛΕΤΡΟΝ» ζητεί από τον Ο.Ε.Κ. οικονομικές διευκολύνσεις.
     25) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Σύλλογος Ανδανιωτών Καλαμάτας ζητεί την παράταση της προθεσμίας υποβολής αιτήσεων για τη δανειοδότηση σεισμοπαθών της περιοχής του.
     26) Ο Βουλευτής Λάρισας κ. ΦΩΤΗΣ ΧΑΤΖΗΜΙΧΑΛΗΣ κατέθεσε αναφορά με την οποία ο Δήμος Νίκαιας Λάρισας ζητεί την άμεση εκτίμηση των ζημιών που υπέστησαν τα σιτηρά από σκουλήκι και την καταβολή αποζημίωσης στους σιτηροπαραγωγούς της περιοχής του.
     27) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία ο Δήμος Νίκαιας Λάρισας ζητεί την άμεση εκτίμηση των ζημιών που υπέστησαν τα σιτηρά από σκουλήκι και την καταβολή αποζημίωσης στους σιτηροπαραγωγούς της περιοχής του.
     28) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Τεχνικό Επιμελητήριο Ελλάδας – Τμήμα Ανατολικής Κρήτης ζητεί την εκτέλεση έργων για την ολοκλήρωση του βορείου οδικού άξονα Κρήτης.
     29) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία η Επιτροπή Εξυγίανσης Ναυπηγοεπισκευαστικών Επιχειρήσεων ζητεί την επιδότηση των ασφαλιστικών εισφορών και νέων θέσεων εργασίας για τις ναυπηγοεπισκευαστικές επιχειρήσεις και λοιπά μέτρα στήριξής τους.
     30) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία ο Πανελλήνιος Ψυχολογικός Σύλλογος ζητεί την ίδρυση και λειτουργία Νομικού Προσώπου Δημοσίου Δικαίου Επιστημονικού – Επαγγελματικού Συλλόγου Ψυχολόγων.
     31) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Δήμαρχος Νίκαιας ζητεί την αποζημίωση των σιτοπαραγωγών του δήμου του λόγω καταστροφής της παραγωγής τους από σκουλήκι.
     32) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Δήμαρχος Μελιβοίας ζητεί να παραταθεί η λειτουργία του Γραφείου Αποκατάστασης Πλημμυροπαθών Καρδίτσας.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 8345/1-3-06 ερώτηση των Βουλευτών κυρίων Νικολάου Γκατζή και Τάκη Τσιόγκα δόθηκε με το υπ’ αριθμ. 1236/17-3-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές κύριοι Ν. Γκατζής και  Τ. Τσιόγκας, για τα θέματα της αρμοδιότητάς μας, σας πληροφορούμε τα εξής:
     Σύμφωνα με την παράγραφο 3, του άρθρου 1, του Ν. 2810/2000 «Αγροτικές Συνεταιριστικές Οργανώσεις» (ΦΕΚ 61 Α), οι Αγροτικές Συνεταιριστικές Οργανώσεις όλων των βαθμίδων είναι νομικά πρόσωπα ιδιωτικού δικαίου και έχουν εμπορική ιδιότητα. Επίσης, σύμφωνα με την παρ. 4 του άρθρου 14 του ίδιου νόμου, αρμόδιο να αποφασίζει για κάθε θέμα που αφορά τη διοίκηση του συνεταιρισμού, τη διαχείριση της περιουσίας και των υποθέσεών του και την επιδίωξη του σκοπού του, είναι το διοικητικό συμβούλιο, ενώ, σύμφωνα με την παρ. 1 του άρθρου 10, το ανώτατο όργανο του συνεταιρισμού είναι η γενική συνέλευση.
     Ο Υφυπουργός
     Α. ΚΟΝΤΟΣ»
     2. Στην με αριθμό 8161/27-2-06 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. 1218/17-3-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 26825/8-3-2006 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Μ. Όθωνα.
     Ο Υφυπουργός
     Α. ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     3. Στην με αριθμό 8155/27-2-06 ερώτηση των Βουλευτών κυρίων Νικολάου Γκατζή και Τάκη Τσιόγκα δόθηκε με το υπ’ αριθμ. 1216/17-3-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθ. πρωτ. 5039/7-3-06 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης των Βουλευτών κυρίων Ν. Γκατζή και Τ. Τσιόγκα.
     Ο Υφυπουργός
     Α. ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 8156/27-2-06 ερώτηση των Βουλευτών κυρίων Σταύρου Σκοπελίτη και Άγγελου Τζέκη δόθηκε με το υπ’ αριθμ. 1217/17-3-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 5037/7-3-2006 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης των Βουλευτών κ.κ. Σ. Σκοπελίτη, Α. Τζέκη.
     Ο Υφυπουργός
     Α. ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     5. Στην με αριθμό 8200/28-2-06 ερώτηση του Βουλευτή κ. Σάββα Εμινίδη δόθηκε με το υπ’ αριθμ. 1224/17-3-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Εμινίδης, σας πληροφορούμε τα εξής:
     Η κατάρτιση της Βάσης Δεδομένων των συναλλασσομένων στον τομέα των νωπών οπωροκηπευτικών αποτελεί υποχρέωση της χώρας μας, η οποία απορρέει από τον Καν. (ΕΚ) 1148/2001.
     Για την εγγραφή ενός συναλλασσομένου στη βάση δεδομένων, μεταξύ των δικαιολογητικών που απαιτούνται, είναι και η κατάθεση παράβολου, ανάλογα με την κατηγορία στην οποία ανήκει ο συναλλασσόμενος (εξαγωγέας, εισαγωγέας, έμπορος εγχώριας αγοράς, κτλ).
     Η με αριθμ. 293447/4-8-2005 (ΦΕΚ 1131/Β') απόφαση του Υπουργού Αγροτικής Ανάπτυξης και Τροφίμων, η οποία απαλλάσσει τους εμπόρους των λαϊκών αγορών από την υποχρέωση καταβολής του παράβολου, εκδόθηκε μετά από συνεχή αιτήματα των συλλογικών τους οργάνων.
     Από το Υπουργείο Αγροτικής Ανάπτυξης και Τροφίμων (Δ/νση Μεταποίησης - Τυποποίησης & Ποιοτικού Ελέγχου) εξετάζεται η περίπτωση να τύχουν ευνοϊκής μεταχείρισης και οι συναλλασσόμενοι οι οποίοι ανήκουν σ' αυτήν την κατηγορία και ήδη έχουν καταβάλει το παράβολο, πάντα εντός του πλαισίου της ισχύουσας νομοθεσίας.
     Ο Υφυπουργός
     Α. ΚΟΝΤΟΣ»
     6. Στην με αριθμό 8287/28-2-06 ερώτηση των Βουλευτών κυρίων Άγγελου Τζέκη και Τάκη Τσιόγκα δόθηκε με το υπ’ αριθμ. 1234/17-3-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Aπαντώντας στην παραπάνω ερώτηση που κατέθεσαν οι Βουλευτές κ.κ. Α. Τζέκης, Τ. Τσιόγκας, σας πληροφορούμε τα εξής:
     Βάσει του ισχύοντος καθεστώτος στον τομέα του καπνού (εσοδείας 2005), οι εμπορικές τιμές που καταβάλλονται στους καπνοπαραγωγούς διαμορφώνονται από τις συμβατικές τιμές κατά ποιοτική κατάταξη, οι οποίες καθορίζονται κατά την υπογραφή των συμβολαίων καλλιέργειας μεταξύ των ομάδων παραγωγών που εκπροσωπούν τους παραγωγούς και των καπνεμπορικών επιχειρήσεων. Ο προσδιορισμός των συμβατικών τιμών επηρεάζεται από κανόνες που ισχύουν στην διεθνή αγορά του καπνού και κυρίως από την προσφορά και τη ζήτηση. Η πολιτεία δεν έχει κανένα θεσμικό τρόπο παρέμβασης στη διαμόρφωση των εμπορικών τιμών. Η τελική εμπορική τιμή, που απολαμβάνει ο παραγωγός διαμορφώνεται στη φάση της παραλαβής των καπνών, μετά την ολοκλήρωση της ποιοτικής κατάταξης.
     Στη φάση αυτή, ο παραγωγός έχει το δικαίωμα της αμφισβήτησης της ποιοτικής κατάταξης των καπνών του και εφ' όσον δεν συμφωνεί, ακολουθεί επιτόπια διαδικασία επανεκτίμησης της ποιότητας από αρμόδια επιτροπή, το αποτέλεσμα της οποίας είναι υποχρεωτικό για τους συμβαλλόμενους.
     Ο Υφυπουργός
     Α. ΚΟΝΤΟΣ»
     7. Στην με αριθμό 7664/14.2.06 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. Β13-84/3.3.06 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην με αριθμ. 7664/14-2-06 ερώτηση, που κατέθεσε στη Βουλή των Ελλήνων ο Βουλευτής κ. Ανδρέας Μακρυπίδης με θέμα «Πλήγμα για τις Μικρομεσαίες Επιχειρήσεις στην Περιφέρεια το άνοιγμα των καταστημάτων και τις Κυριακές», σας γνωστοποιούμε τα ακόλουθα:
     Με τις διατάξεις των άρθρων 12 και 13 του Ν. 3377/05, καθορίστηκε ένα σύγχρονο εθνικό πλαίσιο ωραρίου λειτουργίας των καταστημάτων που ανταποκρίνεται στις απαιτήσεις της σύγχρονης εποχής και ισχύει ενιαία σε όλη την Επικράτεια.
     Σημειώνουμε ότι, δίνεται η δυνατότητα στους Νομάρχες που γνωρίζουν τις ιδιαιτερότητες της περιοχής τους, σε συνεννόηση με τους τοπικούς φορείς, να διευρύνουν το ωράριο, ενώ οι εμπορικοί σύλλογοι της χώρας θα έχουν όπως και σήμερα την δυνατότητα να καθορίζουν ελεύθερα τις ώρες λειτουργίας των καταστημάτων όχι όμως και να απαγορεύουν σε όποιον επιθυμεί να λειτουργεί μέσα στα πλαίσια του εθνικού ωραρίου.
     Όσον αφορά την κατοχύρωση της αργίας της Κυριακής αυτή προβλέπεται από το άρθρο 46 του Ν. 2224/04.
     Επιπλέον:
     1. Η πρόταση προς διαβούλευση με τους φορείς του Υπουργού Ανάπτυξης κ. Δημήτρη Σιούφα αφορά τη λειτουργία των εμπορικών καταστημάτων μέχρι επτά συγκεκριμένες Κυριακές το χρόνο μετά τις 10.00. Επιδιώκουμε σε χρονικά διαστήματα που η ζήτηση λόγω συνθηκών είναι μεγάλη (π.χ, εορτές, εκπτώσεις) τα καταστήματα να είναι ανοικτά ώστε οι επιχειρήσεις και ειδικότερα οι μικρομεσαίες να επωφελούνται από την τάση των καταναλωτών για περισσότερες αγορές σε αυτές τις περιόδους και οι καταναλωτές (οικογενειακά ή μεμονωμένα) να μπορούν να ψωνίζουν με μεγαλύτερη άνεση χρόνου.
     2. Ανεξάρτητα από τις εκτιμήσεις των συνδικαλιστικών φορέων της αγοράς η πραγματικότητα είναι ότι όσες επιχειρήσεις κάνουν χρήση του νέου ωραρίου και νέες θέσεις εργασίας δημιουργούν και αύξηση του τζίρου έχουν. Σε γενικές γραμμές πάντως τα όσα καταστροφικά σενάρια είχαν προβλεφθεί τόσο από το ΠΑΣΟΚ όσο και από ορισμένους συνδικαλιστικούς φορείς δεν επιβεβαιώνονται από τις εξελίξεις στο χώρο του λιανικού εμπορίου. Ο νέος νόμος, ισχυρίσθηκε το ΠΑΣΟΚ, θα φέρει ύφεση στην αγορά και θα μειώσει την απασχόληση στο λιανικό εμπόριο. Τι απόδειξε η ίδια η ζωή; Στο τρίτο τρίμηνο του 2005 σύμφωνα με την Εθνική Στατιστική Υπηρεσία, ο Γενικός Δείκτης Απασχολούμενων στο λιανικό εμπόριο, αυξήθηκε κατά 2,4%, σε σύγκριση με τον αντίστοιχο περυσινό διάστημα. Σύμφωνα με τα στοιχεία της Εθνικής Στατιστικής Υπηρεσίας Ελλάδος, ο ρυθμός αύξησης των λιανικών πωλήσεων για το 2005 άγγιξε το 3,5%, από τους υψηλότερους στις χώρες μέλη της ευρωζώνης. Έγινε το εντελώς αντίθετο από ότι προέβλεπε το ΠΑΣΟΚ.
     3. Η κυβέρνηση επιδιώκει να προωθήσει μεταρρυθμίσεις με τη μέγιστη δυνατή συναίνεση. Κατέθεσε την πρότασή της, θα ξεκινήσει ο διάλογος και δεν επιθυμεί να προδιαγράψει τα αποτελέσματα των διαβουλεύσεων, ούτε θετικά ούτε αρνητικά. Άλλωστε και το ΠΑΣΟΚ με επίσημη ανακοίνωση του άφησε ανοικτό το θέμα λειτουργίας των μικρών και μεσαίων επιχειρήσεων περισσότερες ώρες, κάτι που μέχρι πρότινος δεν το συζητούσε καν.
     4. Η κυβέρνηση διαθέτει και υλοποιεί ολοκληρωμένο σχέδιο στήριξης των μικρών και μεσαίων επιχειρήσεων, και είναι σημαντικό ότι ενόψει και του Δ ΚΠΣ τα ποσά που πρόκειται να διατεθούν σε όφελος των ΜΜΕ θα είναι τα περισσότερα που δόθηκαν ποτέ.
     5. Τελικά το ΠΑΣΟΚ έχει αντιληφθεί ότι σε όλη την Ευρώπη τα ωράρια λειτουργίας είναι μεγαλύτερα από τα δικά μας ανεξάρτητα αν η οικονομία βρίσκεται σε φάση ανάπτυξης ή ύφεσης; Η βελτίωση της αγοραστικής δύναμης του Πολίτη είναι σημαντική για μια σειρά λόγους και για αυτό το ΠΑΣΟΚ θα πρέπει να μας εξηγήσει γιατί στην πράξη, δεν κατάφερε από το 1981 ως το 2003, να την βελτιώσει.
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
     8. Στην με αριθμό 7195/1.2.06 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. Β-227/21-2-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 7195/01-02-2006, που κατέθεσε στη Βουλή ο Βουλευτής κ. Ανδρέας Μακρυπίδης, ως προς τις αρμοδιότητες του Υπ.Μ.Ε., σας πληροφορούμε τα παρακάτω:
     1. Η επιδότηση του εισιτηρίου εφαρμόζεται μόνο στους συγκοινωνιακούς φορείς της Αθήνας (Ε.Φ.Σ.Ε.) αρμοδιότητας Ο.Α.Σ.Α. (ν. 2669/1998, ΦΕΚ Α΄ 283/18-12-1998) και στον Οργανισμό Αστικών Συγκοινωνιών Θεσσαλονίκης (ν. 2898/2001 ΦΕΚ Α' 71).
     Επισημαίνεται ότι, το παρεχόμενο εκάστοτε ποσό, ουσιαστικά, καλύπτει αντίστοιχο αναγκαστικό υποβιβασμό των εσόδων του "Συστήματος Αστικών Συγκοινωνιών" που προκύπτουν από το γεγονός της τεχνητής καθήλωσης του κομίστρου σε χαμηλά επίπεδα, λόγω της άσκησης κοινωνικής πολιτικής και της διατήρησης των κομίστρων σε χαμηλότερα επίπεδα από τα πραγματικά (κοινωνική παροχή).
     Τα ελλείμματα που προκύπτουν καλύπτονται από το ελληνικό δημόσιο, κατ΄ εφαρμογή των σχετικών διατάξεων και ειδικών συμφωνιών των προαναφερόμενων νόμων, με επιδότηση του εισιτηρίου και με την καταβολή της προβλεπόμενης αντισταθμιστικής καταβολής.
     Εξ άλλου είναι γνωστό ότι, αντίστοιχη πολιτική επιδότησης των Μ.Μ.Μ. εφαρμόζεται και σε άλλες μεγάλες πόλεις της Ευρωπαϊκής Ένωσης.
     Οι διατάξεις αυτές δεν έχουν εφαρμογή στα Κ.Τ.Ε.Λ., τα οποία είναι ιδιωτικές επιχειρήσεις (Ανώνυμες Εταιρίες, σχεδόν, στο σύνολό τους) που δεν επιδοτούνται από το κράτος.
     2. Η οργάνωση και η λειτουργία των δημόσιων επιβατικών μεταφορών με τα αστικά και υπεραστικά λεωφορεία όλης της χώρας καθώς και τα κριτήρια, τα κίνητρα και οι δυνατότητες χρηματοδότησης αυτών κλπ, διέπονται από τις ρητές διατάξεις του ν. 2963/2001 (Α' 268).
     Με την υπ' αριθμ. Β-Οικ. 6526/509/31-1-2006 απόφασή μας, αναπροσαρμόσθηκαν κατά 7% τα κόμιστρα και οι χιλιομετρικοί συντελεστές των Κ.Τ.Ε.Λ., για τον καθορισμό των οποίων ελήφθησαν υπόψη, μεταξύ άλλων, οι δαπάνες λειτουργίας εκμετάλλευσης και απόσβεσης της αξίας των λεωφορείων, οι γενικές δαπάνες των Κ.Τ.Ε.Λ., το εύλογο κέρδος και οι μεσοσταθμικοί οικονομικοί δείκτες μεταβολής τιμών που καταγράφονται από το Γ.Λ.Κ/ Ε.Σ.Υ.Ε. κλπ.
     Δεδομένου ότι, από το ύψος των κομίστρων των προαναφερόμενων φορέων, επηρεάζεται σημαντικά ο δείκτης τιμών καταναλωτή, κάθε αναπροσαρμογή αυτών γίνεται σε συνεργασία με το Υπουργείο Οικονομίας και Οικονομικών.
     Η αρμόδια υπηρεσία του Υπ.Μ.Ε., στην εισήγησή της προς το Υπ.Οι.Ο., για τον εκάστοτε καθορισμό του κομίστρου των Κ.Τ.Ε.Λ., συνεκτιμά όλα τα οικονομικά στοιχεία αυτών (γενικές ακαθάριστες εισπράξεις, δαπάνες, εύλογο κέρδος, απόσβεση κ.λ.π. ), τις απώλειες από μειωμένα εισιτήρια, ή ελεύθερης διακίνησης αλλά και τις εισπράξεις που προέρχονται από άλλες προσοδοφόρες γραμμές των Κ.Τ.Ε.Λ., ώστε να εξασφαλίζεται η οικονομική βιωσιμότητά τους.
     Επίσης, το Ελληνικό Δημόσιο, θέλοντας να ενισχύσει τους συγκοινωνιακούς φορείς για έργα υποδομής, εξυπηρέτησης των επιβατών και αντικατάστασης των λεωφορείων, ενόψει της μετατροπής αυτών σε Α.Ε., χρηματοδότησε τα Κ.Τ.Ε.Λ., από το Πρόγραμμα Δημοσίων Επενδύσεων του Υπ.Μ.Ε., με ποσό συνολικού ύψους 88.000.000 ευρώ το οποίο έχει ήδη απορροφηθεί από τους δικαιούχους.
     Στο πλαίσιο του ίδιου νόμου, με την παρακράτηση της εισφοράς ποσοστού 5% επί του συνόλου των ακαθάριστων εισπράξεων των Κ.Τ.Ε.Λ., προβλέπεται η οικονομική ενίσχυση των ασθενέστερων Κ.Τ.Ε.Λ., μεταξύ των οποίων συγκαταλέγεται και το αστικό Κ.Τ.Ε.Λ. Αγρινίου, η ενίσχυση των μετόχων για ανανέωση των λεωφορείων και η δημιουργία έργων υποδομής και εκσυγχρονισμού αυτών.
     Όπως προκύπτει από τα τηρούμενα στις υπηρεσίες μας στοιχεία, το αστικό Κ.Τ.Ε.Λ. Αγρινίου έχει ενισχυθεί ως ασθενές (για τις χρήσεις των ετών 2003, 2004 & 2005), με το συνολικό ποσό των 170.000 ευρώ.
     Επίσης, εξασφαλίζονται για τα Κ.Τ.Ε.Λ. και άλλες πηγές εκμετάλλευσης (διαφημίσεις στεγάστρων, στάσεων, λεωφορείων) κλπ
     Συνεπώς στα Κ.Τ.Ε.Λ. εναπόκειται να δραστηριοποιηθούν και από τη δική τους πλευρά και να χαράξουν μία συγκοινωνιακή στρατηγική βιώσιμης ανάπτυξης, εκσυγχρονισμού και κυρίως ορθολογικής οικονομικής διαχείρισης, με την αξιοποίηση των παρεχόμενων δυνατοτήτων.
     Από τα προαναφερόμενα, είναι φανερό ότι, για κάθε συγκοινωνιακό φορέα, ισχύουν ειδικές διατάξεις νόμων και δεν αντιμετωπίζεται θέμα ενοποίησης σε ενιαίο κείμενο των διατάξεων αυτών.
     3. Αναφορικά με το προτεινόμενο θέμα της επιδότησης των μειωμένης τιμής εισιτηρίων, (μαθητικών, ΑμεΑ, πολυτέκνων κλπ) και των ζημιογόνων γραμμών, σας γνωρίζουμε ότι, στον Προϋπολογισμό του Υπ.Μ.Ε., δεν προβλέπονται πιστώσεις για το σκοπό αυτό.
     Η κατά περίπτωση δαπάνη που καταβάλλεται στους συγκοινωνιακούς φορείς για την κάλυψη του προκαλούμενου κόστους από τα μειωμένα κόμιστρα και "ελευθέρας", βαρύνει τον αντίστοιχο δημόσιο φορέα που μεριμνά για τη μεταφορά των προαναφερόμενων προσώπων ή καλύπτει ασφαλιστικά κάθε κατηγορία αυτών π.χ. Υπουργείο Παιδείας, Υπουργείο Υγείας, Εθνικής Άμυνας κλπ.
     Τέλος, σημειώνεται ότι, σύμφωνα με διατάξεις του άρθρου 2 του ν. 2963/2001, η εκτέλεση και εκμετάλλευση του συγκοινωνιακού έργου των τακτικών αστικών και υπεραστικών επιβατικών γραμμών, έχει ανατεθεί αποκλειστικά στους φορείς που προβλέπει ο νόμος αυτός από 1.7.2001 μέχρι 31.12.2011. Η εποπτεία των Κ.Τ.Ε.Λ. ασκείται από τους οικείους Νομάρχες με αποφάσεις των οποίων καθορίζεται, μεταξύ άλλων και ο αριθμός των δρομολογίων. 
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     9. Στην με αριθμό 7428/7.2.06 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 1091/23.2.06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Α. Mακρυπίδης, για τα θέματα της αρμοδιότητάς μας, σας πληροφορούμε τα εξής:
     Ι. Το Συμβούλιο Αλιείας έχει γνωμοδοτήσει θετικά για τη λήψη πρόσθετων μέτρων της αλιείας στα εκβολικά συστήματα των ποταμών Ευήνου και Αχελώου και η έκδοση Π.Δ/γματος βρίσκεται για τη σχετική επεξεργασία στην αρμόδια Δ/νση Νομοπαρασκευαστικού Έργου και Νομικών Υποθέσεων.
     Έπειτα δε από σχετική σύσκεψη που έγινε στο Υπουργείο Αγροτικής Ανάπτυξης και Τροφίμων, όπου συμμετείχαν εκπρόσωποι της Συνομοσπονδίας Αλιέων Ελλάδας (ΣΑΕ) καθώς και των Γρι-γρι της περιοχής του Νομού Αχαΐας, συζητήθηκε το όλο θέμα και ελήφθησαν υπόψιν τα αντικρουόμενα αιτήματα των φορέων (παράκτιων και Γρι-γρι).
     Η προετοιμασία για την έκδοση του Π.Δ/γματος, πρόκειται στο επόμενο χρονικό διάστημα να ολοκληρωθεί και έχει προταθεί η απαγόρευση αλιείας για το Γρι-γρι να περιορισθεί σε 2 ν.μ. αντί για 3 ν. μ. που ήταν αρχικά.
     2. Σχετικά με την εφαρμογή της εγκυκλίου του ΥΕΝ για τις προωστήριες μηχανές των αλιευτικών σκαφών, σε κοινή σύσκεψη που πραγματοποιήθηκε στο Υπουργείο Αγροτικής Ανάπτυξης και Τροφίμων στις 16-12-05, με εκπροσώπους του ΥΕΝ, αποφασίστηκε η σύσταση Ομάδας Εργασίας, με τη συμμετοχή εκπροσώπων και των δύο Υπουργείων, για την εξέταση των προβλημάτων που έχουν προκύψει από την εφαρμογή της εγκυκλίου και την εισήγηση μέτρων αντιμετώπισής τους.
     Οι εργασίες της Ομάδας Εργασίας έχουν ολοκληρωθεί και οι προτάσεις της, έχουν ήδη διαβιβαστεί εγγράφως στο καθ΄ ύλην αρμόδιο Υπουργείο Εμπορικής Ναυτιλίας.
     3. Όσον αφορά την απαγόρευση πώλησης «καμακισμένων» ιχθύων, ο υγειονομικός έλεγχος των προϊόντων αλιείας διενεργείται κατά περίπτωση και περιλαμβάνει την οργανοληπτική αξιολόγηση των προϊόντων αλιείας και σε περιπτώσεις αμφιβολιών ακολουθείται από εργαστηριακές εξετάσεις, διενεργείται δε από τις κτηνιατρικές υπηρεσίες των κατά τόπους αρμοδίων Νομαρχιακών Αυτοδιοικήσεων.
     Με τη συνεκτίμηση των αποτελεσμάτων ένα αλιευτικό προϊόν μπορεί να διατεθεί:
     . Για άμεση κατανάλωση.
     . Για κατανάλωση με χρονικό περιορισμό.
     . Για κατανάλωση για συγκεκριμένη χρήση ή να απαγορευθεί η διάθεσή του.
     Ως εκ τούτου, δεν προκύπτει ότι υπάρχουν «συνθήκες απαγόρευσης της εμπορίας καμακισμένων ψαριών» μετά από ενέργειες των Δ/νσεων Κτηνιατρικής της Νομαρχιακής Αυτοδιοίκησης για υγειονομικούς λόγους.
     Ο Υπουργός
     ΕΥΑΓΓΕΛΟΣ ΜΠΑΣΙΑΚΟΣ»
     10. Στην με αριθμό 6825/25.1.06 ερώτηση του Βουλευτή κ. Φίλιππου Πετσάλνικου δόθηκε με το υπ’ αριθμ. ΤΚΕ/Φ2/3512/17.2.06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης, με αριθμό 6825/25-1-2006, που κατέθεσε στη Βουλή ο Βουλευτής κ. Φίλιππος Πετσάλνικος με θέμα: «Μείωση θέσεων εργαζομένων στα ΚΕΠ» , σας γνωρίζουμε ότι :
     1) Ο θεσμός των Κέντρων Εξυπηρέτησης Πολιτών, ένας θεσμός χρήσιμος στους πολίτες, είναι ιδιαίτερα δαπανηρός. Κατά τη διετή «πιλοτική εφαρμογή» του χρηματοδοτούνταν κατά ένα σημαντικό τμήμα από το Επιχειρησιακό Πρόγραμμα «Κοινωνία της Πληροφορίας». Το διάστημα όμως των δύο ετών έχει παρέλθει για τη συντριπτική πλειοψηφία των ΚΕΠ και επομένως το κόστος λειτουργίας τους έχει σχεδόν εξ ολοκλήρου μεταφερθεί στον τακτικό προϋπολογισμό του Κράτους.
     2) Η ηλεκτρονική απεικόνιση των στοιχείων παραγωγικότητας, που τηρεί το ΥΠΕΣΔΔΑ, για κάθε ένα ΚΕΠ της χώρας, συμβάλλει στην αξιολόγησή τους, με αντικειμενικό τρόπο. Τα στοιχεία αυτά αφορούν τις διαδικασίες που διεκπεραιώνονται σε κάθε ΚΕΠ, ανά υπάλληλο και ανά ημέρα καθώς επίσης και τον αριθμό των διαδικασιών (διοικητικών προϊόντων) που διεκπεραιώνονται από τα ΚΕΠ. Η ενδελεχής μελέτη αυτών των στοιχείων έχει ως αποτέλεσμα την αξιολόγηση κάθε ΚΕΠ και την εξαγωγή αντικειμενικών συμπερασμάτων.
     3) Με βάση τα στοιχεία παραγωγικότητας των ΚΕΠ που βρίσκονται στα όρια της Ν.Α. Καστοριάς προκύπτει ότι η παραγωγικότητά τους κυμαίνεται από 0,25 (ΚΕΠ Κοινότητας Αρρένων) έως 2,83 (ΚΕΠ Δήμου Μακεδνών). Τα στοιχεία αυτά μεταφράζονται σε διεκπεραίωση από 1 πιστοποιημένη διαδικασία ανά υπάλληλο ανά 4 εργάσιμες ημέρες στην πρώτη περίπτωση, έως 3 πιστοποιημένες διαδικασίες ανά υπάλληλο την εργάσιμη ημέρα στη δεύτερη.
     4) Για τη σύσταση των θέσεων στα ΚΕΠ ελήφθη υπόψη σειρά κριτηρίων μεταξύ των οποίων και η παραγωγικότητά τους. Θα πρέπει να τονιστεί ότι η βαρύτητα του κριτηρίου παραγωγικότητας για τα ΚΕΠ απομακρυσμένων ή νησιωτικών περιοχών ήταν πολύ μικρότερη από ό,τι για τα ΚΕΠ των αστικών και ημιαστικών κέντρων. Κατά συνέπεια συστήθηκαν θέσεις σε ΚΕΠ απομακρυσμένων περιοχών, μολονότι δεν εδικαιολογούντο από την παραγωγικότητά τους και τούτο διότι ελήφθησαν υπόψη τα ιδιαίτερα χαρακτηριστικά των περιοχών αυτών. Τα στοιχεία για την παραγωγικότητα των ΚΕΠ, σε συνδυασμό με τις δημοσιονομικές συνθήκες της χώρας, κατέστησαν αναγκαία την κατάργηση της πρώτης απόφασης σύστασης θέσεων ΟΤΑ α' βαθμού (ΔΟA/Φ.01/170587-1-9-2005) και τη δημοσίευση της ΚΥΑ: ΔΟA/Φ.01/608/10-1-2006.
     5) Από τις συσταθείσες θέσεις (2588) προκηρύσσονται -σε πρώτη φάση- 2055 θέσεις, δηλαδή όσες αντιστοιχούν σε απασχολούμενους οι οποίοι θα έχουν συμπληρώσει έως 28-2-06 τουλάχιστον 24 μήνες απασχόλησης με συμβάσεις έργου στα ΚΕΠ. Σε περίπτωση που δε θα καλυφθούν οι θέσεις από υποψηφίους με το προσόν αυτό, γίνονται δεκτοί υποψήφιοι με 18 τουλάχιστον μήνες εμπειρίας. Το 5% των προς προκήρυξη θέσεων εμπίπτουν στις προστατευόμενες κατηγορίες που προβλέπει ο 2643/1998, όπως τροποποιήθηκε και ισχύει. Οι θέσεις αυτές ανέρχονται σε 103 και θα προκηρυχθούν σύμφωνα με τις διατάξεις του Ν. 2643/98 όπως ισχύει.
     6) Προκηρύσσονται μόνο οι «ώριμες» θέσεις (2055-103=1952), και όχι όλες όσες προβλέπονται στις ΚΥΑ σύστασης (2588), αφενός διότι σε αντίθετη περίπτωση θα αποκλείονταν όσοι συμβασιούχοι δεν έχουν συμπληρώσει 18 μήνες προϋπηρεσίας στα ΚΕΠ και αφετέρου διότι θα χάνονταν σημαντικοί πόροι από το Επιχειρησιακό Πρόγραμμα «Κοινωνία της Πληροφορίας» δεδομένου ότι όσα ΚΕΠ βρίσκονται στους πρώτους 24 μήνες λειτουργίας τους χρηματοδοτούνται κατά 75% από κοινοτικούς πόρους. Επιπλέον επισημαίνουμε ότι δεν θα παρατηρηθούν κενά στη λειτουργία των ΚΕΠ καθόσον, εάν κριθεί απαραίτητο και σύμφωνα με τις πραγματικές ανάγκες κάθε ΚΕΠ, θα υπάρξουν περαιτέρω συμβάσεις έργου στα ΚΕΠ αυτά. Οι θέσεις, οι οποίες δεν θα προκηρυχθούν και αντιστοιχούν σε συμβασιούχους με διάρκεια απασχόλησης, σήμερα, μικρότερης των 24 μηνών, θα προκηρυχθούν σε δεύτερη φάση.
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
     11. Στην με αριθμό 6933/27-1-06 ερώτηση του Βουλευτή κ. Γεώργιου Παπαγεωργίου δόθηκε με το υπ’ αριθμ. 12465/3-3-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 6933/27-1-2006 ερώτηση που κατατέθηκε στη Boυλή από τον Βουλευτή κ. Γ. Παπαγεωργίου με θέμα: «Χορήγηση αναλώσιμων υλικών σε πάσχοντες από σακχαρώδη διαβήτη», σας γνωρίζουμε τα ακόλουθα:
     Σύμφωνα με το ΠΔ 79/96 (ΦΕΚ 62/τΑ/11-4-96), στους ινσουλινοεξαρτώμενους διαβητικoύς αναγνωριζόταν μηνιαία δαπάνη για προμήθεια ταινιών μέτρησης του σακχάρου στο αίμα η στα ούρα, καθώς και συριγγών το ποσό της οποίας δεν θα υπερβαίνει την αξία τριών ιατρικών επισκέψεων όπως αυτή ισχύει κάθε φορά και χωρίς συμμετοχή του ασφαλισμένου στο ιατρείο, ήτοι: ιατρική επίσκεψη στο ιατρείο 6,46Χ3=19,38.
     Με την αρ. 2/190/0094/04 Κοινή Υπουργική Απόφαση «Κανονισμός Παροχών του Οργανισμού Περίθαλψης Ασφαλισμένων του Δημοσίου», που ίσχυε από 11-3-2004 έως 4-3-2005, αναγνωριζόταν μηνιαίως δαπάνη για 2 συσκευασίες ταινιών, 1 συσκευασία βελoνών και 25 σκαρφιστήρων στους ασθενείς με ινσουλινοεξαρτώμενο διαβήτη, μετά από έγκριση του ελεγκτή ιατρού, με συμμετοχή στη δαπάνη 25%.
     Με την αρ. 2/7029/0094/8-2-05 Κοινή Υπουργική Απόφαση (ΦΕΚ 213/τΒ/17-2-05) «Νέος Κανονισμός Παροχών του ΟΠΑΔ» που ισχύει από 5-3-2005 αναγνωρίζεται μηνιαίως δαπάνη 50 ταινιών, 50 βελoνών και 33 σκαρφιστήρων (100 ανά τρίμηνο) σε ινσουλινοθεραπευόμενους ασθενείς με συμμετοχή στη δαπάνη 25%.
     Επίσης αναγνωρίζεται μηνιαίως δαπάνη 100 ταινιών, 100 βελoνών και 33 σκαρφιστήρων (100 ανά τρίμηνο) σε ινσουλινοεξαρτώμενους ασθενείς μετά από σχετική έγκριση του ελεγκτή ιατρού, με συμμετοχή στη δαπάνη 25%.
     Ήδη ο Οργανισμός Περίθαλψης Ασφαλισμένων του Δημοσίου έχει συγκροτήσει επιτροπή με σκοπό να εξετάσει μεταξύ άλλων τη δυνατότητα ικανοποίησης διαφόρων αιτημάτων που έχουν υπoβληθεί στο πλαίσιο των δυνατοτήτων του προϋπολογισμού.
     Ο Υφυπουργός
     ΑΘΑΝΑΣΙΟΣ ΓΙΑΝΝΟΠΟΥλΟΣ»
     12. Στην με αριθμό 7067/31-1-06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 13746/3-2-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 7067/31.1.2006 ερώτηση που κατατέθηκε στη Βουλή από το Βουλευτή κ. Σ. Ματζαπετάκη, σχετικά με την ανάθεση προσωρινών καθηκόντων διεύθυνσης στη Γ΄ Ορθοπεδική κλινική του ΚΑ Τ, σας πληροφορούμε τα εξής:
     1. Μετά την συνταξιοδότηση του διευθύνοντος την Γ΄ Ορθοπεδική κλινική του ΚΑΤ την 31.12.2005, έπρεπε να ανατεθούν προσωρινά καθήκοντα διεύθυνσης στην κλινική. Είναι προφανές ότι δεν πρόκειται για επιλογή διευθυντού, αλλά για προσωρινή ανάθεση διευθυντικών καθηκόντων σε μία ορθοπαιδική κλινική, μέχρι να επιλεγεί διευθυντής μέσα από τα συμβoύλια κρίσεων ιατρών.
     2. Η Ιατρική υπηρεσία εκτίμησε τα στοιχεία του υπάρχοντος προσωπικού της κλινικής και πρότεινε δύο υποψήφιους για την θέση του διευθύνοντος, όχι μόνο έναν, δίδοντας την ευκαιρία στην Διοίκηση να επιλέξει έναν από τους δύο.
     3. Ο Διοικητής συνομίλησε και συζήτησε την προοπτική και με τους δύο, καθώς επίσης εκτίμησε και την άποψη των συναδέλφων των. Κατόπιν αυτών κατέληξε στην προσωρινή ανάθεση στον αρχαιότερο των δύο.
     4. Κατέστη σαφές και στους δύο ότι η προσωρινή ανάθεση θα ανακληθεί μόλις επιλεγεί διευθυντής από τα συμβoύλια κρίσεων, όπως καθορίζει ο νόμος.
     Καμία διοικητική πράξη δεν υπογράφηκε, ούτε εκδόθηκε, ούτε ανακλήθηκε μέχρι την δημοσίευση του άρθρου. Μία μόνο διοικητική πράξη έγινε και αυτή, μετά την δημοσίευση του άρθρου. Επίσης, καμία εμπλοκή προϊσταμένης αρχής και καμία ενέργεια εκτός τύπου και πνεύματος νόμου δεν έγινε. Όλοι οι χειρισμοί έγιναν με μεγάλο σέβας προς όλους τους εμπλεκόμενους.
     Ο Υφυπουργός
     ΑΘΑΝΑΣΙΟΣ ΓΙΑΝΝΟΠΟΥΛΟΣ»
     13. Στην με αριθμό 6991/30-1-06 ερώτηση του Βουλευτή κ. Χρήστου Χαΐδου δόθηκε με το υπ’ αριθμ. 12451/3-3-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 6991/30-1-2006 ερώτηση που κατατέθηκε στη Βουλή από τον Βουλευτή κ. Χ. Χάιδο σχετικά με τον τρόπο κατάταξης των υποψήφιων για πρόσληψη νοσηλευτών στα Δημόσια Νοσοκομεία. σας γνωρίζουμε τα ακόλουθα:
     Η αρμόδια υπηρεσία του Υπουργείου Υγείας και Κοινωνικής Αλληλεγγύης έχει αποστείλει προς όλα τα Νοσηλευτικά Ιδρύματα της χώρας την αρ. YI0β/ΓΠοικ.14153/6-2-2006 εγκύκλιο δίνοντας διευκρινήσεις αναφορικά με το θέμα.
     Επισυνάπτονται η ως άνω εγκύκλιος, τα αρ. YI0β/24601/26-7-01 και Y7β/4957/21-9-01 έγγραφα που έχουν αποσταλεί προς τα Νοσηλευτικά Ιδρύματα της χώρας).
     Από τις διατάξεις του άρθρου 27 του Ν. 3293/04 προκύπτει ότι αρμόδιο όργανο για τον έλεγχο της διαδικασίας προκήρυξης και των πινάκων κατάταξης είναι το ΑΣΕΠ.
     Ο Υφυπουργός
     ΑΘΑΝΑΣΙΟΣ ΓΙΑΝΝΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     14. Στην με αριθμό 7716/15-2-06 ερώτηση των Βουλευτών κυρίων Δημητρίου Πιπεργιά και Βασιλείου Κεγκέρογλου δόθηκε με το υπ’ αριθμ. 7189/2-3-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση του ανωτέρω σχετικού, και σε ότι αφορά θέματα της αρμοδιότητας του Υπουργείου Οικονομίας και Οικονομικών, σας αποστέλλουμε Πίνακα με στοιχεία για τα επενδυτικά σχέδια που υπάρχει θετική γνωμοδότηση από τις αρμόδιες γνωμοδοτικές επιτροπές του N.3299/2004.
     Όσον αφορά τις εκταμιεύσεις για τις επενδύσεις που έχουν υπαχθεί ήδη στις διατάξεις του νόμου αυτού αναμένονται όπως θεωρείται φυσικό τα επόμενα έτη ( από το τρέχον 2006 και μετά ), κατ' αντιστοιχία με την προϊούσα υλοποίησή τους, ενώ εντός του έτους 2005 έγινε χρήση της δυνατότητας χορήγησης προκαταβολών και δόθηκαν προς τις εταιρείες ποσά ύψους περίπου 12 εκατ. ευρώ.
     Ο Υφυπουργός
     ΧΡΗΣΤΟΣ ΦΩΛΙΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     15. Στην με αριθμό 7547/9-2-06 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 7017/4/5879/3-3-06 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Α. Μανωλάκης, σας γνωρίζουμε ότι το δικαίωμα στο απόρρητο της επικοινωνίας οριοθετείται από το Σύνταγμα και το κοινό δίκαιο και συνεπώς αποτελεί θεμελιώδες ατομικό και κοινωνικό ανθρώπινο δικαίωμα, η προστασία του οποίου αποτελεί υποχρέωση της πολιτείας, με υψηλό βαθμό προτεραιότητας για τις κρατικές υπηρεσίες και όργανα.
     Επισημαίνεται ότι η άρση του απορρήτου των τηλεφωνικών συνδιαλέξεων επιτρέπεται μόνο στις περιπτώσεις, που ορίζεται ρητά, από τις διατάξεις της ισχύουσας νομοθεσίας (λόγοι εθνικής ασφάλειας -διακρίβωσης ιδιαίτερα σοβαρών εγκλημάτων), ενώ προβλέπεται και η διαδικασία που πρέπει να ακολουθηθεί από την αιτούσα Αρχή.
     Στο πλαίσιο αυτό οι αρμόδιες υπηρεσίες μας, για την διασφάλιση του απορρήτου των τηλεφωνικών συνδιαλέξεων και γενικότερα την προστασία, της καθ’ οιονδήποτε τρόπο ελεύθερης επικοινωνίας των πολιτών, εφαρμόζουν την ισχύουσα νομοθεσία, η οποία αποτελεί την κατευθυντήρια γραμμή και τον γνώμονα των ενεργειών τους και στα πλαίσια αυτά ενεργούν για την πρόληψη και καταστολή των σχετικών παραβάσεων.
     Σε ό,τι αφορά στη λειτουργία της Ε.Υ.Π., πρέπει να επισημανθεί ότι, σήμερα, η Υπηρεσία αυτή, με απόλυτη προσήλωση στις διατάξεις του Συντάγματος και των νόμων του κράτους και υψηλό αίσθημα ευθύνης επιτελεί την αποστολή της για την προάσπιση των εθνικών μας συμφερόντων και βεβαίως, δεν ασχολείται με θέματα άλλα, πέραν αυτών που της έχουν ανατεθεί με τις διατάξεις της ισχύουσας νομοθεσίας.
     Ο Υπουργός
     ΒΥΡΩΝ ΠΟΛΥΔΩΡΑΣ»)
     ΠΡΟΕΔΡΕΥΩΝ (Παναγιώτης Κοσιώνης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 4 Απριλίου 2006.
     Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
     1. Η με αριθμό 7562/9.2.2006 ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Παρασκευά προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη διευθέτηση λειτουργικών προβλημάτων ξενοδοχειακών μονάδων. 
     2. Η με αριθμό 8031/22.2.2006 ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη χορήγηση στεγαστικών δανείων στους Έλληνες ΡΟΜ.
     Β. ΑΝΑΦΟΡΕΣ-ΕΡΩΤΗΣΕΙΣ Δευτέρου Κύκλου Άρθρο 130 παράγραφος 5 του Κανονισμού της Βουλής)
     1. Η με αριθμό 3577/18.10.2005 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με τη διάθεση πιστώσεων του Γ΄ Κοινοτικού Πλαισίου Στήριξης, στα σχέδια βελτίωσης αγροτικής παραγωγής και προγράμματα νέων αγροτών. 
     ΠΡΟΕΔΡΕΥΩΝ (Παναγιώτης Κοσιώνης):Κυρίες και κύριοι συνάδελφοι, εισερχόμαστε στην συζήτηση των
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Η πρώτη με αριθμό 611/28-3-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Έξαρχου προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων αντιμετώπισης των επιπτώσεων από την εφαρμογή της Νέας Κοινής Αγροτικής Πολιτικής στους καπνοπαραγωγούς διαγράφεται λόγω κωλύματος του Υπουργού.
     Θα συζητηθεί η δεύτερη με αριθμό 620/28-3-2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς την Υπουργό Εθνικής Παιδείας και Θρησκευμάτων, σχετικά με την καταβολή των δεδουλευμένων στους ωρομίσθιους εκπαιδευτικούς κ.λπ..
     Η επίκαιρη ερώτηση της κυρίας συναδέλφου έχει ως εξής:
     «Η δύσκολη θέση στην οποία βρίσκονται οι ωρομίσθιοι εκπαιδευτικοί (αδιοριστία, ανασφάλεια, αδυναμία επαγγελματικού και οικογενειακού προγραμματισμού) επιτείνεται από το γεγονός ότι παραμένουν απλήρωτοι για μεγάλο χρονικό διάστημα. Ήδη έχουμε φτάσει στο Μάρτιο και οι εκπαιδευτικοί αυτοί έχουν να πληρωθούν από το Νοέμβριο, καθιστώντας έτσι σαφές η Κυβέρνηση ότι η μερική εργασία συνεπάγεται όχι μόνο χαμηλότατες αμοιβές, αλλά απώλεια ακόμη και των στοιχειωδών δικαιωμάτων των εργαζομένων. Αν και οι καθυστερήσεις στην πληρωμή των ωρομισθίων είναι φαινόμενο επαναλαμβανόμενο κάθε σχολική χρονιά, η φετινή του εκδοχή επιφέρει ακόμη χειρότερες συνέπειες στους εκπαιδευτικούς και τις οικογένειές τους, με δεδομένη τη μείωση της ωριαίας αποζημίωσης που επιβλήθηκε με απόφαση της Κυβέρνησης, εν μέσω μόνιμης λιτότητας για τους εργαζόμενους.
     Ερωτάται η κυρία Υπουργός:
     Σε τι ενέργειες θα προβεί προκειμένου να καταβληθούν άμεσα τα δεδουλευμένα;
     Αν προτίθεται να προχωρήσει σε μαζικούς διορισμούς μονίμων εκπαιδευτικών, με βάση τις σύγχρονες λαϊκές ανάγκες και απαιτήσεις, μέσα από την επανασύσταση της επετηρίδας και στην άρση της πολιτικής ομηρίας χιλιάδων εκπαιδευτικών, με την κατάργηση του θεσμού του ωρομίσθιου – εξαθλιωμένου και χωρίς δικαιώματα εκπαιδευτικού, όπως και αυτού του αναπληρωτή».
     Στην επίκαιρη ερώτηση θα απαντήσει ο Υφυπουργός κ. Καλός.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, η Κυβέρνηση αυτή, πιστή στις προεκλογικές της υποσχέσεις, μείωσε δραματικά τον αριθμό των υπηρετούντων κατ’ έτος ωρομισθίων καθηγητών και δασκάλων στην εκπαίδευση, κυρίως στη δευτεροβάθμια, εκπαίδευση.
     Είναι γνωστές οι ανάγκες, κυρία Κανέλλη, που οδηγούν στην πρόσληψη προσωπικού ωρομισθίου, που δεν καλύπτει πάγιες και διαρκείς ανάγκες. Μπορώ να σας αναφέρω τουλάχιστον δεκατέσσερις περιπτώσεις, που οδηγούν αναγκαστικά κατ’ έτος στην πρόσληψη ωρομίσθιου προσωπικού. Δηλώνω ότι κανένας δεν είναι ευτυχής να υπάρχουν εκπαιδευτικοί με σημαντικότατο έργο στον τομέα της εκπαιδευτικής διαδικασίας, οι οποίοι να έχουν ανασφάλιστη, όπως λέτε, ή με συνθήκες χαμηλού ωρομισθίου αναγκαστική προσφορά έργου. Κανείς δεν είναι ευτυχής, ως κυβερνητικός παράγων, να έχει ένα δυναμικό τέτοιο.
     Θα ήθελα, όμως, να σας πω ότι έχουμε ήρεμη τη συνείδησή μας ότι και πέρσι και φέτος μειώσαμε δραματικά τους αριθμούς. Δεν είναι η ώρα να συζητάμε για αριθμούς. Μπορούμε να το κάνουμε σε μιαν άλλη ευκαιρία, σε μια δεύτερη ερώτησή σας, να δώσουμε συγκριτική καταγραφή και αναφορά αριθμών.
     Όσον αφορά στην πληρωμή τους, θα ήθελα να σας πω και να σας διαβάσω ακριβώς τα ποσά και τις ημερομηνίες που υπεγράφησαν ακριβώς οι σχετικές αποφάσεις και να δούμε πότε πληρώνονται οι άνθρωποι αυτοί και για ποιο έργο πληρώνονται. Για την κάλυψη, λοιπόν, της δαπάνης αποζημίωσης ωρομισθίων εκπαιδευτικών μέχρι και τις 30-06-2006, δηλαδή μέχρι και τη λήξη του φετινού διδακτικού έτους, υπεγράφησαν στις 3-3 και στις 14-3-2006 οι αντίστοιχες υπουργικές αποφάσεις για να μεταφερθούν οι πιστώσεις από τον κρατικό προϋπολογισμό στα γραφεία εκπαίδευσης και από κει να εκταμιευθούν προς τους δικαιούχους.
     Εις μεν τη δευτεροβάθμια εκπαίδευση οι αντίστοιχες αποφάσεις αντιστοιχούν στο ποσό των 11.082.000 ευρώ, που κατανέμεται ως εξής:
     Ποσό 1.797.100 ευρώ για την κάλυψη των ανεξόφλητων δαπανών του 2005, εκείνων δηλαδή των πολύ μικρότερων ποσών που οφείλονταν, όμως, στους εκπαιδευτικούς μέχρι τις 31 Δεκεμβρίου του 2005 και 9.284.900 ευρώ για το πρώτο εξάμηνο του 2006. 
     Όσον αφορά τώρα στην πρωτοβάθμια εκπαίδευση, αντίστοιχα οι αποφάσεις που σας ανέφερα –και οι δυο αθροιστικά- οδηγούν στην εκταμίευση του εξής ποσού: 29.289.400 ευρώ, εκ των οποίων τα 5.151.300 ευρώ αντιστοιχούν στην κάλυψη των ανεξόφλητων δαπανών του 2005 και 24.138.100 ευρώ για το πρώτο εξάμηνο του 2006. Ήδη έχει αρχίσει εκταμίευση με βάση τις αποφάσεις.  
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Όσον αφορά στο ωρομισθιακό αντίτιμο, με το οποίο καλύπτεται η ωριαία αντιμισθία, αυτό ανέρχεται, κυρία Κανέλλη, στα 9,2 ευρώ από 31.12.1996. Ήδη έχει συσταθεί εξαμελής επιτροπή, η οποία μετά και από συζήτηση που κάναμε με τη Δ.Ο.Ε. και την Ο.Λ.Μ.Ε. θα κάνει την πρότασή της για τη συνολική αναμόρφωση αυτού του ωρομισθιακού αντιμισθίου.
     Όσον αφορά στον ισχυρισμό σας ότι μειώθηκε μέσα στο διδακτικό έτος, θα ήθελα να σας πληροφορήσω το εξής: Αναφέρεστε ίσως στο πέρασμα της δαπάνης της ωρομισθιακής αντιμισθίας για το πρόγραμμα, της πρόσθετης διδακτικής στήριξης και τα συναφή προγράμματα, που ήταν εντεταγμένα στα ευρωπαϊκά προγράμματα και τα οποία τώρα που εντάχθηκαν -από το περασμένο εξάμηνο του περασμένου σχολικού έτους- στον κρατικό προϋπολογισμό οφείλουν να είναι τα ίδια με εκείνα που πληρώνει το ελληνικό δημόσιο για κάθε ωρομισθιακή απασχόληση σε όλα τα Υπουργεία. 
     Όμως, θέλω να σας πω και θέλω να το λάβετε υπόψη σας ότι οι ωρομίσθιοι λαμβάνουν πρόσθετες τριμηνιαίες αποδοχές, πενήντα οκτώ ώρες στην πρωτοβάθμια και εβδομήντα δύο ώρες στη δευτεροβάθμια εκπαίδευση ανά τρίμηνο, με τις οποίες γίνεται στην πράξη η πρόσθεση πάνω στα 9,2 ευρώ, ώστε να φτάσουμε στα 11,3 ευρώ, που είχαμε μέχρι προχθές, όταν πληρώνονταν από τα ευρωπαϊκά προγράμματα και να μην υπάρχει η μείωση αυτή.
     Τώρα όσον αφορά στο ποιες εντολές –ίσως να είναι και αυτό χρήσιμο στην ερώτησή σας- ήδη …
     ΠΡΟΕΔΡΕΥΩΝ (Παναγιώτης Κοσιώνης): Κύριε Υπουργέ, θα τα πείτε στη δευτερολογία σας.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, ολοκληρώνω και θα πω τα υπόλοιπα στη δευτερολογία μου.
     Έχουν ήδη αποσταλεί σαράντα εντολές, που αφορούν μέχρι και το Δεκέμβριο και το δώρο των Χριστουγέννων για τις παλιές οφειλές του 2005, οι οποίες ήδη πληρώθηκαν. Υπολείπονται δεκαοκτώ διευθύνσεις για την ίδια τελική εκκαθάριση του προγράμματος της πρόσθετης διδακτικής στήριξης, οι οποίες έχουν καθυστερήσει και θα πληρωθούν τις ημέρες αυτές, λόγω ελλείψεως στοιχείων, τα οποία σημείωσε η υπηρεσία που κάνει τον έλεγχο και την εκταμίευση και η οποία τα περιμένει από τις περιφερειακές διευθύνσεις για να εξοφλήσει.
     Σας ευχαριστώ πολύ.
     ΠΡΟΕΔΡΕΥΩΝ (Παναγιώτης Κοσιώνης): Το λόγο έχει η κ. Κανέλλη.
     ΛΙΑΝΑ ΚΑΝΕΛΛΗ: Κύριε Πρόεδρε, δεν ξέρω τι να πω, όπως δεν ξέρω τι να πω και σε σας, κύριε Υπουργέ. Και το εννοώ ότι δεν ξέρω τι να πω σε σας.
     Μου είπατε ότι δεν είναι ευχάριστο, είναι δυσάρεστο. Εγώ ντρέπομαι. Κάνω περιοδείες στα σχολεία. Ως εκπρόσωπος του Κοινοβουλίου ντρέπομαι. Ντρέπομαι γιατί ξέρω ότι τα λεφτά που χρειάζονται για να γυριστεί το βίντεο κλιπ για τη Eurovision εκταμιεύτηκαν αμέσως, αλλιώς δεν γυρίζεται το βίντεο κλιπ. Αυτά ήταν 3.000.000 ευρώ. 
     Μη μου πείτε ότι λαϊκίζω. Άκουσα τα κονδύλια. Δεν έχω καμία πρόθεση να λαϊκίσω και δεν το χρειάζομαι ως επιχειρηματολογία. Αυτά εκταμιεύονται αμέσως. Έρχεται Πάσχα και εσείς μου λέτε μέχρι το τέλος Ιουνίου. Αυτοί οι άνθρωποι είναι όμηροι. Εγώ να μην αμφισβητήσω ούτε την πρόθεσή σας ούτε ότι προσλάβατε λιγότερους ωρομίσθιους φέτος. Από τους ήδη υπάρχοντες αναπληρωτές, που δεν διορίστηκαν ποτέ και δεν πρόκειται να διοριστούν ποτέ και από τους ωρομίσθιους εσείς μιλάτε για δεκατέσσερις ειδικότητες. 
     Ακούστε και εσείς τα κονδύλια, μια και είπατε να μην αναφερθούμε σε αριθμούς. Εγώ δεν θα πω αριθμούς, θα σας ζητήσω, όμως, μόνο έναν αριθμό να δώσετε στη δευτερολογία σας. Για πείτε μου: 29.000.000 ευρώ, 25.000.000 ευρώ, καθυστερημένα, μη ενταγμένα. 
     Αναρωτήθηκε κανένας πώς ζουν αυτοί οι άνθρωποι; Είναι ζήτημα εκπαιδευτικό ή βαθύτατα αντιλαϊκό; Είναι μια πολιτική η οποία συνεχίζεται. Αναγνωρίζετε ότι μέχρι τώρα ο δρόμος που χαράχθηκε από το ΠΑ.ΣΟ.Κ. –λέτε εσείς τώρα εδώ- ήταν λάθος. Γιατί τον ασφαλτοστρώνετε;
     	Γιατί δεν καταργείτε το θεσμό; Μπορείτε; Θα μου πείτε, ενδεχομένως να μην μπορείτε μέσα στη γενική σας πολιτική. Δεν μπορείτε μέσα στη γενική σας πολιτική. Εγώ, όμως, έρχομαι και σας ρωτάω απλό, πρακτικό πράγμα: Πότε θα πληρωθούν αυτοί οι άνθρωποι; Μου λέτε: Μέχρι 30 Ιουνίου. Μέχρι 30 Ιουνίου θα έχουν εξοφληθεί; Εδώ μου αναγγείλατε ποσά που οφείλονται για το 2005, δώρα Χριστουγέννων. Έχουμε Πάσχα σε λίγες μέρες. Δηλαδή, είναι ακατανόητο! Και μετά, από αυτούς τους ανθρώπους, χωρίς τη δυνατότητα να έχουν στοιχειώδη ανθρώπινο προγραμματισμό, ζητάμε οικογενειακό προγραμματισμό; Ας το ξεχάσουμε. Με τι εισοδήματα; Πείτε μου. Από πού; Είναι λοταρία, περιμένουν δηλαδή σ’ ένα  επίπεδο κυριολεκτικά σαν να σημειώνω ένα λαχείο, περπατάω στο δρόμο και περιμένω. Και αν έχει την αξίωση το ελληνικό κράτος… Αυτό είναι εκπαιδευτικό έργο;
     Τα μεγάλα ποσά τα οφείλετε στους αναπληρωτές και στους ωρομίσθιους της πρωτοβάθμιας εκπαίδευσης. Μου είπατε για δεκατέσσερις ειδικότητες. Πόσες ειδικότητες έχει το δημοτικό;
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Δεκατέσσερις περιπτώσεις σας είπα. 
     ΛΙΑΝΑ ΚΑΝΕΛΛΗ: Δεκατέσσερις περιπτώσεις. Σ’ αυτές τις περιπτώσεις δεν μπορείτε να καλύψετε; Ακόμη και αν υπάρχει ένας ωρομίσθιος σ΄ ένα νησί για ένα παιδί, αυτό το παιδί τι είναι για να δικαιούται ωρομίσθιο δάσκαλο απλήρωτο; Ακόμη και για ένα παιδί! Δεν υπάρχει περίπτωση. Τελειώνω, κύριε Πρόεδρε, γιατί δεν θέλω να σας καθυστερήσω. 
     	Σας ζητώ έναν αριθμό, γιατί μου είπατε πολλά ποσά και πολλές ημερομηνίες. Θα μας ακούσουν οι ωρομίσθιοι, θα το ελέγξουν. Κατεβαίνουν στους δρόμους, διαμαρτύρονται. Θέλω έναν αριθμό, κύριε Υπουργέ. Ξέρετε πόσα λεφτά έχετε, πόσα χρωστάτε και πόσα θα δώσετε. Μπορείτε να μου πείτε πόσοι είναι οι αναπληρωτές και πόσοι είναι οι ωρομίσθιοι; Είναι δύο αριθμοί μόνον και θα ήταν εξαιρετικά χρήσιμοι όχι σ’ εμένα, αλλά στον ελληνικό λαό, για να καταλάβει πώς καλύπτονται οι ανάγκες της παιδείας αυτού του λαού.
     ΠΡΟΕΔΡΕΥΩΝ (Παναγιώτης Κοσιώνης): Ο κ. Καλός έχει το λόγο για δύο λεπτά. 
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κατ΄αρχάς η επερωτώσα συνάδελφος μπέρδεψε τις ημερομηνίες -και όλα εκείνα που είπα- ανάμεσα στον καταλογισμό και στη μεταφορά των ποσών από τον κρατικό προϋπολογισμό προς εξόφληση σε σχέση με τα οφειλόμενα. Όταν σας είπα, κυρία Κανέλλη, «μέχρι 31/6/2006» αυτό δεν σημαίνει ότι θα πληρωθούν στις 31/6. Εγώ σας είπα ότι ήδη υπεγράφησαν οι αποφάσεις για να εκδοθούν τα εντάλματα και να τα έχει στα χέρια της η Περιφερειακή Διεύθυνση Εκπαίδευσης να πληρώνει μέχρι και τις 30/6. Δηλαδή ό,τι ήταν να πληρωθεί μέχρι και πέρατος του σχολικού έτους αυτού ήδη, εκτός των καθυστερήσεων, όπως σας τις είπα καθαρά,…
     ΛΙΑΝΑ ΚΑΝΕΛΛΗ: Κατάλαβα, δεν παρενόησα κάτι.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων):…-τώρα δηλαδή εξοφλούνται όσα οφείλονταν μέχρι τις 31/12/2005- ήδη έχουν φύγει για τις περιφερειακές διευθύνσεις, για να εξοφλούνται μέχρι και τότε. Δηλαδή καταγράφονται, στέλνονται οι διατακτικές στο Υπουργείο, συγκεντρώνονται και μετά πληρώνονται. Εμείς για να συντομεύσουμε εν όψει του ότι ήδη με τις διατάξεις του δημόσιου λογιστικού είχαν καθυστερήσει να αποπληρωθούν τα ποσά αυτά, σας είπα ότι ως Υπουργείο κάναμε το καθήκον μας και ήδη στείλαμε από τις 13/3, εν όψει και του τέλους του σχολικού έτους, τη μεταφορά των πιστώσεων προς τις περιφερειακές διευθύνσεις. 
     Τώρα όσον αφορά αυτό που μου είπατε, δεν αναφέρθηκα σε δεκατρείς ειδικότητες. 
     ΛΙΑΝΑ ΚΑΝΕΛΛΗ: Για περιπτώσεις, εντάξει.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σας είπα για δεκατρείς περιπτώσεις που επιβάλλουν, βάσει του ισχύοντος θεσμικού πλαισίου την πρόσληψη όχι αναπληρωτών –μην ανακατεύουμε τους αναπληρωτές- αλλά ωρομισθίων. Η ερώτησή σας και η απάντησή μου αφορά καθαρά τους ωρομισθίους.
     ΛΙΑΝΑ ΚΑΝΕΛΛΗ:  Κι εγώ σας λέω ότι η Μενούνος δεν εμφανίζεται αν δεν πάρει μπροστά τα λεφτά.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Εντάξει. Εγώ δεν είμαι εδώ για να κρίνω το πότε έπρεπε να τα πάρει η κ. Μενούνος. Ακούστε με, όμως. Προσλαμβάνονται, λοιπόν, για την αντιμετώπιση των λειτουργικών κενών…
     ΛΙΑΝΑ ΚΑΝΕΛΛΗ: Μα, τέτοια εκπαίδευση έχουμε, επιπέδου Μενούνος.. 
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, επί της ουσίας. 
     ΠΡΟΕΔΡΕΥΩΝ (Παναγιώτης Κοσιώνης): Κυρία Κανέλλη, παρακαλώ! 
     ΛΙΑΝΑ ΚΑΝΕΛΛΗ: Η Μενούνος και αν είναι ουσία!
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Εγώ δεν σας είπα ούτε περί λαϊκισμού ούτε τίποτε από αυτά. Εσείς τα είπατε από την αρχή και εγώ σέβομαι το σχήμα του λόγου σας, αλλά σεβαστείτε και εσείς, για να σας πω γι΄ αυτές τις δεκατρείς περιπτώσεις, αφού τις αναφέρατε.
     Ακούστε, λοιπόν.
     ΛΙΑΝΑ ΚΑΝΕΛΛΗ: Δύο αριθμούς πείτε μου. 
     ΠΡΟΕΔΡΕΥΩΝ (Παναγιώτης Κοσιώνης): Κυρία Κανέλλη, σας παρακαλώ! Έχετε τελειώσει.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Για την αντιμετώπιση των λειτουργικών κενών…
     ΛΙΑΝΑ ΚΑΝΕΛΛΗ: Δύο αριθμούς ζητάω: Πόσοι είναι οι αναπληρωτές και πόσοι είναι οι ωρομίσθιοι.
     ΠΡΟΕΔΡΕΥΩΝ (Παναγιώτης Κοσιώνης): Κυρία Κανέλλη, σας παρακαλώ! Με ακούτε;
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κυρία Κανέλλη, ακούστε με σας παρακαλώ. Στοιχειώδης σεβασμός επιβάλλει να ακούτε εκείνα που θέλω να σας απαντήσω.
     ΛΙΑΝΑ ΚΑΝΕΛΛΗ: Ξέρετε πόσοι είναι οι αναπληρωτές και οι ωρομίσθιοι;
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα σας πω, λοιπόν, τώρα. Σας παρακαλώ!
     Ποιες είναι οι περιπτώσεις, οι οποίες δεν μπορεί παρά να οδηγούν σε πρόσληψη ωρομισθίων; Και αφήστε το ένα παιδί με τον ένα δάσκαλο, γιατί δεν συμβαίνει έτσι. Και για ένα παιδί μπορεί να υπάρχει τακτικός, δηλαδή μόνιμος καθηγητής ή αναπληρωτής και όχι ωρομίσθιος. Ακούστε, λοιπόν, πώς προσλαμβάνονται οι ωρομίσθιοι, για να καταλάβετε.
     Πρώτον, από παραιτήσεις εκπαιδευτικών μέσα στη διάρκεια του σχολικού έτους.
     Δεύτερον, από αποσπάσεις εκπαιδευτικών εκτός διδακτικού έργου, υπηρεσίες και οργανισμούς του Υπουργείου Παιδείας, Γενικά Αρχεία του Κράτους, Εθνική Βιβλιοθήκη κ.λπ. Αυτές τις ανάγκες τις καλύπταμε και τις καλύπτουμε.
     Τρίτον, από τη χορήγηση εκπαιδευτικών αδειών. Κυρία Κανέλλη, μήπως είστε εναντίον των εκπαιδευτικών αδειών ή μήπως ξέρετε ότι αν ένας εκπαιδευτικός έλθει και μας πει την πρώτη Φεβρουαρίου ότι πρέπει και δικαιούται να πάρει την εκπαιδευτική του άδεια για δύο χρόνια…
     ΛΙΑΝΑ ΚΑΝΕΛΛΗ: Μη λαϊκίζετε εσείς τώρα σε βάρος του Κ.Κ.Ε. γιατί μπορώ να φωνασκώ και εκτός μικροφώνου.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Τι είπατε;
     ΠΡΟΕΔΡΕΥΩΝ (Παναγιώτης Κοσιώνης): Κύριε Υφυπουργέ, θέλετε διάλογο τώρα; Προκαλείτε κι εσείς το διάλογο.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Δεν προκαλώ.
     ΠΡΟΕΔΡΕΥΩΝ (Παναγιώτης Κοσιώνης): Τον προκαλείτε όταν ρωτάτε απευθείας.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Δεν προκαλώ και δεν δέχομαι τέτοιες εκφράσεις.
     ΛΙΑΝΑ ΚΑΝΕΛΛΗ: Ούτε κι εγώ.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Από τη χορήγηση αναρρωτικών αδειών, από τη χορήγηση αδείας διάρκειας εννέα μηνών για την ανατροφή ανήλικων τέκνων –και φέτος είχαμε πάνω από τριακόσιες τέτοιες- και από τις παρατάσεις ορκωμοσίας των νεοδιοριζομένων εκπαιδευτικών που δημιουργούν αυτό το κενό.
     ΛΙΑΝΑ ΚΑΝΕΛΛΗ: Πόσοι είναι;
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κυρία Κανέλλη, αυτές είναι, λοιπόν, όλες οι περιπτώσεις που αν τις αθροίσετε οδηγούν φέτος και κάθε χρόνο στην πρόσληψη ωρομισθίων και δεν μπορούν να αποφευχθούν.
     ΛΙΑΝΑ ΚΑΝΕΛΛΗ: Οι αναπληρωτές πόσοι είναι;
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Όσον αφορά, λοιπόν, στον αριθμό των ωρομισθίων, φτάσαμε στη διετία πριν από μας και εν όψει του προεκλογικού έτους 2004 να έχουν προσληφθεί δεκάδες χιλιάδες ωρομισθίων με τη μέθοδο του «κοψίματος» μίας σύμβασης αναπληρωτή στα τρία, γιατί για κάθε αναπληρωτή προσλάμβαναν τρεις ωρομίσθιους. Τα στοιχεία αυτά τα καταθέσαμε στη Βουλή και ήταν καταλυτικά για την πολιτική των προκατόχων μας. Σας είπα ότι μειώσαμε δραματικά στο ? των απαραιτήτων και μπορείτε να έλθετε στο γραφείο μου να σας δώσω τις χιλιάδες των ωρών των ωρομισθίων που κάλυψαν μόνον αυτές τις περιπτώσεις που σας διάβασα. Σ΄ όλες τις άλλες περιπτώσεις είμαστε υπερήφανοι, διότι πάνω από δέκα χιλιάδες συμβάσεις αναπληρωτών, που δεν είναι ωρομίσθιοι -αλλά δημιουργούν εκπαιδευτικό περιβάλλον και στην πρωτοβάθμια και στη δευτεροβάθμια- καλύπτουν τα κενά αυτά και δημιουργούν και τις προϋποθέσεις για μόνιμους διορισμούς. Αυτές τις συμβάσεις τις κάναμε πραγματικότητα εμείς, κυρία Κανέλλη.
     Ελάτε, λοιπόν, στο γραφείο μου –γιατί δεν έχω πρόσφατα τα στοιχεία- και θα σας τα δώσω με όλη μου την καρδιά για να ελέγξετε και να δείτε το σύνολο των ωρών διδασκαλίας, που αφιερώθηκαν σ’ αυτές και μόνο τις περιπτώσεις που σας διάβασα. 
     Σας ευχαριστώ.
     ΠΡΟΕΔΡΕΥΩΝ (Παναγιώτης Κοσιώνης): Ευχαριστούμε τον κύριο Υφυπουργό.
     Επίκαιρες ερωτήσεις δευτέρου κύκλου:
     Κυρίες και κύριοι συνάδελφοι, η πρώτη με αριθμό 613/28-3-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς την Υπουργό Τουριστικής Ανάπτυξης, σχετικά με τη συνέχιση του προγράμματος χειμερινών μαθητικών εβδομάδων κ.λπ. διαγράφεται λόγω κωλύματος της κυρίας Υπουργού.
     Η δεύτερη με αριθμό 621/28-3-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Περιβάλλοντος, Χωροταξίας και Δημοσίων Έργων και Απασχόλησης και Κοινωνικής Προστασίας, σχετικά με την κατασκευή νέων κατοικιών για τους σεισμόπληκτους της Λευκάδας κ.λπ. διαγράφεται λόγω κωλύματος του κυρίου Βουλευτή.
     Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Παναγιώτης Κοσιώνης): Κυρίες και κύριοι συνάδελφοι, εισερχόμαστε στην ημερήσια διάταξη των
     ΕΠΕΡΩΤΗΣΕΩΝ
     Θα συζητηθεί η υπ’ αριθμόν 56/34/17-3-2006 επίκαιρη επερώτηση των Βουλευτών του ΠΑ.ΣΟ.Κ., κ.κ. Γεωργίου Ντόλιου, Απόστολου Φωτιάδη, Ιωάννη Μαγκριώτη, Παναγιώτη Σγουρίδη, Χρύσας Μανωλιά, Χρήστου Αηδόνη, Χρυσής Αράπογλου, Δημητρίου Βαρβαρίγου, Ευάγγελου Βενιζέλου, Ιωάννη Βλατή, Βασιλείου Γερανίδη, Άννας Διαμαντοπούλου, Ιωάννη Δριβελέγκα, Σάββα Εμινίδη, Κωνσταντίνου Καΐσερλη, Μιχαήλ Καρχιμάκη, Βασιλείου Κεγκέρογλου, Γεωργίου Λιάνη, Ανδρέα Λοβέρδου, Λάζαρου Λωτίδη, Στυλιανού Ματζαπετάκη, Αριστείδη Μουσιώνη, Μάρκου Μπόλαρη, Εμμανουήλ Όθωνα, Αθανασίου Παπαγεωργίου, Χρήστου Παπουτσή, Ιωάννη Παρασκευά, Παναγιώτη Ρήγα, Αναστάσιου Σιδηρόπουλου, Εμμανουήλ Σκουλάκη, Εμμανουήλ Στρατάκη, Ευαγγελίας Σχοιναράκη-Ηλιάκη, Ιωάννη Τσακλίδη, Ελπίδας Τσουρή, Απόστολου-Αθανάσιου Τσοχατζόπουλου, Εμμανουήλ Φραγκιαδουλάκη, Νικόλαου Χριστοδουλάκη, Μιχαήλ Χρυσοχοΐδη και Χαράλαμπου Καστανίδη προς τον Υπουργό Εσωτερικών, Δημόσιας Διοίκησης και Αποκέντρωσης, Εξωτερικών, Μακεδονίας-Θράκης και Περιβάλλοντος, Χωροταξίας και Δημοσίων Έργων, σχετικά με την αντιπλημμυρική προστασία του Νομού Έβρου- διασυνοριακές δράσεις Ελλάδας-Τουρκίας.
     Θα ήθελα να ανακοινώσω στο Σώμα ότι εκ μέρους του ΠΑ.ΣΟ.Κ. ορίζεται ως Κοινοβουλευτικός Εκπρόσωπος ο κ. Γεώργιος Ντόλιος, από τη Νέα Δημοκρατία ο κ. Χρήστος Ζώης και από το Συνασπισμό Ριζοσπαστικής Αριστεράς η κ. Ασημίνα Ξηροτύρη-Αικατερινάρη.
     Το λόγο έχει ο πρώτος επερωτών κ. Φωτιάδης.
     ΑΠΟΣΤΟΛΟΣ ΦΩΤΙΑΔΗΣ: Αγαπητέ κύριε Πρόεδρε, αγαπητοί συνάδελφοι, με δέος ο ελληνικός λαός παρακολούθησε τις προηγούμενες μέρες τις καταστροφές που υπέστη ένας ολόκληρος νομός από τις πλημμύρες του Έβρου. Τετρακόσιες χιλιάδες στρέμματα γης έχουν πλημμυρίσει από τα νερά του ποταμού. Χιλιάδες αγρότες έχουν υποστεί ανεπανόρθωτη ζημιά τόσο σ’ αυτά που έσπειραν όσο και εξαιτίας της μη δυνατότητας να σπείρουν τις επόμενες εβδομάδες.
     Όλη η οικονομία του νομού έχει υποστεί ένα τεράστιο πλήγμα. Όταν δεν υπάρχει διαθέσιμο εισόδημα, η αγορά δεν κινείται. Όταν δεν παράγονται αγροτικά προϊόντα, ζημιά υφίστανται οι τοπικές βιομηχανίες και βιοτεχνίες που ασχολούνται με τα αγροτικά προϊόντα, οι εργαζόμενοι, οι μεταφορείς και το σύνολο της τοπικής οικονομίας βρίσκεται σε δραματική κατάσταση. Τα έργα υποδομής έχουν καταστραφεί όλα. Φανταστείτε μια τεράστια λιμνοθάλασσα, μήκους διακοσίων χιλιομέτρων και πλάτους μερικών χιλιομέτρων. Αυτός ήταν και εξακολουθεί σε μεγάλο βαθμό να είναι ο Έβρος. 
     Δεν υπάρχουν πια αγροτικοί δρόμοι. Τα αναχώματα, όσα δεν καταστράφηκαν παντελώς, έχουν αποσαθρωθεί. Εφόδια αγροτικά, μηχανήματα, ποίμνια ολόκληρα, σμήνη μελισσών, αλλά και μια σειρά από άλλες οικονομικές δραστηριότητες βρίσκονται στη χειρότερη κατάσταση. 
     Η Κυβέρνηση έσπευσε διά του αρμόδιου Υπουργού Γεωργίας να δηλώσει ότι θα γίνει άμεση καταβολή των αποζημιώσεων στους αγρότες. Πρέπει να σας πω ότι το ποτήρι της αγανάκτησης υπερχείλισε μαζί με τον ποταμό Έβρο, γιατί αισθάνονται, κύριε Υπουργέ, οι αγρότες ότι εμπαίζονται. Άραγε θα μπορούσε η Κυβέρνησή σας ή οποιαδήποτε άλλη κυβέρνηση να αρνηθεί την καταβολή των αποζημιώσεων από τον ΕΛ.Γ.Α., όταν οι αγρότες πληρώνουν ανταποδοτικά εισφορές για την ασφαλιστική κάλυψη από καταστροφές; 
     Καμία απολύτως απάντηση, όμως, δεν έδωσε όσον αφορά τις ζημιές, οι οποίες δεν καλύπτονται από τον ΕΛ.Γ.Α.. Τι θα γίνουν οι χιλιάδες αγρότες που δεν θα μπορέσουν να σπείρουν τα χωράφιά τους; Ποια θα είναι τελικά η τύχη τους; Τι θα γίνουν τα έργα υποδομής; Και ασφαλώς καμία απολύτως εμπιστοσύνη δεν έχει στην Κυβέρνησή σας –και δεν έχει εμπιστοσύνη δικαιολογημένα- ο εβρίτικος λαός, γιατί μετά τις καταστροφές και τις πλημμύρες του προηγούμενου χρόνου σύσσωμη η Κυβέρνηση με πρώτο τον Πρωθυπουργό, τον κ. Καραμανλή, προσέτρεξε προς συμπαράσταση των Εβριτών για τις καταστροφές που υπέστησαν από παρόμοιες πολύ μικρότερης έντασης πλημμύρες. Άκουσαν οι Εβρίτες πολλά, μεγάλα λόγια και παχιά, τα οποία όμως αποδείχθηκαν κούφια και απατηλά στην πορεία, γιατί μετά τις πρώτες ημέρες των επισκέψεων, «μην είδατε τον Παναή»!
     Δεν υπήρξε κανένα απολύτως ενδιαφέρον από την πλευρά της Κυβέρνησης. Ούτε ένα ευρώ –τονίζω, ούτε ένα ευρώ- διατέθηκε στη Νομαρχιακή Αυτοδιοίκηση για την αποκατάσταση ζημιών ή προκειμένου να γίνουν κάποια έργα καθαρισμού για να αποτραπούν μελλοντικές πλημμύρες ή για να εξαλειφθούν οι συνέπειες των πλημμυρών. Δεν τα λέω εγώ, τα λέει όλη η κοινωνία του νομού, όλοι οι φορείς που συναντήθηκαν. 
     Τι έγινε; Πραγματικά έγιναν συνταρακτικά πράγματα για τον Έβρο τον προηγούμενο χρόνο. Η Κυβέρνηση σταμάτησε παντελώς ένα πρόγραμμα το οποίο υπήρχε για τις πλημμύρες του 2003, ύψους 30.000.000 ευρώ, που θα συνεχίζονταν με περισσότερα χρήματα. Δεν δόθηκε ούτε ένα ευρώ για τη συνέχιση του συγκεκριμένου προγράμματος. Όμως βρήκε η Κυβέρνηση το χρόνο και είχε τη δυνατότητα να αναθέσει απευθείας δεκατέσσερις εργολαβίες μ’ έναν τρόπο εντελώς περίεργο και νομικά αξιόποινο, εξ ου και η ανάμειξη του εισαγγελέα, ο οποίος ερευνά τις καταγγελίες, τόσο τις δικές μας όσο και του Συνδέσμου Εργοληπτών του Νομού Έβρου, που κατά τύχη δεν πρόσκειται η πλειοψηφία του στο κόμμα της Αξιωματικής Αντιπολίτευσης ή σε κάποιο άλλο κόμμα της Αντιπολίτευσης. 
     Δεκατέσσερις εργολαβίες, λοιπόν! Κλήθηκαν δεκατέσσερις εργολάβοι, εντελώς τυχαία όλοι στελέχη της Νέας Δημοκρατίας. Ανατέθηκαν στον καθένα έργα από 100.000 έως 1.000.000 ευρώ ή λίγο παρακάτω, 990.000 ευρώ, για να πληρούται και το γράμμα του νόμου. Η ανάθεση έγινε χωρίς να γνωρίζουν οι εργολάβοι ποια εργολαβία θα πάρουν, απλώς ήξεραν το ύψος του ποσού. Διαμαρτυρήθηκαν δύο-τρεις, που θεώρησαν ότι είναι λιγότερο κομματικοί, γιατί πήραν μικρότερο έργο από το συγκεκριμένο. Στο τέλος υπήρξαν και καταγγελίες –πληροφορίες λένε ότι υπάρχουν καταγγελίες και στο γραφείο του Πρωθυπουργού- για το ότι δεν πήγε καλά ή όλη διαδικασία, ακόμα και μεταξύ αυτών που πήραν τις συγκεκριμένες εργολαβίες.
     Τέσσερα εκατομμύρια ευρώ, έκπτωση για χωματουργικά 7%, όταν οι δημοπρασίες που έκανε μετά την καταγγελία μας η Περιφέρεια απέδωσαν εκπτώσεις πάνω από 55%! Και κρατηθείτε: Υπογραφή σύμβασης λόγω του κατεπείγοντος, 27 Μαΐου, τέσσερις μήνες μετά το επείγον, μετά τις πλημμύρες του 2004 –τέσσερις μήνες, το ξανατονίζω, μετά- και παράδοση του έργου, προϋπολογισμού μέχρι 1.000.000 ευρώ, εντός τεσσάρων ημερών! Παράδοση του έργου στις 31 Μαΐου λέει η σύμβαση, την οποία θα καταθέσουμε ακολούθως στα Πρακτικά της Βουλής για να υπάρχει. Αυτό είναι το σκάνδαλο.
     Τι έγινε μετά; Στέρησε η Κυβέρνηση από τον Έβρο και τη Θράκη άλλα 65.000.000 ευρώ από το INTEREG. Ενώ η Τουρκία βρισκόταν σ’ ένα στάδιο διαπραγμάτευσης για την έναρξη των διαπραγματεύσεων, τελικώς χάθηκε το INTEREG ΙΙΙ και έχασε η ευρύτερη περιοχή 65.000.000 ευρώ, όταν κατά την κατάρτιση του Γ΄ Κοινοτικού Πλαισίου Στήριξης ασφαλώς λήφθηκε υπόψη το ποσό που θα έπαιρνε η περιοχή μέσω του INTEREG και μειώθηκαν αντίστοιχα τα κονδύλια, τα οποία διατέθηκαν για την ευρύτερη περιοχή. Ενώ κάθε χρόνο διετίθεντο πάνω από 2.000.000.000 δραχμές για αντιπλημμυρική προστασία χωρίς να έχουμε πλημμύρες, απλά και μόνο για συντήρηση των δικτύων και καθαρισμό των καναλιών, τα δύο χρόνια που πέρασαν –για τον τρίτο δεν γνωρίζουμε τίποτα- δεν δόθηκε ούτε ένα ευρώ!
     Αντίθετα, έργα τα οποία θα μπορούσαν να περιορίσουν ή και να εξαλείψουν τις αρνητικές συνέπειες αυτής της ομολογουμένως μεγάλη θεομηνίας που έπληξε το νομό, σταμάτησαν: 
     Το φράγμα του Ασπρονερίου που είχε ενταχθεί στο Γ΄ Κοινοτικό Πλαίσιο Στήριξης, προϋπολογισμού 15.000.000 ευρώ, έχει τελειώσει, ματαιώθηκε. Ο δρόμος Μάνδρας-Λαβάρων-Κισσαρίου που θα μπορούσε να αποτρέψει την πλημμύρα στα σπίτια, σε κατοικημένες περιοχές ως έμμεσο αποτέλεσμα –γιατί είναι τμήμα του καθέτου άξονα της Εγνατίας- από τον Αύγουστο του 2003 που δημοπρατήθηκε, βρίσκεται στα ίδια ακριβώς επίπεδα με αποκλειστική ευθύνη της Κυβέρνησης, γιατί δεν χρηματοδοτεί –όπως βέβαια και χιλιάδες άλλα έργα σε όλη την Ελλάδα- τα έργα, αφού το Υπουργείο ΠΕ.ΧΩ.Δ.Ε., με ευθύνη του Υπουργείου Οικονομικών, δεν εξοφλεί τις υποχρεώσεις του απέναντι στον εργολάβο. Έτσι, λοιπόν, ενώ θα μπορούσε ο δρόμος να αποτελέσει ένα τεχνητό ανάχωμα που θα απέτρεπε τα νερά από το να μπουν μέσα στα σπίτια στο χωριό Λάβαρα, εκεί που δημιουργήθηκε το μεγαλύτερο πρόβλημα, τελικώς ακριβώς αυτή η καθυστέρηση οδήγησε σε καινούργιες πλημμύρες σπιτιών.
     Η Νέα Δημοκρατία διαβεβαίωσε τον εβρίτικο λαό ότι έχει έντονο ενδιαφέρον και ότι θα απευθυνθεί στην Ευρώπη, στο Ταμείο Αλληλεγγύης της Ευρωπαϊκής Ένωσης. Εμείς περιμέναμε εναγωνίως. Από ενδιαφέρον ο Ευρωβουλευτής του ΠΑ.ΣΟ.Κ. κ. Μπεγλίτης κατέθεσε στα μέσα Απριλίου 2006 ερώτηση στην Ευρωβουλή, για να πληροφορηθεί περί της  τύχης του αιτήματος της ελληνικής Κυβέρνησης για τη χορήγηση αποζημίωσης στους πληγέντες από τις πλημμύρες του Έβρου.
     Ξέρετε ποια ήταν η απάντηση; Ότι μέχρι την κατάθεση της ερώτησης στην Ευρωβουλή, η ελληνική Κυβέρνηση δεν είχε καταθέσει φάκελο. Μετά την κατάθεση και στο χρονικό διάστημα που μεσολάβησε από την κατάθεση της ερώτησης μέχρι την απάντηση, όντως κατατέθηκε ένας φάκελος, αλλά ελλιπής. 
     Η απάντηση της αρμόδιας Επιτρόπου για θέματα περιφερειακής ανάπτυξης κ. Χούπνερ, είναι χαρακτηριστική. Διαβάζω επί λέξει: «Η σχετική επιστολή» –όχι φάκελος, επιστολή στάλθηκε απλά και μόνο για να διακοπεί η προθεσμία, γιατί απέμεναν λίγες για την παραγραφή, της απαίτησής μας- «ωστόσο δεν περιέχει λεπτομερείς πληροφορίες για την καταστροφή. Η Επιτροπή δεν είναι σε θέση να αξιολογήσει την αίτηση αυτή, χωρίς να λάβει συγκεκριμένες πληροφορίες. Ως εκ τούτου, δεν είναι σε θέση να προβεί σε κάποιο σχόλιο ως προς την τελική της θέση έναντι της αίτησης». 
     Από τότε πέρασε περίπου ένας χρόνος. Περιμένει η Επιτροπή συμπλήρωση φακέλου και περιμένει και ο εβρίτικος λαός να ενταχθεί στο Ταμείο Αλληλεγγύης. Καλύτερα θα πω ότι έχασε κάθε ελπίδα, αλλά και κάθε εμπιστοσύνη απέναντι στην Κυβέρνηση. Τα κάνατε κοινώς «θάλασσα» όσον αφορά τη συγκεκριμένη αντιμετώπιση. 
     Προτάσεις σαν αυτές, οι οποίες οδήγησαν σε χειρότερη μοίρα τον Έβρο απ’ ό,τι ήταν προηγούμενα, δεν μπορούν να γίνουν αποδεκτές. Σήμερα έχει πληγεί, όπως ανέφερα προηγούμενα, το σύνολο της τοπικής οικονομίας. 
     Δεν εκμεταλλεύτηκε, κύριοι συνάδελφοι της Νέας Δημοκρατίας, η Κυβέρνησή σας το εργαλείο που είχε μετά το 2003 στα θέματα της συνεργασίας γειτονικών χωρών όσον αφορά τη διαχείριση των υδάτινων πόρων. Ο εκτελεστικός νόμος ψηφίστηκε στο τέλος του 2003 κι όμως το 2004, που ήσασταν υπεύθυνοι εσείς, δεν έγινε καμία απολύτως συνεργασία με τη Βουλγαρία και την Τουρκία, προκειμένου να αποτρέψουμε όμοια, πιθανά, μελλοντικά φαινόμενα. Ευτυχώς σε επίπεδο, διπλωματίας των θεσμών, η Τοπική Αυτοδιοίκηση ξεπέρασε την Κυβέρνηση και το δίκτυο των νομαρχιών –έξι νομαρχιών της Ελλάδας, τεσσάρων της Βουλγαρίας και μιας της Ανδριανούπολης- έλυσε κάποια προβλήματα. 
     Εμείς, κύριε Υπουργέ, ζητάμε τα εξής: Πρώτον, άμεση καταβολή των αποζημιώσεων από τον ΕΛ.Γ.Α., αυτές που είναι υποχρεωμένος ο ΕΛ.Γ.Α. να πληρώσει. 
     Δεύτερον, σαφή και άμεση απάντηση για την καταβολή τουλάχιστον 100 ευρώ ανά στρέμμα για όσους δεν μπορέσουν να σπείρουν ή μικρότερης αποζημίωσης γι’ αυτούς που θα σπείρουν και δεν θα έχουν μειωμένη παραγωγή. 
     Τρίτον, την κήρυξη του νομού ως πλημμυροπαθή, την ένταξή του, δηλαδή, στη διαδικασία των θεομηνιών, όπου σαφέστατα προβλέπονται συγκεκριμένες ρυθμίσεις, όπως ακριβώς ισχύουν από το 1997, προκειμένου να ανασταλούν όλες οι οικονομικές υποχρεώσεις των αγροτών, των επαγγελματιών, των εμπόρων, όλης της οικονομίας απέναντι σε τράπεζες, σε ασφαλιστικούς οργανισμούς, στο ελληνικό δημόσιο, στις εφορίες κ.λπ., κάτι το οποίο συνέβη, κύριε Υπουργέ, σε όλες τις θεομηνίες: σεισμούς, καταποντισμούς, πλημμύρες. Να εφαρμοσθούν τα ίδια μέτρα και να έχουμε συγκεκριμένες ρυθμίσεις! 
     Θα πρέπει να δοθούν τα απαραίτητα κονδύλια άμεσα για όλα τα έργα υποδομής που έχουν υποστεί ζημίες, αλλά ταυτόχρονα να καταρτιστεί ένα πενταετές πρόγραμμα ανασυγκρότησης του νομού, ώστε και να αποτρέπονται φαινόμενα πλημμυρών, αλλά κυρίως για να υπάρξει μία ανόρθωση της πληγείσας ανεπανόρθωτα τοπικής οικονομίας. 
     Κύριε Υπουργέ, ένα κλιμάκιο της Κυβέρνησης άμεσα, αυτήν την εβδομάδα ή την επόμενη εβδομάδα, να μεταβεί στο νομό, προκειμένου από κοντά να αντιμετωπίσει την κατάσταση και να δεχθεί τις συγκεκριμένες προτάσεις ως προοίμιο για τη σύνταξη του συγκεκριμένου αναπτυξιακού προγράμματος. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε.
     Καλές είναι οι επισκέψεις, κύριε Υπουργέ, αλλά οφείλω να σας πω, με όλο το σεβασμό και την αγάπη που τρέφω προς το πρόσωπό σας, ότι η επίσκεψή σας στον Έβρο αντιμετωπίστηκε με ιλαρότητα, γιατί το να τρέχετε να προλάβετε το κλιμάκιο του ΠΑ.ΣΟ.Κ., ξοδεύοντας δεκάδες χιλιάδες ευρώ για την κίνηση ενός C-130, για να φτάσετε δέκα λεπτά –κυριολεκτώ, κύριε Υπουργέ- νωρίτερα από το αεροπλάνο της συγκοινωνίας πραγματικά δεν αντιμετωπίστηκε με ιδιαίτερη σοβαρότητα. Φθάσατε δέκα λεπτά νωρίτερα, χρήσιμα όμως για να πάρετε δέκα δευτερόλεπτα πλάνα για να τα προβάλετε τις ανάγκες των βραδινών δελτίων ειδήσεων, για να δείξετε τάχα το ενδιαφέρον της Κυβέρνησής σας. 
     Όμως, «το δις εξαμαρτείν ουκ ανδρός σοφού». Οι Εβρίτες δεν σας πιστεύουν, όσες επισκέψεις και να κάνετε. Έργα θέλουν, αυτά απαιτούν και αυτά περιμένουν από σας. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Να σας θυμίσω, κύριε συνάδελφε, πού πηγαίνατε εσείς με C-130 ως κυβέρνηση;
     ΓΕΩΡΓΙΟΣ ΝΤΟΛΙΟΣ: Αν το κάναμε και εμείς, κακώς. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Να σας θυμίσω για έναν Υπουργό που πήγε πάνω και ποιους λόγους;
     ΓΕΩΡΓΙΟΣ ΝΤΟΛΙΟΣ: Αυτό δεν σημαίνει ότι πρέπει να μιμείστε τα κακά της προηγούμενης κυβέρνησης, να μιμείστε τα καλά της προηγούμενης κυβέρνησης. 
     	ΠΡΟΕΔΡΕΥΩΝ (Παναγιώτης Κοσιώνης): Το λόγο έχει η κ. Χρυσάνθη Μανωλιά.
     ΧΡΥΣΑ ΜΑΝΩΛΙΑ: Ευχαριστώ, κύριε Πρόεδρε.
     Κύριε Υπουργέ, αυτό που βιώνουμε στη Θράκη τα τελευταία δύο χρόνια, είναι μια πολιτική υπονόμευσης της ανάπτυξης και απαξίωσης της Θράκης από την Κυβέρνηση της Νέας Δημοκρατίας και κρούουμε τον κώδωνα του κινδύνου ότι αν αυτό συνεχιστεί, οδηγεί με μαθηματική ακρίβεια τη Θράκη στο μαρασμό.
     Τι να επισημάνω πρώτο; Τον αναπτυξιακό νόμο που τον πολυδιαφημίσατε και που στην πραγματικότητα κατ’ ουσίαν ακύρωσε τα ειδικά αναπτυξιακά κίνητρα για τη Θράκη, γιατί δόθηκαν τα ίδια κίνητρα σχεδόν και σε πάρα πολλές άλλες περιοχές της Ελλάδος και αποδείχθηκε τελικά αναποτελεσματικός;
     Το σταμάτημα όλων των μεγάλων έργων; 
     Το πετσόκομμα του Προγράμματος Δημοσίων Επενδύσεων, γεγονός που δεν επέτρεψε να γίνονται τα μικρά έργα μέσα από την Αυτοδιοίκηση; 
     Τη μεγάλη αποβιομηχάνιση της περιοχής; 
     Την απόπειρα κλεισίματος του εργοστασίου ζάχαρης στην Ξάνθη, που τελευταία στιγμή πήρατε πίσω την απόφαση και δεν είμαστε σίγουροι αν τελικά είναι μια οριστική απόφαση μη κλεισίματος του εργοστασίου; 
     Τα έργα εκείνα που αφορούσαν την περιοχή μας και που ήταν ενταγμένα στα τομεακά προγράμματα των Υπουργείων και τα πήρατε από εκεί και μετακόμισαν στο Π.Ε.Π. της Περιφέρειάς μας, αφαιρώντας άλλες αναπτυξιακές δυνατότητες για την περιοχή; 
     Την ανεργία η οποία μαστίζει την περιοχή μας;
     Θα μπορούσα πάρα πολλά άλλα να απαριθμήσω. Κορύφωση αυτής της αντιαναπτυξιακής και ανάλγητης πολιτικής για τη Θράκη μας, είναι οι κυβερνητικοί χειρισμοί στο πρόβλημα των πλημμυρών του Έβρου. Οι Εβρίτες βλέπουν τις περιουσίες τους να χάνονται από τις πλημμύρες του Έβρου και νιώθουν εγκαταλελειμμένοι. Γιατί; Γιατί η Κυβέρνηση της Νέας Δημοκρατίας, απλός θεατής, περιορίζεται σε τυπικές επισκέψεις για το θεαθήναι στην περιοχή και εξαντλεί το ενδιαφέρον της σε δηλώσεις συμπάθειας και σε ημίμετρα. 
     Αλήθεια, ποια είναι η στρατηγική της Κυβέρνησης, κύριε Υπουργέ, για την επίλυση του προβλήματος; Ποια είναι η χρηματοδότηση της Αυτοδιοίκησης για την εκτέλεση αντιπλημμυρικών έργων; 
     Ποιες είναι οι διπλωματικές κινήσεις και οι επαφές σας με τις γειτονικές χώρες για την ουσιαστική, την οριστική επίλυση του ζητήματος; Ποια είναι η αξιοποίηση των ευρωπαϊκών προγραμμάτων για το σχετικό πρόβλημα;
     Από την Ευρωπαϊκή Ένωση χάνονται, κύριε Υπουργέ, πόροι που έχουν προϋπολογισθεί. Τι κάνατε με το Ταμείο Αλληλεγγύης της Ευρωπαϊκής Ένωσης; Οι φορείς είχαν κάνει μια ολοκληρωμένη πρόταση για την αντιμετώπιση των τεράστιων καταστροφών από τις πλημμύρες του Έβρου και βεβαιώθηκε το ποσό των 80.000.000 ευρώ γι’ αυτό το θέμα. Εσείς, όχι μόνο υποβάλατε καθυστερημένα το αίτημα και με ελλιπή φάκελο, με αποτέλεσμα να απορριφθεί, αλλά λέτε «Πάρτε 4.000.000 ευρώ για να αποκαταστήσετε τις ζημιές», ενώ εσείς βεβαιώσατε ότι αυτές ανέρχονται στα 80.000.000 ευρώ. Και προσπαθούσατε να πείσετε ότι είναι τρελοί οι φορείς της περιοχής, που λένε ότι δεν φθάνουν αυτά τα χρήματα.
     Και αφού ενστερνίζεστε, κύριε Υπουργέ, την άποψη ότι η λύση είναι η διασυνοριακή αντιμετώπιση, πού είναι η διαμόρφωση μιας ολοκληρωμένης πρότασης που πρώτη η Ελλάδα πρέπει να την κάνει και να την προωθήσει;
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Η τοπική κοινωνία, κύριε Υπουργέ, αγωνιά και ανησυχεί. Να ξέρετε ότι στα νερά του Έβρου δεν πνίγηκε μόνο το βιος των αγροτών μας. Πνίγηκε και η αξιοπιστία της Κυβέρνησης. Και αποτελεί τραγική ειρωνεία και πρόκληση, θα έλεγα, για το λαό του Έβρου, αλλά και για το λαό της Θράκης γενικότερα, από τη μια μεριά η Κυβέρνηση να δείχνει ή να υποκρίνεται, θα έλεγα εγώ, ότι ενδιαφέρεται για την περιοχή και να φέρνει για συζήτηση προ ημερησίας διατάξεως την προηγούμενη βδομάδα στη Βουλή το θέμα «Περιφερειακή ανάπτυξη» και από την άλλη μεριά, οι κάτοικοι να βιώνουν μ' αυτόν τον τρόπο την εγκατάλειψη από την πλευρά της Κυβέρνησης. 
     Τα υπόλοιπα, κύριε Πρόεδρε, θα τα πω στη δευτερολογία μου.
     ΠΡΟΕΔΡΕΥΩΝ (Παναγιώτης Κοσιώνης): Ο κ. Μπόλαρης έχει το λόγο.
     ΜΑΡΚΟΣ ΜΠΟΛΑΡΗΣ: Ευχαριστώ πολύ, κύριε Πρόεδρε.
     Οι συνάδελφοι αναφέρθηκαν στην παράλειψη της Κυβέρνησης να χρησιμοποιήσει τρία εργαλεία, για να αντιμετωπίσει τα προβλήματα που δημιούργησαν οι πλημμύρες στον Έβρο. Πρόκειται για τη σωστή και έγκαιρη ενεργοποίηση του Ταμείου Αλληλεγγύης της Ευρωπαϊκής Ένωσης, πρόκειται για τις τοπικές, περιφερειακές και κεντρικές επιτροπές που προβλέπει ο ν. 3199/2003, επιτροπές οι οποίες έπρεπε να γίνουν σε συνεργασία με τις όμορες χώρες, Τουρκία και Βουλγαρία και βεβαίως το INTEREG III A.
     Στη διάσταση αυτή, θα ήθελα να προσθέσω και τη διάσταση των Σερρών, διότι το πρόβλημα είναι σε άλλο νομό. Όμως, δημιουργήθηκαν πλημμύρες, προξενήθηκαν πλημμύρες και από το Στρυμόνα στο νότιο τμήμα του Νομού Σερρών, μικρότερης βέβαια έκτασης από αυτές που είναι στον Έβρο, αλλά καθόλου μικρής έκτασης για τα δεδομένα των Σερρών, αφού πέντε χιλιάδες στρέμματα στις περιοχές των Δήμων Τραγίλου, Αμφίπολης και Ροδολίβου έχουν πλημμυρίσει και οι κάτοικοι της Παλαιοκώμης, της Μαυροθάλασσας, της Ευκαρπίας κ.λπ. βρίσκονται σε αδιέξοδο.
     Η διαφορά που έχει η σερραϊκή περίπτωση, δεν είναι απλώς ότι στις τετρακόσιες χιλιάδες στρεμμάτων του Έβρου υπάρχουν πέντε χιλιάδες στρέμματα στις Σέρρες, αλλά η διαφορά είναι και το ότι στις Σέρρες δεν ήρθε κανείς να ασχοληθεί με την πλημμύρα αυτών των πέντε χιλιάδων στρεμμάτων, ούτε γραμματέας περιφέρειας ούτε νομάρχης ούτε ο ΕΛ.Γ.Α. για την εκτίμηση των ζημιών, ενώ οι κάτοικοι των περιοχών είναι σε πλήρη απόγνωση. 
     Προσπαθούν με τις δικές τους τοπικές δυνάμεις -ο Δήμαρχος της Αμφίπολης έχει βάλει πομόνες για να μπορέσουν να κάνουν άντληση και εδώ και τρεις βδομάδες αντλούν νερό από την πλημμυρισμένη περιοχή, για να το ξαναρίξουν στο Στρυμόνα- προσπαθούν οι αγρότες με δικά τους χρήματα να χρηματοδοτήσουν αυτά τα οποία έπρεπε να έχει κάνει το κράτος, παρεμβαίνοντας στην περιοχή και περιμένουν οι Σερραίοι να δουν πότε τελικά θα ενεργοποιηθούν αυτές οι συμβάσεις και οι συμφωνίες που προβλέπει ο ν. 3199, για να γίνουν οι συμφωνίες και οι επιτροπές με τους βόρειους και τους ανατολικούς γείτονες, ώστε να μπορέσει κανείς να προγραμματίσει σωστά τα θέματα των καλλιεργειών.
     Οι ζημίες, οι οποίες έχουν προκληθεί τοπικά, είναι ανάλογες μ΄ αυτές του Έβρου. Οι αγρότες δεν βρίσκονται απλώς μπροστά στο φαινόμενο αντιμετώπισης κάποιων ζημιών τις οποίες θα έλθει ο ΕΛ.Γ.Α. να αποζημιώσει, να αντιμετωπίσει, όπως προβλέπει ο νόμος. Το ζήτημα είναι σαφώς μεγαλύτερο, διότι μέχρι και σήμερα που είμαστε στις 3 Απριλίου δεν μπορεί να μπει μέσα τρακτέρ. Έπρεπε πριν από ένα μήνα να έχουν σπαρθεί τεύτλα και καλαμπόκια. Όμως, δεν μπορεί να μπει ο αγρότης. Έτσι όπως είναι οι καιρικές συνθήκες στη Μακεδονία και στη Θράκη, αυτοί οι άνθρωποι θα μπορέσουν να μπουν μέσα μετά το Πάσχα. Όμως, μετά το Πάσχα το τρένο θα έχει φύγει. Ακόμα και αν σπείρουν και καλλιεργήσουν, οι ποσότητες που θα πάρουν είναι πάρα πολύ μικρές και οι άνθρωποι αντιμετωπίζουν πραγματικά κίνδυνο οικονομικής καταστροφής. Γι’ αυτό θα πρέπει το Υπουργείο, ο παριστάμενος Υπουργός, αλλά και ο Υπουργός Αγροτικής Ανάπτυξης και ο Υπουργός Οικονομίας να αντιμετωπίσουν με σοβαρότητα την πρόταση που έκανε ο εισηγητής, η οποία πρόταση λέει πως για τους αγρότες που δεν θα μπορέσουν να σπείρουν, αντικειμενικά θα πρέπει να προβλεφθεί ειδική αποζημίωση. 
     Ταυτόχρονα, θα πρέπει να συζητήσουμε τι θα γίνει με την αντιμετώπιση και με την οικονομική στήριξη των δήμων, οι οποίοι προσπαθούν με τα δικά τους οικονομικά μέσα να αντιμετωπίσουν φαινόμενα τα οποία θα πρέπει να αντιμετωπίσει το κράτος. Δηλαδή, ο Δήμος Αμφίπολης, ο Δήμος Τραγίλου, εκεί που προσπαθούν να αντιμετωπίσουν με τις δικές τους πομόνες σήμερα την κατάσταση, θα κηρύξουν σε λίγο οικονομική πτώχευση. Επί τρεις βδομάδες προσπαθούν και αντλούν νερά σαν να προσπαθούν να αδειάσουν τη θάλασσα με το κουτάλι, διότι περί αυτού πρόκειται. 
     Στην περίπτωση των Σερρών, όπως και στην περίπτωση του Έβρου, περιμένουμε την ενεργοποίηση του ν.3199, διότι οι πλημμύρες προκαλούνται λόγω της έλλειψης συντονισμού και συμφωνιών με τη βουλγαρική πλευρά. Υπάρχει το θέμα των προσχώσεων στη λίμνη Κερκίνη, για την οποία χρειάζεται καθαρισμός, πρέπει να μπει βυθοκόρος. Το ίδιο, δηλαδή, καθαρισμός και ενίσχυση των αναχωμάτων, χρειάζεται και στον κάτω ρου του Στρυμόνα. Γι’ αυτά περιμένουμε απαντήσεις από την Κυβέρνηση. 
     Ευχαριστώ πολύ, κύριε Πρόεδρε. 
     ΠΡΟΕΔΡΕΥΩΝ (Παναγιώτης Κοσιώνης): Το λόγο έχει ο κ. Παρασκευάς.
     ΙΩΑΝΝΗΣ ΠΑΡΑΣΚΕΥΑΣ: Κύριε Πρόεδρε, θα ήθελα να ρωτήσω: Τελικά «ανθ’ ημών Γουλιμής»; Γιατί ουσιαστικά τα θέματα, τα οποία αναφέρονται μέσα στην επερώτηση, είναι περισσότερο τελικά του Υπουργείου Αγροτικής Ανάπτυξης και Γεωργίας, του Υπουργείου ΠΕ.ΧΩ.Δ.Ε. και ένα κομμάτι μόνο αφορά εσάς, αυτό που έχει σχέση με τη λειτουργία των Νομαρχιακών Αυτοδιοικήσεων και, ίσως, κατ’ επέκταση με το «INTEREG ΙΙΙ Α΄». 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Έχουμε χαρτιά. 
     ΙΩΑΝΝΗΣ ΠΑΡΑΣΚΕΥΑΣ: Τέλος πάντων, θα δούμε τελικά τις απαντήσεις, οι οποίες θα δοθούν μετά. Όμως, μήπως τυχόν τσακωθείτε με τον κ. Σουφλιά, εκτός εάν έχετε έρθει διαβασμένος.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Υπάρχουν χαρτιά.
     ΙΩΑΝΝΗΣ ΠΑΡΑΣΚΕΥΑΣ: Γιατί έτσι την έπαθε και ο κ. Ζώης. Χθες έκανε κριτική εκεί, στα αγροτικά συνδικαλιστικά στελέχη, και, για να τον τιμωρήσουν, σήμερα τον έβαλαν Κοινοβουλευτικό Εκπρόσωπο. Έτσι την πάτησε. 
     ΧΡΗΣΤΟΣ ΖΩΗΣ: Το αστείο το αντιπαρέρχομαι.
     ΙΩΑΝΝΗΣ ΠΑΡΑΣΚΕΥΑΣ: Κύριε Υπουργέ, ενός κακού, λέει, μύρια έπονται. Καταστροφές, πλημμύρες, θεομηνίες, αλλά μάλλον τελικά η μεγαλύτερη καταστροφή που αντιμετωπίζει αυτή η χώρα είναι η διακυβέρνηση του τόπου από τη Νέα Δημοκρατία. Εκτός από τις φυσικές καταστροφές, έχουμε και τις καταστροφές από τις συνέπειες της πολιτικής σας. Έχουμε διακυβέρνηση, που στοχοθετεί τελικά ενέργειες με βάση τις δημοσκοπήσεις όλη αυτήν την περίοδο των δύο χρόνων. Άραγε, τώρα που έγινε γνωστό, μ’ αυτήν την ιστορία της ΑGB, ότι και αυτές οι μετρήσεις είναι φούσκες και είναι στημένες, θα αλλάξει τελικά τακτική η Κυβέρνηση και θα αρχίσει να υλοποιεί πολιτικές με βάση ένα χρονοδιάγραμμα και ένα πρόγραμμα και όχι τελικά με το τι λένε οι δημοσκοπήσεις; 
     Τα επικοινωνιακά τρικ, κύριε Υπουργέ, δεν σώζουν τον πνιγμένο. Όσο προσπαθείς και παλεύεις τελικά να ξεφύγεις από το βούρκο τόσο πιο πολύ και πιο βαθιά χώνεσαι. Αν διαθέταμε πιο πολύ χρόνο για το σχεδιασμό πολιτικής και όχι παρακολούθηση των δημοσκοπήσεων και των τάσεων του εκλογικού Σώματος, θα είχατε τη δυνατότητα να διασφαλίσετε περισσότερα έσοδα για τη χώρα και να τα αξιοποιήσετε κατά τον καλύτερο τρόπο. 
     Οι παραμεθόριες περιοχές, και ειδικότερα τα νησιά του ανατολικού Αιγαίου, πλήττονται πρώτα-πρώτα αυτήν την περίοδο από τα αποτελέσματα της πολιτικής σας. 
     Δεν φτάνει που έχουν αποκοπεί χωρίς πλοία, χωρίς συγκοινωνίες, από την εξυγιαντική εφοπλιστική πολιτική που εφαρμόζει ο κ. Κεφαλογιάννης, χάνουν και πόρους που έχουν εγκριθεί από το 2003, έχουν βγει οι σχετικές αποφάσεις του 2004, αλλά δυστυχώς αυτά τα λεφτά θα ψάχνουμε και δεν θα μπορέσουμε να τα βρούμε ποτέ. 
     Η κοινοτική πρωτοβουλία, κύριε Υπουργέ, του «INTEREG ΙΙΙ Α΄» είχε εγκριθεί το 2003. Το Νοέμβριο του 2004 άρχισε η εφαρμογή του προγράμματος, αλλά μείναμε εκεί. Το πρόγραμμα της διασυνοριακής συνεργασίας ήταν 66.018.843 ευρώ. Από το παραπάνω ποσό τα 46,5 εκατομμύρια περίπου αφορούσαν ουσιαστικά το μερίδιο της χώρας και περίπου 15.000.000 αφορούσαν το χρηματοδοτικό μέσο της γείτονος και φίλης Τουρκίας. 
     Τι συνέβη; Αποτέλεσμα της πολιτικής σας ήταν ουσιαστικά να μην υλοποιηθεί το πρόγραμμα, γιατί η Τουρκία, όντας τελικά ελεύθερη από την οποιαδήποτε δέσμευση –και αυτό πάλι αποτέλεσμα της δικής σας πολιτικής- δεν συμμετέχει στην υλοποίηση του προγράμματος, γιατί επιμένει να αρθεί ο όρος της διασυνοριακής συνεργασίας. 
     Αυτό γιατί συνέβη; Διότι έχετε αποσυνδέσει τις ενταξιακές διαπραγματεύσεις από τις δεσμεύσεις που είχαν υιοθετηθεί και δίνει έτσι γήπεδο στην Τουρκία να παίζει και μάλιστα εν ου παικτής. Η Τουρκία αλωνίζει, κύριε Υπουργέ. Casus belli, αναχαιτίσεις, απαγορεύσεις προσεγγίσεων κυπριακών πλοίων και αεροπλάνων και η Κυβέρνηση κωφεύει.  Η τελευταία δήλωση είναι η δήλωση της κ. Μπακογιάννη προχθές, η οποία μάλιστα έγινε για εσωτερική κατανάλωση, επειδή επίκειται το ταξίδι στην Κύπρο. Η Κυβέρνηση κάνει ότι δεν καταλαβαίνει. Το πρόγραμμα το υπονομεύει και το οδηγεί στην ακύρωση η εμμονή της Τουρκίας για την απάλειψη του συγκεκριμένου όρου που ανέφερα προηγούμενα. 
     Θα ήθελα να ξέρω, κύριε Υπουργέ: Πώς αντέδρασε η Κυβέρνηση; Διά της σιωπής, όπως πάντα; Δεν έχουν ανάγκη, κύριε Υπουργέ, κατά την άποψή σας, τα 46.000.000 τα νησιά του ανατολικού Αιγαίου; 
     Θα σας θυμίσω κάποιες προσωπικές σας δεσμεύσεις, παλιότερα, πριν την έγκριση του Δ΄ Κοινοτικού Πλαισίου Στήριξης, όσον αφορά την περιφέρεια Νοτίου Αιγαίου. Τότε, όταν λέγαμε ότι η Περιφέρεια Νοτίου Αιγαίου θα μπει στο στόχο 2, δεσμευόσασταν ότι τελικά τα ποσά, τα οποία θα χαθούν από τη μη ένταξη της Περιφέρειας Νοτίου Αιγαίου στο στόχο 1, θα δίνονταν ουσιαστικά από το Πρόγραμμα Δημοσίων Επενδύσεων. 
     Σήμερα, τι έχουμε; Την Περιφέρεια Νοτίου Αιγαίου στο στόχο 2, χάνουμε χρήματα, με το Δ΄ Κοινοτικό Πλαίσιο Στήριξης και λόγω του στόχου 2 δεν είναι δυνατόν να γίνουν έργα υποδομής και σαν κερασάκι στην τούρτα έρχεται ουσιαστικά και η μη υλοποίηση του Προγράμματος «INTEREG II». 
     Θα θέλαμε να γνωρίζουμε, κύριε Υπουργέ, τι θα κάνετε. Ποιες είναι οι ενέργειες που έχετε αποφασίσει ή να μας πείτε ξεκάθαρα ότι δεν χρειαζόμαστε αυτά τα χρήματα της κοινοτικής πρωτοβουλίας και γι’ αυτόν το λόγο δεν δείχνουμε κανένα ενδιαφέρον, ούτως ώστε να τα αξιοποιήσουμε κατά τον καλύτερο δυνατό τρόπο. 
     Ευχαριστώ πολύ. 
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Παναγιώτης Κοσιώνης): Ο κ. Σγουρίδης έχει το λόγο. 
     ΠΑΝΑΓΙΩΤΗΣ ΣΓΟΥΡΙΔΗΣ: Κύριε Υπουργέ, τη λογική που θέλουν να περάσουν κάποιοι αξιωματούχοι της Κυβέρνησης, ότι πρέπει να μάθουμε να ζούμε με τις πλημμύρες, όπως πρέπει να μάθουμε να ζούμε με τους σεισμούς, εγώ δεν τη δέχομαι. 
     Οι πλημμύρες ως θεομηνία δεν είναι το ίδιο με τους σεισμούς. Και προβλέψιμες είναι και τρόποι προστασίας υπάρχουν, αλλά πρέπει να υπάρχουν μελέτες. Εδώ έχουμε χώρες ανά τον κόσμο, όπως για παράδειγμα η Ολλανδία, όπου το 20% του εδάφους της είναι κάτω από τη θάλασσα επτά μέτρα και δεν μπορούμε εμείς να τιθασεύσουμε έναν Έβρο; Και σε περιοχές που υπάρχουν σεισμοί, όπως η Άπω Ανατολή, αντί να προβλέψουν τους σεισμούς, προβλέπουν να κάνουν αντισεισμικά κτήρια. Με σεισμούς έξι ρίχτερ τα κτήρια δεν παθαίνουν τίποτα.
     Εμείς έχουμε έναν Έβρο και εδώ και πέντε χρόνια πνιγόμαστε συνεχώς. Θα μου πείτε «μα, και στην Τσεχία σήμερα υπάρχουν πλημμύρες». Θα μου πείτε «υπήρχαν πλημμύρες πριν από ένα χρόνο στη Γερμανία». Ο Δούναβης και το μήκος του είναι τέτοιο που δεν μπορεί να τιθασευτεί διότι δεν υπάρχουν σημεία ανακούφισης. Αυτό λένε όσοι ασχολούνται με τα τεχνικά. Δεν είναι το ίδιο πράγμα ο Έβρος. Τι συμβαίνει λοιπόν, με τον Έβρο; Ας βάλλουμε τα πράγματα κάτω να τα δούμε. 
     Πρώτον, το πρόβλημα δεν είναι μονομερές. Είναι τριεθνές. Τα εμπλεκόμενα κράτη είναι τρία: Βουλγαρία, Τουρκία, Ελλάδα. Και ως προς το θέμα της Βουλγαρίας, το θέμα των φραγμάτων και η ρύθμιση του όγκου του νερού κατάντη μπορεί να προχωρήσει. Είναι θέμα διακρατικών συμφωνιών. Έχουν γίνει κάποιες, νομίζω όμως ότι θα πρέπει και να τηρηθούν ή αν θέλετε να ενισχυθούν. Το θέμα Ελλάδος-Τουρκίας, ως προς το θέμα του Έβρου, είναι η διευθέτηση της κοίτης. Άρα είναι θέμα συνόρων. Άλλες φορές ο Έβρος αφήνει έδαφος προς την Ελλάδα, άλλες φορές ο Έβρος αφήνει έδαφος προς την Τουρκία. Όμως το ζήτημα αυτό δεν είναι διαπεριφερειακό. Είναι διακρατικό. 
     Δυστυχώς στην περίπτωση αυτή εσείς ακολουθήσατε την τακτική και τη γνωστή συνταγή της αδράνειας και της εσωστρέφειας. Δεν προχωρήσατε να πάρετε πρωτοβουλίες απέναντι στην άρνηση της Τουρκίας να μη δέχεται την φράση «διασυνοριακές δράσεις» για το «ΙΝTEREG III». Η Τουρκία δεν προχώρησε στο πρόγραμμα αυτό για έναν και μόνο λόγο. Διότι είχε μέσα τη φράση «διασυνοριακές δράσεις» και ήθελε να απαλειφθεί. Καλώς δεν απαλείφθηκε. Όμως το ζήτημα προκύπτει πριν από την προενταξιακή διαδικασία της Τουρκίας. 
     Άρα έπρεπε πριν από το 2004 να μην αποδεχθεί η Ελλάδα και να πει ότι η Τουρκία θα πρέπει οπωσδήποτε να δεχθεί τη διασυνοριακή διευθέτηση ειδάλλως εμείς δεν δεχόμαστε την προενταξιακή διαδικασία της Τουρκίας. 
     Τι έγινε όμως, κύριε Παυλόπουλε; Ακούστε, κύριε Υπουργέ. Εσείς τη δεχθήκατε. Δεν δεχθήκατε να γίνει ο οδικός χάρτης βάσει του οποίου η Τουρκία θα έχει ορισμένες δεσμεύσεις. Τα αφήσατε «φλου». 
     Αλλά οι σκληρές διαπραγματεύσεις χρειάζονται δουλειά. Και είναι δουλειά αθόρυβη και δεν έχει και ψήφους. Όσοι ασχολήθηκαν με τα μεγάλα θέματα δεν πήραν ποτέ ψήφους. Και εσείς ασχολείστε με τα μηχανάκια της AGB. Να δείτε τι γίνεται με το θέμα των δημοσκοπήσεων. Δεν ασχολείστε με θέματα που έχουν να κάνουν με πραγματικά ουσιαστικά ζητήματα και τώρα που βράζει το σίδερο ως προς το θέμα της Τουρκίας. 
     Τα δε όσα χρήματα πρέπει να διατεθούν, πρέπει να διατεθούν βάσει μελέτης. Άκουσα προχθές στη δευτερολογία του τον κ. Καραμανλή να λέει τα εξής-σας το διαβάζω επακριβώς:  «με απλά λόγια σε δυο χρόνια έχουμε κάνει τριπλάσια από όσα έχετε κάνει εσείς σε πέντε χρόνια πριν. Αυτή είναι η πραγματικότητα. (Χειροκροτήματα από την πτέρυγα της Νέας Δημοκρατίας). Σε αυτό το σημείο θέλω να προσθέσω ότι οι υπηρεσίες της Γενικής Γραμματείας Περιφέρειας στην περιοχή αναμένουν την κατάθεση προτάσεων μελετών ύψους 5.000.000 ευρώ που είναι διαθέσιμα για την αντιπλημμυρική θωράκιση του Έβρου με φορέα υλοποίησης τη Νομαρχία Έβρου». Λέω «μπράβο, θα γίνουν 5.000.000 ευρώ μελέτες, δηλαδή, 1.700.000.000 δραχμές, που σημαίνει κάτι σοβαρό για τη διευθέτηση του Έβρου;». Είπα μέσα μου «μπράβο». Αλλά ακούστε τη συνέχεια. Τι λέει παρακάτω. Δηλαδή, αν ο νομάρχης, ο φίλος μου ο Ζαπουνίδης –αφήσανε στο φίλο μου το Ζαπουνίδη να λύσει το ζήτημα- ολοκληρώσει γρήγορα τις μελέτες ως το τέλος του χρόνου θα έχουν διατεθεί για τον Έβρο μεταξύ 2004-2006 γύρω στα 15.000.000 ευρώ για αντιπλημμυρικά έργα. Δέκα, δηλαδή, και 5 αυτά που θα γίνουν έργα. Θα γίνουν έργα 5.000.000 ευρώ, όχι μελέτες.
     Τι να υποθέσει κανείς; Ένα πράγμα: Ότι κατά βάση εσείς θέλετε να αφήσετε τη ρεμούλα των αναθέσεων. Ξέρετε πόσα λεφτά φαγώθηκαν για να γίνουν αναχώματα τώρα, στο άρπα-κόλλα; Και από ποιους; Με ποιες διαδικασίες; Που εκ των υστέρων έρχεστε να κυρώσετε; 
     Επιτέλους, κύριε Υπουργέ, η Θράκη έχει προβλήματα ανεργίας, αποβιομηχάνισης, οριακής αγροτικής παραγωγής. Ασκείστε πολιτική. Μην την πνίγετε και με ανεκπλήρωτες υποσχέσεις «θα». 
     ΠΡΟΕΔΡΕΥΩΝ (Παναγιώτης Κοσιώνης): Το λόγο έχει ο Υπουργός Εσωτερικών, Δημόσιας Διοίκησης και Αποκέντρωσης κ. Παυλόπουλος. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ πολύ, κύριε Πρόεδρε.  
     Κυρίες και κύριοι συνάδελφοι, είμαι από εκείνους που πίστευαν και πιστεύουν ότι ο κοινοβουλευτικός έλεγχος είναι τόσο περισσότερο χρήσιμος όσο έχει ως βασικό στόχο να κάνει καλύτερες τις κυβερνήσεις. Δεν τα ξέρει κανείς όλα. Η Αντιπολίτευση, και πρωτίστως η Αξιωματική Αντιπολίτευση –ιδίως μάλιστα εκείνη που έχει πριν κυβερνήσει χρόνια ολόκληρα τον τόπο- έχει αυξημένη ευθύνη να είναι υπεύθυνη στην κριτική που κάνει. 
     Είναι αλήθεια ότι από ορισμένους συναδέλφους άκουσα κάποια πράγματα τα οποία, στην ουσία, είναι ομολογία των λαθών του παρελθόντος. Και αυτό είναι καλό. Αλλά εκείνο το οποίο δεν μπορεί γίνει ανεκτό να μέσα σ’ αυτήν την Αίθουσα, είναι η παραχάραξη της πραγματικότητας, την οποία παρακολουθήσαμε ιδίως από την πλευρά του πρώτου επερωτώντος. Ή στόχος του ήταν να διαστρέψει εντελώς την πραγματικότητα ή έχει πλήρη άγνοια του τι συμβαίνει  μέσα στον ίδιο του το νομό. Γιατί τέτοιες ανακρίβειες, τέτοια προσπάθεια συγκάλυψης των λαθών του παρελθόντος και τέτοιου είδους διαστρέβλωση της αλήθειας για τα σημερινά μεγέθη, δεν νομίζω ότι μπορεί να ανεχθεί κανείς μέσα σ’ αυτήν την Αίθουσα. Και, επιτέλους, συνεννοηθείτε μεταξύ σας. Άκουσα ακόμα και σήμερα να μιλούν για τετρακόσιες χιλιάδες στρέμματα πλημμυρισμένων εκτάσεων! Ε, αυτό το νούμερο, ούτε εκείνες τις μέρες της εικονικής πραγματικότητας δεν το έχω ακούσει. Ούτε ο νομάρχης ούτε κανένας άλλος σηκώθηκε να το πει ποτέ. Το άκουσα για πρώτη φορά σήμερα. 
     Είναι πραγματικά ντροπή να λέγεται μέσα στη Βουλή τέτοια ανακρίβεια, με τόση ευκολία. Γιατί οι κάτοικοι του Έβρου παρακολουθούν αυτή τη στιγμή και ξέρουν. Και δεν μπορεί να τους κοροϊδέψουν εκείνοι οι οποίοι αγνοούσαν την πραγματικότητα και το 1999 και το 2003, όπως θα φανεί τώρα και οι οποίοι γυρνούν με τόση ευκολία και ομιλούν για τετρακόσιες χιλιάδες στρέμματα πλημμυρισμένων εκτάσεων! 
     Βεβαίως οι καταστροφές είναι μεγάλες. Αλλά, κυρίες και κύριοι συνάδελφοι, μιας και τώρα επερωτάτε και μιας και κυβερνήσατε τη χώρα τόσο καιρό και μιας και χρησιμοποιήσατε και τα παραδείγματα των δικών σας ημερών, ας δούμε ποια ήταν και ποια είναι η πραγματικότητα. Μη νομίσετε ότι πηγαίνω στο παρελθόν για να αποσείσω ευθύνες. Πάω στο παρελθόν για να κάνω συγκρίσεις και να σας αποδείξω σε ποια έκταση η παραχάραξη της πραγματικότητας αποτελεί δική σας δουλειά είτε όταν είστε κυβέρνηση, επειδή στηρίζεστε στην εικονική πραγματικότητα, είτε όταν είστε αντιπολίτευση γιατί θέλετε να μηδενίσετε το έργο των άλλων. 
     Ας δούμε, λοιπόν, ποια είναι η πραγματικότητα. Πρώτα-πρώτα ουσιαστικά αντιπλημμυρική προστασία στον Έβρο ουδέποτε επιχειρήθηκε συστηματικά πριν από το 2004. Ουσιαστικά δεν έγινε απολύτως τίποτε. Αποσπασματικά μέτρα και μόνο. Θα σας πω τι έγινε τώρα με εκείνο το περίφημο «Ειδικό Πρόγραμμα Αποκατάστασης του Έβρου», έτσι για να ξέρετε πού πήγαν τα λεφτά της εποχής εκείνης και σε τι έργα πήγαν.Για να το θυμηθούμε λιγάκι, μιας και μιλάτε σήμερα για διαφάνεια και μιας και μιλάτε για έρευνα υποθέσεων αυτού του είδους. 
     Ουσιαστικά, λοιπόν, δεν υπήρξε ποτέ την εποχή εκείνη, δηλαδή, πριν από το 2004, οιαδήποτε προσπάθεια προς αυτήν την κατεύθυνση. Εδώ, κύριοι συνάδελφοι της Συμπολίτευσης –το λέω γιατί το γνωρίζουν οι συνάδελφοι της Αξιωματικής Αντιπολίτευσης, αλλά καλό είναι να το μαθαίνουμε όλοι- δεν υπήρχε στοιχειώδης επικοινωνία με τη Βουλγαρία. Μας λένε πού είναι η επικοινωνία; Επί των ημερών των κυβερνήσεων του ΠΑ.ΣΟ.Κ. δεν υπήρξε ούτε μία συστηματική προσπάθεια συνεννόησης με τις βουλγαρικές αρχές. 
     Πήγε στις 12 και 13 Ιανουαρίου ο κ. Νάκος στη Βουλγαρία να συζητήσουν για το θέμα των υποχρεώσεων της Βουλγαρίας που είναι μεγάλες και ξέρουμε ότι τις παραβιάζει και μάλιστα κατά τρόπο απαράδεκτο...
     ΠΑΝΑΓΙΩΤΗΣ ΣΓΟΥΡΙΔΗΣ: Τα είπα αυτά. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Σγουρίδη, είπατε πολλά σωστά πράγματα σήμερα –σε ένα σημείο θα διαφωνήσουμε- για τους άλλους μιλώ εδώ μέσα περισσότερο. 
     Πήγε, λοιπόν, στη Βουλγαρία και του είπαν: «Από το 1999 ζητούμε στοιχεία για τον Έβρο και το Νέστο από την Ελλάδα και δεν είχαμε ποτέ μία επικοινωνία -για τη στάθμη, στατιστικά στοιχεία- ποτέ».
     Επειδή ξέρουμε ότι η Βουλγαρία δεν έχει σεβασθεί τις υποχρεώσεις της, εμείς θεωρήσαμε ότι αυτοί οι ισχυρισμοί της ήταν υπερβολές. Ζητήσαμε λοιπόν στοιχεία από την περιφέρεια να δούμε αν υπήρχε στοιχειώδης αλληλογραφία. Δεν υπήρχε πουθενά! Είχαν ζητήσει οι Βούλγαροι στοιχεία και εμείς δεν τους τα είχαμε δώσει. Και βρεθήκαμε εμείς, τη στιγμή που η Βουλγαρία δεν μας ειδοποιεί -κατά παράβαση των υποχρεώσεων που έχει- για τη στάθμη των υδάτων που έρχονται και από τον Άρδα και από τον Ερυθροπόταμο και από τον Έβρο, απολογούμενοι! Και μας ζητά από πάνω και τα ρέστα η Βουλγαρία που στην τελευταία πλημμύρα έπρεπε εκείνη να είναι απολογούμενη για το τι συνέβη. 
     Πέστε μου  μία φορά επί των ημερών σας που να πήγε άνθρωπος της πολιτικής ηγεσίας του Υπουργείου Εσωτερικών στη Βουλγαρία για να δει τι συνέβη, ποιες είναι οι υποχρεώσεις της Βουλγαρίας και τι μπορούμε να κάνουμε.
     Έρχομαι στο σύστημα προειδοποίησης. Πού είναι; Γιατί λέει μέσα στην επερώτηση «ένα ασήμαντο σύστημα προειδοποίησης». Μα, εδώ δεν υπήρχε σύστημα προειδοποίησης. Τώρα το δημιουργήσαμε. Και φυσικά το λέτε εδώ «ασήμαντο». Δεν το είπατε στους κατοίκους του Έβρου που εκείνοι ξέρουν τουλάχιστον ότι υπάρχει ένα σύστημα το οποίο, και βέβαια, θα βελτιώσουμε στη συνέχεια. 
     Μιας και μιλάμε για συνεργασία, για να καταλάβετε ποια είναι η πραγματικότητα των ημερών των κυβερνήσεων του ΠΑ.ΣΟ.Κ., με πρωτοβουλία τους οι άνθρωποι εκεί και μπράβο τους –και ο Νομάρχης του Έβρου αλλά και οι άλλοι Νομάρχες- είχαν δημιουργήσει το δίκτυο συνεργασίας. Ένα δίκτυο συνεργασίας των τοπικών Νομαρχιών Ελλάδος, Τουρκίας, Βουλγαρίας το οποίο σε πολλά πράγματα καλύπτει το κενό που οι κυβερνήσεις του ΠΑ.ΣΟ.Κ. είχαν δημιουργήσει αφού δεν υπήρχε επικοινωνία σε κυβερνητικό επίπεδο ούτε με την Τουρκία ούτε βεβαίως και με την Βουλγαρία. 
     Όταν γίναμε Κυβέρνηση βρήκαμε αυτό το πλαίσιο του δικτύου χωρίς να έχει νομοθετικό έρεισμα. Δεν υπήρχε τίποτα. Ούτε γραφεία ούτε τίποτα. Φτιάχτηκαν εν ριπή οφθαλμού τα γραφεία εκεί και ψηφίσαμε το ν. 3345/2005. Και θεσμοθετήσαμε αυτήν τη δραστηριότητα. Ούτε αυτό τόσα χρόνια δεν είχε κάνει η κυβέρνηση του ΠΑ.ΣΟ.Κ.. Δηλαδή, να θεσμοθετήσει την πρωτοβουλία που πήραν οι Νομαρχιακές Αυτοδιοικήσεις. Είχαμε, δηλαδή, μια κυβέρνηση του ΠΑ.ΣΟ.Κ. η οποία αγνοούσε επιδεικτικά οποιαδήποτε διεθνή συνεργασία. Και επίσης μια πρωτοβουλία που είχαν πάρει οι νομάρχες της περιοχής  ούτε είχε αξιωθεί να τη θεσμοθετήσει σε σωστές νομοθετικές βάσεις για να μπορεί να αποδώσει, όπως αποδίδει τώρα.
     Αλλά εκεί που αξίζει τον κόπο να τα δει κανείς για να καταλάβει τι θα πει εικονική πραγματικότητα, είναι η περίφημη ιστορία του «Ειδικού Προγράμματος Αποκατάστασης του Έβρου». Αυτό το πρόγραμμα έχει μια παράξενη τύχη. Όπως συνηθίζει το ΠΑ.ΣΟ.Κ. το έβγαλε δύο φορές. Κάθε φορά που είχε ένα πρόβλημα πετούσε το ζήτημα στο μέλλον. Είναι γνωστή τακτική -το έχω πει και άλλοτε όπως θα πω και για το ν. 3199- είναι η «τακτική του κούκου». Είναι το πουλί που γεννάει σε ξένες φωλιές τα αυγά για να τα κλωσήσουν άλλοι. 
     Το ΠΑ.ΣΟ.Κ. το  1999 πετά ένα πρόγραμμα και το πετά και το 2003. Ακούστε, λοιπόν, τι έγινε. Γιατί εγώ είμαι υποχρεωμένος να απαριθμήσω τα έργα και τις ημέρες του ΠΑ.ΣΟ.Κ. από το πρώτο πρόγραμμα, αφού ήταν το ίδιο και το 1999 και το 2003. 
     Αυτό το περίφημο «Πρόγραμμα Αποκατάστασης του Έβρου», κύριοι συνάδελφοι, ήταν ένα πρόγραμμα 10.000.000.000 δραχμών. Δηλαδή, 30.000.000 ευρώ. Υποτίθεται ότι αυτό το πρόγραμμα θα πήγαινε για την αποκατάσταση των προβλημάτων που υπήρχαν στον Έβρο και κυρίως για τη δημιουργία αντιπλημμυρικών έργων και όλων των έργων υποδομής που είναι απαραίτητα προκειμένου να αντιμετωπίσει η περιοχή τα μακροχρόνια προβλήματα εξαιτίας των πλημμυρών του Έβρου. Τι έγινε, λοιπόν από το 1999 μέχρι το 2003; Από όλο αυτό το πρόγραμμα των 10.000.000.000 δραχμών ή των 30.000.000 ευρώ μέχρι σήμερα το μόνο αντιπλημμυρικό έργο που το ΠΑ.ΣΟ.Κ. έκανε μέσα σ’ αυτά τα χρόνια ήταν 3,6 εκατομμύρια ευρώ από τα 30.000.000! Δηλαδή, το 1/10! Και αυτό γιατί έκανε άλλα έργα με τα ίδια χρήματα, τα οποία όμως δεν είχαν καμία σχέση με την αντιπλημμυρική προστασία του Έβρου! 
     Καταθέτω στα Πρακτικά της Βουλής έγγραφο για να πληροφορηθείτε και εσείς αλλά και οι άλλοι συνάδελφοι από το χώρο του ΠΑ.ΣΟ.Κ. , πού πήγαιναν αυτά τα χρήματα του ειδικού προγράμματος. Πήγαν: Κτήριο νομαρχίας 1.622.000. ευρώ. Πώς γίνεται αυτό; Εκτός αν είχαν βάλει ανάχωμα το κτήριο της νομαρχίας εκεί για να είναι αντιπλημμυρικό έργο που αφορά τον Έβρο! Άλλα κτήρια 150.000 ευρώ. Για το νοσοκομείο πήγαν 454.000 ευρώ. Αγορά αυτοκινήτων 114.000 ευρώ. Αστική οδοποιία Αλεξανδρούπολης 750.000 ευρώ. Λιμάνι Σαμοθράκης 110.000 ευρώ. Μερικά απ’ αυτά είναι σωστά αλλά δεν έχουν καμία σχέση με την αντιπλημμυρική προστασία του Έβρου! 
     (Στο σημείο αυτό την Προεδρική Έδρα  καταλαμβάνει η Πρόεδρος της Βουλής κ.  ΑΝΝΑ ΜΠΕΝΑΚΗ-ΨΑΡΟΥΔΑ).
     Πώς γίνεται τώρα να λένε ότι δίνουν 10.000.000.000 δραχμές -30.000.000 ευρώ- για την αντιπλημμυρική προστασία και αυτά να τα δίνουν για άλλα έργα –σωστά ορισμένα απ’ αυτά, αλλά που δεν έχουν καμία σχέση με την αντιπλημμυρική προστασία- αυτό είναι δικό τους θέμα. 
     Καταθέτω, λοιπόν, στα Πρακτικά της Βουλής πού πήγαν όλα αυτά τα υπόλοιπα χρήματα.
     (Στο σημείο αυτό ο Υπουργός  Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά το προαναφερθέν έγγραφο, το οποίο έχει ως εξής:
     ( Να φωτογραφηθεί η σελ. 58 )
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ελάτε εδώ να δείτε, κύριοι συνάδελφοι, τα έργα που έπρεπε να έχουν κάνει και φυσικά δεν τα έκαναν ποτέ, εκτός από το ένα και μόνο ποσό που διέθεσαν, το 3,6 εκατομμύρια ευρώ, δηλαδή το 1/10 στα τέσσερα ολόκληρα χρόνια. 
     Αποκατάσταση υποδομών και ζημιών, μηδέν. Δράσεις στο χώρο της λεκάνης απορροής, μηδέν. Δράσεις στην πλημμυρική ζώνη, μηδέν. Υποστήριξη ειδικού προγράμματος, ενιαίος φορέας διαχείρισης εγγείων βελτιώσεων, μηδέν. Αυτά είναι από το περίφημο πρόγραμμα για το οποίο μιλάμε. Αυτά είναι τα έργα και ημέρες του ΠΑ.ΣΟ.Κ.. Για να σας το θυμίσω, να μην το ξεχνάμε, κάνουν δύο φορές ένα πρόγραμμα, έχει 10.000.000.000 δραχμές -30.000.000 ευρώ- και από το πρόγραμμα αυτό παίρνουν μόνο ένα κομμάτι, το 3,6, δηλαδή το 1/10, και το χρησιμοποιούν για αντιπλημμυρικά. Και τα υπόλοιπα πουθενά.
     Έρχονται, λοιπόν, και λένε «εμείς εξαγγείλαμε ένα πρόγραμμα». Ακούστε δε το ωραίο: Το πρόγραμμα αυτό όπως φτιάχτηκε, είχε ανώτατο όριο στάθμης του Έβρου 6,5 μέτρα. Ξέρετε πόσο φθάσαμε φέτος; Στα 6,94 μέτρα. Δηλαδή αν το είχαμε ακολουθήσει με αυτά τα μεγέθη, φυσικά σε καμία περίπτωση δεν θα είχαμε αποτελέσματα. Και αν τα είχαν κάνει ακόμα. Τόση ήταν η «διορατικότητα» των ανθρώπων την εποχή εκείνη.
     Ακούστε τι έχουμε κάνει εμείς από το χρονικό διάστημα που παραλάβαμε την Κυβέρνηση, και αυτό πάλι με στοιχεία τα οποία και καταθέτω στη Βουλή. Γιατί άκουσα τον κ. Σγουρίδη να λέει για την ομιλία του Πρωθυπουργού προχθές. Καταθέτω όμως προηγουμένως τα έργα που το ΠΑ.ΣΟ.Κ. ουδέποτε έκανε.
     (Στο σημείο αυτό ο Υπουργός  Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά το προαναφερθέν έγγραφο, το οποίο έχει ως εξής:
     ( Να φωτογραφηθεί η σελ. 61 )
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, στο χρονικό διάστημα που είμαστε Κυβέρνηση, πέρυσι μόνο, το 2005 δηλαδή, ένα χρόνο από τότε που αναλάβαμε τη διακυβέρνηση του Τόπου, δηλαδή μέσα σε ένα χρόνο, έγιναν αντιπλημμυρικά έργα της τάξης των 4,2 εκατομμυρίων ευρώ! Δηλαδή περισσότερα από όσα έκαναν σε τέσσερα χρόνια έχουν ήδη συντελεσθεί μέσα σ’ ένα χρόνο. 
     Καταθέτω έγγραφο στη Βουλή, για να τα γνωρίζουμε, ποια είναι τα έργα αυτά. Είναι συνολικά 4.287.300 ευρώ, και είναι τα εξής: Αποκατάσταση ρηγμάτων στο ανάχωμα Βύσσας, η περιοχή Θουρίου του Έβρου, εργασίες αποκατάστασης ζημιών αναχωμάτων περιοχής Πυθίου, ρήγματος Πραγγίου, αποκατάσταση ζημιών και ρηγμάτων στην περιοχή Ερυθροποτάμου, αποκατάσταση ρηγμάτων στην περιοχή Ψαθάδων, ρήγματα στο ανάχωμα Αμορίου και Μάνδρας, αποκατάσταση ρηγμάτων στο ανάχωμα Λαβάρων, προστασία-αποκατάσταση αναχώματος Σουφλίου, αποκατάσταση ρείθρων Δαδιάς, ρηγμάτων στην περίπτωση Μαγγαζίου, αντιπλημμυρική προστασία Αγροκτήματος Γενιστής, αποκατάσταση ζημιών στο αγρόκτημα των Φερρών, αποκατάσταση ζημιών στο οδικό δίκτυο Σαμοθράκης από τις έντονες βροχοπτώσεις και χιονοπτώσεις. Αυτά έγιναν συνολικά πέρυσι. 
     (Στο σημείο αυτό ο Υπουργός  Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά το προαναφερθέν έγγραφο, το οποίο έχει ως εξής:
     ( Να φωτογραφηθεί η σελ. 64-65 )
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Λοιπόν στα δύο χρόνια που κυβερνά η Κυβέρνηση Καραμανλή: Ήδη 4,2 εκ. ευρώ έχουν δοθεί, πολύ περισσότερα απ’ ό,τι στα τέσσερα χρόνια, του ΠΑ.ΣΟ.Κ.. 
     Ακούστε ποια έργα είναι εν εξελίξει αυτήν τη στιγμή: Έργα ύψους 6.460.000 ευρώ. Αυτά είναι η αποκατάσταση ρείθρου Ριζίων, η αντιπλημμυρική  προστασία στις περιοχές Φερρών-Θυμαριάς, η αντιπλημμυρική προστασία Κορνοφωλιάς, Σίφωνα, Σουφλίου, Λυκόφης, Διλόφου, Ερυθροποτάμου, Πυθίου και οι εργασίες για την αντιπλημμυρική προστασία περιοχής του Θουρίου και Σοφικού. Τέσσερα που ήταν την πρώτη χρονιά και έξι περίπου είναι πάνω από 10.000.000 ευρώ. Δηλαδή το 1/3 σε δύο χρόνια και από την άλλη πλευρά σε τέσσερα χρόνια το 1/10! Αυτές είναι οι συγκρίσεις αυτής της Κυβέρνησης με το ΠΑ.ΣΟ.Κ.
     Καταθέτω στα Πρακτικά  και αυτό το έγγραφο.
     (Στο σημείο αυτό ο Υπουργός  Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά το προαναφερθέν έγγραφο, το οποίο έχει ως εξής:
     ( Να φωτογραφηθεί η σελ. 67)
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Έρχομαι να δώσω την εξήγηση στο συνάδελφο τον αγαπητό πρώην Αντιπρόεδρο της Βουλής κ. Σγουρίδη. Τι είπε ο Πρωθυπουργός; Είπε ότι εκτός από αυτά τα χρήματα, η περιφέρεια έρχεται να δώσει και άλλα 5.000.000 ευρώ για αντιπλημμυρικά έργα εφόσον η νομαρχία –γιατί τα δίνει στη νομαρχία- υποβάλλει  πλήρεις μελέτες. Ακόμα περιμένουμε. Μάλιστα έχει πει η περιφέρεια να βοηθήσει το νομάρχη. Γιατί ξέρουμε ότι δεν έχει τα μέσα ο άνθρωπος για να το κάνει. Έχει δώσει ήδη, αν δεν κάνω λάθος, τρεις μελέτες και απομένουν άλλες δύο για να μπορέσουμε να δώσουμε 5.000.000 ευρώ μέσα στη φετινή χρονιά που ανήκουν στη νομαρχία, για αντιπλημμυρικά έργα. Αυτό είπε ο Πρωθυπουργός. Σύνολο από το Μάρτιο του 2004 μέχρι το τέλος του 2006, αν και ο νομάρχης τα καταφέρει με τη βοήθεια της περιφέρεια να υποβάλει τις μελέτες, θα έχουν δοθεί 15.000.000 ευρώ για έργα αντιπλημμυρικά στον Έβρο, δηλαδή το μισό του προγράμματος του ΠΑ.ΣΟ.Κ. μέσα σε δυόμισι χρόνια. Και είχαν κάνει το 1/10 μέσα σε τέσσερα χρόνια!
     Αυτές είναι οι συγκρίσεις, κυρίες και κύριοι συνάδελφοι. Αυτά είναι τα πράγματα και αυτή είναι η ουσία. Και πρέπει να τονίσω –γιατί χρωστώ αυτό το πράγμα μέσα σ’ αυτήν την Αίθουσα- ότι, για να αντιμετωπίσουμε όλες τις ελλείψεις και τα τεράστια προβλήματα που άφησαν οι αβελτηρίες των κυβερνήσεων του ΠΑ.ΣΟ.Κ., χρειάστηκε η συγκινητική, πραγματικά, συνεργασία της Πυροσβεστικής, της Αστυνομίας και ιδίως των Ενόπλων Δυνάμεων ειδικά στην πρόληψη. Γιατί τα πράγματα θα ήταν τρισχειρότερα, εάν δεν  υπήρχε η πρόληψη και η συνεργασία με τις Ένοπλες Δυνάμεις παράλληλα με τα έργα που γίνονται, για να αντιμετωπίσουμε την κατάσταση που είχε αφήσει το ΠΑ.ΣΟ.Κ.. 
     Αν θυμάστε, στις κυβερνήσεις του ΠΑ.ΣΟ.Κ. πρώτα γινόταν η πλημμύρα και ύστερα, βεβαίως, πήγαιναν να δουν τι έγινε. Αντίθετα, φέτος με την πρόληψη που υπήρξε, ενώ φτάσαμε τα 6.94 μέτρα στο Πύθιο, είχαμε απείρως λιγότερες ζημιές. Και θα το δείτε, όταν θα οριστικοποιηθούν οι καταγραφές που θα γίνουν, ότι ήταν απείρως λιγότερες οι ζημιές απ’ ό,τι με το ΠΑ.ΣΟ.Κ. την εποχή που μέτραγαν 6,04 μέτρα. Δηλαδή, ένα μέτρο παραπάνω στη στάθμη του Έβρου και οι ζημιές ήταν πολύ λιγότερες. Πού οφείλεται αυτό; Στα έργα που έγιναν, στη σωστή συνεργασία, στη σωστή πρόληψη, στην παρουσία της Πολιτικής Προστασίας στην περιοχή εκεί. 
     Έρχομαι στο ν. 3199/2003 για τον οποίο τόσος λόγος έγινε. Πρώτα απ’ όλα, κύριοι συνάδελφοι του ΠΑ.ΣΟ.Κ., ξεχάσατε να μας πείτε κάτι. Ο ν. 3199/2003 είναι σε εκτέλεση της κοινοτικής οδηγίας, η οποία αφορά τη διαχείριση των υδατίνων πόρων και την ποιότητα των υδάτων. Αυτή η κοινοτική οδηγία, κύριοι συνάδελφοι, έγινε το 2000. Ξέρετε πότε η προηγούμενη κυβέρνηση έφερε το νόμο για την προσαρμογή; Πάνω στην εκπνοή,  τρία χρόνια μετά, τέλος του 2003! Δηλαδή, τρία χρόνια έκαναν, για να ενσωματώσουν την κοινοτική οδηγία και έρχονται και λένε ότι δεν έχει –λέει- ενεργοποιηθεί ο νόμος. Διότι –λέει- δεν έχουν βγει οι πράξεις εφαρμογής του ν. 3199/2003. Έκαναν τρία χρόνια να ενσωματώσουν το έτοιμο πράγμα και ζητούν τα ρέστα, γιατί στα δύο χρόνια δεν έχουμε, λέει, ενεργοποιήσει το θεσμικό πλαίσιο. Και, όμως, αυτό είναι ψέμα. Ιδού καταθέτω τις οκτώ κανονιστικές πράξεις που προβλέπονταν και έχουν εκδοθεί. Εδώ είναι, λοιπόν, οι κανονιστικές πράξεις για τις οποίες μιλάμε. Εκδώσαμε το θεσμικό πλαίσιο σε κανονιστικό επίπεδο σε δύο χρόνια, ενώ έκαναν τρία χρόνια να ενσωματώσουν μια κοινοτική οδηγία οι φωστήρες του Κοινοτικού Δικαίου!
     (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Και να σας πω και κάτι άλλο. Δεν καταλαβαίνω γιατί επικαλούνται το ν. 3199/2003 για την αντιπλημμυρική προστασία. Ο ν. 3199/2003 και η κοινοτική οδηγία, η οποία ενσωματώθηκε μ’ αυτόν στην ελληνική έννομη τάξη, αφορούν ιδίως την ποιότητα των υδάτων περισσότερο, θέματα περιβαλλοντικής προστασίας και ζητήματα διαχείρισης υδάτων για μια καλύτερη κατανομή ως προς την άρδευση κ.λπ.. Εξ ου και επειδή δεν είναι επαρκές το πλαίσιο της κοινοτικής οδηγίας, ήδη επεξεργάζεται η επιτροπή άλλη κοινοτική οδηγία προσαρμοσμένη πλέον στα θέματα της αντιπλημμυρικής δραστηριότητας. 
     Επικαλούνται, λοιπόν, το ν. 3199/2003 για δυο λόγους. Είτε γιατί δεν ξέρουν τι λέει το περιεχόμενό του είτε γιατί το ξέρουν, αλλά θέλουν να πουν ότι κάτι έκαναν και εκείνοι. Ακόμη και αν είναι έτσι, απλώς και μόνο χρειάστηκαν, κυρίες και κύριοι συνάδελφοι, οι κυβερνήσεις του ΠΑ.ΣΟ.Κ. τρία χρόνια, για να ενσωματώσουν μία οδηγία, και εμείς δύο χρόνια, για να διαμορφώσουμε ολόκληρο το κανονιστικό πλαίσιο που χρειαζόταν! Γιατί, βέβαια, παρέπεμπαν σε μια σειρά από εξουσιοδοτήσεις, μην νομίζετε ότι έκαναν και τίποτε σημαντικό. Ο νόμος έβαλε την οδηγία μέσα και προέβλεπε κανονιστικές πράξεις που έπρεπε να εκδοθούν. Τις οποίες και έδωσα, για να τις έχετε. 
     Η διεθνής συνεργασία στην οποία αναφέρθηκαν οι κύριοι συνάδελφοι του ΠΑ.ΣΟ.Κ.. Εδώ, πραγματικά είναι, όσο και να το πάρει κανείς επιεικώς, η απόλυτη διαστρέβλωση της πραγματικότητας. Σας είπα, προηγουμένως, ορισμένα πράγματα. Σας είπα για το θέμα της Βουλγαρίας και θα έρθω και στο θέμα της Τουρκίας. Ορθώς ο κ. Σγουρίδης είπε κάτι, το οποίο πρέπει να αποτελεί δείκτη για όλες τις ελληνικές κυβερνήσεις στο μέλλον. Κάτι όμως, που οι κυβερνήσεις του ΠΑ.ΣΟ.Κ. δεν το κατάλαβαν. Ό,τι και να κάνουμε, κυρίες και κύριοι συνάδελφοι, για το θέμα του Έβρου, μα ό,τι και να κάνουμε, όσα μέτρα αντιπλημμυρικής προστασίας και εάν πάρουμε ένα είναι δεδομένο: Εάν δε συμμορφώνεται η Βουλγαρία στις υποχρεώσεις της σχετικά με τους όγκους υδάτων που μας στέλνει και εάν δεν υπάρξει διευθέτηση της κοίτης του Έβρου, που είναι μια προσπάθεια η οποία έπρεπε να έχει αρχίσει εδώ και χρόνια, δεν θα είναι δυνατόν να αντιμετωπίσουμε πλήρως τα προβλήματα. Απλώς, θα μειώνουμε τις ελλείψεις που υπάρχουν και απλώς, θα μειώνουμε τις καταστροφές. Αλλά αυτό είναι πραγματικά το ζήτημά μας σήμερα, πώς θα έχουμε λιγότερες καταστροφές; Και αυτό βεβαίως είναι ζήτημα. Αλλά το ορθό είναι να ξεκαθαρίσουμε πλήρως μ’ αυτές τις δύο χώρες τις σχέσεις μας σε ό,τι αφορά και το θέμα αυτό.
     Τι έκαναν οι κυβερνήσεις του ΠΑ.ΣΟ.Κ.; Εγώ σας είπα. Επερώτηση έχουν οι συνάδελφοι. Ας μου πουν πόσες συναντήσεις έκαναν οι πολιτικές ηγεσίες του Υπουργείου Εσωτερικών με τη βουλγαρική πλευρά από το 1999 μέχρι το 2003 και πού είναι η σχετική αλληλογραφία. Να τη φέρουν εδώ.
     Για εμάς, δεν είναι μόνο η σχεδόν καθημερινή συνεργασία τις ώρες των κρίσεων. Ο ίδιος ο κ. Νάκος πήγε -και έχει ξεκινήσει και συνεργασία, γιατί γίνονται και σε επίπεδο εμπειρογνωμόνων πλέον οι συζητήσεις- ώστε πρώτον, να  προωθηθεί περαιτέρω η συνεργασία. Και δεύτερον -και το κυριότερο- να σέβεται η Βουλγαρία τις υποχρεώσεις της, πέραν του ότι ενισχύσαμε τη Βουλγαρία στο να πάρει -στο πλαίσιο του Προγράμματος «FΗARΕ», που είναι ειδικό πρόγραμμα, το οποίο αφορά τη δική της αντιπλημμυρική προστασία με ενίσχυση της Ευρωπαϊκής Ένωσης- και κοινοτική ενίσχυση για να μπορέσει ν’ ανταποκριθεί στις υποχρεώσεις της. 
     Σε ό,τι αφορά την Τουρκία και την εποχή του κ. Μολυβιάτη και αυτήν τη στιγμή με την κ. Μπακογιάννη, υπάρχει συνεννόηση, ώστε να ξεκινήσουμε ουσιαστικά τη συζήτηση. Και το τόνισα και όταν πήγα στον Έβρο. Το είπα και μέσα στη Βουλή. Το επαναλαμβάνω και τώρα. Είναι προς όφελος –όχι μόνο είναι χρέος της Τουρκίας, αλλά είναι και προς όφελος της ίδιας της χώρας- της Τουρκίας να έρθει και να συνεργαστεί μαζί μας στο επίπεδο διευθέτησης της κοίτης του Έβρου. Διότι οι καταστροφές που υπέστη η Τουρκία, ιδίως στην περιοχή της Ανδριανούπολης, είναι, δυστυχώς, τεράστιες. Και εκφράσαμε πολλές φορές τη συμπάθειά μας. Δεν είναι κρίμα για μία χώρα, η οποία έχει τόσες καταστροφές, να μη συνεργάζεται για ένα τέτοιο θέμα; Αυτό θα τονίσει η κ. Μπακογιάννη στον κ. Γκιουλ. 
     Ξεκινάμε, λοιπόν, και αυτήν την προσπάθεια. Και ως το τέλος του 2006 θα παρουσιάσουμε στη Βουλή –εφόσον χρειασθεί- τα αποτελέσματα των προσπαθειών μας. 
     Μόνο που εγώ ρωτώ το ΠΑ.ΣΟ.Κ.: Μας επερωτούν για πράγματα που έχουμε δρομολογήσει. Μπορούν να μου πουν τι έκαναν όλα τα προηγούμενα χρόνια; Μπορούν να μου πουν έστω και μία περίπτωση που να συνεννοήθηκαν με την Τουρκία για το θέμα της διευθέτησης της κοίτης του Έβρου; Μια φορά! Επιτέλους, πού είναι αυτό το πράγμα; 
     Σε ό,τι αφορά το θέμα του Προγράμματος «INTEREG III A’» και για τη Βουλγαρία και για την Τουρκία, για μεν τη Βουλγαρία ξέρετε ότι τα πράγματα πηγαίνουν καλά. 
     Όσον αφορά το θέμα της Τουρκίας, γνωρίζετε πάρα πολύ καλά ποιες είναι οι αντιδράσεις της Τουρκίας ιδίως στο θέμα της διασυνοριακής συνεργασίας. Και το Δεκέμβριο απαντήσαμε ότι δεν δεχόμαστε την απάλειψη αυτής της φράσης. Διότι η πλευρά της Τουρκίας αυτό υποδήλωνε -και το καταλαβαίνετε, εκεί το πήγαινε -να αμφισβητήσει σύνορα. Και βεβαίως είπαμε ότι δεν συζητάμε κάτι τέτοιο.
     Ακούστε, όμως, εδώ για ποιο λόγο δεν θα έπρεπε το μέρος αυτών των συναδέλφων του ΠΑ.ΣΟ.Κ., που έκανε την επερώτηση, να μιλάει για το ζήτημα αυτό τούτη την ώρα. Ας πάρουμε ένα συγκεκριμένο παράδειγμα –και μόνο, δηλαδή, το συγκεκριμένο παράδειγμα- το οποίο αφορά το Πρόγραμμα «INTEREG III A’» Ελλάδα – Τουρκία. 
     Ξέρετε ότι μέσα εκεί υπάρχει και ένα έργο –το ξέρουν οι συνάδελφοι από τον Έβρο- το οποίο αφορά τη σιδηροδρομική γραμμή Τυχερού – Σουφλίου ύψους 3,5 εκατομμυρίων ευρώ, το οποίο είναι εν εξελίξει έργο του Ο.Σ.Ε. και το οποίο, βεβαίως, μέσα στο πλαίσιο της συνεργασίας έπρεπε να προχωρήσει. Η Τουρκία δεν στέργει να συνεργασθεί στον τομέα αυτό. 
     Ξέρετε γιατί δεν στέργει; Διότι, βεβαίως, οι κυβερνήσεις του ΠΑ.ΣΟ.Κ., οι οποίες ήταν εκείνες που διαπραγματεύτηκαν το «INTEREG III A’», αν δεν κάνω λάθος –το ξέρετε, το 2003 έγινε αυτό- διαπραγματεύτηκαν μεν, πλην όμως άφησαν -γιατί δεν είχαν διαπραγματευτική δύναμη φαίνεται, δεν το σκέφτηκαν, δεν το είδαν- να τίθεται θέμα σύμφωνης γνώμης, σε ό,τι αφορά την εφαρμογή του Προγράμματος «INTEREG III A’», εκ μέρους της Τουρκίας, δηλαδή εκ μέρους μη κράτους-μέλους, για έργα τα οποία εκτελούνται σε κράτος-μέλος της Ευρωπαϊκής Ένωσης! 
     Αυτοί είναι οι άνθρωποι οι οποίοι «ξέρουν να διαπραγματεύονται» και που λένε σε εμάς, γιατί δεν διαπραγματευόμαστε.
     Θα έρθω και σ’ ένα άλλο θέμα, το οποίο αφορά το ζήτημα του Ταμείου Αλληλεγγύης. Άκουσα προηγουμένως –και είναι σοβαρές οι ανακρίβειες οι οποίες ελέχθησαν και λυπούμαι γι’ αυτό- να λένε το εξής: «Στο Ταμείο Αλληλεγγύης πήγαμε και η κ. Χούμπνερ δεν ήξερε όταν απάντησε σε ερώτηση Βουλευτή του ΠΑ.ΣΟ.Κ. κλπ..»
     Έχω την απάντηση της κ. Χούμπνερ. Εμείς υποβάλλαμε εγκαίρως το αίτημα για να υπαχθεί ο Έβρος στο Ταμείο Αλληλεγγύης. Και λέει η κ. Χούμπνερ στην περίπτωση αυτή: «Στις 22 Απριλίου οι ελληνικές αρχές υπέβαλαν επίσημη αίτηση για βοήθεια από το Ταμείο. Η σχετική επιστολή, ωστόσο, δεν περιέχει λεπτομερείς πληροφορίες για την καταστροφή.» Κάθε χώρα που υποβάλλει, υποβάλλει κατ’ αρχήν και γίνεται μετά ο έλεγχος. Διότι λέει η κ Χούμπνερ: «Η επιτροπή δεν είναι σε θέση να αξιολογήσει την αίτηση αυτή, χωρίς να λάβει τις συγκεκριμένες πληροφορίες.» Δηλαδή λέει, «θα έρθουμε να πάρουμε τις συγκεκριμένες πληροφορίες». «Ως εκ τούτου, δεν είναι σε θέση να προβεί σήμερα σε κάποιο σχόλιο» -τη λέξη «σήμερα» ξέχασαν να μας την πουν οι συνάδελφοι- «ως προς την τελική θέση έναντι της αίτησης».
     Ούτε έχει αποφανθεί κανείς ούτε έχει πει καμία κουβέντα.
     (Θόρυβος από την πτέρυγα του ΠΑ.ΣΟ.Κ.)
     Ακούστε τα ταλέντα του ΠΑ.ΣΟ.Κ., κύριοι συνάδελφοι. Υποβάλατε παρεμφερή αίτηση για το 2002. Υποβάλατε, ναι ή όχι, αντίστοιχο αίτημα στο Ταμείο και σας απερρίφθη, ναι ή όχι; Γιατί δεν το λέτε;
     ΜΑΡΚΟΣ ΜΠΟΛΑΡΗΣ: Επιχειρείτε να παραπλανήσετε τη Βουλή. Χρησιμοποιείτε περσινή επιστολή.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Γιατί δεν λέτε ότι υποβάλατε αίτημα για το 2002 και απορρίφθηκε «μετά πολλών επαίνων»; Έτσι υπερασπιζόσασταν το συμφέρον του Έβρου εσείς ως Κυβέρνηση;
     ΧΡΥΣΑ ΜΑΝΩΛΙΑ: Διαβάστε μας την ημερομηνία, κύριε Υπουργέ.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Και βγάζετε συμπεράσματα εσείς, που απορρίφθηκε το αίτημά σας στο Ταμείο Αλληλεγγύης, για μία ερώτηση; Δεν είναι αυτό διαστροφή της πραγματικότητας; Έτσι κοροϊδεύετε τον κόσμο στον Έβρο;
     Σε ό,τι αφορά τα υπόλοιπα, κυρίες και κύριοι συνάδελφοι, όπως είναι γνωστό, μετά τις τελευταίες πλημμύρες -γιατί άκουσα περί θεομηνιόπληκτου νομού κ.λ.π.- ό,τι μου ζήτησε ο κύριος Νομάρχης Έβρου κ. Ζαμπουνίδης το έκανα αυθημερόν. Μου ζήτησε να κηρυχθεί ο νομός σε κατάσταση έκτακτης ανάγκης πολιτικής προστασίας στις 13 Μαρτίου. 
     Ιδού η αίτηση της 13ης Μαρτίου, την οποία καταθέτω στα Πρακτικά της Βουλής.
     (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης, κ. Προκόπης Παυλόπουλος, καταθέτει για τα Πρακτικά την προαναφερθείσα αίτηση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
     Αυθημερόν ο κ. Παναγιώτης Φούρλας κήρυξε το νομό σε κατάσταση έκτακτης ανάγκης.
     (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης, κ. Προκόπης Παυλόπουλος, καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
     Από εκεί και πέρα, αρχίζει αμέσως η δραστηριότητα του Υπουργείου και όλων των συναρμόδιων Υπουργείων. 
     Καταθέτω τον πλήρη απολογισμό του τι έχουμε κάνει μέχρι αυτή τη στιγμή στο Υπουργείο Εσωτερικών, στο Υπουργείο Αγροτικής Ανάπτυξης και Τροφίμων και στο Υπουργείο Υγείας και Κοινωνικής Αλληλεγγύης.
     (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης, κ. Προκόπης Παυλόπουλος, καταθέτει για τα Πρακτικά τον προαναφερθέντα απολογισμό, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
     Και επειδή αναφερθήκατε στο Υπουργείο Εσωτερικών, αναφέρω εν παρόδω, ότι από την ημέρα εκείνη έχουν εκταμιευθεί αντίστοιχα 80.000 ευρώ, 140.000 ευρώ και 80.000 ευρώ για τους Δήμους Ορφέα, Διδυμοτείχου και Βύσσας. Η Νομαρχιακή Αυτοδιοίκηση Έβρου έλαβε το Φεβρουάριο του 2006, 200.000 ευρώ, εκτάκτως. Όχι ότι είναι υπερβολικό, αλλά τα έλαβε, χρήματα που δεν είχαν δει ποτέ.  Άρχισε αμέσως η καταγραφή από τον Ε.Λ.Γ.Α.. Θα γίνει αμέσως η καταβολή και για το ζωικό κεφάλαιο. Το ξέρουμε αυτό το πράγμα.
     Ελέχθη «Μην είδατε τον Παναγή». Δεν ξέρω πού τον είδατε εσείς τον Παναγή. Εγώ ξέρω ότι ο κ. Μπασιάκος στις 25 Μαρτίου, ανήμερα της Εθνικής Εορτής, ήταν στον Έβρο περιοδεία για να δει ακριβώς τι συνέβαινε. Εσείς που ήσασταν δεν κατάλαβα. 
     (Θόρυβος από την πτέρυγα του ΠΑ.ΣΟ.Κ.)
     Και αν μετά από τόση καθυστέρηση ο Αρχηγός σας πήγε επάνω και μιλούσε για πλημμυρόπληκτη περιοχή, -γιατί φαίνεται δεν ξέρει τη διαφορά μεταξύ κατάστασης εκτάκτου ανάγκης και «πλημμυρόπληκτης περιοχής»- αυτό είναι δικό σας θέμα. Ευτυχώς τα έλεγε μόνο χθες. Σήμερα δεν τα επανέλαβε.
     Τέτοιες ανακρίβειες, κυρίες και κύριοι συνάδελφοι.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού).
     ΠΡΟΕΔΡΟΣ (Άννα Μπενάκη-Ψαρούδα): Παρακαλώ ολοκληρώστε, κύριε Υπουργέ.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τελειώνω, κυρία Πρόεδρε. 
     Και άκουσα και το περίφημο ότι «πήγε το κλιμάκιο επάνω και έτρεχε ο κ. Παυλόπουλος με ένα C-130». Άλλη αθλιότητα από το ΠΑ.ΣΟ.Κ. που έγινε εκείνη την ημέρα. Βεβαίως στην παραπληροφόρηση αυτή συνέπραξαν και όλοι εκείνοι που την προσφέρουν στο ΠΑ.ΣΟ.Κ. διαχρονικά. 
     Ο κ. Θόδωρος Ρουσόπουλος ήδη το μεσημέρι της ίδιας μέρας στο briefing το οποίο έκανε, είχε πει πως μετά την κυβερνητική επιτροπή που είχαμε ότι θα πήγαινα στον Έβρο. Έσπευσε το κλιμάκιο του ΠΑ.ΣΟ.Κ. να ανέβει επάνω. 
     ΑΠΟΣΤΟΛΟΣ ΦΩΤΙΑΔΗΣ: Θα σας δίνουμε τη θέση μας.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Και βεβαίως επειδή δεν βόλευε από πλευράς συγκοινωνίας, επειδή είχαμε κυβερνητική επιτροπή και επειδή ήταν κλιμάκιο που πήγε πάνω, πήραμε ένα κοινό C-130. Πρώτη φορά είναι που ένας Υπουργός σε μία έκτακτη κατάσταση μέσα στη νύχτα, παίρνει ένα C-130, για να πάει σε υπηρεσιακή αποστολή; Αυτό είναι για το οποίο μας ψέγουν; Για μία αποστολή μάλιστα που είχε ανακοινωθεί από το μεσημέρι, μετά την κυβερνητική επιτροπή, γιατί πήραμε την απόφαση ότι έπρεπε να πάω, όταν ήμουν στην κυβερνητική επιτροπή, όταν είδαμε τι συνέβη.
     Είπαν ότι πήγα δέκα λεπτά προηγουμένως με C-130. Είναι πραγματικά ντροπή να λέγονται αυτά τα πράγματα. Εγώ δεν έκρινα τι έκανε το κλιμάκιο του ΠΑ.ΣΟ.Κ. που πήγε εκεί. Το οποίο, φαντάζομαι, δεν έλυσε κανένα πρόβλημα. Για τα κανάλια πήγε πάνω, εάν θέλετε να το πούμε και έτσι και μάλιστα καλύφθηκε πλήρως και καλύτερα από την κυβερνητική αποστολή, εάν κοιτάξει κανείς τα βραδινά δελτία ειδήσεων. Και καλά έγινε για τη δουλειά της Αξιωματικής Αντιπολίτευσης. Δεν είναι Κυβέρνηση για να παίρνει αποφάσεις. Αξιωματική Αντιπολίτευση είναι και πρέπει να πάει εκεί για να ελέγξει. Αλλά δεν έκανα καμία τέτοιου είδους κριτική. Έτρεξα αμέσως, εκτελώντας κυβερνητική εντολή, μαζί με κλιμάκιο που αποτελείτο από τον κ. Αλέξανδρο Κοντό, τον Υφυπουργό Γεωργίας και τον κ. Τυπάλδο, Γενικό Διευθυντή του Υπουργείου ΠΕ.ΧΩ.ΔΕ.
     Θα συνεχίσουμε και θα πούμε και άλλα πράγματα, εφόσον χρειασθεί, γιατί τα στοιχεία είναι κάμποσα. Ένα, όμως, είναι γεγονός. Θυμούνται οι κάτοικοι του Έβρου ότι και άλλοτε είχαν καταστροφές. Και άλλοτε ανέβηκε το ποτάμι. Πότε άλλοτε -είναι η πρώτη φορά που ανεβαίνει η στάθμη στο 6,94- στην ιστορία των μεγάλων πλημμυρών του Έβρου είχαμε λιγότερες καταστροφές και τόσο έντονη την παρουσία του κράτους; Γιατί δεν πήγα εγώ μόνο. Ήταν και ο κ. Παναγιώτης Φούρλας και ο κ. Γ. Καλαντζής από την προηγούμενη, πριν καν σκεφτεί το ΠΑ.ΣΟ.Κ. να πάει επάνω. Ήταν εκεί. Ο κ. Παναγιώτης Φούρλας ξενύχταγε πάνω εκεί και ήταν διαρκώς παρών.
     Αυτή ήταν η παρουσία της πολιτείας. Πότε άλλοτε υπήρχε τέτοια παρουσία της πολιτείας; Και πότε άλλοτε υπήρξε αυτή η ταχύτητα στην έναρξη της καταγραφής των ζημιών; Και πότε άλλοτε ήταν παρούσα η πολιτεία και σε επίπεδο έκτακτων επιδοτήσεων και επιχορηγήσεων, που έπρεπε να γίνουν, για να καλυφθούν οι πρώτες ανάγκες; Αλλά επειδή θα υπάρξουν και δευτερολογίες θα υπάρξει και ανάλογη συνέχεια.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Υπουργέ.
     Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Ντόλιος.
     ΓΕΩΡΓΙΟΣ ΝΤΟΛΙΟΣ: Κυρία Πρόεδρε, κύριοι συνάδελφοι, εάν δεν ήξερα τόσο καλά το τι συμβαίνει στο νομό, θα μπορούσε να με πείσει ο Υπουργός.
     Θα μπορούσατε να με πείσετε, κύριε Υπουργέ, για όλα αυτά τα απαράδεκτα που είπατε. Ειλικρινά σας λέω ότι σε πάρα πολλά θέματα δεν γνωρίζετε ότι λέτε ψέματα. Σας έχουν ενημερώσει, όμως, λάθος. Εάν σας είπαν ψέματα, δεν είναι τόσο επικίνδυνο. Το χειρότερο απ’ όλα είναι ότι οι υπηρεσίες σας δεν ξέρουν τι γίνεται στο νομό σήμερα. Γι’ αυτό πνίγηκαν αυτά τα ζώα που πνίγηκαν.
     Θα μπω στο θέμα μας. Ελέχθησαν πολλές ανακρίβειες εδώ. Και ζητώ συγγνώμη από την αρχή για το ύφος, γιατί πραγματικά είμαι αγανακτισμένος. 
     Περιήγηση κάνει, κύριε Υπουργέ, η Κυβέρνηση στο νομό σήμερα. Κάνει περιήγηση και τουρισμό στις ακτές του βορείου Έβρου. Γιατί φθάσαμε τη θάλασσα μέχρι εκεί πάνω. Περί αυτού πρόκειται.
     Δέκα λεπτά πριν από εμάς έφθασε το αεροπλάνο με εσάς. Κατεβήκαμε από το αεροπλάνο και μας είπαν οι δημοσιογράφοι «εμείς περιμέναμε εσάς και ξαφνικά είδαμε τον κ. Παυλόπουλο». Και δεν το είπαμε το μεσημέρι. Ο Γιώργος ο Παπανδρέου ανακοίνωσε στο συντονιστικό όργανο στη Βουλή στις 11.00΄ ότι ανεβαίνει το κλιμάκιο. Έτσι ακριβώς έχουν τα πράγματα.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ήταν ο Καλαντζής…
     ΓΕΩΡΓΙΟΣ ΝΤΟΛΙΟΣ: Κύριε Υπουργέ, το χειρότερο απ’ όλα δεν είναι ότι πήγατε με τον τρόπο που πήγατε, κάνατε και κάτι άλλο. Τι βραδιά εκείνη που έφτασε το νερό στους Πετράδες και πνιγόταν το Πραγγί και έδιναν τη μάχη τους οι κάτοικοι του Πραγγίου και ο Νομάρχης και ο Δήμαρχος του Διδυμοτείχου, εσείς με την κυβερνολαγνεία που σας δέρνει, με όλους τους υπηρεσιακούς παράγοντες δειπνούσατε στην Αλεξανδρούπολη.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δειπνούσαμε;
     ΓΕΩΡΓΙΟΣ ΝΤΟΛΙΟΣ: Δειπνούσατε ή κάτι άλλο κάνατε. Πάντως εκείνη τη βραδιά στη μία η ώρα…
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πάρτε το αμέσως πίσω.
     ΠΡΟΕΔΡΟΣ (Άννα Μπενάκη-Ψαρούδα): Παρακαλώ.
     Δέχεστε διακοπή, κύριε συνάδελφε.
     ΓΕΩΡΓΙΟΣ ΝΤΟΛΙΟΣ: Το «δειπνούσατε» μπορώ να το πάρω πίσω. Αλλά δεν ήταν κανείς από τις υπηρεσίες της περιφέρειας που έχουν την ευθύνη των αναχωμάτων..
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πάρτε το πίσω, γιατί λέτε ψέματα. Έφυγα κατευθείαν με το C 130 για την Αθήνα.
     ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριοι συνάδελφοι.
     Κύριε Υπουργέ, αν θέλετε να παρέμβετε, να παρέμβετε κανονικά, εφόσον το επιτρέπει ο κύριος συνάδελφος.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι προς εμένα τέτοιου είδους προσβολές.
     ΓΕΩΡΓΙΟΣ ΝΤΟΛΙΟΣ: Να έρθω και στο κείμενο της επερώτησης και στα στοιχεία τα οποία ελέχθησαν εδώ.
     «INTEREG III». Ποια ευθύνη είχε η κυβέρνηση του ΠΑ.ΣΟ.Κ.; Το Δεκέμβρη του 2003 η Ευρωπαϊκή Επιτροπή εγκρίνει το «INTEREG III» συνολικά. Το Νοέμβρη του 2004 με Κυβέρνηση της Νέας Δημοκρατίας εγκρίνεται το συμπλήρωμα προγραμματισμού, το σχέδιο δηλαδή και τα κριτήρια επιλογής των έργων μέσω των οποίων θα εκτελέσουμε το «INTEREG III». 
     Για ποια σιδηροδρομική γραμμή επί ημερών κυβέρνησης ΠΑ.ΣΟ.Κ. και «INTEREG» μας μιλάτε, κύριε Υπουργέ; Το συμπλήρωμα προγραμματισμού ψηφίζεται από την Ευρωπαϊκή Επιτροπή, την τουρκική πλευρά και την ελληνική πλευρά, το Νοέμβρη του 2004. Για ποιο έργο των ημερών της διακυβέρνησης του ΠΑ.ΣΟ.Κ. μας μιλάτε; Εγκρίνατε το συμπλήρωμα προγραμματισμού τότε και από τότε πολλές ανακρίβειες έχετε πει.
     Ειλικρινά πιστεύω ότι είπατε ανακρίβειες πάρα πολλές φορές και τις περισσότερες χωρίς να τις ξέρετε.
     Θέτει η Τουρκία ζητήματα της διασυνοριακότητας, τις απίστευτες αυτές αιτιάσεις. Σε καμιά περίπτωση δεν μπορούσε η ελληνική πλευρά να αποδεχθεί αυτές τις αιτιάσεις. Τι κάναμε εμείς; Σε περίοδο προενταξιακών διαπραγματεύσεων ακόμη για να αναδείξουμε ως απαράδεκτες αυτές τις αιτιάσεις της Τουρκίας στην Ευρωπαϊκή Ένωση, τότε που η Τουρκία είχε πρόβλημα, εμείς δεχτήκαμε το ναυάγιο. Έχασε η χώρα μας; Έχασε μία μεγάλη ευκαιρία να αναδείξει το απαράδεκτο της στάσης της Τουρκίας. Και όχι το μοναδικό απαράδεκτο. Έχασε κάτι άλλο; Έχασε πολύ υψηλούς πόρους. Για λογαριασμό ποιών περιφερειών χάθηκαν οι πόροι; Για λογαριασμό όλης της ζώνης του ανατολικού Αιγαίου, για Έβρο και για νησιά ανατολικού Αιγαίου. Τι έγιναν αυτοί οι πόροι; Λήφθηκε υπόψη το «INTEREG III» κατά την κατάρτιση του Γ΄ Κοινοτικού Πλαισίου Στήριξης και των Π.Ε.Π. Μακεδονίας, Θράκης και νησιών του ανατολικού Αιγαίου; Βεβαίως λήφθηκε υπόψη. Για τον Έβρο ήταν 10.000.000.000 δραχμές. Πώς θα αναπληρωθούν αυτοί οι πόροι;
     Και μιας και μου δώσατε την ευκαιρία να μιλήσουμε για το Π.Ε.Π., για ποιους πόρους μιλάτε, κύριε Υπουργέ;
     Τα 4.200.000 ευρώ των αναθέσεων δεν πληρώθηκαν ακόμη. Αυτοί οι κακομοίρηδες εργολάβοι, που τους αναθέσατε τα έργα ακόμη δεν πληρώθηκαν. Τους καλείτε να κάνουν έργα και σε λίγο δεν θα βρίσκετε εργοληπτική εταιρεία να αντιμετωπίζει και τις πιο επείγουσες καταστάσεις. Ακόμη χρωστάτε λεφτά και τους καλέσατε να κάνουν και άλλα έργα. 
     Για τα υπόλοιπα, θα ήθελα να προσέξετε, κύριε Υπουργέ. Τα 6,5 εκατομμύρια ευρώ τα οποία είπατε είναι χρήματα του Π.Ε.Π.. Ποιά έργα περικόψατε, για να εντάξετε αυτά τα έργα; Είναι χρήματα του Π.Ε.Π. ανατολικής Μακεδονίας και Θράκης που δεν ήταν ενταγμένα στον αρχικό σχεδιασμό. Να σας πω εγώ μερικά που ξέρω. Και υπάρχουν δεκάδες έργα που έχουν περικοπεί και δεν τα ξέρουμε. Έχετε καταργήσει κάθε έννοια προγραμματισμού. 
     Πώς θα πετύχουμε τους στόχους; Δεν υπάρχουν Π.Ε.Π., κύριοι, όχι μόνο στην ανατολική Μακεδονία και τη Θράκη, αλλά πουθενά στην Ελλάδα. Επιστρέψαμε δεκαετίες πίσω. Το Π.Ε.Π. ανατολικής Μακεδονίας και Θράκης, χρηματοδοτεί κεντρικές επιλογές και υποχρεώσεις της Κυβέρνησης, δύο έργα της Εγνατίας Οδού –μόνο αυτό σας λέω- και βεβαίως, επενδυτικά σχέδια τα οποία ολοκληρώθηκαν ήδη από το 2002, γιατί το μεγάλο άγχος τους είναι οι απορροφήσεις. 
     Για να έρθουμε στην περίφημη απάντηση που έδωσε η κ. Χούμπλερ. Τι ψέματα μας είπατε, κύριε Υπουργέ; Τι ψέματα μας είπατε εδώ στη Βουλή; Διαβάσατε ένα εδάφιο. Το διαβάζω ακριβώς όπως το είπατε: «Στις 22 Απριλίου οι ελληνικές αρχές υπέβαλαν επίσημη αίτηση για βοήθεια στο Ταμείο. Η σχετική επιστολή, ωστόσο, δεν περιέχει λεπτομερείς πληροφορίες για την καταστροφή. Η επιτροπή δεν είναι σε θέση να αξιολογήσει την αίτηση αυτή χωρίς να λάβει συγκεκριμένες πληροφορίες. Ως εκ τούτου, δεν είναι σε θέση να προβεί σήμερα σε κάποιο σχόλιο, ως προς την τελική της θέση έναντι της αίτησης». Ξέρετε για πότε μιλάμε; Για το 2005. Σήμερα έχουμε 2006. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Λοιπόν;
     ΓΕΩΡΓΙΟΣ ΝΤΟΛΙΟΣ: Δώσατε τα στοιχεία για το 2005; Δεν τα δώσατε, κύριε Υπουργέ. Δεν υπάρχουν πουθενά και δεν φαίνονται πουθενά. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τα δώσαμε.
     ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Υπουργέ, να τα πείτε στη δευτερολογία σας ή να πάρετε το λόγο κανονικά. 
     ΓΕΩΡΓΙΟΣ ΝΤΟΛΙΟΣ: Να διαβάσετε το προηγούμενο εδάφιο της απάντησης, το οποίο ηθελημένα παραλείψατε. Ο Κανονισμός του Συμβουλίου σχετικά με τη συγκρότηση του Ταμείου Αλληλεγγύης της Ευρωπαϊκής Ένωσης δεν επιτρέπει στην επιτροπή να ενεργοποιεί το ταμείο αυτό με δική της πρωτοβουλία. Η Επιτροπή μπορεί απλώς να ενεργήσει στην περίπτωση που οι αρχές της πληγείσας χώρας υποβάλλουν επίσημη αίτηση για βοήθεια εντός δέκα εβδομάδων μετά την έναρξη της καταστροφής. Υπήρξαν επαφές μεταξύ της Γενικής Διεύθυνσης Περιφερειακής Πολιτικής και των ελληνικών αρχών αρκετές εβδομάδες πριν και οι υπηρεσίες μας έδωσαν στις ελληνικές αρχές λεπτομερείς συμβουλές σχετικά με τις δυνατότητες και τις διαδικασίες όσον αφορά την αίτηση, προκειμένου να κινητοποιηθεί το Ταμείο Αλληλεγγύης. Παρ’ όλα αυτά, και ελλιπής και εκπρόθεσμη ήταν η αίτηση. 
     Και κάτι ακόμη γι’ αυτό το ζήτημα, γιατί είπατε για ευθύνες του ΠΑ.ΣΟ.Κ. που δεν το ενεργοποίησε το 2002. Σας λέω, λοιπόν, ότι το Ταμείο αυτό της Αλληλεγγύης δημιουργήθηκε, κύριε Υπουργέ, το 2002. Τότε δημιουργήθηκε.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Υποβάλατε αίτηση τότε; 
     ΓΕΩΡΓΙΟΣ ΝΤΟΛΙΟΣ: Δεν υποβάλαμε αίτηση, γιατί δεν υπήρχε το Ταμείο Αλληλεγγύης, κύριε Υπουργέ. Το Ταμείο Αλληλεγγύης δημιουργήθηκε το 2002. 
     Όσον αφορά την περίφημη κοινοτική οδηγία, δεν ξέρω ποιο είναι βαρύτερο παράπτωμα, όταν αργεί κάποιος -που είναι το σύνηθες σε αυτήν τη χώρα- να εναρμονίσει τη νομοθεσία της χώρας μας –και άλλες χώρες το κάνουν- με κάποιες κοινοτικές οδηγίες ή όταν φτιάχνουμε τα εργαλεία, τα έχουμε στα χέρια μας και δεν τα αξιοποιούμε, όταν μάλιστα τα φαινόμενα μας ειδοποιούν, όταν έχουμε πλημμύρες. Το Δεκέμβριο του 2003 έχουμε το ν. 3199 που είναι προσαρμογή σε κοινοτική οδηγία και δεν τον αξιοποιούμε. Εγώ θα ήθελα να δω -και θα τις δούμε στη συνέχεια- αυτές τις κανονιστικές πράξεις, όπως τις είπατε, για το πότε δημιουργήθηκε η περιφερειακή επιτροπή της Περιφέρειας Ανατολικής Μακεδονίας και Θράκης, που θα είχε την αρμοδιότητα να ενεργοποιήσει τη συνεργασία με τη Βουλγαρία και την Τουρκία.
     Και κάνατε και κάτι άλλο απαράδεκτο, κύριε Υπουργέ, και κατά την επίσκεψή σας στον Έβρο και σήμερα στη Βουλή. Αποδώσατε ευθύνες στη Βουλγαρία. Κανείς Έλληνας δεν μπορεί να γνωρίζει εάν και κατά πόσο φταίνε οι Βούλγαροι. Η εμπειρία μας από τη συνεργασία που έχουμε λέει ότι συνεργάζονται καλά. Όταν γέμισε εντελώς και ξεχείλισε ο Έβρος ποταμός από τοπικά νερά, ποιος σας λέει ότι τα φράγματα της Βουλγαρίας και αν ακόμα είχαν μηδενική στάθμη πριν τις βροχές δεν ξεχείλισαν τις ίδιες ώρες που ξεχείλιζε ο Έβρος λόγω των καιρικών φαινομένων;
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μας ειδοποίησαν; 
     ΓΕΩΡΓΙΟΣ ΝΤΟΛΙΟΣ: Αν μας ειδοποίησαν; Βεβαίως. Διαρκής επαφή.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αν θέλετε να γίνετε συνήγορος εκείνων που δεν συμπληρώνουν τις υποχρεώσεις τους, είναι δικό σας θέμα.
     ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Υπουργέ.
     ΓΕΩΡΓΙΟΣ ΝΤΟΛΙΟΣ: Όχι, κύριε Υπουργέ, λέω το εξής, ότι η νομαρχία έδωσε το παράδειγμα για τη συνεργασία αυτή, με ποιο θεσμικό τρόπο. Η προηγούμενη επίσης. Διαρκής επικοινωνία και συνεργασία και με τη Βουλγαρία και με την Τουρκία. Εσείς με τη στάση σας, με τις δηλώσεις σας αλλά και με το τηλεφώνημα της κ. Μπακογιάννη στον Υπουργό Εξωτερικών της Βουλγαρίας για τις πλημμύρες, το οποίο μεταδόθηκε με τέτοιο τρόπο από τα Μέσα Μαζικής Ενημέρωσης ώστε να αποδίδονται ευθύνες στη Βουλγαρία, υψώνει τείχη στη συνεργασία αυτή.
     Αυτή είναι η πολιτική σας απέναντι σε αυτές τις χώρες. Έτσι εννοείτε την συνεργασία και βεβαίως φροντίζετε κάθε φορά να αποποιείστε των ευθυνών σας. Θέλω για μια ακόμη φορά να πω ότι αυτοί που σας ενημερώνουν φοβάμαι ότι λένε ψέματα. Δεν ξέρουν την πραγματικότητα. Δεν δουλεύουν, κύριε Υπουργέ. Περί αυτού πρόκειται.
     Τι γίνεται σήμερα μετά από τις πλημμύρες στο νομό; Ποιο είναι το κλίμα στην περιοχή; Υπάρχει απελπισία. Αυτή είναι η λέξη που κυριαρχεί. Δεν μιλάμε για τις άμεσες ζημιές που αφορούν τους αγρότες και την αγροτική παραγωγή. Το 80% του εισοδήματος του νομού προκύπτει από τον κάμπο, από τις παρέβριες περιοχές. Σ’ αυτές τις περιοχές έχει σπαρεί το 20% των στρεμμάτων. Το υπόλοιπο είναι ακαλλιέργητο. Πώς θα ενισχύσετε, κύριε Υπουργέ αυτά τα νοικοκυριά που δεν θα σπείρουν ούτε ένα στρέμμα; Πώς θα το καταφέρετε αυτό εάν δεν κηρύξετε τον νομό ως πλημμυροπαθή; Με βάση ποιες διαδικασίες; Πώς θα αντιμετωπίσετε, κύριε Υπουργέ, τα προβλήματα των επαγγελματιών οι οποίοι σ’ αυτές τις περιοχές θα χάσουν το ήμισυ του τζίρου τους; Πώς θα αντιμετωπίσετε τα προβλήματα της βιομηχανίας ζάχαρης που δεν θα δουλέψει και τεσσάρων μονάδων που αξιοποιούν γεωργικά προϊόντα και δεν θα έχουν πρώτη ύλη; Πώς θα τους ενισχύσετε εάν δεν κηρύξετε τον νομό ως πλημμυροπαθή; Με ποιο τρόπο; Θα ήθελα  να το ακούσουμε. 
     Εμείς δεν ήρθαμε εδώ για να κάνουμε αντιπολίτευση. Ήρθαμε μέσα από την διαδικασία του κοινοβουλευτικού ελέγχου να συζητήσουμε. Οφείλετε, κύριε Υπουργέ, μια τέτοια θετική στάση να την αποδεχτείτε. Να πάμε όλοι μαζί επάνω με εσάς επικεφαλής. Να έχει η Κυβέρνηση ένα κλιμάκιο το οποίο δεν θα κάνει περιήγηση  και θα πάει…
     ΟΡΕΣΤΗΣ ΚΟΛΟΖΩΦ: Με το ίδιο αεροπλάνο.
     ΓΕΩΡΓΙΟΣ ΝΤΟΛΙΟΣ: Με το ίδιο αεροπλάνο, ναι. Να πάμε και να συζητήσουμε και να αναληφθούν συγκεκριμένες δεσμεύσεις που να αφορούν πιστώσεις, σχεδιασμό και να έχουν ένα χρονοδιάγραμμα.
     Είπατε και πολλά για όσα δεν έγιναν στην προηγούμενη περίοδο, τι είναι αυτά τα απίστευτα που λέτε; Είπατε ότι τριπλάσιο έργο έγινε από αυτήν την Κυβέρνηση από αυτό που έγινε από όλες τις προηγούμενες κυβερνήσεις. Σας λέω μόνο ότι δεν πλημμυρίζουν σήμερα η Στέρνα, το Νεοχώρι, ο Πύργος, η είσοδος της Ορεστιάδας, το ωοειδές γιατί εκεί έγινε τεράστιο έργο. Υπήρχε ένα πολύ μεγάλο πρόγραμμα το οποίο περιελάμβανε έργα, συντήρηση και περιποίηση του αντιπλημμυρικού συστήματος που για δεκαετίες ολόκληρες έθρεψε το νομό. Έτσι κρατήθηκε ο Νομός Έβρου και η παρέβρια ζώνη. Γι’ αυτό είναι κατοικημένη η περιοχή. Καλό θα είναι να τα μάθετε αυτά και όλη η ηγεσία της σημερινής Κυβέρνησης, γιατί αυτός ο νομός πραγματικά είναι ευαίσθητος. Βρίσκεται μονίμως σε κατάσταση έκτακτης ανάγκης.
     Η γρίπη των πτηνών έπληξε τα συγκριτικά μας πλεονεκτήματα, τους περίφημους οικοτόπους μας που από συγκριτικό πλεονέκτημα έγιναν μειονέκτημα γιατί έγιναν φορείς και μεταφορείς της νόσου. Είναι αυτό καθεστώς έκτακτης ανάγκης;
     Πριν από τον πόλεμο του Ιράκ στον Έβρο έπαιζε το θέμα των λαθρομεταναστών. Είναι αυτό καθεστώς έκτακτης ανάγκης; 
     Κάθε τόσο έχουμε ζωονόσους και θανατώνουμε ένα μέρος του ζωϊκού μας κεφαλαίου. Είναι αυτό καθεστώς έκτακτης ανάγκης;
     Τα τελευταία χρόνια έχουμε διαρκώς πλημμύρες. Είναι αυτό καθεστώς έκτακτης ανάγκης; 
     Γι’ αυτό το καθεστώς έκτακτης ανάγκης που μονίμως μας διακατέχει πρέπει να υπάρχει μια τακτική πολιτική. Επαναλαμβάνω ότι δεν ήρθαμε εδώ για να αντιπολιτευτούμε. Ήρθαμε για να μεταφέρουμε αυτό το οποίο νοιώθουμε. Τι ζούμε μετά από κάθε θεομηνία; Μια επικοινωνιακή πανδαισία. Αυτό ζήσαμε με την γρίπη των πτηνών, αυτό ζούμε κάθε φορά με τις πλημμύρες. Αυτήν την επικοινωνιακή πανδαισία δεν την αντέχουμε. Κάνουμε μια τεράστια προσπάθεια τα τελευταία χρόνια για να πούμε ότι ο Έβρος δεν είναι οι Κήποι, τα ναρκωτικά και οι λαθρομετανάστες. Είναι σύνορο με την Βουλγαρία, με τις Βαλκανικές και παρευξείνιες χώρες, είναι συνεργασία με την Τουρκία. Αυτήν την προσπάθειά μας απαιτούμε η Κυβέρνηση να τη συνδράμει. Δεν μπορεί αυτός ο νομός να ταυτίζεται μόνο με τα κακά. Αυτό ζητάμε σήμερα από την Κυβέρνηση και αυτό οφείλει να κάνει. Να έρθει στον Έβρο με ένα κλιμάκιο και να κηρύξει τον νομό πλημμυροπαθή. Έχει νόημα αυτό. Και βεβαίως να καθήσουμε να συνεργαστούμε. 
     Πολλά θα μπορούσα να πω. Είπατε και άλλες ανακρίβειες για το Ε.Μ.Π.Α.Ε..
     Για τα 30.000.000 ευρώ λάθος σας πληροφόρησαν, κύριε Υπουργέ, για το 1999. Έγιναν το 2003. Τα 10.000.000.000 δραχμές παρευρισκόμουν σε σύσκεψη στη νομαρχία και ήταν Υπουργός ο κ. Φωτιάδης. Δόθηκαν τότε. Και εσείς λέτε από το 1999 μέχρι σήμερα. Το Ε.Μ.Π.Α.Ε. το περίφημο αυτό πρόγραμμα έγινε το 2003. Άλλα ήταν από τα κονδύλια της προηγούμενης περιόδου.
     Σας μίλησα για τα χωριά και την Ορεστιάδα. Θα σας μιλήσω και για το αντιπλημμυρικό  στο Δέλτα του Έβρου και για τη θωράκιση του ποταμού. Επίσης θα σας πω για τα αναχώματα στο Πύθιο, τα Λάβαρα, κ.λπ.. Όλα αυτά τα τελευταία είναι χρήματα του Π.Ε.Π.. Γι’ αυτά τα Π.Ε.Π. φέρατε τον Πρωθυπουργό της χώρας που προφανώς δεν ήξερε, να αντιπολιτευθεί το Νομάρχη του Έβρου. Αυτό έγινε την προηγούμενη φορά και κάποιος ελπίζω να με ακούει και να τραβήξει κάποια αυτιά. Τι έκανε; Είπε να μας φέρει ο νομάρχης μελέτες για 5.000.000 ευρώ. Εάν μου βρείτε μια νομαρχία που να έχει αρμοδιότητα και δυνατότητα να κάνει αντιπλημμυρικά έργα, τότε εγώ θα συμφωνήσω. Ούτε αρμοδιότητα έχουν, δεν μπορούν να παρεμβαίνουν σε αναχώματα, ούτε και δυνατότητα. Επαναλαμβάνω καμιά νομαρχιακή αυτοδιοίκηση σε  ολόκληρη τη χώρα.
     Και κάνατε και κάτι άλλο. Τον βοηθήσατε στο να αθωώσει τις περίφημες και άνομες αναθέσεις. Ανατολίτικο παζάρι έγινε στο νομό πέρσι. Δεν μοιράζαν έργα, μοίραζαν χρήματα. Μαζεύτηκαν είκοσι εργολάβοι, 100.000 ο ένας, 200.000 ο άλλος, 300.000 ο παράλλος. Οι ίδιες οι εταιρείες που ανέλαβαν τα ποσά αυτά έκαναν τις μελέτες και αυτές υπέγραψε η Περιφέρεια. Φεβρουάριο του 2005 οι ζημιές. Ξέρετε πότε βγήκε η απόφαση του Περιφερειάρχη για την διαδικασία του επείγοντος; Στις 17 Μαΐου. Από εκεί και πέρα υπάρχει το επείγον. Δεν είναι πρόκληση, δεν είναι προσβολή για τους κατοίκους του νομού που υποφέρουν κάθε τόσο; 
     Έχω στα χέρια μου δεκατέσσερα συμφωνητικά τα οποία και θα καταθέσω, σε πολλές περιπτώσεις ανύπαρκτων εργολάβων, που δεν έχουν ούτε ένα μηχάνημα. Χρονοδιάγραμμα περαίωσης των έργων, τέσσερις μέρες. Για το Θεό! Μας προκαλούν, μας προσβάλουν και επιτέλους, κύριε Υπουργέ, τραβήχτε και κανένα αυτί. Είμαι βέβαιος ότι δεν συμφωνείτε με αυτά. Η αθλιότητα δε που υπάρχει αυτή την περίοδο είναι επειδή ο κόσμος καίγεται για την άμεση αποκατάσταση, κυκλοφορούν τα «παπαγαλάκια» των εχόντων την ευθύνη και λένε μη τα λέτε σε μας, εμείς μπορούμε να κάνουμε γρήγορα, μπορούμε να κάνουμε αναθέσεις. Πείτε τα στον Ντόλιο ή στο Φωτιάδη. Εκεί φθάσαμε. Ε, αυτή την αθλιότητα δεν μπορούμε να την ανεχθούμε άλλο. Καταθέτω και τα δεκατέσσερα συμφωνητικά και σας ευχαριστώ. 
     (Στο σημείο αυτό ο Βουλευτής κ. Γεώργιος Ντόλιος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ τον κ. Ντόλιο.
     Το λόγο έχει ο Κοινοβουλευτικός Εκπρόσωπος του Κ.Κ.Ε. ο κ. Κολοζώφ.
     ΟΡΕΣΤΗΣ ΚΟΛΟΖΩΦ: Κυρία και κύριοι Βουλευτές, τελικά τα καταφέρατε και σε αυτό το ζήτημα της προσπάθειας, εν πάση περιπτώσει, να αποκατασταθούν οι ζημιές σε ένα Νομό, στον Έβρο, να καταλήξει σε έναν καυγά μεταξύ της Κυβέρνησης και της Αξιωματικής Αντιπολίτευσης, για το ποιος έφταιγε περισσότερο από τον άλλο. Για το ποιος πήγε πρώτος στον Έβρο αφήνοντας τον άλλο να έρθει δεύτερος. Αναγνωρίζω ότι το επικοινωνιακό παιχνίδι έχει επισκιάσει την πολιτική ευθύνη. Αλλά δεν μπορούμε να πηγαίνουμε έτσι σε αυτό τον τόπο. Το κύριο πρόβλημα φυσικά προέρχεται από το πρόβλημα του Έβρου αλλά δεν είναι αυτό. Το κεντρικό πρόβλημα του Έβρου είναι η ανάπτυξή του.
     Κύριε Υπουργέ, πήγατε στον Έβρο και με ποιους μιλούσατε εκεί πέρα;
     Όλο άσπρα κεφάλια βλέπετε. Η νεολαία μας έχει φύγει από κει, γιατί δεν έχει κανένα στήριγμα και οι προοπτικές δεν είναι και τόσο καλές για  την ανάπτυξη της περιοχής. 
     Αν δεν υπάρξει ανάπτυξη στην περιοχή, θα ενδιαφερθεί κανείς για  μερικές χιλιάδες στρέμματα που πλημμυρίζουν κάθε τόσο; Ίσα-ίσα να προλάβουμε να ξεγελάσουμε τους κατοίκους του Έβρου, να περάσει ο χρόνος και αν μάλιστα είναι και εκλογές, ακόμα περισσότερο για να έχουμε ύστερα από ένα χρόνο -και τώρα ύστερα από έξι μήνες- τα ίδια και τα ίδια προβλήματα. Γιατί; Γιατί τα μέτρα που παίρνονται από τότε που εγώ είχα κοντά παντελονάκια –και τα θυμάστε, κύριοι συνάδελφοι, που είστε από τον Έβρο- είναι τα ίδια και τα ίδια. Μπαλώματα τα οποία με το πρώτο φούσκωμα του Έβρου παρασύρονται. 
     Δεν θέλω να μηδενίσω τις προσπάθειες που έγιναν κατά καιρούς, αλλά το ζήτημα έχει να κάνει με το πώς βλέπει αυτή την περιοχή η κυβέρνηση που είναι κάθε φορά. 
     Δεν υπάρχει κανένας περιορισμός στα κοσμητικά επίθετα όταν απευθυνόμαστε «στο λαό του Έβρου», «στους πατριώτες», «στους φρουρούς της Ελλάδας», «στους ακρίτες μας». Και ύστερα, ποιο είναι αυτό το αντίκρισμα γι’ αυτούς τους ακρίτες που πραγματικά ζουν σε μια δύσκολη περιοχή; Στηρίζουμε την ανάπτυξη της περιοχής στις επενδύσεις του ιδιωτικού κεφαλαίου εκεί πέρα. Μα, όσοι είστε από την περιοχή ξέρετε καλύτερα από μένα ότι οι ιδιώτες δεν πρόκειται να επενδύσουν εκεί γιατί είναι περιοχή ρίσκου. Άλλωστε το είπατε και εσείς, το είπε και η Κυβέρνηση. Και δεν είναι μόνο λόγω των πλημμυρών του Έβρου ή λόγω των μεταναστών που έρχονται από κει. Αν δεν πάρει την πρωτοβουλία το κράτος να δημιουργήσει μία υποδομή για την ανάπτυξη αυτής περιοχής, δεν πρόκειται να πάνε ιδιώτες. Θα πάνε εκείνα τα «τσακάλια», εκείνοι οι «αρουραίοι», όπως πήγαν, θα χτίσουν δυο τοίχους, θα πάρουν τα επιδόματα και θα σηκωθούν να φύγουν, όπως έγινε μέχρι τώρα. Επομένως, το πρώτο και κύριο ζήτημα που υπάρχει για τον Έβρο είναι ένας προγραμματισμός για την ανάπτυξή του. 
     Δεύτερο είναι το θέμα του ποταμού. Οι περιγραφές που γίνονται για την άσχημη κατάσταση είναι γλαφυρότατες και πολλές φορές έχουν και υπερβολές. Εκεί δεν θα διαφωνήσουμε. Το ζήτημα, όμως, είναι ποια είναι η προοπτική. Δεν μπορούμε να αφήνουμε το ζήτημα λέγοντας ότι υπάρχουν δυσκολίες στην τριμερή συνεργασία που βεβαίως και είναι αναγκαία για ένα έργο μιας τέτοιας εμβέλειας που πρέπει να γίνει για να μην υπάρχουν κάθε χρόνο τα ίδια προβλήματα. 
     Στο σημείο αυτό, θα ήθελα να ανοίξω μια παρένθεση. Κύριε Υπουργέ, θεωρώ και εγώ ότι είναι λάθος το ότι χρεώνετε, με τον τρόπο που χρεώνετε, το πρόβλημα του Έβρου στη Βουλγαρία. Αν έχει μια ευθύνη –εγκληματική ευθύνη- η κυβέρνηση της Βουλγαρίας είναι το ότι επέτρεψε αυτήν την περίοδο, αυτά τα τελευταία χρόνια που άλλαξε το καθεστώς, να κόβουν τα δάση. Αυτό έχει ως συνέπεια να αυξάνει η εισροή του νερού μέσα στην κοίτη του ποταμού και να δημιουργούνται προβλήματα, γιατί ο σχεδιασμός που είχε γίνει, είχε γίνει με άλλες προϋποθέσεις.
     Επομένως, αντί να κατηγορούμε -και αν ακόμα υπήρχε δόση αλήθειας για τις ευθύνες που μπορεί να έχουν οι γειτονικές χώρες- νομίζω ότι θα έπρεπε να επιδιώξουμε, πάση θυσία, μία συζήτηση μαζί τους. Θα έπρεπε να επιδιώξουμε συνεργασία, με στόχο να δημιουργηθεί ένα μακροπρόθεσμο σχέδιο που θα μπορέσει να θωρακίσει την περιοχή, όχι μόνο τη δική μας, αλλά και τις άλλες σε αυτές τις χώρες. 
     Ο χρόνος δεν με παίρνει για να μπω σε μια σειρά από λεπτομέρειες γύρω από τα ζητήματα αυτά. Όμως, εμείς επιμένουμε ότι η πολιτική της όποιας κυβέρνησης –και της σημερινής και των μελλοντικών- δεν μπορεί να είναι αυτή που είναι σήμερα, δηλαδή να αφήνουμε την περιοχή να φθίνει όπως φθίνει σήμερα. 
     Θα πρέπει να γίνει ένας σχεδιασμός για την ανάπτυξή της και τη δημιουργία μιας υποδομής, που εγώ πιστεύω ακράδαντα. Άλλωστε είμαι από την περιοχή και ξέρω τα συγκριτικά πλεονεκτήματα που έχει σε σχέση με τις γύρω χώρες. Η περιοχή εκείνη έχει μία σειρά από δυνατότητες να αναπτυχθεί και πιστεύω ότι αν αρχίσει να γίνεται αυτή η υποδομή, τα ρίσκα θα μειωθούν και θα έρθουν να επενδύσουν και άλλοι πέρα από την Κυβέρνηση. 
     Ευχαριστώ.
     ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ.
     Το λόγο έχει η Κοινοβουλευτική Εκπρόσωπος του Συνασπισμού κ. Ασημίνα Ξηροτύρη-Αικατερινάρη.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κυρία Πρόεδρε.
     Κυρία και κύριοι συνάδελφοι, οι διασυνοριακοί ποταμοί της χώρας, μεταξύ των οποίων και ο Έβρος, είναι από τους πιο βασικούς παράγοντες που συμβάλλουν στη διαμόρφωση σχέσεων καλής γειτονίας, κοινής πολιτιστικής και περιβαλλοντικής αντίληψης στους λαούς των χωρών -στην προκειμένη περίπτωση των Βαλκανίων- τις οποίες διασχίζουν και τροφοδοτούν, ενώ πολλαπλά είναι τα οφέλη για την ίδια τη χώρα, αν γίνεται ορθολογική διαχείριση του υδάτινου δυναμικού της. 
     Είναι, λοιπόν, αναγκαία και αυτή η ορθολογική διαχείριση και η τήρηση διακρατικών συμφωνιών και η εφαρμογή κοινών προγραμμάτων-σχεδίων διαχείρισης των διασυνοριακών ποταμών, όπως και η προστασία και η ανάδειξη των παρακείμενων περιοχών τους. 
     Τι συμβαίνει, όμως, με τον Έβρο; Οι επαναλαμβανόμενες πλημμύρες -φαινόμενο που όλο με  μεγαλύτερη οξύτητα προκαλεί ανυπολόγιστες ζημιές, ιδιαίτερα στη γεωργική περιοχή- ανέδειξαν με οδυνηρό τρόπο την αδυναμία και την αδιαφορία της πολιτείας να αντιμετωπίσει το πρόβλημα τόσο με τις διακρατικές συμφωνίες όσο και με την κατασκευή υδραυλικών έργων -κυρίως φραγμάτων- και έργων αντιπλημμυρικής προστασίας στην ελληνική περιοχή του ποταμού. 
     Το να συζητάει κανείς για μια περαιτέρω ανάπτυξη της περιοχής τα τελευταία χρόνια δεν είναι εφικτό, αφού τους έξι μήνες υπάρχουν πλημμύρες και τους άλλους έξι μήνες αποκαθιστούμε τις ζημιές. Κανένα άλλο πρόγραμμα δεν μπορεί να εξελιχθεί και καμία άλλη δραστηριότητα δεν μπορεί να γίνει σε αυτή την περιοχή. 
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     Έχουμε ρωτήσει πάρα πολλές φορές και έχουμε τονίσει πάρα πολλές φορές την αναγκαιότητα αυτών των διακρατικών συμφωνιών. Κατά τη συζήτηση του ν. 3199/2003 περί Προστασίας και Διαχείρισης των Υδάτων, σε εφαρμογή της οδηγίας 2000/60, είχαμε ζητήσει με επιμονή -αλλά δεν έγινε αποδεκτό από την τότε κυβέρνηση- να καθοριστεί το γενικότερο πλαίσιο των διακρατικών συμφωνιών για τη διαχείριση των υδάτων και τη δημιουργία κατάλληλων υποδομών, για τη σύνταξη κοινών σχεδίων και δικτύων προστασίας των διασυνοριακών ποταμών της χώρας. Παρόλο που η οδηγία είχε τέτοιο κεφάλαιο, ο νόμος είναι αδύναμος σ' αυτό το σημείο. Δεν έχουμε, λοιπόν, συμπληρωμένο το νόμο και γι’ αυτό δεν είχε ξεκινήσει, ούτε τότε ούτε τώρα, καμία ουσιαστική ενέργεια.
     Για να απαντήσω στον κύριο Υπουργό, στον κ. Παυλόπουλο, που είπε ότι ο νόμος αυτός εφαρμόζεται κ.λπ., του λέω ότι δεν εφαρμόζεται. Έχει κάνει και σχετική ερώτηση και ο κ. Παπαδημούλης στην Ευρωπαϊκή Ένωση. Δεν έχουμε τηρήσει στοιχειωδώς τις υποχρεώσεις μας για το πρώτο στάδιο εφαρμογής αυτού του νόμου.
     Και αυτή τη στιγμή, σε απάντηση του κ. Ξανθόπουλου σε ερώτηση που του έγινε πριν ένα μήνα, μαθαίνουμε ότι τώρα συστήνονται οι περιφερειακές υπηρεσίες, αφού έγινε η Κεντρική Υπηρεσία Υδάτων –προβληματική και αυτή για πολλούς λόγους- στο Υ.ΠΕ.ΧΩ.Δ.Ε. με «πικραμένα» τα υπόλοιπα υπουργεία, γιατί δεν συνδιαχειρίζονται το θέμα. Και τώρα αναζητούνται τα στελέχη εκείνα, για να στελεχώσουν τις περιφερειακές αυτές υπηρεσίες.
     Να συζητήσει κανείς για τη διαδικασία οριοθέτησης των λεκανών απορροής, των λεκανών εκτόνωσης για τον Έβρο –πολύ σημαντικό- ή και των λεκανών απορροής διακρατικών ποταμών; Ξεκίνησε ο κ. Νάκος και είναι η πρώτη φορά που γίνεται επίσκεψη στη Βουλγαρία για να συζητηθεί το δύσκολο θέμα αυτής της συμφωνίας για τη λεκάνη απορροής του έργου και για τις αντίστοιχες συνεργασίες που πρέπει να γίνουν.
     Πλήρης εγκατάλειψη και από τους μεν και από τους δε και από τους τότε και από τους σημερινούς. Έτσι είναι τα πράγματα. Και τα πράγματα αυτά εμείς τα λέμε συνέχεια. Ρωτάμε. Αλλά φαίνεται ότι αυτά τα θέματα δεν είναι αβανταδόρικα. Και είναι καλύτερα τελικά να πνίγεται ο κόσμος, να υπάρχει μια διαδικασία αποκατάστασης των ζημιών και όλη η συζήτηση να γίνεται για το πόσο θα μπορούμε να αποκαθιστούμε τις ζημιές κ.ο.κ.
     Μα, αν είχαμε διαθέσει όλα αυτά τα χρήματα από το 1959, που έχουν σταματήσει τα έργα προστασίας –μέχρι τότε έγιναν κάποια έργα- τώρα θα είχαμε υλοποιήσει μια ολοκληρωμένη μελέτη, θα είχαμε προχωρήσει τις διακρατικές συμφωνίες κ.ο.κ.. Αυτό θα γινόταν, αν οι ενέργειές μας, η δραστηριοποίησή μας ήταν σε μια κατεύθυνση ολοκληρωμένης διαχείρισης και ανάληψης ευθυνών με τις γειτονικές χώρες, ώστε να επιλυθεί το πρόβλημα.
     Πέρσι, σε μια εμπεριστατωμένη ερώτηση προς τον κ. Παυλόπουλο, εκείνος μας είχε απαντήσει ότι μέχρι τώρα με το ΠΑ.ΣΟ.Κ. δεν είχαν διατεθεί τα 10.000.000.000 που είχαν υποσχεθεί και ότι είχαν διατεθεί μόλις τα 3.000.000.000. Είχε πει ότι υπάρχει ένα καλό δίκτυο των τριών Νομαρχιών Έβρου, Αδριανούπολης και Χάσκοβο, που ενισχύεται από το Υπουργείο, ότι όσον αφορά τη Βουλγαρία ξεκίνησε το Πρόγραμμα INTEREG, όσον αφορά τα έργα υπάρχει ένα μεγάλο πρόγραμμα και ότι όσον αφορά το Δ΄ Κοινοτικό Πλαίσιο Στήριξης σε αυτό θα ενταχθούν και τα περιβόητα φράγματα του Δερίου και του Ασπρονερίου.
     Στις αρχές του 2006, με τις πρώτες πλημμύρες στον Έβρο καταθέτουμε νέα ερώτηση προς το Υπουργείο ΠΕ.ΧΩ.Δ.Ε. αυτήν τη φορά, από τον Πρόεδρο του Συνασπισμού. Τι μας απαντά το Υ.ΠΕ.ΧΩ.Δ.Ε.; Ότι κατ’ ουσίαν δεν υπάρχει κανένα σχέδιο πρόληψης και αναχαίτισης των πλημμύρων στον Έβρο, ότι δεν υπάρχει συντονισμός στην Κυβέρνηση, αφού έργα που πριν λίγους μήνες έχουν χαρακτηριστεί εντός της Βουλής από το Υπουργείο Εσωτερικών ως έργα πνοής και προτεραιότητας –αυτό μας είχε πει ο κ. Παυλόπουλος για τα φράγματα- αυτά τα έργα σήμερα έχουν εγκαταλειφθεί. Το Υ.ΠΕ.ΧΩ.Δ.Ε. τα χαρακτηρίζει δαπανηρά και ανέφικτα να γίνουν και γι’ αυτό θα πρέπει να πάμε σε μια μελέτη έργων μικρότερων φραγμάτων.
     Κι εμείς λέμε: μικρότερα φράγματα. Πραγματικά κι αυτά είναι αποτελεσματικά. Αλλά κάποτε πρέπει να γίνουν. Πρέπει να γίνουν οι μελέτες. Γιατί όταν πάμε να δούμε τι προετοιμασία έχουμε για το Δ΄ Κοινοτικό Πλαίσιο Στήριξης, ο ίδιος ο Υπουργός απαντάει ότι αυτές οι μελέτες δεν υπάρχουν, η ωρίμανση δεν υπάρχει και πολύ φοβούμαι ότι είμαστε «στο κόκκινο». «Στο κόκκινο» είμαστε, κύριοι συνάδελφοι. Και «στο κόκκινο» είναι ο Έβρος πενήντα χρόνια τώρα!
     Μα, είναι αυτή αντιμετώπιση τελικά της πολιτείας απέναντι στα προβλήματα – και από την προηγούμενη Κυβέρνηση και απ’ αυτή την Κυβέρνηση; Και βέβαια δεν προχωράει το μικρό πρόγραμμα INTEREG. Διότι δεν έχουν τεθεί οι βάσεις συμφωνίας και βεβαίως δεν μπορούμε να απορροφήσουμε τα χρήματα από το πρόγραμμα της Βουλγαρίας. Έχουμε απορροφήσει μόνο τα μισά, και ίσως και λιγότερα από την άλλη φορά και με την Τουρκία δεν έχει γίνει τίποτα.
     Επισκέφθηκα τώρα πρόσφατα μαζί με τον Πρόεδρο του Συνασπισμού και την Τουρκία. Πραγματικά, είναι όπως στα Λάβαρα, που αναγκαστήκαμε να μπούμε σε βάρκες και ντρεπόμασταν τον κόσμο, δεν μπορούμε να τον βλέπουμε στα μάτια. Κάθε χρόνο και χειρότερα.
     Οι Δήμαρχοι έκλαιγαν εκεί, γιατί τελικά δεν μπορούν να κάνουν τίποτα για τις περιοχές τους. Σηκώνουν τα χέρια τους ψηλά. Η Αυτοδιοίκηση είναι ανήμπορη να προστατεύσει, γιατί αυτό το θέμα…
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Τελειώνω, κύριε Πρόεδρε. Δώστε μου ένα λεπτό. 
     Αυτό δεν είναι τελικά θέμα μπαλώματος, είναι θέμα αντιμετώπισης από την κεντρική διοίκηση. Δεν μπορεί η κεντρική διοίκηση να λέει «αποζημιώνουμε, τελειώνουμε» και τίποτε άλλο δεν κάνουμε, διότι περί αυτού πρόκειται. 
     Όταν λοιπόν πήγαμε και στην απέναντι πλευρά, πραγματικά και εκεί κλαίει κανείς για τις απέραντες εκτάσεις που ήταν πλήρως κατακλυσμένες. Και γιατί εκεί οι άνθρωποι δε λένε τίποτα για το πώς τελικά θα διαχειριστούμε αυτήν τη συμφωνία με τον Έβρο. 
     Βεβαίως χρειάζεται δύναμη, βεβαίως χρειάζεται πολιτική βούληση για να λυθεί το πρόβλημα. Και όσον αφορά τη Βουλγαρία, δεν μπορούμε να λέμε γενικά «ανάθεμα»  τη Βουλγαρία, γιατί δεν σχεδίασε καλά τα φράγματά της, έχουν υψηλό ύψος, δεν εκτονώνονται γρήγορα και δίνουν τις μεγάλες παροχές στην Ελλάδα. Η Βουλγαρία έχει σχεδιάσει κάποια φράγματα. Εμείς τι έχουμε σχεδιάσει παρακάτω; Δεν έχουμε σχεδιάσει τίποτα. Δε μας φταίνε οι άλλοι. Και εκείνοι φταίνε γιατί σχεδίασαν χωρίς κάποιες συμφωνίες, χωρίς να μας σκέφτονται, αλλά ας κάνουμε και εμείς έναν σχεδιασμό:
     Θέλω να πω, κύριε Πρόεδρε, ότι τελικά και από τους επερωτώντες, αλλά κυρίως και από τον Υπουργό –πέρα από αυτούς τους διαπληκτισμούς- δεν ακούστηκε μία ολοκληρωμένη πρόταση. Κύριοι συνάδελφοι, θα αποφασίσουμε επιτέλους να κάνουμε ένα ολοκληρωμένο πρόγραμμα διαχείρισης που θα εντάσσει και τις διακρατικές συμφωνίες; Θα αποφασίσουμε να δούμε και τα υπόλοιπα του Γ΄ Κοινοτικού Πλαισίου Στήριξης που είναι σημαντικά, αλλά και το Δ΄ Κοινοτικό Πλαίσιο Στήριξης; 
     Θα γίνει μία ολοκληρωμένη διαχείριση με έργα μικρά και μεγαλύτερα πράγματα όχι μόνο με την αποκατάσταση των επιχωμάτων, αλλά με κλείσιμο και οριστικοποίηση αυτών των διακρατικών συμφωνιών, με καθορισμό των λεκανών απορροής, με καθορισμό της λεκάνης εκτόνωσης, γιατί έγινε το λάθος, προκειμένου να δώσουμε στους αγρότες περισσότερες εκτάσεις, να καλλιεργούμε στις λεκάνες εκτόνωσης που υπήρχαν από τις παλιότερες μελέτες. Υπάρχουν καλλιεργούμενες εκτάσεις, οι οποίες αυτήν τη στιγμή πλημμυρίζουν.
     Να υπάρξει λοιπόν μία γενναία αποζημίωση, να οριοθετηθούν ξανά τα πράγματα και να αρχίσουν τα έργα. Δόξα τω Θεώ, η επιστήμη αυτά τα θέματα τα έχει λύσει πριν από διακόσια χρόνια. Είναι παλιά επιστήμη, δεν είναι πρόσφατη, ούτε βέβαια και η επιστήμη της πολιτικής και των συμφωνιών με τις άλλες χώρες. Αλλιώς δεν μπορούμε να επιβιώσουμε. 
     ΠΡΟΕΔΡΕΥΩΝ (Γεώργιος Σούρλας): Κυρία Ξηροτύρη, ολοκληρώστε σας παρακαλώ. 
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Επομένως, χρειάζεται ανάληψη ευθυνών και αυτή η επερώτηση δίνει αυτήν τη δυνατότητα. Καλώ τον κύριο Υπουργό, τον κύριο Υφυπουργό, να δώσουν μία ελπίδα σε αυτούς τους κατοίκους ούτως ώστε να μη σκέφτονται τις πλημμύρες, αλλά να σκέφτονται την ανάπτυξή τους, να σκέφτονται ότι θα κρατήσουν τα παιδιά στον τόπο τους και όχι ότι ο τόπος τους θα ερημώσει. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κυρία Ξηροτύρη.
     Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Χρήστος Ζώης.
     ΧΡΗΣΤΟΣ ΖΩΗΣ: Ευχαριστώ, κύριε Πρόεδρε. 
     Θα ήθελα, αν και δεν είναι ο κ. Παρασκευάς στην Αίθουσα, να ξεκινήσω με μία δήλωση-απάντηση στο ευφυολόγημα που με αφορούσε. Ο κ. Παρασκευάς είπε ότι μετά τη χθεσινή τοποθέτησή μου επ’ ευκαιρία της συνδιάσκεψης, που πολύ καλά γνωρίζετε ως Θεσσαλός Βουλευτής έλαβε χώρα στη Θεσσαλία για τα αγροτικά, σήμερα «τιμωρούμαι» οριζόμενος από τη θέση του Κοινοβουλευτικού Εκπροσώπου, να υποστηρίξω την Κυβέρνηση στη σχετική επερώτηση.
     Θέλω λοιπόν, κύριε Πρόεδρε, να απαντήσω και να δηλώσω ότι δεν νιώθω πως εκτελώ κάποια ποινή εδώ μέσα. Θεωρώ μεγάλη τιμή να μου ανατίθεται από την παράταξή μου η εκπροσώπησή της σε μια δύσκολη αποστολή, σε οποιαδήποτε δύσκολη αποστολή. 
     Θέλω επίσης να διαβεβαιώσω όλους τους καλούς συναδέλφους, που έτσι αντιμετωπίζουν τους πολιτικούς τους αντιπάλους και την εσωκομματική δημοκρατία, ότι στη Νέα Δημοκρατία έχουμε αρκετή από αυτήν τη δημοκρατία. Οι θέσεις, η διατύπωση προτάσεων, η καλόπιστη κριτική, ο εποικοδομητικός διάλογος ούτε διώκονται ούτε βρίσκουν κουφούς.
     Ευχαριστώ λοιπόν τον κ. Παρασκευά για την ευκαιρία που μου έδωσε να το διευκρινίσω. Τον καλωσορίζω και πάλι στην Αίθουσα και μπαίνω κατευθείαν στην τοποθέτησή μου σχετικά με την επίκαιρη επερώτηση.
     Κύριε Πρόεδρε, άκουσα με πολύ μεγάλη προσοχή και την τοποθέτηση του Κοινοβουλευτικού Εκπροσώπου του Κομμουνιστικού Κόμματος και την τοποθέτηση της κ. Ξηροτύρη.
     Οφείλω να πω ότι αυτές οι δύο προσεγγίσεις είναι που χρειαζόμαστε για να αναπτύσσεται ένας γόνιμος και εποικοδομητικός διάλογος στην Αίθουσα έπ’ ευκαιρία συζήτησης όλων των θεμάτων που απασχολούν το Κοινοβούλιο, τους πολίτες και τη χώρα. Πραγματικά εάν πρέπει να περιοριστώ σε μία παρατήρηση σε σχέση με την τοποθέτησή τους αυτή είναι ότι προσφέρουν το μέτρο της σοβαρής αντιπαράθεσης, έστω εντός εισαγωγικών, των κομματικών παρατάξεων. Και θα κρατήσω ως πολύ ενδιαφέρουσα την προτροπή της κυρίας Ξηροτύρη για το πώς πρέπει να αντιμετωπίζουμε αυτά τα πράγματα στο μέλλον. Θεωρώ εξάλλου ότι με την τοποθέτησή του ο κύριος Υπουργός προς την ίδια κατεύθυνση δεσμεύθηκε ότι θα συμβάλλει και θα κινηθεί η Κυβέρνηση τα επόμενα χρόνια.
     	Πρέπει όμως, κύριε Πρόεδρε, να παραμείνω λίγο στον τρόπο με τον οποίο η Αξιωματική Αντιπολίτευση επέλεξε και σ’ αυτό το πεδίο, στο πεδίο της επερώτησης σε σχέση με την καταστροφή, με τις πλημμύρες στον Έβρο, να διασταυρώσει τα ξίφη της με την Κυβέρνηση. Και δεν το κάνω συνήθως αυτό, όχι από αβροφροσύνη, ούτε επειδή δεν στέκομαι με έπαρση απέναντι σε συναδέλφους. Όμως πρέπει να παρατηρήσω ότι η τοποθέτηση των συναδέλφων στην πρωτολογία τους είναι, στην ουσία, μια συρραφή επίκαιρων ερωτήσεων και όχι μια επίκαιρη επερώτηση. Λυπάμαι που το λέω. Ακούσαμε πολλά πράγματα, πολλές διαφορετικές τοποθετήσεις για επιμέρους θέματα, αλλά δεν ακούσαμε, στον πυρήνα της τοποθέτησης που όφειλαν να κάνουν σε σχέση με τον Έβρο, την ακριβή θέση τους για τα προβλήματα του Έβρου. 
     ΑΠΟΣΤΟΛΟΣ ΦΩΤΙΑΔΗΣ: Σαφέστατη ήταν.
     ΧΡΗΣΤΟΣ ΖΩΗΣ: Όχι, κύριε Φωτιάδη. Ακόμη κι εσείς, Βουλευτής Έβρου ων, εξαντλήσατε τη μισή σας πρωτολογία –και ελπίζω να το διορθώσετε στη δευτερολογία σας- αναφερόμενος σ’ ένα σκάνδαλο που αφορά έναν εργολάβο ή κάποιους εργολάβους. Ανοίγω παρένθεση εδώ για να πω: Πολλή πρεμούρα για τους εργολάβους από την Αξιωματική Αντιπολίτευση! 
     Είπατε ότι έχει επιληφθεί η Δικαιοσύνη. Αφήστε τη Δικαιοσύνη να αποφανθεί και να κάνει τη δουλειά της! Εδώ ας ασχοληθούμε με τα προβλήματα του κόσμου και μόνο με τα προβλήματα του κόσμου.
     ΑΠΟΣΤΟΛΟΣ ΦΩΤΙΑΔΗΣ: Αφορά το σύνολο των κυβερνητικών παρεμβάσεων. 
     ΧΡHΣΤΟΣ ΖΩΗΣ: Κύριε Φωτιάδη, δεν σας διέκοψα. Σας άκουσα με μεγάλη προσοχή. Αφήστε με να ολοκληρώσω.
     ΠΡΟΕΔΡΕΥΩΝ (Γεώργιος Σούρλας): Κύριε Φωτιάδη,  στη δευτερολογία σας θα τα πείτε. Αμέσως μετά θα μιλήσετε εσείς. Σημειώστε και θα απαντήσετε συνολικά. 
     ΧΡHΣΤΟΣ ΖΩΗΣ: Κύριε Πρόεδρε, με την επερώτηση αυτή το ΠΑΣΟΚ στην πραγματικότητα προσήλθε εδώ για να αναβαπτισθεί, για να παραγραφούν οι αμέλειες, η αδιαφορία, τα προβλήματα που κληρονόμησε στη σημερινή Κυβέρνηση. Και θεωρούσε ότι ήταν η ιδανική ευκαιρία με αφορμή την κατάθεση μιας επίκαιρης επερώτησης να σηκώσει τους τόνους, να λογομαχήσει με την Κυβέρνηση, να διασταυρώσει τα ξίφη του με την Κυβέρνηση για να στείλει ένα μήνυμα, μέσα στη σύγχυση και την αμηχανία που το διακατέχουν, στους πολίτες του Έβρου, ότι αυτοί ως Αξιωματική Αντιπολίτευση θα κάνουν το καθήκον τους. Μα, γιατί δεν έκαναν το καθήκον τους ως κυβέρνηση; 
     ΙΩΑΝΝΗΣ ΚΕΦΑΛΟΓΙΑΝΝΗΣ: Μπράβο!
     ΧΡHΣΤΟΣ ΖΩΗΣ: Γιατί δεν έκαναν το καθήκον τους ως κυβέρνηση;
     ΙΩΑΝΝΗΣ ΚΕΦΑΛΟΓΙΑΝΝΗΣ: Τόσα χρόνια!
     ΧΡΗΣΤΟΣ ΖΩΗΣ: Αποδείχθηκε από τα όσα παρέθεσε ο κύριος Υπουργός με ενάργεια, με πειστικότητα, με πολλά στοιχεία, τα οποία δεν απαντήθηκαν από τον Κοινοβουλευτικό Εκπρόσωπο του ΠΑ.ΣΟ.Κ., όταν πήρε το λόγο μετά τον Υπουργό. Γιατί, κύριοι συνάδελφοι, δεν κάνατε κάτι για τον Έβρο αυτά τα έντεκα χρόνια- εγώ δεν λέω τα είκοσι πέντε- που κυβερνήσατε; Και θα προσθέσω, κύριε Πρόεδρε, ότι και ο Κοινοβουλευτικός Εκπρόσωπος του ΠΑ.ΣΟ.Κ. σήμερα, ο κ. Ντόλιος, διετέλεσε επί οκτώ χρόνια Νομάρχης Έβρου. Δεν λέω ότι έχει προσωπική ευθύνη, αλλά έπρεπε να ακούσουμε ένα «συγγνώμη», όχι εμείς, οι πολίτες του Έβρου έπρεπε να ακούσουν σήμερα ένα «συγγνώμη». Αυτό απαιτεί η πολιτική ηθική και ο πολιτικός πολιτισμός. Πριν διασταυρώσουμε τα ξίφη μας με την Κυβέρνηση, πριν εγκαλέσουμε την Κυβέρνηση για τις αδυναμίες που εμείς βρίσκουμε για να της καταλογίσουμε, ας πούμε ένα «συγγνώμη». Θα ήταν πιο αξιόπιστος ο λόγος τους, θα ήταν πιο αξιόπιστη η κριτική τους. Δεν το έκαναν κι έχασαν την ευκαιρία –γιατί αυτή ήταν η ευκαιρία- να αναβαπτιστούν στην κολυμβήθρα του Σιλωάμ και να διαγραφούν, να παραγραφούν ή, εν πάση περιπτώσει, να υποτιμηθούν τα όποια λάθη τούς έχουν χαρακτηρίσει μέχρι σήμερα. Δεν το έκαναν, έχασαν την ευκαιρία και πρέπει πλέον να ετοιμάζουν την απολογία τους για τους πολίτες του Έβρου. 
     Αντί αυτών τι έκαναν; Μπήκαν σ’ έναν διαγκωνισμό με τον κύριο Υπουργό -κύριε Πρόεδρε, χάσατε τη σκηνή μεσ’ την Αίθουσα- γιατί ο κύριος Υπουργός πήγε δέκα λεπτά, όπως λένε, νωρίτερα με το C-130 στον Έβρο για να προστρέξει στους χειμαζόμενους συμπολίτες μας. 
     Κι εγώ ρωτάω: Αυτό βρήκαν οι καλοί συνάδελφοι για να αποτελέσει τον τίτλο της επικοινωνιακής τους παρουσίας εν όψει αυτής της επερώτησης σήμερα, γιατί πήγε ο Υπουργός δέκα λεπτά νωρίτερα απ’ αυτούς στην Αλεξανδρούπολη, που δεν ξέρω αν είναι δέκα λεπτά, μία ώρα ή δέκα ώρες νωρίτερα; 
     Εγώ, κύριε Υπουργέ, θα σας πω ότι και απ’ αυτήν τη θέση, αλλά και από τη θέση του απλού Βουλευτή θα σας μεμφθώ όποτε δεν πάτε με C-130 κι εσείς και οι άλλοι συνάδελφοί σας της Κυβέρνησης της Νέας Δημοκρατίας εκεί όπου οι πολίτες περιμένουν να σας δουν. Προτιμάμε να σας βλέπουμε με C-130 να τρέχετε κοντά στους πολίτες όποτε το έχουν ανάγκη, παρά να παρακολουθούμε αυτά που στο παρελθόν παρακολουθούσαμε, ενοικιάσεις lear jet, ενοικιάσεις ελικοπτέρων για να επισκεπτόμαστε τόπους διακοπών ή για να πηγαίνουμε σε κάποιες διεθνείς διασκέψεις όταν χάνουμε το αεροπλάνο της γραμμής. Ας μην τα ξεχνάτε αυτά.
     Μερικοί συνάδελφοι είναι καινούργιοι στην Αίθουσα και δεν φέρουν ευθύνες και δεν υπάρχει συλλογική ευθύνη γι’ αυτά, αλλά καλό είναι πριν εγκαλείς τον Υπουργό ότι έτρεξε με το C-130 σε μία ακριτική περιοχή για να αντιμετωπίσει προβλήματα πολιτών, να λέμε τη συγγνώμη μας για τις δικές μας παραλείψεις, για τις δικές μας αδυναμίες, να λέμε τη συγγνώμη μας για συμπεριφορές δυσανάλογες στο παρελθόν.
     Είπε ο κ. Σγουρίδης ότι δεν υπάρχουν μελέτες. Μα, μας άφησαν κάποιες μελέτες; Εγώ δεν το ξέρω. Είχαν δρομολογήσει κάποιες μελέτες; Έχουμε κάποιες ώριμες μελέτες για να αντιμετωπίσουμε συνολικά και τελεσίδικα αυτό το πρόβλημα; 
     Όπως διαπιστώθηκε, κύριε Πρόεδρε, από τον καλόπιστο ακροατή της σημερινής συζήτησης, αυτό το πρόβλημα ξεφεύγει του αποκλειστικού χειρισμού της χώρας μας και εμπλέκονται στο χειρισμό και άλλες δύο χώρες. Δεν χρειάζεται η καλή προσπάθεια της Κυβέρνησης για να αντιμετωπιστεί αυτό το σοβαρό ζήτημα. Χρειάζεται και η καλή πίστη και η σοβαρή προετοιμασία και η καλή συνεννόηση με τις άλλες δύο χώρες. 
     Ακούστε, κύριε Πρόεδρε: Δεν άκουσα επίσης να το απαντά ο κ. Ντόλιος αυτό, γιατί ήταν πολύ σαφής ο κύριος Υπουργός όταν κατέθεσε το σχετικό στοιχείο. Από το 1999 η Βουλγαρία ζητάει από την Ελλάδα τα στοιχεία τα οποία έχει ανάγκη για να συνδράμει στην προσπάθειά μας στο πρόβλημα του Έβρου, αλλά απάντηση δεν έχει δοθεί. 
     Η Κυβέρνηση της Νέας Δημοκρατίας εδώ και μόλις δύο χρόνια έχει να καταγράψει στο ενεργητικό της και επισκέψεις και συζητήσεις και αναμόχλευση του θέματος και το ενδιαφέρον της εκεί που πρέπει να κατατεθεί και όχι στα «παράθυρα» ή σε επικοινωνιακού τύπου συγκεντρώσεις σαν αυτή που έκανε τις προηγούμενες μέρες ο Αρχηγός της Αξιωματικής Αντιπολίτευσης. 
     Σκέπτομαι, κύριε Πρόεδρε, λίγο πριν ολοκληρώσω, ότι τελικά αυτή η επερώτηση ήταν αυτό που λένε στο μπάσκετ το «follow up», δηλαδή η τελευταία βοήθεια σε μία οργανωμένη προσπάθεια για επικοινωνιακούς και μόνο λόγους που ανέπτυξε ο Αρχηγός της Αξιωματικής Αντιπολίτευσης τις προηγούμενες ημέρες στο πλαίσιο των περιοδειών που κάνει…
     ΜΑΡΚΟΣ ΜΠΟΛΑΡΗΣ: Από τον Ιανουάριο είναι…
     ΧΡΗΣΤΟΣ ΖΩΗΣ: Από τότε υπάρχει προγραμματισμός και για τις περιοδείες του κ. Παπανδρέου. 
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, μη διακόπτετε.
     Ολοκληρώστε, κύριε Ζώη.
     ΧΡΗΣΤΟΣ ΖΩΗΣ: Καλοδεχούμενες όλες οι ερωτήσεις, καλοδεχούμενη η κριτική, αλλά να ξεκινάτε από μία συγγνώμη.
     Αφού μου δίνεται η ευκαιρία, θα ήταν εκ μέρους μου παράλειψη –το οφείλω εξάλλου σ’ έναν συμπατριώτη μου και χρόνια κοινοβουλευτικό σ’ αυτήν την Αίθουσα, τον κ. Κατσαρό- να μην πω δύο κουβέντες σήμερα, κύριε Πρόεδρε, για το τι έχει κάνει ο ΕΛ.Γ.Α. για τους αγρότες, για τους πολύτεκνους.
     ΠΡΟΕΔΡΕΥΩΝ (Γεώργιος Σούρλας): Δεν έχετε άλλο χρόνο όμως.
     ΧΡΗΣΤΟΣ ΖΩΗΣ: Μόνο μισό λεπτό, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Να το καταθέσετε.
     ΧΡΗΣΤΟΣ ΖΩΗΣ: Κύριε Πρόεδρε, στις 21/3/2006 ο κ. Κατσαρός επισκεπτόμενος το Νομό Έβρου είπε ότι θα γίνει και φέτος αυτό που έγινε πέρσι. Τι έγινε πέρσι με τις αποζημιώσεις; Οι μεν γεωργοί μέσα σε τρεις μήνες από την απόσυρση των υδάτων πήραν τις αποζημιώσεις τους, οι δε κτηνοτρόφοι σε δύο μήνες. Προσέξτε, κύριε Πρόεδρε, όχι σε τρεις μήνες από τη συγκομιδή των σιτηρών. Είστε από αγροτική περιοχή, είστε παιδί αγροτικής οικογένειας και καταλαβαίνετε τι λέμε. Όχι τρεις μήνες από τη συγκομιδή, τρεις μήνες από την απόσυρση των υδάτων, δηλαδή πριν από την περίοδο της συγκομιδής πήραν τα λεφτά τους πέρσι οι αγρότες.
     Και αυτό είναι το μέτρο της αντιπαράθεσής μας, αυτό είναι το μέτρο της σύγκρισής μας, αυτό είναι το μέτρο που προκαλείστε να ξεπεράσετε γιατί τον πήχη πράγματι τον έχουμε βάλει ψηλά και εμείς όταν τοποθετούμαστε, τοποθετούμαστε με στοιχεία. Και σ’ αυτά τα στοιχεία περιμένουμε απαντήσεις πειστικές. Όχι επικοινωνιακά τεχνάσματα, όχι πυροτεχνήματα, όχι λόγια του αέρα για εντυπώσεις αλλά απαντήσεις και στοιχεία. 
     Καταθέτω το δελτίο τύπου του ΕΛ.Γ.Α. για τα Πρακτικά. 
     Ευχαριστώ. 
     (Στο σημείο αυτό ο Βουλευτής κ. Ζώης καταθέτει για τα Πρακτικά το προαναφερθέν δελτίο τύπου του ΕΛ.Γ.Α. το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Οικονομίας και Οικονομικών και Ανάπτυξης κατέθεσαν σχέδιο νόμου: «Αποτίμηση χρηματοοικονομικών μέσων εταιρειών στην εύλογη αξία».
     Παραπέμπεται στην αρμόδια Διαρκή Επιτροπή.
     Ο πρώτος επερωτών συνάδελφος κ. Απόστολος Φωτιάδης έχει το λόγο.
     ΑΠΟΣΤΟΛΟΣ ΦΩΤΙΑΔΗΣ: Κύριε Πρόεδρε, ο κύριος Υπουργός δεν αντελήφθη το μέγεθος της καταστροφής στο Νομό Έβρου. Και το κατανοώ  απόλυτα, κύριε Υπουργέ. Νύχτα πήγατε με το C 130 στον Έβρο, νύχτα φύγατε. Βέβαια τη νύχτα δεν μπορεί να δει κανένας ότι δεν υπάρχει ούτε μία σπιθαμή της πεδιάδας του Έβρου μήκους διακοσίων χιλιομέτρων –τόσα είναι- που να μην έχει πλημμυρίσει.  Δεν υπάρχει ούτε ένα χωράφι που να μην είχε πάνω από δύο με τρία μέτρα νερό. Εσείς δεν το είδατε. Βέβαια το βράδυ δεν είχε και φεγγάρι αρκετό για να το δείτε! 
     Για ποιο λόγο πήγατε; Γιατί το κλιμάκιο της Νέας Δημοκρατίας που προηγήθηκε και έκανε συσκέψεις το μεσημέρι υπό τον Υπουργό Μακεδονίας και Θράκης δεν έπαιξε τον επικοινωνιακό του ρόλο; Γιατί θεωρήθηκε υποβαθμισμένη η παρουσία από τα Μέσα Ενημέρωσης και δεν το προώθησαν; Γιατί μόνο ο Υπουργός Μακεδονίας και Θράκης και ο κατά τα άλλα καλός μου κ. Φούρλας, δεν προκάλεσαν το ενδιαφέρον των δημοσιογράφων; Αλήθεια, κύριε Υπουργέ, γνώριζε ο κ. Νομάρχης τη δική σας άφιξη; Δεν τη γνώριζε. Γνώριζε κανένας δήμαρχος την άφιξη σας; Γνώριζε κανένας δημοσιογράφος τη δική σας άφιξη; Και ποιος ο λόγος τελικά να πάτε δέκα λεπτά νωρίτερα από την τακτική πτήση, από το αεροπλάνο της γραμμής; Δεν είχατε μήπως θέση; Να σας έδινα τη δική μου. Πήγατε δέκα λεπτά νωρίτερα. Οι δημοσιογράφοι περίμεναν το δικό μας κλιμάκιο και είπαν ότι ξαφνικά είδαν το C 130 χωρίς καμία προηγούμενη ενημέρωση. 
     Το νομάρχη δεν τον ενημερώσατε. Ποιόν ενημερώσατε για την επίσκεψή σας. Μας καταγγείλατε ότι είπαμε ψέματα αφού δεν είναι τόσα πολλά τα πλημμυρισμένα στρέμματα. Ε, σας πληροφορώ διαβάστε τα Πρακτικά του Νομαρχιακού Συμβουλίου της 27ης Μαρτίου και θα δείτε μέσα σ’ αυτά ότι αναφέρονται τα τριακόσιες χιλιάδες στρέμματα με ομόφωνη απόφαση και μάλιστα και της παράταξης η οποία στηρίζεται από τη Νέα Δημοκρατία. Αν δεν γνωρίζετε το μέγεθος της ζημιάς πώς θα την αντιμετωπίσετε; 
     Περί της «ταμπακέρας» δε και της ουσίας του προβλήματος καμία απάντηση. Απλά πράγματα: τι θα γίνει, κύριε Υπουργέ, για τους αγρότες που δεν θα μπορέσουν να μπουν στα χωράφια για να σπείρουν; Θα πάρουν αποζημίωση και ποια θα είναι αυτή; Τι θα γίνει για τα εργοστάσια τα οποία έχουν άμεση σχέση με την αγροτική παραγωγή και δεν θα έχουν προϊόν γιατί δε θα σπείρουν; Θα πάρουν κάποια αποζημίωση οι επιχειρήσεις με πρώτη τη Βιομηχανία Ζάχαρης η οποία δεν θα έχει καθόλου τεύτλα γιατί δεν έχουν σπαρθεί σχεδόν καθόλου τεύτλα στο νομό; Τι θα γίνει; Τι θα γίνει με τις άλλες ιδιωτικές επιχειρήσεις που έχουν τα όσπρια και κινδυνεύουν τελικά με κλείσιμο; Τι θα γίνει τελικά με την ενίσχυση της τοπικής οικονομίας, στους εμπόρους που βλέπουν τα καταστήματά τους να πιάνουν ήδη αράχνες αφού ο αγρότης δεν έχει χρήματα; Τι θα γίνει τελικά με το σύνολο της τοπικής οικονομίας, της κατ’ εξοχήν αγροτικής ενός νομού αγροτικού όταν ήδη με τη δική σας Κυβέρνηση οι τιμές των αγροτικών προϊόντων είναι από 30% έως 70% μικρότερες από ό,τι ήταν το 2003, όταν για παράδειγμα το στάρι έχει 50% μείωση της τιμής, το καλαμπόκι 30%, το βαμβάκι αντίστοιχα ή όταν ο καπνός σήμερα αγοράζεται με ένα ευρώ –επιπλέον της ζημιάς από την πλημμύρα- και αυτό δεν πληρώνεται, γιατί αυτός που έκανε τις συμβάσεις δεν έχει πιστώσεις στην τράπεζα για να πληρώσει και το ένα ευρώ, την εξευτελιστική αυτή τιμή; 
     Τι θα γίνει τελικώς με τα έργα υποδομής; Αναφερθήκατε στο ειδικό πρόγραμμα. Ξεχάσατε όμως, κύριε Υπουργέ, να πείτε ότι κάθε χρόνο –χωρίς την ύπαρξη πλημμυρών- 2.000.000.000 με 3.000.000.000 δραχμές διετίθεντο στον τακτικό προϋπολογισμό της Νομαρχίας Έβρου και εκτελούνταν έργα συντήρησης των αντιπλημμυρικών. Ούτε ένα ευρώ –το τονίζω- ούτε ένα σεντς, για να χρησιμοποιήσω την έκφραση του κυρίου νομάρχη, δεν δώσατε το 2004 και το 2005!
     Αναφέρατε σαν επίτευγμα ότι δώσατε 200.000 ευρώ στο νομάρχη, το αναφέρατε ανάμεσα στους δήμους που δώσατε κάποιες έκτακτες ενισχύσεις. Όμως αν δείτε την απόφαση που εσείς υπογράψατε, τα 200.000 ευρώ αφορούν υποχρεώσεις δικές σας της προηγούμενης χρονιάς για τα χιόνια όχι για τις πλημμύρες! Δώσατε στο νομάρχη για τα χιόνια 200.000 ευρώ. Αυτό είναι το ενδιαφέρον σας για το Νομό; 
     Είπατε για τα 4.200.000 ευρώ –που εμείς είπαμε ότι δόθηκαν με  παράνομο τρόπο, για τον οποίο ασχολείται ήδη η δικαιοσύνη- ότι είναι επιτυχία δική σας, αλλά παραλείψατε να πείτε ότι αυτό το κονδύλιο ήταν το υπόλοιπο, ένα μέρος από το υπόλοιπο του ειδικού προγράμματος.
     Αναφερθήκατε στις καινούργιες δημοπρασίες που και εμείς αναφέραμε –δεν αποκρύψαμε ότι έγιναν καινούργιες δημοπρασίες, οι οποίες όμως αυτό το ξεχάσατε να μας πείτε- είχαν έκπτωση 55% για ίδιας μορφής έργα, ενώ η Περιφέρεια ανέθεσε τα προηγούμενα έργα με 7%. 
     Για το χρόνο παράδοσης του έργου δεν απαντήσατε. Είναι δυνατόν να γίνει εντός τεσσάρων ημερών; Είναι δυνατόν η σύμβαση που υπογράφηκε με τον εργολάβο να έχει ημερομηνία 27 Μαΐου και η ημερομηνία παράδοσης στην ίδια τη σύμβαση, κύριε Πρόεδρε, να είναι 31 Μαΐου; Είναι δυνατόν ένα έργο αξίας 1.000.000 ευρώ να γίνει μέσα σε τέσσερις μέρες; Δεν αποτελεί σκάνδαλο; Περί τούτων εποιήσατε τη νήσσα. Δεν απαντήσατε.
     Ογδόντα εκατομμύρια ευρώ ζητήσατε από το Ταμείο Αλληλεγγύης για αποκατάσταση των ζημιών στον Έβρο και θεωρείτε επιτυχία το ότι δώσατε τα 4.000.000 ευρώ μ’ έναν τρόπο, όπως είπα προηγούμενα, παντελώς απαράδεκτο. 
     Είπατε ότι φέτος είναι μικρότερες ζημιές. Αλήθεια, εγώ σας λέω το εξής: Υπάρχει μια σπιθαμή εδάφους, χωραφιού που να μην έχει πλημμυρίσει; Γιατί μιλάμε για μικρότερες ή μεγαλύτερες ζημίες; Το νερό μπήκε μέσα στα χωριά και πλημμύρισαν και τα σπίτια. Δεν έμεινε γη που να μην έχει κατακλυστεί από τα ύδατα. Η ζημία είναι πραγματικά μεγάλη και ανεπανόρθωτη. 
     Εμείς δεν σας κατηγορήσαμε για τις πλημμύρες, για τη θεομηνία ή για το ότι είχαμε περισσότερα νερά από τις προηγούμενες χρονιές. Ασφαλώς γι΄ αυτό δεν φταίει η Κυβέρνηση. Γι’ αυτό που σας κατηγορήσαμε είναι ότι σταματήσατε μια συγκεκριμένη ροή επενδύσεων, ότι τελικά στερήσατε το Νομό, στερήσατε την Περιφέρεια Ανατολικής Μακεδονίας-Θράκης από το 65% του Προγράμματος Δημοσίων Επενδύσεων. Στερήσατε το Νομό Έβρου από τα 15.000.000 ευρώ, ματαιώνοντας το αντιπλημμυρικό φράγμα του Ασπρονερίου. Σταμάτησε η διαδικασία ίδρυσης  Ακαδημίας Λιμενικού Σώματος. 
     Πήρατε 210.000.000 από το Π.Ε.Π. και χρηματοδοτήσατε έργα εθνικής εμβέλειας. Όχι ότι δεν είναι χρήσιμη η Εγνατία, είναι και παραείναι χρήσιμη και καλώς την χρηματοδοτείτε, αλλά το έργο της Εγνατίας χρηματοδοτείται από το εθνικό σκέλος. Όχι να κόψετε έργα από την περιφέρεια, από το Περιφερειακό Πρόγραμμα, για να πληρώσετε έργα του εθνικού σκέλους. Ούτε ένα έργο καινούργιο –προκαλούμε και σας λέμε- δεν έγινε στο Νομό τα δύο χρόνια που κυβερνάτε εσείς! Αντίθετα, δεκάδες έργα απεντάχθηκαν. 
     Με αφορμή το γεγονός ότι μιλάμε για θεομηνίες, αλήθεια, κύριε Υπουργέ, θυμάστε ότι είχε γίνει και ένας σεισμός τον Ιούνιο του 2004 στην περιοχή του Δήμου Τραϊανούπολης; Δύο χρόνια μετά δεν έχει προχωρήσει σχεδόν τίποτα. Και ξέρετε γιατί; Γιατί η αρμόδια υπηρεσία, την οποία εποπτεύετε, δεν έχει –λέει- πιστώσεις για εκτός έδρας αμοιβές των υπαλλήλων με αποτέλεσμα να μην βεβαιώνεται η ζημιά, να μην μπορούν να πάρουν τα δάνεια δύο χρόνια. 
     Αναλογιστήκατε άραγε αυτά τα δύο χρόνια, αυτών που τα σπίτια έπεσαν ή αδυνατούν να κατοικήσουν μέσα, πόσο δύσκολα πέρασαν; Το ίδιο ακριβώς θέλετε να πράξετε και τώρα; Να μείνουμε, δηλαδή, στις υποσχέσεις σας και στα λόγια σας, τα μεγάλα, τα οποία όμως αποδείχθηκαν ότι δεν είναι αληθινά; 
     ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Μανωλιά.
     ΧΡΥΣΑ ΜΑΝΩΛΙΑ: Κύριε Υπουργέ, δεν μπορώ να μην ξεκινήσω με την εξής επισήμανση: 
     Κατηγορείτε το ΠΑ.ΣΟ.Κ για παραποίηση της αλήθειας εσείς, κύριε Υπουργέ, που στον τομέα αυτό νομίζω ότι δεν είστε απλά δάσκαλος, αλλά καθηγητής. Και εκτός τούτου, δεν υπάρχει καμία αμφιβολία ότι είστε και εξαιρετικός ηθοποιός. Παίρνετε άριστα στα αλήθεια για την υποκριτική σας δεινότητα.
     Κύριε Υπουργέ, υπερηφανεύεστε για τα 4.000.000 ευρώ, τα οποία δώσατε για τις καταστροφές στον Έβρο. Αυτά τα 4.000.000 ευρώ τα πήρατε από το ειδικό πρόγραμμα –από τα 10.000.000 ευρώ που είχαν περισσέψει- και τα δώσατε για ανάγκες «πυροσβεστικά». Ξέρετε πάρα πολύ καλά όμως, ότι αυτά τα 4.000.000 ευρώ δίνονται σχεδόν κάθε χρόνο, όπως είπε και ο αγαπητός συνάδελφος κ. Φωτιάδης προηγουμένως, ακόμα και για έργα συντήρησης. Δηλαδή, 10.000.000 ευρώ τα  οποία είχαν δρομολογηθεί μέσω μελετών πριν από τις εκλογές στο ειδικό πρόγραμμα, αλλά αυτή τη δρομολόγηση εσείς τη σταματήσατε, όταν γίνατε Κυβέρνηση. 
     Καταδέχεστε, επίσης, να μιλάτε για τα 5.000.000 ευρώ από το Π.Ε.Π τα οποία είπατε ότι θα δώσετε στη νομαρχία, στο νομάρχη για την αντιμετώπιση των πλημμυρών και για την κατασκευή έργων. 
     Κύριε Υπουργέ, ποιόν κοροϊδεύετε; Γιατί δεν ανέλαβε να κάνει αυτά τα έργα η Περιφέρεια; Κάτι το οποίο δεν μπορούσε να κάνει η Περιφέρεια, ζητάτε μέσα σ’ ελάχιστο χρονικό διάστημα, μέχρι το τέλος του χρόνου –που είναι αδύνατον- να το κάνει η Νομαρχία; Να καταρτίσει, δηλαδή, μελέτες για να μπορέσει να απορροφήσει αυτά τα 5.000.000 ευρώ; 
     Όπως ακριβώς και ο κύριος νομάρχης έτσι και εμείς, κύριε Υπουργέ, σας ρωτάμε: Που είναι αλήθεια αυτό το χαρτί; Μέσα από ποιο έγγραφο δόθηκαν αυτά τα 5.000.000 ευρώ στη Νομαρχία και στο νομάρχη για τα έργα αυτά; 
     Πλίνθοι και κέραμοι ατάκτως ερριμμένα ήταν όσα είπατε, κύριε Υπουργέ,  προηγουμένως. Ανακρίβειες σωρό. Έργα τα οποία αναφέρονταν σε χιονοπτώσεις τα παρουσιάσατε ότι σχετίζονται με τις πλημμύρες. Ημερομηνίες που ήταν προγενέστερες τις εμφανίσατε ότι είναι μεταγενέστερες.
     Κύριε Υπουργέ, πιστεύω ότι είναι χρέος σας να αναθεωρήσετε προτεραιότητες για την εκτέλεση των δημοσίων έργων και να εξασφαλίσετε, αν δεν μπορείτε από αλλού, τουλάχιστον από εθνικούς πόρους κονδύλια για την εκπόνηση προγραμμάτων άμεσης εκτέλεσης αντιπλημμυρικών έργων. 
     Εδώ θα ήθελα πραγματικά για πολλοστή φορά, κύριε Υπουργέ, να σας επισημάνω κάτι. Πού είναι αυτός ο περίφημος δημοκρατικός προγραμματισμός; Πού μπορούμε να συζητήσουμε προτεραιότητες; Το ξέρετε ότι δύο ολόκληρα χρόνια δεν έχει γίνει ένα περιφερειακό συμβούλιο στην περιφέρεια Ανατολικής Μακεδονίας-Θράκης για να συζητήσουμε για προτεραιότητες; Επανειλημμένα έχω θέσει το θέμα μέσω ερωτήσεων και απάντηση δεν έχω πάρει καθόλου.
     Δεν μπορείτε, κύριε Υπουργέ, να δοκιμάζετε το αίσθημα ασφάλειας των κατοίκων των ακριτικών μας περιοχών. Δεν θέλουμε να ξαναζήσουμε τις ολέθριες επιπτώσεις από τον πλημμυρισμένο Έβρο. Δεν θέλουμε να ξαναζήσουμε τις επιπτώσεις από τις πλημμύρες του Αυγούστου του 2005 και αργότερα στο Νομό Ροδόπης. 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Και κλείνω μόνο με τούτο, κύριε Υπουργέ. Τον Αύγουστο του 2005 έγιναν οι πλημμύρες στο Νομό Ροδόπης και το λέω αυτό για τον Κοινοβουλευτικό Εκπρόσωπο της Νέας Δημοκρατίας, τον κ. Ζώη, για την αναφορά που έκανε προηγουμένως. 
     Κυβερνητικό κλιμάκιο, κύριε Υπουργέ και κύριε Ζώη, ήρθε επάνω στο Νομό Ροδόπης. Καταγράφτηκαν οι ζημιές και δόθηκαν δι’ όλων των τόνων υποσχέσεις και δεσμεύσεις. Ξέρετε τι μήνα έχουμε τώρα; Μέχρι τώρα έχει δοθεί μόνο το 1/3 των υποσχεθέντων. 
     Θα σας πάρω, κύριε Ζώη, να έρθετε επάνω και να πείτε εσείς στους δικούς μας αγρότες ότι μέσα σε τρεις μήνες έχουν πάρει τις αποζημιώσεις που όφειλε ο ΕΛ.Γ.Α. να τους δώσει για τις πλημμύρες. Το ξέρετε ότι δεν τα έχουν πάρει όλα ακόμα; 
     ΧΡΗΣΤΟΣ ΖΩΗΣ: Μιλάμε για τους πλημμυροπαθείς;
     ΧΡΥΣΑ ΜΑΝΩΛΙΑ: Για τους πλημμυροπαθείς λέω και εγώ, κύριε Ζώη. Για τους πλημμυροπαθείς του Νομού Ροδόπης, γιατί κατ’ αναλογία, αν δεν τηρήθηκαν οι υποσχέσεις και οι δεσμεύσεις στο Νομό Ροδόπης, γιατί να πιστέψουμε ότι οι δεσμεύσεις και οι υποσχέσεις που δίνονται τώρα για τις πλημμύρες και τους πλημμυροπαθείς του Νομού Έβρου θα τηρηθούν;
     ΧΡΗΣΤΟΣ ΖΩΗΣ: Δεν το ξέρετε, το υποθέτετε.
     ΠΡΟΕΔΡΕΥΩΝ (Γεώργιος Σούρλας): Κυρία συνάδελφε, ολοκληρώστε.
     ΧΡΥΣΑ ΜΑΝΩΛΙΑ: Κλείνω μ’ αυτό, κύριε Πρόεδρε. Θα ήθελα την ανοχή σας για μισό λεπτό.
     Θα ήθελα στα αλήθεια, κύριε Υπουργέ, να μου πείτε ως πότε θα λειτουργείτε σε σύγκριση με το ΠΑ.ΣΟ.Κ. Δεν έχετε δικό σας πήχυ; Δεν έχετε. Όπως δεν έχετε και δικό σας όραμα, δικό σας σχέδιο. Και τις αρνητικές επιπτώσεις απ’ όλα αυτά, τις πληρώνει δυστυχώς ο ελληνικός λαός.
     Σας ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Μανωλιά.
     Θερμή παράκληση, κύριοι συνάδελφοι, να είστε κοντά στο χρόνο που προβλέπεται.
     Με τη σειρά που έγινε η αναδιάταξη, τώρα το λόγο έχει ο κ. Μπόλαρης.
     Ορίστε, κύριε Μπόλαρη, έχετε το λόγο.
     ΜΑΡΚΟΣ ΜΠΟΛΑΡΗΣ: Ευχαριστώ πολύ, κύριε Πρόεδρε.
     Κύριε Πρόεδρε, σήμερα, στην Αίθουσα αυτή, ακούσαμε τον Υπουργό Δημόσιας Διοίκησης και Αποκέντρωσης να αναζητά τις ευθύνες για τις ζημίες που προκάλεσαν οι καταστροφικές πλημμύρες στον Έβρο και πληροφορηθήκαμε ότι για τις ζημίες αυτές φταίει το ΠΑ.ΣΟ.Κ. αφ’ ενός και αφ’ ετέρου φταίνε οι Βούλγαροι. Η Κυβέρνηση τα έκανε όλα σωστά, αλλά παρ’ όλα αυτά δεν μπόρεσε.
     Ακούσαμε, όμως, επιπλέον –και αυτό μας βάζει σε ανησυχίες- να γίνεται διαστρέβλωση της επίσημης επιστολής που έχει στείλει η αρμόδια Επίτροπος από την Ευρωπαϊκή Ένωση, σε μία προσπάθεια να υπάρξει σύγχυση των χρονικών περιόδων, ώστε ενώ η επιστολή αναφερόταν στις περυσινές πλημμύρες, αυτοί οι οποίοι παρακολουθούν τη συνεδρίαση της Βουλής να νομίζουν ότι η επιστολή αφορά τις φετινές ζημιές.
     Επίσης, παρατήρησα ότι επιμελώς ο κύριος Υπουργός προέβαινε σε σύγχυση και ημερομηνιών για χορήγηση κονδυλίων που αφορούσαν την περίοδο 1999-2002, ενώ τα ζητήματα τα οποία απασχολούσαν την υπόθεση ήταν για τις πλημμύρες 2002-2003 και εντεύθεν.
     Γιατί λοιπόν αυτή η προσπάθεια; Ο κύριος Υπουργός επιχειρεί να συγκαλύψει τις ευθύνες και την αμέλεια των κυβερνητικών οργάνων, όπως αυτή γλαφυρά προέκυψε από τις τοποθετήσεις των συναδέλφων μας, οι οποίοι βιώνουν την κατάσταση στον Έβρο και μετέφεραν την αγωνία των Εβριτών εδώ.
     Άκουσα και τον Κοινοβουλευτικό Εκπρόσωπο της Νέας Δημοκρατίας ο οποίος κάτω από την πίεση της ωραιοποίησης των πραγμάτων και –όπως το είπε και ο ίδιος- προκειμένου να μνημονεύσει και το συμπατριώτη του Πρόεδρο του ΕΛ.Γ.Α., μας είπε ότι οι αποζημιώσεις θα δοθούν και πριν από το τρίμηνο της παραγωγής, ενώ το σημείωμα το οποίο κατατέθηκε από τον Υπουργό στα Πρακτικά της Βουλής λέει το τελείως αντίθετο. Λέει ότι οι αποζημιώσεις καταβάλλονται πλέον εντός τριμήνου. 
     Ποτέ δεν έχει τηρηθεί αυτό το τρίμηνο και αυτό το ξέρουν και όλοι οι αγρότες που μας ακούνε, παρά τις προσπάθειες ωραιοποίησης τις οποίες έκανε ο κ. Ζώης εδώ.
     Το ζήτημα, όμως, κύριε Πρόεδρε, είναι ξεκάθαρο. Εδώ δεν μιλούμε για το τι αποζημιώσεις θα δώσει ο ΕΛ.Γ.Α.. Εδώ μιλούμε για το τι αποζημιώσεις θα δοθούν στους αγρότες, οι οποίοι δεν θα μπορέσουν να καλλιεργήσουν τα χωράφια τους, δεν θα μπορέσουν να μπουν καθόλου στα χωράφια τους. Αυτό είναι το ζήτημα.
     Εδώ υπάρχουν αναφορές στον κανονισμό του ΕΛ.Γ.Α. που λένε για θεομηνίες. Εάν μπούμε εδώ στις διαδικασίες περί θεομηνιών, θα δούμε ότι όλα όσα λέγονται περί ΕΛ.Γ.Α. δεν αφορούν την περίπτωση και πρέπει να υπάρξει ξεκάθαρη τοποθέτηση της Κυβέρνησης.
     Επίσης, πρέπει να ακούσουμε ξεκάθαρα ποια είναι η θέση της Κυβέρνησης για τους αγρότες οι οποίοι θα μπορέσουν να μπουν σ’ αυτά τα χωράφια μετά το Πάσχα. Δεν μπορούν να μπουν. Μέχρι σήμερα δεν έχει μπει κανείς –έπρεπε να έχουν σπαρεί παραγωγές από αρχές Μαρτίου- θα μπουν αρχές Μαΐου. Τι θα γίνει μ’ αυτούς τους ανθρώπους οι οποίοι θα έχουν τεράστια ζημία; Ενώ θα καλλιεργήσουν και ενώ θα κάνουν όλα τα έξοδα στο τέλος της περιόδου, θα υπάρξει γι’ αυτούς μέριμνα;
     Η επερώτηση εκεί στοχεύει, στο να μπορούμε να έχουμε μία απάντηση για το λαό του Έβρου και των Σερρών, όπου έχουμε ζημίες, για να τους πούμε ότι η Κυβέρνηση προτίθεται να λύσει αυτά τα ζητήματα. Αυτό περιμένει ο κόσμος από εδώ και όχι να φορτώσουμε ευθύνες στη Βουλγαρία για ζητήματα τα οποία δεν γνωρίζουμε.
     Σας ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπόλαρη.
     Το λόγο έχει ο κ. Παρασκευάς.
     ΙΩΑΝΝΗΣ ΠΑΡΑΣΚΕΥΑΣ: Ευχαριστώ, κύριε Πρόεδρε.
     Κύριε Υπουργέ, όσο και να προσπαθείτε να συγκρίνεστε ακόμα και με το «κακό ΠΑ.ΣΟ.Κ.», πάλι θα περνάτε κάτω από τον πήχη. Αυτό είναι δεδομένο. Και το δυστύχημα για σας είναι ότι έχετε πια παρελθόν. Φθάνει. Το ΠΑ.ΣΟ.Κ. ό,τι έκανε, αυτό βρήκε. Από εδώ και πέρα έχετε παρελθόν. Είστε παραπάνω από δύο χρόνια Κυβέρνηση, οπότε θα πρέπει να συγκρίνεστε με τον κακό σας εαυτό. Πολιτική ηθική και πολιτικός πολιτισμός δεν σημαίνει τελικά ότι πρέπει να γίνεται άκριτη αποδοχή της παραμόρφωσης οποιασδήποτε πραγματικότητας. 
     Κύριε Υπουργέ, είναι γεγονός ότι παρασυρθήκατε από τους υπηρεσιακούς παράγοντες, γιατί δώσατε λάθος απάντηση για το πότε εγκρίθηκε η κοινοτική πρωτοβουλία του  INTEREG IIΙ. Δώσατε λάθος απάντηση για το πότε τελικά εγκρίθηκε το χρηματοδοτικό μέσο για την Τουρκία. Δώσατε λάθος απάντηση για τη στάση της Τουρκίας απέναντι στην κοινοτική πρωτοβουλία, την INTEREG III Α. 
     Κοινοβουλευτικός έλεγχος. Τελικά μας κατηγορείτε ότι καταθέσαμε την επερώτηση, επειδή θέλαμε να κρύψουμε τις αδυναμίες του παρελθόντος. 
     Όχι, κύριε Υπουργέ και όχι αγαπητέ συνάδελφε, κύριε Ζώη. Ο κοινοβουλευτικός έλεγχος είναι μια διαδικασία για τον έλεγχο των πεπραγμένων της Κυβέρνησης από τη μια  μεριά και κατά δεύτερο λόγο για την κατάθεση μιας πρότασης ή μιας πίεσης για τον προγραμματισμό ουσιαστικά του μέλλοντος. 
     Ζητάμε, κύριε Υπουργέ, μια σαφή απάντηση. Τι προτίθεστε να κάνετε; Τι προτίθεται να κάνει η Κυβέρνηση για την αντιμετώπιση των προβλημάτων που έχουν προκύψει στην περιοχή; Αυτό είναι το ερώτημα που καίει ουσιαστικά τους κατοίκους του Έβρου, όπως επίσης και το ερώτημα που καίει τους κατοίκους των νησιών του ανατολικού Αιγαίου. 
     Υπάρχουν δύο βασικά προβλήματα, κύριε Υπουργέ. Το πρώτο, το άμεσο είναι η αντιμετώπιση των προβλημάτων των κατοίκων, γεωργών, επαγγελματιών. Γενικά η οικονομική κατάσταση και η ζωή της περιοχής έχουν πρόβλημα. Το πρώτο, λοιπόν, είναι  το τι θα κάνετε άμεσα. 
     Το δεύτερο αφορά το μέλλον και τα βροχομετρικά δεδομένα. Εδώ, κύριε Υπουργέ, θα ήθελα λίγο την προσοχή σας, γιατί στην κριτική που ασκήσατε για το τι συνέβη στον Έβρο επί κυβερνήσεως ΠΑ.ΣΟ.Κ. και τι μέτρα λήφθηκαν, δεν έχετε λάβει υπ' όψιν σας ότι τα μέχρι τότε βροχομετρικά δεδομένα έδιναν ουσιαστικά ένα μέγιστο ύψος στάθμης, με βάση το οποίο υπολογίστηκαν οι διάφορες μελέτες. Οι φετινές βροχοπτώσεις μας έδωσαν ουσιαστικά υψηλότερα δεδομένα. Επομένως, μεταβάλλονται οι συνθήκες, μεταβάλλονται τα δεδομένα και αυτό που απαιτείται σήμερα είναι να υπάρξουν σοβαρές μελέτες και ένα πρόγραμμα υλοποίησης αυτών των έργων προστασίας σε βάθος χρόνου. Αυτή η διαδικασία είναι πράγματι μια σοβαρή διαδικασία αντιμετώπισης του προβλήματος. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Μισό λεπτό, κύριε Πρόεδρε.
     Εάν δει κάποιος με το μάτι τεχνικού αυτή τη λίστα με τα δεκατέσσερα έργα που καταθέσατε στη γραμματεία, θα διαπιστώσει ένα πράγμα. Κύριε Υπουργέ, εσείς είστε καθηγητής Συνταγματικού Δικαίου, εγώ κατά βάθος είμαι μηχανικός. Βλέποντας, λοιπόν, αυτή τη λίστα, το μόνο που μου έρχεται στο μυαλό είναι ένα πράγμα. Είναι μια διαδικασία κατασπατάλησης πόρων και  μια διαδικασία βολέματος «ημετέρων». 
     Μάλιστα θα σας πω μόνο ένα παράδειγμα. Ένα έργο 93.000 ευρώ, το οποίο έχει μια έκπτωση 7% και φθάνουμε ουσιαστικά στις 84.000 ευρώ, ξέρετε τι σημαίνει; Σημαίνει τελικά πενήντα μεροκάματα δύο μηχανημάτων. Είναι ποτέ δυνατόν να κατασκευαστεί ένα έργο, το οποίο να έχει την οποιαδήποτε αξιοπιστία μ’ αυτή τη διαδικασία; Και αφήνω τελικά το γεγονός του τρόπου ανάθεσης ή του τρόπου υπογραφής της σύμβασης ή οτιδήποτε άλλο. Είναι  κατασπατάληση πόρων, χωρίς ουσιαστικό αντίκρισμα. 
     Η νομαρχιακή αυτοδιοίκηση από την άλλη μεριά, κύριε Υπουργέ –και το ξέρετε πάρα πολύ καλά, εγώ τουλάχιστον ήμουν πέντε χρόνια νομάρχης, ο κ. Ντόλιος άλλα οκτώ και ξέρουμε ποιες είναι οι δυνατότητες- δεν έχει ούτε τις τεχνικές υπηρεσίες ούτε την τεχνογνωσία ούτε καν να επιβλέψει μελέτες τέτοιου είδους. Αυτή η ευθύνη ανήκει ουσιαστικά στο Υ.ΠΕ.ΧΩ.Δ.Ε., ανήκει στην περιφέρεια. Εκτός αν η περιφέρεια και το Υ.ΠΕ.ΧΩ.Δ.Ε. δεσμευτούν να βοηθήσουν τη νομαρχιακή αυτοδιοίκηση, ούτως ώστε να μπορέσει να επιβλέψει αυτές τις μελέτες. 
     ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Παρασκευά.
     ΙΩΑΝΝΗΣ ΠΑΡΑΣΚΕΥΑΣ: Δεν θα μπορούσα, κύριε Υπουργέ, να μην κάνω ένα σχόλιο για την ικανότητά σας. Έχετε την ικανότητα να κάνετε το μαύρο άσπρο και ακριβώς γι’ αυτόν το λόγο είστε ουσιαστικά ο άνθρωπος των ειδικών αποστολών. Οπουδήποτε η Κυβέρνηση της Νέας Δημοκρατίας έχει πρόβλημα, αναλαμβάνει ο κ. Παυλόπουλος να βγάλει το φίδι από την τρύπα. Υπάρχει, όμως, μια παροιμία, κύριε Παυλόπουλε, που τη λέει ο θυμόσοφος λαός μας. Λέει «μια του κλέφτη, δυο του κλέφτη, τρεις και η κακή του μοίρα». Προσέξτε, θα στραβοπατήσετε. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Παρασκευά. 
     Το λόγο έχει ο κ. Σγουρίδης. 
     ΠΑΝΑΓΙΩΤΗΣ ΣΓΟΥΡΙΔΗΣ: Κύριοι συνάδελφοι, θα κάνω τρία σχόλια. 
     ΠΡΟΕΔΡΕΥΩΝ (Γεώργιος Σούρλας): Από ένα λεπτό το κάθε σχόλιο! 
     ΠΑΝΑΓΙΩΤΗΣ ΣΓΟΥΡΙΔΗΣ: Πιστεύω, κύριε Πρόεδρε.
     Πρώτο σχόλιο. Χαίρομαι για τη διαπίστωση του κυρίου Υπουργού ότι ο ρόλος της Αντιπολίτευσης είναι να βελτιώνει την Κυβέρνηση, να προσπαθεί να την κάνει καλύτερη. Επειδή, όμως, σας γνωρίζω, κύριε Υπουργέ, αγαπητέ κύριε Παυλόπουλε, ακούγοντάς σας, έβγαλα το εξής συμπέρασμα: Σηκώσατε τους τόνους της φωνή σας και την αντιπαράθεση, όχι από αγανάκτηση για τις αναλήθειες που πιθανόν είπε η Αντιπολίτευση, αλλά για να κρύψετε τις δικές σας παραλείψεις. Χαίρομαι, όμως, που η επερώτηση και οι επισκέψεις των κλιμακίων του ΠΑ.ΣΟ.Κ., αλλά και της υπόλοιπης Αντιπολίτευσης, της ελάσσονος Αντιπολίτευσης, σας κινητοποίησαν, σας έβγαλαν από την αδράνεια και πιστεύω ότι αυτό θα βοηθήσει τους κατοίκους του Έβρου. 
     Δεύτερο σχόλιο: Αναρωτηθήκατε τι έκανε το ΠΑ.ΣΟ.Κ.. Το ΠΑ.ΣΟ.Κ., στο χρόνο που διακυβέρνησε, είχε και μεγάλες προτεραιότητες. Είναι μικρό πράγμα, είναι μικρή επιτυχία η είσοδος της χώρας στην Ο.Ν.Ε., η επιτυχής προετοιμασία της χώρας για τους Ολυμπιακούς Αγώνες, τα μεγάλα έργα; Ναι, υπήρχαν και αβελτηρίες, υπήρχαν και παραλείψεις σ’ αυτές τις προτεραιότητες, τις οποίες έβαλε το ΠΑ.ΣΟ.Κ.. Όμως, από μέρος του προβλήματος -που ήταν η χώρα μας- των Βαλκανίων έγινε χώρα που διευθέτησε προβλήματα στα Βαλκάνια. Η είσοδος της Βουλγαρίας και της Ρουμανίας στην Ευρωπαϊκή Ένωση έχει και την υπογραφή και την προσπάθεια της Ελλάδας. Η προετοιμασία της ένταξης της Κυπριακής Δημοκρατίας στην Ευρωπαϊκή Ένωση έχει και την προσπάθεια της κυβέρνησης του ΠΑ.ΣΟ.Κ.. Οι ελληνοτουρκικές, σχέσεις στο βαθμό που προωθήθηκαν, έχουν και αυτές την υπογραφή και τη σφραγίδα της προηγούμενης κυβέρνησης του ΠΑ.ΣΟ.Κ.. 
     Και εδώ θέλω να κάνω το εξής σχόλιο, την εξής παρατήρηση: Οι ελληνοτουρκικές σχέσεις είναι μια αιώνια και αέναη διαπάλη. Δεν λύνονται τα προβλήματα δια μιάς. Σαφώς, σ’ αυτήν τη διαχρονική πορεία των ελληνοτουρκικών σχέσεων βάζεις κάποιες προτεραιότητες. Το ΠΑ.ΣΟ.Κ. είχε άλλες προτεραιότητες μέχρι που να οδηγηθεί η Τουρκία εκεί που έπρεπε να οδηγηθεί. Το Δεκέμβριο του 2004 ήταν η ευκαιρία όχι να λυθούν τα προβλήματα, τα οποία υπάρχουν και θέτει η Τουρκία απέναντι στα διασυνοριακά με την Ελλάδα, αλλά τουλάχιστον να επισημανθούν και να γίνει ένας χάρτης οδικός, βάσει του οποίου αυτά τα προβλήματα σταδιακά θα λυθούν. Εσείς την ευκαιρία αυτή την αφήσατε να περάσει ανεκμετάλλευτη. Εκεί θα μπορούσε να τεθεί και το θέμα του INTEREG III, οι συνοριακές διευθετήσεις, οι οποίες υπάρχουν με την Ελλάδα, να τεθούν ως σταθμός σ’ αυτόν τον οδικό χάρτη. Εσείς τέτοιον οδικό χάρτη τον αφήσατε και δεν έγινε ποτέ. Έρχεσθε εκ των υστέρων και ψέγετε το ΠΑ.ΣΟ.Κ.. Το ΠΑ.ΣΟ.Κ. έκανε αυτά που έκανε και οδήγησε την Τουρκία εκεί που την οδήγησε. Εσείς τι κάνατε; Τι θα κάνετε; Όμως, η ευκαιρία ακόμα δεν χάθηκε. Τίποτα δεν χάνεται. Πιστεύω ότι και τώρα ακόμα μπορεί η Τουρκία να υποχρεωθεί στα επόμενα βήματα να αποδεχθεί τις διασυνοριακές διευθετήσεις, μια από τις οποίες είναι και ο Έβρος. 
     Τρίτο σχόλιο: Γιατί δεν διαθέτετε τα 5.000.000 ευρώ, νούμερο που αγγίζει το 1.750.000.000 περίπου παλιές δραχμές, για οριστικές αντιπλημμυρικές μελέτες του Έβρου, αντί να ζητάτε από το νομάρχη να σας φέρει προτάσεις, οι οποίες θα είναι πιθανόν όχι σωστές και πρόχειρες; 
     Έχει τη δυνατότητα η Νομαρχιακή Αυτοδιοίκηση να κάνει αυτού του τύπου μελέτες; Μηχανικός είμαι και ξέρω πολύ καλά απ’ αυτές τις μελέτες. Γιατί δεν δίνετε τα λεφτά; Πού θα τα βρει τα λεφτά η Νομαρχιακή Αυτοδιοίκηση; Πού θα βρει ο κ. Ζαμπουνίδης τα χρήματα για να κάνει τις μελέτες;
     Πιστεύω, λοιπόν, ότι είναι προφάσεις εν αμαρτίαις για να αφήνετε το θέμα «φλου», να υπάρχουν και να πληρώνετε αναθέσεις οι οποίες κατά βάση είναι «με καπέλο», «βαπορίσιες» όπως λέει ο λαός και μπορεί να κρύβουν και να είναι και κίνητρο για μικροδιαπλοκή και διαφθορά εκεί πέρα πάνω. Μερικές απ’ αυτές δεν έχουν πληρωθεί και δεν έχουν πληρωθεί για το λόγο ότι πιθανόν να είναι και στα όρια της νομιμότητας.
     Επιτέλους κύριε Υπουργέ –και κλείνω μ’ αυτό- σας χρεώθηκε η προχειρότητα του βασικού μετόχου. Ας σας πιστωθεί η οριστική και ολοκληρωτική μελέτη των αντιπλημμυρικών έργων του Έβρου.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Σγουρίδη.
     Ο κύριος Υπουργός έχει το λόγο.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, ήθελα προηγουμένως να διευκρινίσω κάτι, επειδή μου ελέχθη: «γιατί μερικές φορές γυρνάμε στο παρελθόν, γιατί συγκρινόμαστε με το καλό ή με το κακό ΠΑ.ΣΟ.Κ.». Εγώ δε θυμάμαι να υπήρξε κανένα μεγάλο κομμάτι καλό του ΠΑ.ΣΟ.Κ., αλλά αν το πιστεύουν ορισμένοι είναι δικό τους ζήτημα. Δεν γυρνάμε στο παρελθόν γιατί προσπαθούμε να συγκριθούμε μαζί σας. Αλίμονό μας αν προσπαθούσαμε να συγκριθούμε μ’ εκείνο που καταδίκασε ο ελληνικός λαός και σας έστειλε στην Αντιπολίτευση. Απλώς όταν κάνετε έλεγχο στη Βουλή είμαστε υποχρεωμένοι, αφού επικαλείσθε τα έργα και τις ημέρες σας, να λέμε την αλήθεια. 
     Δεν είναι δυνατόν εσείς, ως Αξιωματική Αντιπολίτευση ή ως κυβέρνηση, να γυρνάτε χρόνια πίσω και εμείς να μην πρέπει να πούμε τίποτα. Από αυτό το Βήμα ο κ. Σημίτης, θυμάμαι, γύριζε στην εποχή του εμφυλίου πολέμου. Δηλαδή εσείς έχετε δικαίωμα -δεν πάει να κυβερνάτε είκοσι χρόνια- να γυρνάτε στην εποχή του Καποδίστρια και να έρχεσθε στη Βουλή να επικαλείσθε τα έργα και τις ημέρες σας μόλις πριν από δύο-δυόμισι χρόνια; 
     Στο κάτω κάτω της γραφής να σας πω γιατί γυρνάμε στο παρελθόν καμιά φορά. Όχι για να κάνουμε τις συγκρίσεις, αλλά ακριβώς για να πείσουμε τον εαυτό μας ότι δεν έχουμε κανένα δικαίωμα να κάνουμε τα λάθη που κάνατε εσείς και κυρίως να ζούμε με την εικονική πραγματικότητα, την οποία εσείς διαμορφώσατε και με την οποία ζήσατε ολόκληρα χρόνια. Και το κακό είναι ότι το πλήρωσε ο τόπος.
     Είπε ο κ. Σγουρίδης στην αρχή: «Μα, δεν έγιναν ορισμένα πράγματα επί ΠΑ.ΣΟ.Κ.»; Πρώτα πρώτα εγώ θέλω να ευχαριστήσω τον κ. Σγουρίδη για τον τόνο της συζήτησης και τώρα και στο παρελθόν. Σ’ αυτά τα έδρανα όταν ήμουνα Κοινοβουλευτικός Εκπρόσωπος και προήδρευε νύχτες ολόκληρες, θυμάμαι συζητήσεις νηφάλιες που συμβάλλουν στον κοινοβουλευτικό διάλογο, συμβάλλουν στο επίπεδο της πολιτικής ζωής και το συνεχίζει ακόμα και χαίρομαι γι’ αυτό. Από κει και πέρα όμως η ανταλλαγή των επιχειρημάτων είναι δικαίωμα του καθενός και είναι χρέος μας απέναντι στην αλήθεια. 
     Ναι, κύριε Σγουρίδη, έγιναν ορισμένα πράγματα. Το ζήτημα είναι πώς έγιναν και το κυριότερο, χάσαμε τόσες ευκαιρίες. Επειδή έγιναν κάποια -κάτι θα γινόταν ούτως ή άλλως, είκοσι χρόνια κυβερνήσατε- πρέπει να είμαστε περήφανοι; Και δεν το λέω τώρα. Πάρτε τα Πρακτικά, εδώ προεδρεύατε. Το είπα και κάποτε άλλοτε, το είπα επανειλημμένα και μέσα και έξω απ’ αυτή την Αίθουσα.
     Μπήκαμε στην Ο.Ν.Ε.. Μάλιστα. Μπήκατε τελευταίοι και ουραγοί, ναι ή όχι και ένα χρόνο μετά από τους άλλους; Μπήκαμε με ονομαστική σύγκλιση, ναι ή όχι; Το είπαμε εδώ. Και το κακό δεν είναι ότι χρησιμοποιήσατε τότε τη δημιουργική λογιστική. Άντε, τότε να το καταλάβουμε, το έκαναν και άλλες χώρες, έγινε γιατί ήταν ένας εθνικός στόχος. Το συνεχίσατε και μετά. Το αποτέλεσμα ήταν να μας μιλάτε για ένα έλλειμμα της τάξης του ένα κόμμα τόσο για τον προϋπολογισμό του 2004 και ήταν 6,6%. Αυτά ήταν τα γεγονότα.
     Κάνατε έργα. Μα πόσο κόστισαν αυτά τα έργα; Διερωτηθήκατε ποτέ; Και εν πάση περιπτώσει, αυτά τα έργα, πέρα του πόσο κόστισαν, με ποιους όρους διαφάνειας έγιναν; Μήπως αυτό πρέπει να το ξεχάσουμε; 
     Και μας λέτε «τι έγινε;». Μα, γίνανε και άλλα τα οποία δεν έπρεπε να γίνουν. Για εκείνο το έρημο το έγκλημα του Χρηματιστηρίου δεν θα μιλήσουμε καθόλου; Θα το ξεχνάμε; Πώς θα μιλάμε απέναντι στον ελληνικό λαό, όταν τον βλέπουμε στα μάτια; Φυσικά και εμείς είμαστε υπεύθυνοι για ό,τι κάνουμε και θα κριθούμε από αυτό, αλλά μην ωραιοποιούμε την πραγματικότητα. Γι’ αυτό σας έστειλε ο ελληνικός λαός στην άκρη και γι’ αυτό το λόγο εμάς μας προειδοποιεί -γι’ αυτό γυρνάμε μερικές φορές στο παρελθόν- «μην κάνετε αυτά που έκαναν οι προηγούμενοι». Αυτό προσπαθώ τούτη την ώρα ακριβώς να σας αποδείξω ότι δεν κάνουμε, αυτό το οποίο κάνατε εσείς. Ιδού τα αποτελέσματα. 
     Πρώτα-πρώτα δεν μ’ αρέσει η συζήτηση αυτή, ποιος πήγε, δηλαδή, πρώτος στον Έβρο. Και δεν θα την έκανα. Την ξεκινήσατε εσείς. Αλλά να για να καταλάβετε πώς ακριβώς εκθέτετε τον εαυτό σας, όταν ήσασταν κυβέρνηση ήσασταν κρυμμένοι. Εγώ το θυμάμαι, ως αξιωματική αντιπολίτευση πόσες φορές είχαμε πάει σε πλημμύρες, σε φωτιές κ.λπ., και κυρίως στον Έβρο. Στον Έβρο πηγαίνατε μονάχα ύστερα από αρκετό καιρό, γιατί βεβαίως πού να τολμήσετε να εμφανιστείτε στον Έβρο απέναντι στους κατοίκους οι οποίοι άκουγαν από το 1949 για προγράμματα αποκατάστασης του Έβρου και δεν τα έβλεπαν; 
     ΑΠΟΣΤΟΛΟΣ ΦΩΤΙΑΔΗΣ: Δεν είστε ενημερωμένος καθόλου.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πως δεν είμαι ενημερωμένος; Είμαι πάρα πολύ καλά. 
     Η Κυβέρνηση ήταν παρούσα από την πρώτη μέρα. Ο Παναγιώτης Φούρλας αρμόδιος για τα θέματα αυτά, ο Υπουργός Βορείου Ελλάδος και Περιφερειάρχης ήταν εκεί μονίμως. Και βεβαίως είναι αυτονόητο, αλλά δεν το έκανα εγώ ζήτημα. Εσείς κάνατε θέμα το γεγονός ότι τρέξατε εσείς πρώτοι, «ποιος πήγε πρώτος» κ.λπ.. Είναι σοβαρά πράγματα αυτά να λέγονται στη Βουλή; Ενδιαφέρουν τον κόσμο του Έβρου αυτά τα πράγματα. Αλλά τώρα είναι ντροπή να τα λέτε. Ήταν η Κυβέρνηση εκεί, πήγε στη συνέχεια ο Μπασιάκος τόσες φορές -σας είπα ότι ήταν στις 25 Μαρτίου- πήγε ο Κατσαρός, ο Πρόεδρος του ΕΛ.Γ.Α. και επέβλεπε ο άνθρωπος συνέχεια. Έχουν γίνει οι αποκαταστάσεις στο συντομότερο δυνατό χρονικό διάστημα. Και θα έρθω στο σημείο αυτό παραπέρα, γιατί θέτετε ερωτήματα στα οποία απάντησε ο Αλέκος Κοντός στη σύσκεψη που κάναμε στην Ορεστιάδα μαζί. Και έρχεστε αυτή τη στιγμή με μια μικρότητα να πείτε, γιατί πήγε η Κυβέρνηση, αν πήγε με C-130, αν πήγατε δέκα λεπτά νωρίτερα, και αυτή την απαράδεκτη κουβέντα. Νομίζω ότι μάλλον θα ήταν λάθος του κ. Ντόλιου, γιατί είναι ευπρεπής συνάδελφος και αγαπητός φίλος, να κάθεται να μου λέει ότι το βράδυ πήγα εκεί –λέει- και τρώγαμε στην Αλεξανδρούπολη. Και ξέρει πολύ καλά ότι πήγα και έφυγα κατευθείαν από το αεροδρόμιο, μέσα στη νύχτα. 
     ΓΕΩΡΓΙΟΣ ΝΤΟΛΙΟΣ: Η δική μου ομιλία ακολούθησε τη δική σας. Το ύφος μου ακολούθησε το δικό σας. 
     ΠΡΟΕΔΡΕΥΩΝ (Γεώργιος Σούρλας): Κύριε Ντόλιο, μετά θα πάρετε το λόγο. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εν πάση περιπτώσει, αυτά τα πράγματα δείχνουν φθήνια, πραγματικά, επιχειρημάτων. Φθήνια. Και αυτή η διαστρέβλωση της αλήθειας επιτέλους έχει και ένα όριο. 
     Τώρα, από εκεί πέρα, είπατε και το άλλο. Λέτε «δεν σας περιμέναμε». Κύριοι συνάδελφοι, είναι ντροπή, πραγματικά. Ξέρανε όλοι τι ώρα θα φθάσω στο αεροδρόμιο της Αλεξανδρούπολης. Και το ωραίο ποιο είναι; Ότι στην Ορεστιάδα, όταν έφθασα έγινε σύσκεψη όπου ήταν ο νομάρχης και όλοι οι ΤΟ.Ε.Δ. του Νομού Έβρου: ο κ. Ζαμπουνίδης, ο δήμαρχος Ορεστιάδας, ο δήμαρχος Βίτσας, ο δήμαρχος Διδυμοτείχου, άπαντες εκεί. Το ζήτημα είναι ότι περιμέναμε και το κλιμάκιο του ΠΑ.ΣΟ.Κ., το οποίο πήγε από δίπλα για να του πάρουν εικόνες τα τηλεοπτικά κανάλια. Δεν θέλω να φτάνω σ’ αυτές τις λεπτομέρειες αλλά αυτή είναι η αλήθεια. Δεν ήρθε στην σύσκεψη, μολονότι το περιμέναμε. Και καθυστέρησα μισή ώρα την σύσκεψη για να έρθουν. Δεν με περιμένανε, λέει, αλλά στην Ορεστιάδα έγινε σύσκεψη υπό την προεδρία την δική μου με τους: κ.κ. Φούρλα, Πέτρο Τσαλικίδη -Σωματάρχης επάνω Αντιστράτηγος- και ήταν βεβαίως οι νομάρχες και όλοι οι δήμαρχοι της περιοχής. Το ξεχάσατε; Δεν βγήκαμε μετά και κάναμε δηλώσεις όλοι μαζί; Δεν ήταν ο Αλέκος Κοντός και τους ενημέρωνε τι θα γίνει εκεί με τις αποζημιώσεις; Οργανωμένα έγιναν όλα αυτά τα πράγματα και για λόγους επικοινωνιακούς. Έτρεμε το φυλλοκάρδι όλων εκείνο το βράδυ. Ο Έβρος είχε φτάσει 6,94, που δεν είχε φτάσει ποτέ. 
     Και βεβαίως, μια και μιλάμε για εικόνα, όπως σας είπα, εσείς δεν κάνετε κριτική. «Την κολοκυθιά» παίζετε με τα στρέμματα, γιατί δεν κοιτάτε την αγωνία του κόσμου. Πώς θα παίξετε με τις εικόνες κοιτάτε. Εσείς δεν είπατε, κύριε συνάδελφε, που πρωτολογήσατε στο θέμα της επερώτησης, για τετρακόσιες χιλιάδες στρέμματα; Αυτό το νούμερο πρώτη φορά το άκουσα. Δεν έχει βέβαια καμία σχέση με την πραγματικότητα. Ο ένας λέει τριακόσια, ο άλλος τετρακόσια. Σας κοστίζει τίποτα; Ανεβαίνετε στο Βήμα της Βουλής, καμία κριτική και κανέναν έλεγχο δεν κάνετε και λέτε του κόσμου τις ανακρίβειες. Τετρακόσιες χιλιάδες είπατε από εδώ, μετά φέρατε ένα χαρτί και λέει τριακόσιες χιλιάδες το Νομαρχιακό Συμβούλιο, προτού φύγουν τα νερά εν τω μεταξύ και κάνουμε τη συνολική αποτίμηση των ζημιών. 
     Το μόνο που μπορείτε να πείτε  αυτή τη στιγμή θα δούμε πόσα είναι στη συνέχεια, θα σας το φέρω μέσα στη Βουλή και θα σας πω πόσα ήταν πραγματικά- είναι ότι αυτά που έχει καταγράψει ο ΕΛ.Γ.Α. είναι εβδομήντα χιλιάδες. Μπορεί να είναι πολύ παραπάνω. Πάντως, δεν είναι ούτε τριακόσιες χιλιάδες ούτε τετρακόσιες χιλιάδες που λέτε. Και το ξέρετε. Παίζετε με τον πόνο του λαού. Λες και δεν θυμάται ο κόσμος επάνω τι κάνατε όταν ήσασταν κυβέρνηση και Υφυπουργός Οικονομικών. Λες και δεν θυμάται τι γινόταν την εποχή εκείνη. 
     Τώρα για τα θέματα των αποζημιώσεων που θέσατε. Όλες οι αποζημιώσεις θα δοθούν για το φυτικό και ζωικό κεφάλαιο. Γι’ αυτές που ήδη καταστράφηκαν δίνονται και το είπε ο κ. Κοντός το είπε και ο κ. Μπασιάκος τώρα που ανέβηκε. Όχι μόνο αυτό -έκανε ο ΕΛ.Γ.Α. πρώτη φορά, κάτι που δεν κάνατε ποτέ εσείς- αλλά δίνονται και για εκείνους που δεν θα καταφέρουν να σπείρουν, όταν θα αποδειχθεί ότι αυτές οι εκτάσεις ήταν προς καλλιέργεια για συγκεκριμένο προϊόν και δεν κατάφερε κανείς να σπείρει. Το είπε ο κ. Κοντός, το είπε ο κ. Μπασιάκος. Έρχεστε και λέτε «τι θα γίνει»; Σας είπε τι θα γίνει. Επί των ημερών σας τι έγινε; Ποτέ δεν το κάνατε αυτό. 
     Με καθυστέρηση αποζημιώνατε πέρα από το τρίμηνο, που εμείς τηρούμε απαραίτητα και καταβάλατε τις αποζημιώσεις μόνο για κείνα που καταστρέφονταν. Νομίζετε ότι δεν το ξέρουν οι κάτοικοι στον Έβρο αυτό; 
     Απορώ με αυτό που είπε ο κ. Ντόλιας. Το λέτε σοβαρά, κύριε Ντόλια, ότι δεν θα ψέξουμε τη Βουλγαρία, η οποία, βεβαίως, αντιμετωπίζει προβλήματα με τα φράγματά της; Εμείς, δεν της είπαμε να κάνει υπεράνθρωπες προσπάθειες όταν βρέχει εκεί και να ανοίξει στις συγκεκριμένες αυτές περιοχές τα φράγματά της. Αλλά το ερώτημα είναι γιατί δεν μας ειδοποιούν. Και βεβαίως υπήρξαμε αυστηροί και η κ. Μπακογιάννη και εγώ  -δεν έχω προσωπικά με το συνάδελφό μου Υπουργό Εσωτερικών- και του είπαμε «ξέρουμε τα προβλήματά σας, πάτε να γίνετε χώρα της Ευρωπαϊκής Ένωσης, να μην μας λέτε ότι έχουμε πρόβλημα και να μη μας ειδοποιείτε»; Και να βλέπουμε τον Άρδα να φουσκώνει ξαφνικά και να πνίγεται η Ανδριανούπολη απέναντι από την πλευρά της Τουρκίας; Θα τους κακοκαρδίσουμε;
     	Εσείς, προσπαθείτε να μας πείτε ότι επειδή δεν κάνατε τίποτα τόσα χρόνια, δεν επικοινωνούσατε καθόλου, καλά κάνατε; Ε, όχι, δεν κάνατε καλά. Και δεν χάλασαν καθόλου οι σχέσεις μας με τη Βουλγαρία για το θέμα αυτό. 
     	Μου λέτε για το θέμα του IINTEREG III A΄ για το θέμα της Τουρκίας. Εγώ σας είπα κάτι πολύ απλό. Ποιος διαπραγματεύτηκε, όχι τις εντάξεις στο INTEREG, αλλά το περιεχόμενο του INTEREG IIII A΄ Ελλάδα-Τουρκία; Εσείς το διαπραγματευτήκατε. Μέσα υπάρχει όρος «ναι ή όχι» που θέλει τη σύμφωνη γνώμη της Τουρκίας για την ένταξη των έργων, τα οποία αφορούν αυτό το πρόγραμμα Ελλάδα-Τουρκία; Και όταν η Τουρκία λέει «όχι», όπως στην περίπτωση αυτή έχουμε πρόβλημα….
     	ΓΕΩΡΓΙΟΣ ΝΤΟΛΙΟΣ:  Δεν είναι αλήθεια αυτά που λέτε.
     	ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Έτσι είναι και τώρα θα σας αποδείξω κάτι άλλο που λέγατε προηγουμένως, γιατί με προκαλείτε….
     	ΓΕΩΡΓΙΟΣ ΝΤΟΛΙΟΣ: Αποδείξτε μας αυτό πρώτα και μετά το άλλο. 
     	ΠΡΟΕΔΡΕΥΩΝ (Γεώργιος Σούρλας): Κύριε Ντόλιο, μη διακόπτετε. Θα πάρετε το λόγο μετά ως Κοινοβουλευτικός Εκπρόσωπος και θα πείτε ό,τι θέλετε. 
     	ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μου λέτε, κύριε συνάδελφε, ότι δεν είναι αλήθεια. Δεν μου αρέσει να γυρνώ στο παρελθόν για τέτοια θέματα, γιατί είναι εξευτελισμός για τη χώρα, αλλά για να καταλάβετε ποιοι είστε, μια και με προκαλείτε, θα πω το εξής. 
     	Μου είπατε ότι ποτέ δεν κάνατε αίτηση εσείς για τις πλημμύρες το 2002 στο Ταμείο Αλληλεγγύης.
     	Καταθέτω, λοιπόν στα Πρακτικά της Βουλής την απάντηση του κ.Graham Mondows προς την κυβέρνησή σας που λέει τα εξής: 
     	«Κύριε Πρέσβη» -λέει στον κ. Αγαθοκλέους τον τότε πρέσβη στις Βρυξέλλες- «σε συνέχεια της αίτησης των ελληνικών αρχών για παρέμβαση του Ταμείου Αλληλεγγύης της Ευρωπαϊκής Ένωσης με σκοπό την αντιστάθμιση του  κόστους ορισμένων μέτρων επείγοντος χαρακτήρα, που κατέστησαν αναγκαία λόγω μιας σειράς ακραίως καιρικών φαινομένων που έπληξαν διάφορες περιοχές της Ελλάδας κατά τη διάρκεια του χειμώνα 2002-2003, εκφράζω εκ νέου την αλληλεγγύη μας προς όλα τα θύματα των καταστροφών αυτών. 
     	Βρίσκομαι, ωστόσο, στη δυσάρεστη θέση να σας γνωστοποιήσω ότι η επιτροπή δεν μπορεί να ικανοποιήσει το προαναφερθέν αίτημα. Κατά τη συνεδρίασή της, της 9ης Μαρτίου, η επιτροπή ενέκρινε την ανακοίνωση των επιτρόπων Barnier, Scheyer, Verheugen  και Fischler, στην οποία βασίζεται η παρούσα απόφαση.
     	Μετά από εκτεταμένη εξέταση στο πλαίσιο του Κανονισμού 2012/02 του συμβουλίου για την ίδρυση του Ταμείου Αλληλεγγύης και ειδικότερα των άρθρων 2, 3 και 4 αυτού η επιτροπή κατέληξε στο συμπέρασμα ότι βάσει των διαθέσιμων πληροφοριών δεν τηρούνται οι προϋποθέσεις παρέμβασης του Ταμείου για τους λόγους που παρατίθενται στη συνέχεια. 
     	Σύμφωνα με τις πληροφορίες που διαβίβασαν οι ελληνικές αρχές, οι πρώτες ζημιές σημειώθηκαν στις 11.12.2002. Από τα παρασχεθέντα έγγραφα ωστόσο, συνάγεται σαφώς ότι τουλάχιστο έξι από τα ακραία καιρικά φαινόμενα που αφορά η αίτηση συνέβησαν μεταξύ της 1ης και της 10ης Δεκεμβρίου. Επειδή η αίτηση παραλήφθηκε στις 28.2.2003, ήταν εκπρόθεσμη σύμφωνα με το άρθρο 4, παράγραφος 1 του Κανονισμού 2012/02. Κατά συνέπεια, η αίτηση δεν δύναται να γίνει αποδεκτή και η επιτροπή δεν μπορεί να προτείνει την παρέμβαση του Ταμείου».
     (Στο σημείο αυτό ο κύριος Υπουργός καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     	Κύριοι συνάδελφοι, του ΠΑ.ΣΟ.Κ. εκπρόθεσμες αιτήσεις κάνατε ως κυβέρνηση στο Ταμείο Αλληλεγγύης και έρχεστε εδώ και κατηγορείτε την Κυβέρνηση; Τι κατηγορείτε; Το γεγονός ότι λέει η κ. Xούπνερ στην απάντηση ότι  εδώ αυτή τη στιγμή εξετάζουμε την υπόθεση, γιατί δεν έχει τελειώσει ακόμα. 
     	Ε, όχι και έτσι. ΄Εχει και η διαστρέβλωση τα όριά της. 
     	Το καταθέτω και αυτό στα Πρακτικά.
     	(Στο σημείο αυτό ο κύριος Υπουργός καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     	Έρχομαι τώρα παρακάτω. Σας είπα και πάλι ότι πολλοί με τους εργολάβους τρώγεστε. Εγώ, σας είπα κάτι πολύ απλό:
     Πώς γίνεται και εξαγγείλατε στο λαό του Έβρου πρόγραμμα 6.000.000 ευρώ για αντιπλημμυρικά το 1999 και μετά το 2003; Και ακούστε πού πήγαν τα χρήματα που δώσατε. Τα χαρτιά είναι εδώ. Αν θέλετε και όποια ώρα θέλετε, να κάνετε και άλλη επερώτηση, να τα βάλουμε κάτω. 
     Πήγαν: Κτήρια 2.233.000 ευρώ. Και αυτά ήταν: Νοσοκομείο 454.000 ευρώ, κτήριο νομαρχίας 1.622.000 ευρώ. Είναι αντιπλημμυρικό είπα, εκτός αν το έχετε βγάλει σε κανένα σημείο που είναι ανάχωμα, για να μην πλημμυρίζει ο Έβρος δηλαδή εκεί κάτω. Άλλα κτήρια  150.000 ευρώ. Καταπολέμηση κουνουπιών 120.000 ευρώ. Αγορά αυτοκινήτων 114.000 ευρώ. Αστική οδοποιία Αλεξανδρούπολης 750.000 ευρώ. Λιμάνι Σαμοθράκης 110.000 ευρώ. 
     Μου λέτε για εργολάβους, όρια νομιμότητας κ.λπ. Είναι στη δικαιοσύνη και όποιος έχει κάνει οποιαδήποτε λοβιτούρα θα πάει μέσα, σας το λέω. 
     Εγώ, όμως, σας ερωτώ: Πώς λέτε στο λαό του Έβρου 6.000.000 ευρώ αντιπλημμυρικά και κάνατε αυτά τα πράγματα; Γι’ αυτά ποιος είναι υπόλογος; Αυτή η Κυβέρνηση ή εσείς που έρχεστε αυτή τη στιγμή και ζητάτε τα ρέστα; 
     Τέλος, σας το είπα και πάλι. Ξανακαταθέτω και τα δύο έγγραφα και τα έργα τα οποία έγιναν ήδη το 2005 και κάτι είπατε για ΠΕΠ. Ε, στου κρεμασμένου το σπίτι, δεν μιλάνε για σκοινί. Στις 31-12-2005 κλείσαμε όλα και το ξέρει και η EUROSTAT με το δείκτη ν+2 στο ακέραιο. Τι παραλάβαμε από σας, κύριοι με τα στοιχεία της EUROSTAT; Θα σας πω εγώ τι παραλάβαμε. Απορροφητικότητα από το 2000 μέχρι το 2004, τέσσερα ολόκληρα χρόνια διαχείρισης του Γ΄ Κοινοτικού Πλαισίου Στήριξης:
     Π.Ε.Π. Ανατολικής Μακεδονίας - Θράκης στα τέσσερα χρόνια απορροφητικότητα 14,53%. Εμείς στα δύο χρόνια απορροφητικότητα 41%. 
     Εσείς στην Κεντρική Μακεδονία απορροφητικότητα 15% στα τέσσερα χρόνια. Εμείς στα δύο χρόνια απορροφητικότητα 41%. 
     Δυτική Μακεδονία: Εσείς στα τέσσερα χρόνια απορροφητικότητα 18,7%. Εμείς στα δύο χρόνια απορροφητικότητα 42%. 
     Ήπειρος: Εσείς στα τέσσερα χρόνια απορροφητικότητα 20,8%. Εμείς στα δύο χρόνια απορροφητικότητα 33,59%. 
     Θεσσαλία: Εσείς στα τέσσερα χρόνια απορροφητικότητα 12,82%. Εμείς στα δύο χρόνια απορροφητικότητα 40,02%. 
     Στερεά Ελλάδα:  Εσείς στα τέσσερα χρόνια απορροφητικότητα 8,9%. Εμείς στα δύο χρόνια απορροφητικότητα 41,8%.
     Αττική: Εσείς στα τέσσερα χρόνια απορροφητικότητα 28,50%. Εμείς στα δύο χρόνια απορροφητικότητα 57%.  
     Δυτική Ελλάδα: Εσείς στα τέσσερα χρόνια απορροφητικότητα 25%. Εμείς στα δύο χρόνια απορροφητικότητα 39,08%.
     Πελοπόννησος: Εσείς στα τέσσερα χρόνια απορροφητικότητα 6,70%. Εμείς στα δύο χρόνια απορροφητικότητα 33,96%.
     Ιόνια Νησιά: Εσείς στα τέσσερα χρόνια απορροφητικότητα 13,84%. Εμείς στα δύο χρόνια απορροφητικότητα 30,81%.
     Βόρειο Αιγαίο: Εσείς στα τέσσερα χρόνια απορροφητικότητα 9%. Εμείς στα δύο χρόνια απορροφητικότητα 33,45%.
     Νότιο Αιγαίο: Εσείς στα τέσσερα χρόνια απορροφητικότητα 14,10%. Εμείς στα δύο χρόνια απορροφητικότητα 35,30%.
     Κρήτη: Εσείς στα τέσσερα χρόνια απορροφητικότητα 23%. Εμείς, στα δύο χρόνια απορροφητικότητα 40,62%.
     Αυτά είναι τα νούμερα τα οποία αποδεικνύουν πραγματικά ποιοι είσαστε. 
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, τα υπόλοιπα στην τριτολογία σας. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν θέλω να συγκριθούμε μαζί σας. Λέω απλώς την αλήθεια, γιατί δεν μπορεί, ακόμη και τώρα, να προσπαθείτε να συγκαλύψετε τα λάθη σας. Σας ευχαριστώ πάρα πολύ. 
     (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Ντόλιος έχει το λόγο. 
     ΓΕΩΡΓΙΟΣ ΝΤΟΛΙΟΣ: Ο κύριος Υπουργός ξεκίνησε λέγοντας ότι θα πρέπει εδώ να υπάρχει ένα άλλο κλίμα στο διάλογό μας, αλλά και πάλι με χαμηλότερους τόνους, αλλά πολύ σκληρές εκφράσεις και παραδείγματα ατυχή, θα έλεγα ότι προκάλεσε. 
     Κατ’ αρχάς, θέλω να κάνω μια μικρή ενημέρωση για όλους τους συναδέλφους και για το Προεδρείο. Το αντιπλημμυρικό σύστημα στον Έβρο λειτούργησε καλά για αρκετές δεκαετίες. Τα προβλήματα αρχίζουν να παρουσιάζονται κυρίως από το 1998 και μετά. Ποτέ δεν κάθισε αυτή η Κυβέρνηση να σκεφθεί γιατί παρουσιάστηκαν από κει και πέρα. Γιατί άρχισαν να παρουσιάζονται έργα κυρίως από την ανατολική πλευρά του ποταμού Έβρου. Το καλοκαίρι του 2005 υπερυψώνεται το ανάχωμα στο Πύθειο. Ενημερώνεται η Κυβέρνηση από το στρατό, δεν αντιδρά. Καταθέτω ερώτηση στο αρμόδιο Υπουργείο ΠΕ.ΧΩ.Δ.Ε. και δεν πήρα ποτέ απάντηση. Οι ενέργειες της Κυβέρνησης: Πήγαν και υπερύψωσαν και το δικό μας ανάχωμα, ακριβώς απέναντι. Είναι λογικές αυτές; Είναι δυνατόν να κάνουμε κανάλι ένα ποτάμι σαν τον Έβρο; Το ίδιο φαινόμενο παρουσιάστηκε και σε άλλα σημεία του ποταμού, στην περιοχή του Δέλτα του Έβρου κ.λπ.. Αυτές οι αυθαίρετες παρεμβάσεις από την πλευρά της Τουρκίας, που δεν είχε το δικαίωμα να τις κάνει χωρίς προηγουμένως να συνομιλήσει με την ελληνική πλευρά, άλλαξαν τη συμπεριφορά του αντιπλημμυρικού μας συστήματος. Και δεν εντοπίστηκαν αυτές οι αλλαγές στη συμπεριφορά ούτε αναδείχθηκαν βεβαίως διεθνώς. 
     Αυτή η Κυβέρνηση δεν παρακολουθεί το ποτάμι, δεν παρακολουθεί τι συμβαίνει στο νομό. Αυτό είναι το μεγάλο της πρόβλημα. Κλιμάκια ήρθαν κάθε φορά που έγιναν πλημμύρες και κάθε φορά υπήρξαν συγκεκριμένες δεσμεύσεις. Το πρώτο το οποίο εξασφαλίζαμε και το κρατήσαμε μέχρι το 2002 είναι μια ετήσια πίστωση που αφορά τη συντήρηση και περιποίηση του αντιπλημμυρικού μας συστήματος, η οποία περιελάμβανε καθαρισμούς μεγάλων αποχετευτικών τάφρων, ανακατασκευή αναχωμάτων εκεί που υπήρχε πρόβλημα, ενίσχυση αναχωμάτων. Και φυσικά αυτό το πρόγραμμα διακόπτεται το 2004. Ναι, κύριε Υπουργέ, αυτό το ετήσιο πρόγραμμα συντήρησης και περιποίησης του αντιπλημμυρικού μας συστήματος διακόπτεται.
     Υπήρξαν αρκετές ανακρίβειες που ελέχθησαν από τον κύριο Υπουργό για μια σειρά θεμάτων. Όσον αφορά το INTERREG, πάλι επιμένετε ότι το έργο της σιδηροδρομικής γραμμής Τυχερού – Σουφλίου, για το οποίο λέτε ότι επροτάθη από εμάς το 2003, διεκόπη, γιατί μπλοκαρίστηκε από την Τουρκία, λόγω της δυνατότητος που είχε στο INTERREG ΙΙΙ. To INTERREG ΙΙΙ, λοιπόν, το συμπλήρωμα προγραμματισμού, εγκρίθηκε το Δεκέμβριο του 2004 και επομένως αποκλείεται το πρόγραμμα αυτό να αφορά το έργο το οποίο λέτε. Αποκλείεται, κύριε Υπουργέ, δεν υπάρχει καμία δυνατότητα. 
     Εμείς αυτό το οποίο σας λέμε –και δεν πήραμε απάντηση για το INTERREG ΙΙΙ- είναι ότι ως Κυβέρνηση και ότι ως χώρα δεν αναδείξαμε αυτές τις απαράδεκτες αιτιάσεις της Τουρκίας, χάσαμε αυτήν τη δυνατότητα. Και το άλλο ζήτημα το οποίο σας λέμε είναι ότι όλα τα νησιά του ανατολικού Αιγαίου και ο Έβρος έχασαν πολύ υψηλά ποσά πιστώσεων. Για τον Έβρο τα ποσά αυτά ανέρχονταν στο ποσό των 10.000.000.000 δραχμών. Μια πηγή χρηματοδότησης για σειρά έργων διασυνοριακού χαρακτήρα –πρώτη προτεραιότητα για μας θα ήταν οι πλημμύρες- απωλέσθη. Τι κάνει η Κυβέρνηση; Θα αναπληρώσει για τη χώρα το χαμένο αυτό ποσό; Θα αναπληρώσει για τον Έβρο αυτό το ποσό;
     Λέτε για τις απορροφήσεις. Νομίζω ότι και εσείς ξέρετε και εμείς ξέρουμε και δεν χρειάζεται να λέμε περισσότερες κουβέντες. Όταν ξεκινάει ένα πρόγραμμα, υπάρχει το στάδιο ωρίμανσης που σε όλες τις προηγμένες χώρες της Ευρώπης κρατάει πολύ χρόνο, γίνονται δημοπρατήσεις, γίνονται συμβάσεις και μετά αρχίζουν οι απορροφήσεις. Εγώ θα σας πω το παράδειγμα του νομού μας. Δείξτε μας ένα έργο, ένα παράδειγμα που να έχει την ταυτότητα της Νέας Δημοκρατίας. Εάν έχουν υπάρξει αυξήσεις στις απορροφήσεις –που εγώ δέχομαι ότι έχουν υπάρξει- είναι απορροφήσεις από συμβάσεις που υπογράφτηκαν από την προηγούμενη κυβέρνηση. Σήμερα εκτελούνται δύο, τρία έργα στο νομό και αυτά με άρρωστο τρόπο –να μη μιλήσουμε τώρα για έργα που έχουν διακοπεί για άλλους λόγους και έχουμε καταθέσει ερωτήσεις γι’ αυτά- και όλα αυτά τα έργα έχουν υπογραφεί ως συμβάσεις από την προηγούμενη κυβέρνηση.
     Και, βεβαίως, για το Π.Ε.Π. θέλω να επαναλάβω: Πώς πληρώσατε τα δύο έργα της Εγνατίας; Έτσι αυξάνετε τις απορροφήσεις; Τα έργα της Εγνατίας είχαν δανειοδοτηθεί ή επρόκειτο να δανειοδοτηθούν από την Ευρωπαϊκή Τράπεζα, είχε εξασφαλιστεί το δάνειο και καθυστερήσατε τη δημοπράτηση. Τα πήρατε έτοιμα σε πλήρη ωρίμανση, δεν τα δημοπρατήσατε, διαπιστώσατε έλλειμμα στις απορροφήσεις και τα εντάξατε στο Π.Ε.Π., για να αυξήσετε τις απορροφήσεις. Σπεύδουν οι περιφερειάρχες σας –το ξέρετε και έτσι είναι, κύριε Υπουργέ, δεν υπερβάλλω- για να εντάξουν ολοκληρωθέντα επενδυτικά σχέδια παλαιότερων ετών στα Π.Ε.Π., για να αυξήσουν τις απορροφήσεις. Γι’ αυτές τις απορροφήσεις μιλάτε. 
     Ξέρετε τα ποσοστά απωλειών που θα έχουμε από το Γ’ Κοινοτικό Πλαίσιο Στήριξης συνολικά, όταν φέτος για τα συγχρηματοδοτούμενα έργα ο προϋπολογισμός προβλέπει 6,1 εκατομμύρια ευρώ, φέτος που θα έπρεπε να είμαστε στο peak της απορρόφησης; Εμείς υπολογίζουμε –να κάνω μία πρόχειρη εκτίμηση- ότι οι απώλειες πόρων από το Γ’ Κοινοτικό Πλαίσιο Στήριξης θα υπερβούν το 25%. Και δεν θα διαφωνήσουμε και δεν θα σας καταγγείλουμε βέβαια στην Ευρωπαϊκή Ένωση, εάν σε πανελλαδικό επίπεδο, για να ανακουφιστεί ο προϋπολογισμός και τα ελλείμματα που εσείς δημιουργήσατε, εντάξετε ολοκληρωθέντα έργα σε προηγούμενες περιόδους. Μη λέτε, λοιπόν, τέτοια πράγματα.
     Θα σας ρωτήσω για το λιμάνι της Αλεξανδρούπολης. Τι έγινε; Καίριο στοιχείο της αναπτυξιακής μας προσπάθειας. Η άκρη της Εγνατίας, η άκρη του  καθέτου άξονα, τι έγινε; Καταργήσατε το μαθηματικό τύπο, μπλοκάρατε το έργο, πήρατε μια μελέτη πανέτοιμη σε πλήρη ωρίμανση, κάνετε τη δημοπρασία με τον καινούργιο νόμο, με το μειοδοτικό διαγωνισμό.
     Προκύπτει εργολάβος. Δεν σας αρέσει το ποσοστό έκπτωσης. Επαναλαμβάνετε τη δημοπρασία. Μπλοκαρίσθηκε, κύριε Υπουργέ, το έργο, διότι προσέφυγε στο Συμβούλιο της Επικρατείας. 
     Τι θα γίνει; Θα προλάβουμε να έχουμε νομικές δεσμεύσεις μέχρι το τέλος του 2006; Δεν θα προλάβουμε. Θα χάσει η χώρα 38.000.000 ευρώ, καθώς και ο νομός. Πώς θα αναπληρωθούν αυτά;
     Εμείς λέγαμε –στη δική μας κυβέρνηση- ότι η δομή του Γ’ Κοινοτικού Πλαισίου είναι τέτοια που δεν βοηθάει την ελληνική περιφέρεια.
     Τώρα, στη δική σας Κυβέρνηση, με αυτά τα δεδομένα, της καταστρατήγησης του Κοινοτικού Πλαισίου Στήριξης, του εξαναγκασμού των Π.Ε.Π. σε πληρωμές κεντρικών υποχρεώσεων της Κυβέρνησης, δεν πρέπει να μιλήσουμε;
     Εμείς έχουμε το δικαίωμα. Τα λέγαμε και τότε. Λιγότερα συνέβαιναν. Τώρα, δεν θα μιλήσουμε; Αυτό μας λέτε: Να μη μιλήσουμε.
     Και για να κλείσω, επειδή ακούστηκε ένας ήπιος λόγος από το συνάδελφο κ. Ζώη, θέλω να πω τα εξής: Τι χρειάζεται;
     Κατ’ αρχάς, κύριε Υπουργέ, κάνω έκκληση: Ένα κλιμάκιο –θα συμβάλλουμε στην επίσκεψη και στη συνεργασία- για να αποτυπώσουμε την πραγματικότητα. Χωρίς υπερβολές. Υιοθετήστε όλα τα αιτήματα της νομαρχίας, όσο υπερβολικά κι αν είναι και πείτε τους πως ό,τι χρειάζεται για τις αποκαταστάσεις, εμείς θα το πληρώνουμε. Και θα αναλάβουν όλοι δεσμεύσεις. Και η Περιφέρεια –τις αρμοδιότητές της- και η Νομαρχία και οι Δήμοι και οι Τ.Ο.Ε.Β.. Μην ξανακάνετε αυτό το οποίο κάνατε πέρυσι, που αποκλείσατε όλους τους άλλους φορείς. Είναι πολύτιμες οι δυνατότητες αυτών των φορέων.
     Το πρώτο, λοιπόν, ζήτημα που θέτουμε είναι αυτό, για την αποκατάσταση των ζημιών. 
     Τώρα, δεν νομίζω ότι πρέπει να λέμε για τον ΕΛ.Γ.Α. και για τους τρεις μήνες, τους δύο μήνες, τους τέσσερις μήνες. Καθυστερήσεις πληρωμών από τον ΕΛ.Γ.Α. ποτέ δεν υπήρχαν. Καθυστερήσεις υπήρχαν από τα Π.Σ.Ε.Α.. Θα εξακολουθήσουν να υπάρχουν, σύμφωνα με τον κανονισμό των Π.Σ.Ε.Α. κ.λπ. Και σας λέω ότι τα παλαιότερα χρόνια, επειδή δεν ίσχυε αυτός ο κανονισμός, δεν υπήρχαν αυτές οι καθυστερήσεις.
     Εγώ, όμως, ομολογώ –και χρησιμοποιώ επιλεγμένα το ρήμα αυτό- ότι εκείνα τα χρόνια δεν υπήρχε η ανάγκη έγκρισης από την Ευρωπαϊκή Ένωση, γι’ αυτό και τα Π.Σ.Ε.Α. πληρωνόντουσαν στον ίδιο χρόνο που πλήρωνε ο ΕΛ.Γ.Α.. Δεν χρειάζεται να δημιουργούμε αυτή τη σύγχυση. Μην το λέτε. Είναι τα αυτονόητα αυτά. Αυτό κάνει ο κ. Μπασιάκος. Έρχεται στον Έβρο –και ο κ. Κατσαρός- και λέει: Θα πληρώσει ο ΕΛ.Γ.Α. σε τρεις μήνες.
     Βέβαια, δεν χρειάζεται να πω ότι ακόμα δεν έχουν πληρωθεί οι ζημιές από τις πλημμύρες του Ιουλίου και του Αυγούστου. Δεν το θεωρώ σημαντικό. Θα πληρωθούν. Ήρθαν οι καταστάσεις. Θα πληρωθούν με κάποια καθυστέρηση. Αντί για τρεις μήνες, πήγαν τρεισήμισι, πήγαν τέσσερις. Δεν χάλασε ο κόσμος. Δεν είναι αυτό το ζήτημα.
     Και φυσικά, για το μόνιμο πρόβλημα. Οι κανονιστικές πράξεις –αυτό που καταθέσατε στη Βουλή, κύριε Υπουργέ- δεν με έπεισαν ότι είμαστε έτοιμοι να λειτουργήσουμε μέσω αυτής της επιτροπής. Εξάλλου, εκτιμώ –δεν είμαι σίγουρος- ότι ο Θρακιώτης Υφυπουργός κ. Στυλιανίδης έκανε μία ad hoc επιτροπή, για να συνεργαστεί στα αντιπλημμυρικά θέματα με τη Βουλγαρία. Εκτιμώ ότι την έκανε, γιατί έβλεπε ότι δεν υπάρχει κάτι άλλο από την πλευρά της Κυβέρνησης.
     Προτείνω, λοιπόν, τώρα, αύριο, άμεσα να ξεκινήσουμε την επαφή, σε συνεργασία με τη Βουλγαρία και την Τουρκία. Και όχι απλώς δεν χρειάζεται να τις εξαναγκάσουμε, αλλά θα σπεύσουν –αυτό είναι το κλίμα- να συνεργαστούν, για να κάνουμε ένα ολοκληρωμένο σχέδιο αντιπλημμυρικής προστασίας. Και θα σπεύσουν, γιατί προσδοκούν –και είναι έτσι- να πάρουν πιστώσεις και χρήματα από την πλευρά της Ευρωπαϊκής Ένωσης. Έτσι ακριβώς έχουν τα πράγματα. 
     Κλείνω λέγοντας το εξής: Οι ζημιές δεν αφορούν μόνο τους αγρότες. Αφορούν το σύνολο της οικονομίας του νομού. Υπάρχει απελπισία. Ελάτε να γυρίσουμε μαζί. Κέρδος θα έχετε. Και πολιτικό κέρδος. Εμείς, κύριε Υπουργέ, αγωνιούμε για το νομό. Ελάτε –και θα συνδράμουμε στην προσπάθειά σας- να δείτε την απελπισία, να κηρύξουμε το νομό πλημμυροπαθή. Δεν έχετε άλλες δυνατότητες. Δεν ξέρω –νομικός είστε- εάν υπάρχουν άλλες δυνατότητες για να πληρώσετε τις μη σπαρείσες εκτάσεις, αυτές που δεν θα σπαρούν. Και θα είναι πολλές. Δεν ξέρω αν έχετε άλλες δυνατότητες, πλην των Π.Σ.Ε.Α., για να πληρώσετε την αποκατάσταση των μονάδων των κτηνοτρόφων. Άμεσα θα πληρωθεί από τον ΕΛ.Γ.Α. το ζωικό κεφάλαιο. Για να ξαναφτιάξουν, όμως, την επιχείρησή τους, δεν μπορούν να περιμένουν τα Π.Σ.Ε.Α.. 
     Τι άλλες δυνατότητες έχετε; Πώς μπορείτε να ενισχύσετε τους επαγγελματίες ή τους βιοτέχνες που δεν θα δουλέψουν φέτος; Πώς θα μπορέσουμε να ανταποκριθούμε στο αίτημα των εργαζομένων, που δεν θα χάσουν απλώς τους τέσσερις, πέντε, έξι μισθούς στις βιοτεχνίες και στις βιομηχανίες συσκευασίας κηπευτικών προϊόντων, αλλά θα βρεθούν και στην ανεργία πολλοί από αυτούς; Πλήττεται όλη η οικονομία.
     Κάνω, λοιπόν, έκκληση: Ελάτε με ένα κλιμάκιο και σε μία καλόπιστη βάση να καθίσουμε να συζητήσουμε.
     Θέλω να σας πω ότι οι τόνοι στην πρωτολογία μου ανέβηκαν, γιατί ένιωσα ότι προκαλούμαι από κάποια πράγματα, για τα οποία είμαι βέβαιος ότι δεν έχετε την ευθύνη, γιατί δεν είστε καλά ενημερωμένος.
     Σας ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας): Οι τόνοι ανεβοκατεβαίνουν, αρκεί να καταλήγουν σε καλές αποφάσεις.
     Κύριε Υπουργέ, έχετε το λόγο.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, πρώτα-πρώτα χαρά θα ήταν για την Κυβέρνηση κάθε φορά που πηγαίνει ένα κλιμάκιο, να ενημερώνει την Αντιπολίτευση να είναι και εκείνη παρούσα. Σας διαβεβαιώ ότι το βράδυ που ανέβηκα στον Έβρο μετά την Κυβερνητική Επιτροπή, περίμενα –ο κ. Ζαμπουνίδης είναι εδώ και μπορεί να το βεβαιώσει- στη σύσκεψη επί μισή ώρα να έρθει και το κλιμάκιο του ΠΑ.ΣΟ.Κ., το οποίο είχε φτάσει λίγο μετά από εμένα στο αεροδρόμιο, αλλά δεν ήρθε. Αντί να παραστούν στη σύσκεψη που κάναμε ακριβώς για να εκτιμήσουμε την κατάσταση, να βάλουμε ένα πρόγραμμα άμεσης αποκατάστασης και να δούμε αυτά που έλεγε ο κ. Κοντός επάνω –θα πω γιατί αναφέρω το όνομά του- σας επαναλαμβάνω ότι δεν ήρθαν οι συνάδελφοι του ΠΑ.ΣΟ.Κ.
     Αλλά εκεί είναι το ζητούμενο; Το ζητούμενο είναι όλοι μαζί να πάμε οργανωμένα; Εγώ σας λέω ότι υπάρχει πάντοτε δελτίο Τύπου που λέει πότε πάει κάθε κυβερνητικό κλιμάκιο. Ήταν προχθές εκεί ο κ. Μπασιάκος. Είχε βγει το σχετικό δελτίο. Ευπρόσδεκτος είναι και καθένας από το ΠΑ.ΣΟ.Κ.. Όπως ο Περιφερειάρχης πηγαίνει δίπλα από τον Αρχηγό της Αξιωματικής Αντιπολίτευσης κάθε φορά που είναι εκεί και ο οποίος είναι στη διάθεση των Βουλευτών και των πάντων, έτσι και εμείς ως Κυβέρνηση, όταν πηγαίνει κάποιο κλιμάκιο, θα είναι στη διάθεση και της Αξιωματικής Αντιπολίτευσης, για να ενημερώνεται για το τι πρόκειται να κάνει η Κυβέρνηση.
     Σας ξαναλέω και πάλι, τι θα πει να πάμε σε ένα κλιμάκιο όλοι μαζί; Το μείζον θέμα αυτήν τη στιγμή ποιο είναι; Το θέμα της αποκατάστασης των ζημιών. Σας είπα και πάλι, μιας και το αναφέρατε, ότι θα είμαστε μέσα στις προθεσμίες για εκείνο το οποίο έχει καταστραφεί. Για τα θέματα των οικοσκευών ξέρετε ότι δεν υπάρχει κανένα ζήτημα και για τις καλλιέργειες εκείνες που δεν καταστράφηκαν μεν, αλλά είναι αδύνατη η σπορά, ο ίδιος ο κ. Κοντός στη σύσκεψη στην Ορεστιάδα είπε τι θα γίνει. 
     Μάλιστα, η δική μας Κυβέρνηση είχε κάνει το ίδιο και με τις προηγούμενες πλημμύρες του καλοκαιριού που μας πέρασε και αυτό φάνηκε. Καθυστέρηση δεν υπήρξε καμία, αντίθετα με το παρελθόν -όπως και να το κάνουμε, το ξέρετε- που θυμάστε τι καθυστερήσεις είχαμε στον ΕΛ.Γ.Α.. Πότε τηρήθηκε το τρίμηνο; Μην κοροϊδευόμαστε. Μιλάγαμε για δώδεκα και δεκατέσσερις μήνες μετά και αν.
     ΓΕΩΡΓΙΟΣ ΝΤΟΛΙΟΣ: Όχι! Δεν είναι έτσι.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Από εκεί και πέρα αναφέρατε το ζήτημα ποιος λέει ανακρίβειες. Εγώ σας είπα κάτι πάρα πολύ απλό σε δύο περιπτώσεις. Μπορείτε να μου πείτε ποιος λέει ανακρίβειες; Εκείνος που παραθέτει τι έργα έγιναν και εσείς αμφισβητείτε εάν έγιναν από τους άλφα ή τους δείνα εργολάβους, ή λέει ανακρίβειες εκείνος ο οποίος είπε ότι θα δώσει 6.000.000 ευρώ για αντιπλημμυρικά και τα έκανε αυτοκίνητα ή κτήρια για το νοσοκομείο ή κτήρια για το θέμα της νομαρχίας ή έργα οδοποιίας στην Αλεξανδρούπολη ή έργα για το λιμάνι στη Σαμοθράκη; Μερικά από αυτά είναι χρήσιμα, αλλά πάντως δεν είναι αντιπλημμυρικά. Ποιος ασχολείται λοιπόν με εικονική πραγματικότητα;
     Είπατε για τα θέματα των Π.Ε.Π.. Όλα λέτε ότι τα είχατε έτοιμα και απλώς εμείς ήρθαμε και τα συνεχίσαμε! Μα, τώρα είναι σοβαρά πράγματα αυτά, να μου λέτε για απορροφητικότητες; Τέσσερα ολόκληρα χρόνια ωριμάζατε έργα;
     Τι να θυμηθώ τώρα; Σε έκτακτες περιπτώσεις τι γινόταν, όπου έψαχναν να βρουν τους Περιφερειάρχες και δεν τους έβρισκαν; Αφού ξέρετε ότι δεν ασχολούνταν με το «σπορ» οι άνθρωποι, ιδιαίτερα τον τελευταίο καιρό, όπου φαινόταν ότι κατέρρεε το σύστημα. Πώς λοιπόν ήταν δυνατόν να διαχειριστείτε ένα πρόγραμμα σαν το Γ΄ Κοινοτικό Πλαίσιο Στήριξης; Σαφώς υπήρξε μία πρόοδος, η οποία προκλήθηκε από το γεγονός ότι τρέξαμε. Αφήστε τώρα ότι ήταν έργα που τα είχατε εσείς ωριμάσει και τα οποία μπήκαν μετά! Σοβαρά τα λέμε αυτά τα πράγματα; Δεν κοιτάτε γύρω - γύρω, ακόμα και στην Αττική, πόση «κοσμογονία» επήλθε σε ορισμένα πράγματα, ακριβώς επειδή εντείναμε τις προσπάθειες;
     Και μιας και αναφέρατε τους Ολυμπιακούς Αγώνες, το παράδειγμα που μας δίνετε, ποιο ήταν; Της ωριμότητας των έργων –δεν μιλάω για απορρόφηση- των Ολυμπιακών Αγώνων; Ώριμα και έτοιμα έργα μας παραδίδατε, όπως τη μαραθώνια διαδρομή, όπου γέλαγε ο κόσμος με τον τρόπο που είχατε ενεργήσει; Παραλίγο να μην προλάβουμε να έχουμε ολοκληρωμένη μαραθώνια διαδρομή από τον τρόπο που διαχειριστήκατε το θέμα; Θυμάστε πώς ήταν, όταν παραλάβαμε την Κυβέρνηση; Κανένας δεν πίστευε ότι θα τελείωνε.
     ΜΑΡΚΟΣ ΜΠΟΛΑΡΗΣ: Τα στάδια ξέρετε σε τι κατάσταση βρίσκονται σήμερα;
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κάντε μία επερώτηση και ελάτε να το κουβεντιάσουμε. Εγώ ξέρω πώς αφήσατε το Ολυμπιακό Στάδιο και πώς καταφέραμε να το κάνουμε σε ελάχιστο χρονικό διάστημα. Μήπως θυμάσθε ότι ήταν αμφίβολο τι επρόκειτο να γίνει;
     Και όσον αφορά τη Μαραθώνια Διαδρομή, που είναι η προμετωπίδα των Ολυμπιακών Αγώνων, δεν ήταν ντροπή πραγματικά αυτό που είχατε αφήσει την εποχή εκείνη;
     Και μιας και λέτε πάλι για αλήθειες, εγώ ξαναρώτησα και το κατέθεσα στη Βουλή: Εσείς, οι «φωστήρες» των κοινοτικών προγραμμάτων και των κοινοτικών ενεργειών, ναι ή όχι – σας κατέθεσα το χαρτί του κ. Μίντοους- κάνατε αίτηση και την κάνατε εκπρόθεσμη για τις πλημμύρες του χειμώνα 2002 - 2003; Και είναι ντροπή πραγματικά να κάνετε εκπρόθεσμη αίτηση. 
     ΜΑΡΚΟΣ ΜΠΟΛΑΡΗΣ: Γιατί δεν απαντάτε;
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κοιτάξτε, «απορία ψάλτου βηξ» είναι η ερώτηση την οποία μου κάνετε. Γιατί εγώ σας ρωτώ: ναι ή όχι υποβάλατε; Γιατί είπε ο κ. Ντόλιος «δεν υποβάλαμε». Και θα σας δώσω το χαρτί του κ. Μίντοους που λέει ότι υποβάλατε και ήταν και εκπρόθεσμη. Δεν είστε ενημερωμένοι για την ερώτηση που κάνατε εδώ για τα έργα και τις ημέρες των κυβερνήσεών σας. Μα, εσείς δεν είστε ενήμεροι για το τι κάνατε ως κυβέρνηση. Ξέρετε τι κάνει η Κυβέρνηση η σημερινή;
     ΜΑΡΚΟΣ ΜΠΟΛΑΡΗΣ: Σας το λέει η Επίτροπος…
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ε, όχι και έτσι. Σας είπα, αξιόπιστη κριτική ναι, αλλά πιστεύετε ότι οι άνθρωποι που μας ακούν και μας βλέπουν –γιατί ξέρω ότι υπάρχει ευαισθησία στον Έβρο αυτήν τη στιγμή και μας κοιτούν οι άνθρωποι- δεν θυμούνται τα έργα και τις ημέρες σας; Δεν ξέρουν τι συνέβαινε; 
     Μου είπε τελικά και ο κ. Σγουρίδης ότι στην περίπτωση του «Βασικού Μετόχου» –επανέρχεται στο ίδιο θέμα- απέτυχε και το ένα και το άλλο.
     Θα του θυμίζω του κ. Σγουρίδη και στο ΠΑ.ΣΟ.Κ πάντα…
     ΠΡΟΕΔΡΕΥΩΝ (Γεώργιος Σούρλας): Τώρα στον Έβρο αν ακούνε για το «Βασικό Μέτοχο» δεν…
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): …είναι τιμή γι’ αυτήν την Κυβέρνηση να αγωνιστεί στην Ευρωπαϊκή Ένωση για τη διαφάνεια στη χώρα. 
     Και είναι ντροπή για την Αξιωματική Αντιπολίτευση να κατηγορεί την Κυβέρνηση και να μη συμπαραστέκεται καθόλου στον αγώνα που έκανε τότε για τη διαφάνεια. Εσείς κορυβαντιούσατε γιατί κερδίζανε εκείνοι οι οποίοι δεν ήθελαν τη διαφάνεια στη διαπραγμάτευση που κάναμε. Όπως και τώρα με το θέμα των υποκλοπών αντί να βοηθάτε να βρούμε ποιοι είναι εκείνοι που έκαναν τις υποκλοπές, κοιτάτε πώς θα πλήξετε την Κυβέρνηση, που είναι το θύμα των υποκλοπών.
     ΜΑΡΚΟΣ ΜΠΟΛΑΡΗΣ: Εσείς τους…
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Γιατί αυτή είναι η τακτική σας. Η τακτική σας είναι ότι εν ονόματι του μικροκομματικού σας συμφέροντος, δεν διστάζετε να θυσιάσετε τα πάντα. Αυτή είναι η λογική του ΠΑ.ΣΟ.Κ. και ήταν έτσι πάντα. 
     Εμείς είμαστε η παράταξη των μεγάλων επιλογών. Και είμαστε η παράταξη των μεγάλων επιλογών, που δεν δίστασε να κάνει αυτό που πρέπει για τον τόπο χωρίς να υπολογίζει το πολιτικό κόστος. Και το ξέρετε αυτό το πράγμα. Και το ξέρετε και από τις εκλογές του ’81. Τις αποφάσεις τις μεγάλες τις πήραμε με πολύ κόστος, χάσαμε τις εκλογές. Αλλά βαδίζει ο λαός μας και η χώρα μας με τις επιλογές του Κωνσταντίνου Καραμανλή και της κυβέρνησης τότε, ακόμη και σήμερα που είστε περήφανοι για την Ο.Ν.Ε.. Αν δεν είχαν γίνει αυτά, τι θα είχατε κάνει;
     Σας είπα. Φυσικά όλα τα πράγματα γίνονται από κοινού. Κανένας δεν μπορεί να μηδενίζει την προσφορά κανενός. Αλλά και αυτό το δικό σας να μην αναγνωρίζετε κανένα θετικό σε κανέναν και να προσπαθείτε να συγκαλύψετε όλα τα λάθη σας, ε, με συγχωρείτε πάρα πολύ, νομίζω ότι αυτό υπερβαίνει τα όρια της κριτικής και μου δίνει το δικαίωμα αυτών των απαντήσεων που πήρατε.
     Ευχαριστώ πολύ, κύριε Πρόεδρε.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
     Κηρύσσεται περαιωμένη η συζήτηση επί της  υπ' αριθμόν 56/34/17.3.2006 επίκαιρης επερώτησης τριάντα εννέα Βουλευτών του ΠΑ.ΣΟ.Κ. προς τους Υπουργούς Εσωτερικών, Δημόσιας Διοίκησης και Αποκέντρωσης, Εξωτερικών, Μακεδονίας - Θράκης και Περιβάλλοντος, Χωροταξίας και Δημόσιων Έργων, σχετικά με την αντιπλημμυρική προστασία του Νομού Έβρου - διασυνοριακές δράσεις Ελλάδας - Τουρκίας.
     Κυρίες και κύριοι συνάδελφοι, έχουν διανεμηθεί τα Πρακτικά της συνεδρίασης της Πέμπτης  23 Μαρτίου 2006 και παρακαλώ το Σώμα για την επικύρωσή τους. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της συνεδρίασης της Πέμπτης 23 Μαρτίου 2006 επικυρώθηκαν.
     Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 22.08΄, λύεται η συνεδρίαση για αύριο ημέρα Τρίτη 4 Απριλίου 2006 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
     Η ΠΡΟΕΔΡΟΣ                                                     ΟΙ ΓΡΑΜΜΑΤΕΙΣ
                                                                 191

