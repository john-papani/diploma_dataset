Π Ρ Α Κ Τ Ι Κ Α  Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ Α'

ΣΥΝΕΔΡΙΑΣΗ ΚΒ'

Τρίτη 12 Νοεμβρίου 1996

Αθήνα, σήμερα στις 12 Νοεμβρίου 1996, ημέρα Τρίτη και ώρα 18.45' συνήλθε στην Αίθουσα Συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Προέδρου κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα.

(Ανακοινώνονται προς το Σώμα από τον κ. Νικόλαο Νικολόπουλο, Βουλευτή Αχαίας, τα ακόλουθα:

Α' ΚΑΤΑΘΕΣΗ ΑΝΑΦΟΡΩΝ

1. Εργαζόμενοι, άνεργοι, απολυμένοι και υποαπασχολούμενοι, που συγκεντρώθηκαν με πρωτοβουλία δεκατριών επιχειρησιακών Σωματείων, κατέθεσαν ψήφισμα στον κύριο Πρόεδρο της Βουλής, ζητούν παραγωγική ανασυγκρότηση της Χώρας σε βιομηχανική βάση και διαμαρτύρονται για το κλείσιμο δεκάδων εργοστασίων και επιχειρήσεων, τις απολύσεις εργαζομένων κ.λπ..

2. Οι Βουλευτές κ.κ. ΛΕΩΝΙΔΑΣ ΛΥΜΠΕΡΑΚΙΔΗΣ, ΔΗΜ. ΤΣΟΒΟΛΑΣ και ΠΑΝ. ΚΡΗΤΙΚΟΣ κατέθεσαν αναφορά με την οποία η 'Ενωση Αγροτικών Συνεταιρισμών Ορεστιάδας ζητεί την επανεξέταση του πίνακα της εκτίμησης μέσης ηρτημένης σοδειάς 1996 για το βαμβάκι.

3. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Πανελλήνια 'Ενωση Κοινωνικών Επιστημόνων υποβάλλει προτάσεις της σχετικά με το νέο εξεταστικό σύστημα εισαγωγής στα Α.Ε.Ι., που προτείνει το Υπουργείο.

4. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο εκδότης της εφημερίδας "Παναιτωλική" Αγρινίου ζητεί τη ρύθμιση των οφειλομένων εισφορών προς το ΙΚΑ από τους εργαζόμενους στην εφημερίδα.

5. Ο Βουλευτής Αχαϊας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις οικονομικές ατασθαλίες της Δημοτικής Επιχείρησης 'Υδρευσης - Αποχέτευσης του Δήμου Αιγίου Αχαϊας.

6. Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία ο Σύλλογος Ιδιοκτητών Γραφείων Εκμισθώσεων Αυτοκινήτων, Τουριστικών Επιχειρήσεων Νομού Ηρακλείου ζητεί τον υπολογισμό της τεκμαρτής αξίας των μεταχειρισμένων αυτοκινήτων προς πώληση.

7. Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία ο Αγροτικός Σύλλογος και ο Αγροτικός Συνεταιρισμός Προφήτη Ηλία Ηρακλείου ζητούν την επίλυση των οικονομικών τους προβλημάτων.

8. Ο Βουλευτής Θεσ/νίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο ΤΟΕΒ Αγίου Αθανασίου Θεσ/νίκης ζητεί την αποζημίωση από τον ΕΛΓΑ των καταστραφέντων οριζόνων της περιοχής του.

9. Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Αγροτικός Σύλλογος Αγριάς Βόλου Νομού Μαγνησίας ζητεί την ικανοποίηση των αιτημάτων των μελών του όπως την καταβολή της επιδότησης του ελαιολάδου εσοδείας 1995-1996.

10. Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Σύλλογος Πλοιοκτητών Μηχανοτρατών Νομού Μαγνησίας "Ο 'Αγιος Νικόλαος" ζητεί την παραγραφή των χρεών των μελών του προς το ΙΚΑ.

11. Ο Βουλευτής Θεσ/νίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο κ. Νικόλαος Λογοθέτης Δ/ντής 7ου Γυμνασίου Καλαμαριάς Θεσ/νίκης ζητεί την επίλυση συνταξιοδοτικού του προβλήματος.

12. Ο Βουλευτής Κορινθίας κ. ΑΝΑΣΤΑΣΙΟΣ ΠΑΠΑΛΗΓΟΥΡΑΣ κατέθεσε αναφορά με την οποία ο Δήμος Κορίνθου διαμαρτύρεται για την αναθεώρηση του ρυμοτομικού σχεδίου Ποσειδωνίας Νομού Κορινθίας.

13. Ο Βουλευτής Κορινθίας κ. ΑΝΑΣΤΑΣΙΟΣ ΠΑΠΑΛΗΓΟΥΡΑΣ κατέθεσε αναφορά με την οποία ο Δήμος Κορίνθου διαμαρτύρεται για την αναστολή οικοδομικών αδειών και εργασιών στην περιοχή της Ποσειδωνίας Κορίνθου.

14. Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η 'Ενωση Αγροτικών Συνεταιρισμών Σητείας Κρήτης ζητεί τη ρύθμιση των ληξιπρόθεσμων οφειλών της προς την ΑΤΕ.

15. Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η 'Ενωση Αγροτικών Συνεταιρισμών Σητείας Κρήτης ζητεί την ένταξη της δημιουργίας πρότυπου πειραματικού αμπελώνα στην περιοχή της στο κοινοτικό πρόγραμμα LEADER II.

16. Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Συμβούλιο Περιοχής της 2ης Εδαφικής Περιφέρειας Νομού Λασιθίου ζητεί τη διαπλάτυνση του επαρχιακού δρόμου του Οροπεδίου Λασιθίου.

17. Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η κοινότητα Καρυδίου Λασιθίου ζητεί την τοποθέτηση αναμεταδότη στην περιοχή της για την τηλεοπτική της κάλυψη.

18. Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Περιφερειακό Τμήμα του Οικονομικού Επιμελητηρίου Ελλάδας ζητεί να ισχύσει πρόγραμμα πρακτικής εξάσκησης για τους πτυχιούχους των Α.Ε.Ι..

19. Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία οι ΤΟΕΒ Λασιθίου διαμαρτύρονται για την απόφαση τοποθέτησης στους Οργανισμούς Εγγείων Βελτιώσεων υπαλλήλων από τους πίνακες επιλαχόντων του διαγωνισμού στις 8/4/1995.

20. Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Ραδιοφωνικός Σταθμός Ανατολικής Κρήτης διαμαρτύρεται για την εφαρμογή των διατάξεων περί "προστασίας της πνευματικής ιδιοκτησίας" στα Μ.Μ.Ε..

21. Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμος Νεάπολης Λασιθίου ζητεί οικονομική ενίσχυση για την κατασκευή δημοτικών του έργων.

22. Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Αγροτικός Συνεταιρισμός Πτολεμαϊδας ζητεί την επίλυση των προβλημάτων που αντιμετωπίζουν οι αγρότες της περιοχής του.

23. Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία η Αντιπροσωπεία Γονέων Φοιτητών στο εξωτερικό του Νομού Κοζάνης ζητεί τη μεταγραφή και σπουδαστών του εξωτερικού που κατάγονται από σεισμόπληκτες περιοχές στα ελληνικά πανεπιστήμια.

24. Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία η Κοινότητα Βατερού Κοζάνης ζητεί την αποκατάσταση των σεισμοπλήκτων της περιοχής της σε συμβατικές κατοικίες.

25. Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία η Πανελλήνια 'Ενωση Ποντίων Επιστημόνων ζητεί την επίλυση των προβλημάτων των ποντίων προσφύγων.

26. Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία η 'Ενωση Αστυνομικών Υπαλλήλων Νομού Κοζάνης υποβάλλει προτάσεις της για την εύρυθμη λειτουργία της Αστυνομικής Διεύθυνσης Κοζάνης.

27. Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία η 'Ενωση Ξενοδόχων Καρπάθου ζητεί τη ρύθμιση των δανείων και των τόκων υπερημερίας των μελών της.

28. Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Δήμος Αστυπάλαιας Δωδεκανήσου ζητεί την προσέγγιση των πλοίων κατά τους χειμερινούς μήνες στο λιμάνι του.

29. Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμος Νεάπολης Λασιθίου ζητεί την ίδρυση και λειτουργία Κέντρου Περιβαλλοντικής Εκπ/σης και 'Ερευνας.

30. Η Βουλευτής Μαγνησίας κα ΡΟΔΟΥΛΑ ΖΗΣΗ κατέθεσε αναφορά με την οποία το Επιμελητήριο Μαγνησίας ζητεί οι διοικήσεις των επιμελητηρίων να είναι αρμόδιες για τον καθορισμό των οδοιπορικών των μελών του Δ.Σ. και των υπαλλήλων των επιμελητηρίων.

31. Ο Βουλευτής Αττικής κ. ΗΛΙΑΣ ΠΑΠΑΗΛΙΑΣ κατέθεσε αναφορά με την οποία ο Εξωραϊστικός και Εκπολιτιστικός Σύλλογος Παραλίας Μαραθώνα Αττικής ζητεί την επίλυση του προβλήματος εξ'αιτίας των λιμναζόντων υδάτων στην παραλία Μαραθώνα.

32. Ο Βουλευτής Αθήνας κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία η Νομαρχιακή Αυτοδιοίκηση Ανατολικής Αττικής ζητεί τη σφράγιση των ηλεκτρομηχανολογικών εγκαταστάσεων των λατομείων αδρανών υλικών σε κηρυγμένο αρχαιολογικό χώρο στο Μαρκόπουλο Αττικής.

33. Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Ιστιαίας του Νομού Εύβοιας ζητεί την παράταση της λειτουργίας των Δημοτικών Σφαγείων Ιστιαίας.

34. Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Ιστιαίας του Νομού Εύβοιας διαμαρτύρεται για την υπουργική απόφαση καθορισμού ορίων περιορισμών δόμησης, κατηγοριοποίησης του οικισμού Κανατάδικα στην περιοχή του.

35. Ο Βουλευτής Θεσ/νίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία η 'Ενωση Δημοσιογράφων Ραδιοφώνου - Τηλεόρασης υποβάλλει προτάσεις της για την επίλυση των προβλημάτων του κλάδου της.

36. Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Συντονιστική Επιτροπή Γονέων Κολυμβητών Ιωνικού Κολυμβητηρίου Χίου ζητεί τη λήψη μέτρων για την εύρυθμη λειτουργία του κολυμβητηρίου.

37. Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία το Σωματείο Εποχικού Προσωπικού Ε.Β.Ζ. Λάρισας ζητεί τη ρύθμιση της συνταξιοδότησης των μελών του.

38. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο επισημαίνεται η επικινδυνότητα της γέφυρας της Κοσκάρακας στο Νομό Μεσσηνίας καθώς και η ανάγκη κατασκευής νέας.

39. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας που αναφέρεται στην πορεία της μελέτης κατασκευής της Ιόνιας οδού που διέρχεται από τη Μεσσηνία.

40. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο εκφράζονται διαμαρτυρίες για τη ρύθμιση των όρων δωρεάν μεταφοράς των μαθητών του Νομού Μεσσηνίας.

41. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο ο ΑΣΟ ζητεί ρυθμίσεις της απορρόφησης της παραγωγής σταφίδας.

42. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο ζητείται η επίσπευση των εργασιών για την κατασκευή της μαρίνας στην Καλαμάτα.

43. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο ζητείται να ληφθούν τα αναγκαία μέτρα αποφυγής τροχαίων ατυχημάτων στη διασταύρωση της εθνικής οδού Καλαμάτας - Τρίπολης.

44. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο η Συντονιστική Επιτροπή Αγροτών Μεσσηνίας ζητεί τη χάραξη νέας αγροτικής πολιτικής όπως την κατάργηση των ποσοστώσεων, την αύξηση των αγροτικών συντάξεων, τη μετατροπή του ΑΣΟ σε τριτοβάθμια συνεταιριστική οργάνωση κ.λπ..

45. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο επισημαίνεται ο κίνδυνος ζημιάς των αγροτών Μεσσηνίας λόγω των περικοπών των ημερών εκτός έδρας των γεωπόνων δημοσίων υπαλλήλων του Νομού.

46. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο εκφράζονται διαμαρτυρίες για τη διακοπή του δρομολογίου του φέρυ μπωτ "Θησεύς" από Καλαμάτα έως Κρήτη μέσω Κυθήρων.

47. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας σχετικά με την αεροπλοϊκήη σύνδεση Καλαμάτας - Αθήνας με την Ο.Α..

48. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας σχετικά με το πιθανό κλείσιμο του εργοστασίου της Διεθνούς Βιομηχανίας Ενδυμάτων στη Θουρία σε περίπτωση απόρριψης της αίτησης της ΔΒΕ για ομαδικές απολύσεις.

49. Οι Βουλευτές κ.κ. ΑΝΑΣΤΑΣΙΟΣ ΚΑΡΑΜΑΡΙΟΣ, ΑΛΕΞ. ΑΚΡΙΒΑΚΗΣ και ΠΑΝ. ΚΡΗΤΙΚΟΣ κατέθεσαν αναφορά με την οποία ο Δήμος Καρπάθου ζητεί την κατασκευή νέων τουριστικών μονάδων και τον εκσυγχρονισμό των παλαιοτέρων για την οικονομική ανάπτυξη του νησιού.

50. Οι Βουλευτές κ.κ. ΜΙΧΑΗΛ ΚΑΡΧΙΜΑΚΗΣ και ΠΑΝ. ΚΡΗΤΙΚΟΣ κατέθεσαν αναφορά με την οποία ο Δήμος Νεάπολης Νομού Λασιθίου ζητεί χρηματοδότηση για την εκτέλεση πολιτιστικών έργων στην περιοχή του.

51. Οι Βουλευτές κ.κ. ΠΕΤΡΟΣ ΚΑΤΣΙΛΙΕΡΗΣ, ΔΗΜ. ΤΣΟΒΟΛΑΣ και ΠΑΝ. ΚΡΗΤΙΚΟΣ κατέθεσαν δημοσίευμα εφημερίδας με το οποίο η Διεύθυνση των Τεχνικών Υπηρεσιών του Νομού Μεσσηνίας ζητεί χρηματοδότηση για την εκτέλεση αντιπλημμυρικών έργων στο Νομό Μεσσηνίας.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ

1. Στην με αριθμό 2/14.10.96 ερώτηση δόθηκε με το υπ' αριθμ. 61694/7.11.96 έγγραφο από τον Υφυπουργό Εσωτερικών η ακόλουθη απάντηση:

"Σχετικά με την ερώτησή 2/14.10.96 σας πληροφορούμε ότι όπως μας ενημέρωσε η Νομαρχιακή Αυτοδιοίκηση Ηρακλείου, δεν επιβεβαιώθηκε η διάθεση τοξικών αποβλήτων στο χώρο διάθεσης λυμάτων του Δήμου Νέας Αλικαρνασσού, ο οποίος ήδη, από τα μέσα Οκτωβρίου, σφραγίστηκε και έπαψε να λειτουργεί. Αίτημα που υποβλήθηκε από τον αντιπρόσωπο των γενικών πρακτόρων του αμερικανικού στόλου στον Δήμο Νέας Αλικαρνασσού, που είχε και την ευθύνη λειτουργίας του υπόψη χώρου, για την εκκένωση βυτιοφόρων με λύματα από το Ναύσταθμο Σούδας, δεν έγινε δεκτό. Οι εγκαταστάσεις του βιολογικού καθορισμού του Δήμου Ηρακλείου εξυπηρετούν τα οικιακά λύματα που μεταφέρονται με βυτιοφόρα οχήματα.

Ο Υφυπουργός

Λ.ΠΑΠΑΔΗΜΑΣ"

2. Στην με αριθμό 15/14.10.96 ερώτηση δόθηκε με το υπ' αριθμ. 61603/6.11.96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 15/14./10.96 που κατατέθηκε στη Βουλή των Ελλήνων από τους Βουλευτές κ.κ. Σ.Κόρακα - Απ.Τασούλα και αναφέρεται στο πιο πάνω θέμα και σε ότι αφορά την αρμοδιότητά μας σας πληροφορούμε τα ακόλουθα:

Τα αιτήματα που αφορούν τις ανωτέρω Κοινότητες αντιμετωπίζονται στα πλαίσια του προγραμματισμού της Περιφέρειας των διαθέσιμων πόρων και ανάλογα με την ιεράρχηση των προτεραιοτήτων για παρόμοιες ανάγκες.

Σχετικά με την έγκαιρη χορήγηση των κονδυλίων της ΣΑΤΑ σύμφωνα με την αριθμ.1848/ΔΕ 167/15.1.96 εγκύκλιο του Υπουργείου Εθνικής Οικονομίας αναφορικά με τις οδηγίες κατάρτισης του Π.Δ.Ε. 1996 καθορίστηκε η χρηματοδότηση της ΣΑΤΑ 9629 να πραγματοποιείται ανά τρίμηνο.

Μέσα στο πλαίσιο αυτό το Υπουργείο Εσωτερικών Δημ.Διοίκησης και Αποκέντρωσης προχώρησε στη μεταφορά των πιστώσεων της ΣΑΤΑ στους δικαιούχους ΟΤΑ μέσω του Τ.Π. και Δ. σε τέσσερις δόσεις ως ακολούθως:

1. Με την αριθμ.23606/21.5.96 Εντολή μεταφοράς της 1ης δόσης των πιστώσεων της ΣΑΤΑ 9629 στους δικαιούχους Ο.Τ.Α.

2. Με την αριθμ.28178/17.6.96 Εντολή μεταφοράς της 2ης δόσης των πιστώσεων της ΣΑΤΑ 9629 στοςυ δικαιούχους Ο.Τ.Α.

3. Με την αριθμ.52223/5.9.96 Εντολή μεταφοράς της 3ης δόσης των πιστώσεων της ΣΑΤΑ 9629 στοςυ δικαιούχους Ο.Τ.Α.

Επισημαίνεται ότι η τέταρτη δόση θα καταβληθεί εντός του μηνός Νοεμβρίου.

Σ' ότι αφορά την αύξηση των κονδυλίων της ΣΑΤΑ στο Ν.Λέσβου σας πληροφορούμε ότι το αίτημα αυτό θα εξετασθεί κατά τη διάρκεια της σύνταξης της νέας Τριμερούς Υπουργικής Απόφασης για την κατανομή της ΣΑΤΑ-97.

Ο Υφυπουργός

Λ.ΠΑΠΑΔΗΜΑΣ"

3. Στην με αριθμό 23/14.10.96 ερώτηση δόθηκε με το υπ' αριθμ. 61668/6.11.96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 23/14.10.96 σχετικά με την αυθαίρετη κατάληψη κοινοτικής έκτασης από ιδιωτική εταιρεία και την εγκατάσταση τροχόσπιτου στη κοινότητα Αγίας Σοφίας Λήμνου, σας γνωρίζουμε ότι η Περιφερειακή Διοίκηση Λέσβου μας ενημέρωσε για τη δημιουργηθείσα κατάσταση και μας γνώρισε ότι έχει ήδη προβεί σε συστάσεις προς την κοινότητα για την αντιμετώπιση του θέματος.

Ο Υφυπουργός

Λ.ΠΑΠΑΔΗΜΑΣ"

4. Στην με αριθμό 24/14.10.96 ερώτηση δόθηκε με το υπ' αριθμ. 61453/6.11.96 έγγραφο από τον Υφυπουργό Εσωτερικών η ακόλουθη απάντηση:

" Απαντώντας στο σχετικό έγγραφό σας, με το οποίο μας διαβιβάσατε Ερώτηση 24/14.10.1996 που κατατέθηκε από τους Βουλευτές κ.κ. Απ.Τασούλα και Ν.Γκατζή και αφορα στα προβλήματα που αντιμετωπίζει το Πολεοδομικό Γραφείο Μολάων Λακωνίας, λόγω έλλειψης προσωπικού, σας γνωρίζουμε ότι η οικεία Νομαρχιακή Αυτοδιοίκηση έχει ήδη υποβάλει σχετικό αίτημα για την πλήρωση κενών οργανικών θέσεων των Υπηρεσιών της, το οποίο (αίτημα) έχει διαβιβαστεί στη Γραμματεία του Υπουργικού Συμβουλίου προκειμένου να εξεταστεί η δυνατότητα ικανοποίησης του.

Πάντως σε κάθε περίπτωση η πλήρωση και αυτών των θέσεων θα γίνει με τις διατάξεις του ν.2190/1994.

Ο Υφυπουργός

Λ.ΠΑΠΑΔΗΜΑΣ"

5. Στην με αριθμό 28/14-10-96 ερώτηση δόθηκε με το υπ' αριθμ. 61451/6-11-96 έγγραφο από τον Υφυπουργό Εσωτερικών η ακόλουθη απάντηση:

"Απαντώντας στο σχετικό έγγραφό σας, με το οποίο μας διαβιβάσατε Ερώτηση 28/14-10-1996 που κατατέθηκε από τους Βουλευτές κ.κ. Απ. Τασούλα και Β. Μπούτα και αφορά στην ίδρυση Γραφείου Αγροτικής Ανάπτυξης στη διοικητική περιφέρεια του Δήμου Κατούνας Αιτωλ/νίας, ώστε οι κάτοικοι του δήμου αλλά και οι των γύρω από αυτόν κοινοτήτων να έχουν επιστημονική στήριξη και πληροφόρηση για τις καλλιέργειες και την κτηνοτροφία τους, σας γνωρίζουμε ότι αρμόδιο να απαντήσει είναι το Υπουργείο Γεωργίας, το οποίο είναι συναποδέκτης του εγγράφου σας και στο οποίο κοινοποιούμε το παρόν, προκειμένου να ενημερώσει απευθείας την Εθνική Αντιπροσωπεία.

Ο Υφυπουργός

Λ. ΠΑΠΑΔΗΜΑΣ"

6. Στην με αριθμό 34/14-10-96 ερώτηση δόθηκε με το υπ' αριθμ. 61700/6-11-96 έγγραφο από τον Υφυπουργό Εσωτερικών η ακόλουθη απάντηση:

"Απαντώντας στην ερώτηση 34/14-10-96 που κατέθεσαν οι βουλευτές κ.κ. Μήτσος Κωστόπουλος και Στρατής Κόρακας σχετικά με την τακτοποίηση σε θέσεις ιδ. δικαίου αορίστου χρόνου προσωπικού που απασχολείται στο Δήμο Καλυμνίων, σας γνωρίζουμε τα εξής:

Σύμφωνα με τις διατάξεις του ν. 1874/90 δόθηκε η δυνατότητα κατάταξης σε μόνιμες θέσεις του προσωπικού που υπηρετούσε μέχρι 31-12-88 στους Ο.Τ.Α. με σχέση εργασίας ιδ. δικαίου ορισμένου χρόνου για την κάλυψη πρόσκαιρων, εποχιακών και επειγουσών αναγκών ή μέσω προγραμμάτων του Ο.Α.Ε.Δ. ή σε έργα αυτεπιστασίας, εφόσον το προσωπικό αυτό εξυπηρετούσε πάγιες και διαρκείς ανάγκες. Τη συνδομή της προϋποθέσεως αυτής βεβαιώνει το οικείο συμβούλιο.

Επίσης το προσωπικό που προσλήφθηκε μετά την 31-12-88 με σχέση εργασίας ιδ. δικαίου ορισμένου χρόνου ή με μίσθωση έργου κατατάσσεται σε θέσεις ιδ. δικαίου αορίστου χρόνου.

Σε εφαρμογή των διατάξεων αυτών λήφθηκε η αριθμ. 194/90 απόφαση του Δημοτικού Συμβουλίου Καλύμνου με την οποία διαπιστώνεται ότι το ανωτέρω προσωπικό καλύπτει πάγιες και διαρκείς ανάγκες.

Σε εκτέλεση της απόφασης αυτής ο δήμαρχος Καλυμνίων με την αριθμ. 39/95 απόφασή του προβαίνει σε τακτοποίηση των εργαζομένων σε θέσεις ιδ. δικαίου αορίστου χρόνου.

Στη συνέχεια, και ενώ η αρμόδια Περιφερειακή Δ/ση θα προχωρούσε σε δημοσίευση της απόφασης αυτής ο Δήμαρχος Καλυμνίων με την αριθμ. 29/29-12-95 απόφασή του ανακαλεί την προηγούμενη απόφασή του, στηριζόμενος σε γνωμοδότηση του Νομικού Συμβούλου του Δήμου.

Το θέμα είναι γνωστό στην Υπηρεσία μας, η οποία θα προβεί στις απαραίτητες ενέργειες και θα δώσει τις δέουσες οδηγίες στην Περιφερειακή Δ/νση Δωδεκανήσου για να εξετάσει τη νομιμότητα της δεύτερης απόφασης του Δημάρχου.

Ο Υφυπουργός

Λ. ΠΑΠΑΔΗΜΑΣ"

7. Στην με αριθμό 47/14-10-96 ερώτηση δόθηκε με το υπ' αριθμ. 61602/6-11-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 47/14-10-96 που κατατέθηκε στη Βουλή των Ελλήνων από τους Βουλευτές κ.κ. Σ. Κόρακα και Ν. Γκάτζη και αναφέρεται στο πιο πάνω θέμα, σας πληροφορούμε τα ακόλουθα:

α) Στο Ειδικό Αναπτυξιακό Πρόγραμμα Τοπικής Αυτοδ/σης (ΕΑΠΤΑ-2) (1994-99) έχει ενταχθεί έργο με φορέα τον Α.Σ. Β.Α. Λέσβου και τίτλο "Ξηραντήρια δαμασκήνου Υψηλομετώπου" πρ/σμού 10 εκ. δρχ. και πίστωση 1996 10 εκ. δρχ.

β) Σε ότι αφορά την χρηματοδότηση του έργου ύδρευσης της Κοινότητας πρ/σμού δαπάνης 25 εκ δρχ. σύμφωνα με την υπάρχουσα μελέτη αντιμετωπίζεται είτε στα πλαίσια των διαθεσίμων πόρων του ΠΕΠ/94-99 είτε μέσα από το πρόγραμμα Δημοσίων Επενδύσεων που αφορά τους Εθνικούς πόρους (ΣΑΕ/1) και προς αυτή την κατεύθυνση είναι όλες οι προσπάθειές μας.

γ) 'Εχουν ήδη δρομολογηθεί οι σχετικές ενέργειες για την ασφαλτόστρωση του δρόμου "Υψηλομετώπου-Στύψης περίπου 2,5 χλμ. Με βάση την υπάρχουσα τεχνική μελέτη δρομολογήθηκε η διαδικασία ανάθεση της μελέτης των Περιβαλλοντικών επιπτώσεων ώστε μετά την εκπόνησή της να προχωρήσουμε στην υλοποίηση του έργου στα πλαίσια των διαθεσίμων πόρων του ΠΕΠ/94-99 ή των Εθνικών που Π.Δ.Ε.

δ) Τα υπόλοιπα αιτήματα της Κοινότητας αντιμετωπίζονται και καταβάλλεται προσπάθεια ικανοποίησής τους στα πλαίσια του προγραμματισμού της Περιφέρειας.

Ο Υφυπουργός

Λ. ΠΑΠΑΔΗΜΑΣ"

8. Στην με αριθμό 48/14-10-96 ερώτηση δόθηκε με το υπ' αριθμ. 61600/6-11-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 48/14-10-96 που κατατέθηκε στη Βουλή των Ελλήνων από τους Βουλευτές κ.κ. Σ. Κόρακα - Ν. Γκατζή και αναφέρεται στο πιο πάνω θέμα, σας πληροφορούμε ότι:

Στο Πρόγραμμα Δημοσίων Επενδύσεων τομέας Υδρευσης - Αποχέτευσης του ΥΠ.ΕΣ. Δ.Δ.&Α., είναι ενταγμένο το έργο "Υδρευση - Αποχέτευση Μυτιλήνης", προύπολογισμού 5,8 δισ. δρχ.. Το έργο αυτό συνχρηματοδοτείται από την Ε.Ε. (Ταμείο Συνοχής).

Η χρονική διάρκεια κατασκευής του είναι 1994-1999 και το αντικείμενο μεταξύ των άλλων περιλαμβάνει την κατασκευή δικτύου ομβρίων.

Σύμφωνα με τα στοιχεία του Υπουργείο η υλοποίηση της κατασκευής του δικτύου αποχέτευσης οβρίων εξελίσσεται ομαλά.

Ο Υφυπουργός

Λ. ΠΑΠΑΔΗΜΑΣ"

9. Στην με αριθμό 54/15-10-96 ερώτηση δόθηκε με το υπ' αριθμ. 61606/6-11-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 54/15-10-96 που κατατέθηκε στη Βουλή των Ελλήνων από το Βουλευτή κ. Β. Κορκολόπουλο και αναφέρεται στο πιο πάνω θέμα, σας πληροφορούμε τα εξής:

α) 'Εχει δρομολογηθεί η δημιουργία Χώρου Υγειονομικής Ταφής Απορριμάτων (ΧΥΤΑ) από το Συμβούλιο Περιοχής 14ης Ε.Π. και στα πλαίσια του έργου "Διαχείριση απορριμάτων" που είναι ενταγμένο στο πρόγραμμα ΕΑΠΤΑ 2 με εγκεκριμένο προύπολογισμό ύψους 40 εκατ. δρχ. Κατ' αυτόν τον τρόπο επιλύεται το πρόβλημα της διάθεσης των απορριμάτων των περιοχών που είναι ενταγμένες στην παραπάνω εδαφική Περιφέρεια στην οποία ανήκει και η Κοινότητα Νέας Μανωλάδας.

Οι χείμαρροι Ρούσκουλος και Μαυροπόταμος, χρειάζονται πράγματι καθαρισμό. 'Ομως στη φάση αυτή εκτελούνται έργα από τη Νομαρχιακή Αυτοδιοίκηση με εργολαβίες που έχει δημοπρατήσει σ' όλο το πρωτεύον δίκτυο αποστράγγισης του αρδευτικού δικτύου Αλφειού και Πηνειού, ώστε να μην πλημμυρίζουν εκατοντάδες χιλιάδες στρέμματα καλλιεργούμενων εκτάσεων.

Ακόμη η 1η ΔΕΚΕ Πατρών εκτελεί εργασίες προστασίας και διευθέτησης σε όλους τους μεγάλους ποταμούς και χειμάρρους του Νομού (Αλφειό, Πηνειακό, Λάδωνα, Νέδα κ.λπ.)

β) Ο δρόμος προς το Κουνουπύλι σύμφωνα με τα στοιχεία της αρμόδιας τεχνικής υπηρεσίας (ΔΤΥ) δεν έχει ασφαλτοστρωθεί σε μήκος μόνο 1,5 χλμ, ο υπόλοιπος δε χωματόδρομος έχει ικανοποιητική βατότητα.

γ) Το ζήτημα της αποχέτευσης που απασχολεί την Κοινότητα σύμφωνα με την αρμόδια τεχνική υπηρεσία (ΤΥΔΚ) προβλέπεται να αντιμετωπιστεί από το έργο "Αποχέτευση και Β.Κ. Βάρδας" συνολικού προύπολογισμού 1.496.000.000 δρχ. όπως προκύπτει από τη συνταχθείσα μελέτη και το οποίο έχει ενταχθεί στο χρηματοδοτικό μηχανισμό ΕΖΕΣ (πρόγραμμα EFTA).


δ) Τέλος σας γνωρίζουμε ότι η Κοινότητα Νέας Μανωλαδάς έχει χρηματοδοτηθεί από τις πιστώσεις του νομαρχιακού Προγράμματος Δημοσίων Επενδύσεων έτους 1996 (ΣΑΝΑ/2) με το ποσό των 6.000.000 δρχ. για εκτέλεση έργου ύδρευσης και από το 5% της ΣΑΤΑ με το ποσο του 1.000.000 δρχ. για εκτέλεση έργου οδοποιίας.

Ο Υφυπουργός

Λ. ΠΑΠΑΔΗΜΑΣ

10. Στην με αριθμό 90/16-10-96 ερώτηση δόθηκε με το υπ' αρθθμ. 61601/6-11-96 έγγραφο από τον Υφυπουργό εσωτερικών η ακόλουθη απάντηση:

"Σε απάντηση της ερώτησης 90/16-10-96 που κατατέθηκε στη Βουλή των Ελλήνων από το βουλευτή κ. Απ. Ανδρεουλάκο και αναφέρεται στο πιο πάνω θέμα, σας πληροφορούμε ότι στο ΠΕΠ Αττικής έχουν ενταχθεί αντιπλημμυρικά έργα ύψους 26.319.520.000 δρχ.

Αναλυτικά έχουν ενταχθεί:

- Αντιπλημμυρικά περιοχής Βούλας-Βουλιαγμένης 5.085.500 χιλ. δρχ.

- Διευθέτηση ρέμματος Ευπειρίδων 4.200.000 χιλ. δρχ.

- Διευθέτηση ρέμματος Πικροδάφνης 1.500.000 χιλ. δρχ.

- Διευθέτηση Σαρανταποτάμου 2.500.000 χιλ. δρχ.

- Φράγμα Αγ. Γεωργίου Βρανά Μαραθώνα 1.200.000 χιλ. δρχ.

- Αντιπλημμυρικά έργα Νομ. Αθήνας 7.195.000 χιλ. δρχ.

- Αντιπλημμυρικά έργα Νομ. Ανατ. Αττικής 1.889.020 χιλ. δρχ.

- Αντιπλημμυρικά έργα Νομ. Δυτ. Αττικής 2.750.000 χιλ. δρχ.

Από αυτά τα περισσότερα είναι Νομαρχιακά έχουν ήδη αρχίσει εργασίες, τα έργα Βούλας - Γλυφάδας ήδη ολοκληρώνονται και όσα δεν έχουν ξεκινήσει βρίσκονται στο στάδιο ολοκλήρωσης μελετών οι οποίες προχωρούν με ταχείες διαδικασίες.

Ο Υφυπουργός

Λ. ΠΑΠΑΔΗΜΑΣ"

11. Στην με αριθμό 91/16-10-96 ερώτηση δόθηκε με το υπ'αριθμ. 1/7-11-1996 έγγραφο από τον Υφυπουργό Πολιτισμού η ακόλουθη απάντηση:

"Σε απάντηση της ερώτηση 91/16-10-1996 σας πληροφορούμε ότι το Παγκόσμιο Πρωτάθλημα Στίβου "Αθήνα 1997" θα διεξαχθεί κανονικά στη χώρα μας.

Η επιτυχής διεξαγωγή του "Αθήνα 1997" θα συμβάλλει στην επιδίωξή μας για την ανάληψη διοργάνωση των Ολυμπιακών αγώνων του 2004.

Αναφορικά με την σκοπιμότητας της αφισοκόλλησης σας πληροφορούμε ότι η Δ.Ο.Ε. ζητά την πλήρηση ενημέρωση της κοινής γνώμης της υποψήφιας πόλης που διεκδικεί τους αγώνες, επειδή θεωρεί απαραίτητη τη συναίνεση του κοινού για την διοργάνωση Ολυμπιακών αγώνων (για πληρέστερη ενημέρωσή σας, σας επισυνάπτουμε τις σελίδες 9-10 του εγχειριδίου για τις πόλεις που είναι υποψήφιες για την διοργάνωση των αγώνων του 2004.

Τέλος σας γνωρίζουμε ότι η απόφαση για την αφισοκόλληση ανήκει στην Επιτροπή Διεκδίκησης "Αθήνα 2004" και ότι δεν υπήρξε οποιαδήποτε επιβάρυνση του Δημοσίου αφού τα χρήματα κατεβλήθησαν από την κα Αγγελοπούλου ως χορηγία. 

Ο Υφυπουργός

ΑΝΔΡΕΑΣ ΑΘ. ΦΟΥΡΑΣ"

Σημ.: Τα σχετικα έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

12. Στην με αριθμό 103/17-10-1996 ερώτηση δόθηκε με το υπ'αριθμ. 61605/6-11-1996 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 103/17-10-1996 που κατατέθηκε στη Βουλή των Ελλήνων από το Βουλευτή κ. Λ. Παπαγεωργόπουλο και αναφέρεται στο πιο πάνω θέμα, σας πληροφορούμε ότι:

Αρχικά είχε εγκριθεί η χρηματοδότηση του έργου "'Υδρευση Χαλκίδας" 

Κατόπιν αιτήματος του Δήμου το έργο επεκτάθηκε σε "'Υδρευση - Αποχέτευση".

Η σχετική έγκριση από την Ε.Ε. έγινε στον Μάιο '96 για 1,2 δις (1996-98).

Η εκτέλεση του έργου ξεκίνησε και αναμένεται ότι θα ολοκληρωθεί χωρίς προβλήματα.

Ο Υφυπουργός

Λ. ΠΑΠΑΔΗΜΑΣ"

13. Στην με αριθμό 132/18-10-1996 ερώτηση δόθηκε με το υπ'αριθμ. 13/3-11-1996 έγγραφο από τον Υπουργό Εργασίας η ακόλουθη απάντηση:

"Απαντώντας στην ερώτηση 132/1996 που κατατέθηκε στη Βουλή από τους Βουλευτές κ.κ. Μ. Κωστόπουλο και Ν. Γκατζή, για το θέμα της αρμοδιότητάς μας σας έχουμε ενημερώσει με την ενώπιόν σας διεξαχθείσα προφορική συζήτηση στις 29/10/1996. Φωτοαντίγραφο των πρακτικών της Βουλής σας επισυνάπτουμε.

Ο Υπουργός

ΜΙΛΤΙΑΔΗΣ ΠΑΠΑΙΩΑΝΝΟΥ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

14. Στην με αριθμό 137/18-10-1996 ερώτηση δόθηκε με το υπ'αριθμ. 1073/6-11-1996 έγγραφο από τον Υπουργό Παιδείας η ακόλουθη απάντηση:

"Απαντώντας στην ερώτηση υπ'αριθμ. 137/18-10-1996 της Βουλευτού κ. Πόπης Φουντουκίδου, σας πληροφορούμε ότι το θέμα των μετεγγραφών φοιτητών, τέκνων πολυτέκνων από Α.Ε.Ι. του εξωτερικού στα Ελληνικά Παν/μια είναι γνωστό στο Υπουργείο Παιδείας, το οποίο όμως δεν προτίθεται προς τον παρόν τουλάχιστον να προβεί στην αλλαγή της ισχύουσας νομοθεσίας για μετεγγραφές χωρίς εξετάσεις, για στην περίπτωση αυτή θα εξέλειπε το κριτήριο της ίσης μεταχείρισης όλων των υποψηφίων προς διαπίστωση ενός ελάχιστου επιπέδου γνώσεων.

Επισημαίνουμε ότι οι πολύτεκνοι φοιτητές έχουν το ευεργέτημα να μετεγγράφονται στο 5ο εξάμηνο σπουδών από τα Παν/μια του εξωτερικού πέραν του προβλεπομένου ποσοτικού περιορισμού αρκεί να συγκεντρώνουν την απαιτούμενη βάση στις εξετάσεις μετεγγραφών.

Ο Υπουργός

ΓΕΡΑΣΙΜΟΣ Δ. ΑΡΣΕΝΗΣ"

15. Στην με αριθμό 157/22-10-96 ερώτηση δόθηκε δόθηκε με το υπ' αριθμ. 1096/7-11-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 157/22.10.96 που κατέθεσαν οι Βουλευτές κ.κ. Πέτρος Κουναλάκης και Ανδριανή Λουλέ, σχετικά με την δωρεάν μεταφορά μαθητών Π/θμιας και Δ/θμιας Εκπ/σης, που κατοικούν μακριά από την έδρα του σχολείου τους χωρίς χιλιομετρικούς περιορισμούς σας πληροφορούμε τα ακόλουθα:

1) Για το θέμα της δωρεάν μεταφοράς μαθητών Π/θμιας και Δ/θμιας Εκπ/σης που κατοικούν μακρυά από την έδρα του σχολείου τους εκδόθηκε η αριθμ. ΙΒ/6722/29.8.96 ΦΕΚ 794/29-8/96 τ. Β' Κοινή Απόφαση των Υπουργών Εσωτερικών Δημόσιας Διοίκησης και Αποκέντρωσης, Οικονομικών και Εθνικής Παιδείας και Θρησκευμάτων με θέμα "Μεταφορά μαθητών Π/θμιας και Δ/θμιας Εκπ/σης".

Η διαφοροποίηση της απόφασης αυτής σε σύγκριση με την απόφαση που ίσχυσε κατά το περασμένο διδακτικό έτος έγκειται στο ότι με το άρθρο 1 αυτής, τέθηκαν χιλιομετρικοί περιορισμοί στη μεταφορά των μαθητών και με το άρθρο 3 παρ. 2 τέθηκε ετήσιο ανώτατο όριο δαπάνης μεταφοράς ανά μαθητή και μαθητική γραμμή.

3) Οι αναφερόμενοι χιλιομετρικοί περιορισμοί και το ανώτατο όριο ετήσιας δαπάνης τέθηκαν για λόγους περιστολής των δαπανών μεταφοράς των μαθητών και αντιμετώπισης τους στα πλαίσια των δυνατοτήτων του κρατικού προϋπολογισμού έτσι ώστε οι εξοικονομούμενες πιστώσεις να χρησιμοποιηθούν σε άλλες δραστηριότητες που αφορούν την ποιοτική αναβάθμιση της Π/θμιας και Δ/θμιας Εκπ/σης.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

16. Στην με αριθμό 258/29-10-96 ερώτηση δόθηκε με το υπ' αριθμ. 1129/6-11-96 έγγραφο από τον Υπουργό Παιδείας η ακόλουθη απάντηση:

"Απαντώντας στην ερώτηση υπ' αριθμ. 258/29-10-1996 του Βουλευτού κ. Ευάγ. Πολύζου, σας πληροφορούμε ότι το θέμα των μετεγγραφών φοιτητών, τέκνων πολυτέκνων από Α.Ε.Ι. του εξωτερικού στα Ελληνικά Παν/μια είναι γνωστό στο Υπουργείο Παιδείας, το οποίο όμως δεν προτίθεται προς το παρόν τουλάχιστον να προβεί στην αλλαγή της ισχύουσας νομοθεσίας για μετεγγραφές χωρίς εξετάσεις, γιατί στην περίπτωση αυτή θα εξέλειπε το κριτήριο της ίσης μεταχείρισης όλων των υποψηφίων προς διαπίστωση ενός ελάχιστου επιπέδου γνώσεων.

Επισημαίνουμε ότι οι πολύτεκνοι φοιτητές έχουν το ευεργέτημα να μετεγγράφονται στο 5ο εξάμηνο σπουδών από τα Παν/μια του εξωτερικού πέραν του προβλεπομένου ποσοτικού περιορισμού αρκεί να συγκεντρώσουν την απαιτούμενη βάση στις εξετάσεις μετεγγραφών.

Τέλος, σας γνωρίζουμε ότι από το Υπουργείο Παιδείας δεν αντιμετωπίζεται θέμα παροχής επιδόματος σπουδών στους ανωτέρω φοιτητές του εξωτερικού.

Ο Υπουργός

ΓΕΡΑΣΙΜΟΣ Δ. ΑΡΣΕΝΗΣ"

17. Στην με αριθμό 285/30-10-96 ερώτηση δόθηκε με το υπ' αριθμ. 18/7-11-96 έγγραφο από τον Υφυπουργό Πολιτισμού η ακόλουθη απάντηση:

"Σε απάντηση της ερώτησης 285/30-10-96 σας πληροφορούμε ότι η αυθόρμητη υιοθέτηση του δημοσιεύματος της εφημερίδας "ΚΟΡΡΙΕΡΕ ΝΤΕΛΟ ΣΠΟΡ" - το οποίο δεν έχει τεθεί υπόψη μας - είναι προφανές ότι μπορεί να οδηγήσει σε λανθασμένα συμπεράσματα τους υιοθετούντες.

Η ανάληψη διοργάνωσης των Ολυμπιακών αγώνων του 2004 από την χώρα μας, ήταν, είναι και θα είναι υπόθεση πάνω από δευτερεύουσες διαφορές και προς αυτή την κατεύθυνση πρέπει να συνεχίσουμε να αγωνιζόμαστε ανεπηρέαστοι από ενέργειες που αποπροσανατολίζουν και ουσιαστικά υπονομεύουν την επίτευξη του κοινού μας στόχου.

Ο Υφυπουργός

ΑΝΔΡΕΑΣ ΑΘ. ΦΟΥΡΑΣ"

ΠΡΟΕΔΡΟΣ (Απόστολος Κακλαμάνης): 'Εχω την τιμή να ανακοινώσω το δελτίο των επικαίρων ερωτήσεων της Τετάρτης, 13ης Νοεμβρίου 191996 και ώρα 18.00.

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 2&3 Καν. Βουλής)

1. Η με αριθμό 165/11.11.1996 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ελευθερίου Βερυβάκη προς τον Υπουργό Εξωτερικών, σχετικά με την αγοραπωλησία εκτάσεων από ξένους υπηκόους στα νησιά του Αιγαίου, την Κρήτη και στις παραμεθόριες περιοχές και τις προθέσεις της Κυβέρνησης να επανεξετάσει το θέμα.

2. Η με αριθμό 167/11.11.1996 επίκαιρη ερώτηση του Βουλευτή της Νέας Δημοκρατίας κ. Ιωάννη Βαρβιτσιώτη προς τον Υπουργό Εξωτερικών, σχετικά με δημοσιεύματα του Τύπου αναφερόμενα σε επιστολή του Υπουργού Εξωτερικών προς το Γενικό Γραμματέα του ΝΑΤΟ με την οποία προτείνει τη δημιουργία μηχανισμού ειρηνικής επίλυσης των διαφορών μεταξύ των χωρών-μελών και τις επιπτώσεις από την ενέργεια αυτή.

3. Η με αριθμό 170/11.11.1996 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ορέστη Κολοζώφ προς τον Υπουργό Εξωτερικών, σχετικά με την παρέμβαση του Υπουργείου Εξωτερικών για παρεμπόδιση ή και ακύρωση της ομόφωνης απόφασης του δημοτικού συμβουλίου Λάρισας για αδελφοποίηση του Δήμου Λάρισας με το δήμο URCUP (Προκόπι) της Τουρκίας.

4. Η με αριθμό 153/7.11.1996 επίκαιρη ερώτηση της Βουλευτού του Συνασπισμού της Αριστεράς και της Προόδου κας Μαρίας Δαμανάκη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη λήψη των αναγκαίων θεσμικών και οικονομικών μέτρων προκειμένου να εξασφαλιστεί η οικονομική και διοικητική αυτοτέλεια των Οργανισμών Τοπικής Αυτοδιοίκησης (Ο.Τ.Α.)".

Τώρα, τι επίκαιρο είναι αυτό το θέμα; Αυτό είναι από συστάσεως Ελληνικού Κράτους.

"5. Η με αριθμό 163/8.11.1996 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Δημαρά προς τον Υπουργό Τύπου και Μέσων Μαζικής Ενημέρωσης, σχετικά με το πρόγραμμα εξυγίανσης της Ελληνικής Ραδιοφωνίας Τηλεόρασης Α.Ε., τις απολύσεις δημοσιογράφων, τα κριτήρια επιλογής νέων προσλήψεων κ.λπ.

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου κύκλου ('Αρθρο 130 παρ. 2&3 Καν. Βουλής)

1. Η με αριθμό 155/7.11.1996 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τους Υπουργούς Εμπορικής Ναυτιλίας, Περιβάλλοντος - Χωροταξίας και Δημοσίων 'Εργων, σχετικά με τα επεισόδια στις εγκαταστάσεις της MOTOR-OIL στους Αγίους Θεοδώρους σε βάρος μελών της GREEN PEACE και τη λήψη αναγκαίων μέτρων για την προστασία του περιβάλλοντος στην περιοχή.

2. Η με αριθμό 175/11.11.1996 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Καραμανλή προς τον Υπουργό Εξωτερικών, σχετικά με τις προθέσεως της Κυβέρνησης για παράταση του "μορατόριουμ" των στρατιωτικών ασκήσεων στο Αιγαίο.

3. Η με αριθμό 171/11.11.1996 επίκαιρη ερώτηση του Βουλευτή του Κομμουνιστικού Κόμματος Ελλάδος προς τους Υπουργούς Ανάπτυξης, Περιβάλλοντος Χωροταξίας και Δημοσίων 'Εργων, Δικαιοσύνης, Εσωτερικών, Δημόσιας Διοίκησης και Αποκέντρωσης, Εμπορικής Ναυτιλίας, σχετικά με τη λειτουργία των εγκαταστάσεων της MOTOR-OIL, την προστασία των εργαζομένων και του περιβάλλοντος στην περιοχή, τη δράση των ειδικών δυνάμεων του λιμενικού σε βάρος μελών οικολογικής οργάνωσης κ.λπ.

4. Η με αριθμό 168/11.11.1996 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς τον Υπουργό Περιβάλλοντος,Χωροταξίας και Δημοσίων 'Εργων, σχετικά με τις προθέσεις της Κυβέρνησης να αναθέσει την εποπτεία της Εταιρείας 'Υδρευσης Αποχέτευσης Πρωτευούσης (Ε.Υ.Δ.Α.Π.) στη διευρυμένη Νομαρχιακή Αυτοδιοίκηση Αθηνών-Πειραιώς.

Κύριοι συνάδελφοι, έχω την τιμή να ανακοινώσω προς το Σώμα, ότι οι Υπουργοί Δημόσιας Τάξης, Εξωτερικών, Εθνικής 'Αμυνας, Εθνικής Οικονομίας και Οικονομικών, Εργασίας και Κοινωνικών Ασφαλίσεων, Υγείας και Πρόνοιας, Δικαιοσύνης, Εμπορικής Ναυτιλίας και Μεταφορών και Επικοινωνιών κατέθεσαν σχέδιο νόμου "Ρύθμιση θεμάτων προσφύγων κατά τροποποίηση των διατάξεων του ν. 1975/1991 και άλλες διατάξεις".

Οι Υπουργοί Δημόσιας Τάξης και Εξωτερικών κατέθεσαν σχέδιο νόμου "Κύρωση συμφωνίας μεταξύ του Υπουργείου Δημόσιας Τάξης της Ελληνικής Δημοκρατίας και του Υπουργείου Δικαιοσύνης και Δημόσιας Τάξης της Κυπριακής Δημοκρατίας για συνεργασία σε θέματα ασφαλείας".

(Παραπέμπονται στην αρμόδια Διαρκή Επιτροπή)

Κύριοι συνάδελφοι, έχω την τιμή επίσης να ανακοινώσω στο Σώμα, ότι με την υπ' αριθμ. 6068/4958/12.11.1996 απόφαση του Προέδρου της Βουλής συγκροτήθηκε η προβλεπόμενη από το άρθρο 46 παρ. 5 σε συνδιασμό με τα άρθρα 25 παρ. 9 του Κανονισμού της Βουλής και την παρ. 2 του άρθρου 5 του ν. 1443/1984 (ΦΕΚ 73Α) "Οικονομική ενίσχυση των πολιτικών Κομμάτων και άλλες διατάξεις", Επιτροπή για τον έλεγχο του ισολογισμού εσόδων και εξόδων των πολιτικών Κομμάτων που ενισχύονται οικονομικά από το Κράτος.

Η ανωτέρω απόφαση, η οποία θα κοινοποιηθεί στους κυρίους Βουλευτάς και θα καταχωρισθεί στα Πρακτικά της σηρινής συνεδρίασης, έχει ως εξής:

ΒΟΥΛΗ ΤΩΝ ΕΛΛΗΝΩΝ

ΠΕΡΙΟΔΟΣ Θ' - ΣΥΝΟΔΟΣ Α'

ΔΙΕΥΘΥΝΣΗ ΝΟΜΟΘΕΤΙΚΟΥ ΕΡΓΟΥ

ΤΜΗΜΑ ΝΟΜΟΘΕΤΙΚΟΥ ΕΡΓΟΥ

Αθήνα, 12 Νοεμβρίου 1996

Αριθμ. Πρωτ.6068

Διεκπ.4958

ΑΠΟΦΑΣΗ

'Εχοντας υπόψη:

1. Την παρ.2 του άρθρου 5 ν.1443/1984 (ΦΕΚ 73 Α') "Οικονομική ενίσχυση των πολιτικών κομμάτων και άλλες διατάξεις", 

2. Την παρ. 5 του άρθρου 46 του Κανονισμού της Βουλής (μέρος Κοινοβουλευτικό) και

3. Τις έγγραφες προτάσεις των Κοινοβουλευτικών Ομάδων,

αποφασίζουμε,

συγκροτούμε διακομματική επιτροπή για τον έλεγχο του ισολογισμού εσόδων και εξόδων των πολιτικών κομμάτων που ενισχύονται οικονομικά από το Κράτος, αποτελούμενη από τους εξής Βουλευτές:

Από το Πανελλήνιο Σοσιαλιστικό Κίνημα

1. Αποστολίδη Λουκά

2. Βλασσόπουλο Ευάγγελο

3. Βλαχόπουλο Ηλία

4. Γιαννάκη Ιωάννη

5. Γκεσούλη Νικόλαο

6. Διαμαντίδη Ιωάννη

7. Ηλιάδη Νικόλαο

8. Θάνο Δημήτριο

9. Παπαδόπουλο Ηλία

10. Σαλαγιάννη Νικόλαο

11. Σπηλιόπουλο Κωνσταντίνο

12. Σπυρόπουλο Ροβέρτο 13. Φλωρίδη Γεώργιο

Aπό τη Νέα Δημοκρατία

14. Βουλγαράκη Γεώργιο

15. Γιοβαννούδα Βαρσάμη

16. Κατσαρό Νικόλαο

17. Κεφαλογιάννη Εμμανουήλ

18. Κωστόπουλο Δημήτριο

19. Μιχαλολιάκο Βασίλειο

20. Νικολόπουλο Νικόλαο

21. Παπαγεωργόπουλο Ελευθέριο

22. Ρεγκούζα Αδάμ.

Από το Κομμουνιστικό Κόμμα Ελλαδος

23. Κόρακα Στρατή

Από το Συνασπισμό της Αριστεράς και της Προόδου

24. Αποστόλου Ευάγγελο

Από το Δημοκρατικό Κοινωνικό Κίνημα

25. Ρόκο Γεώργιο

Ο ΠΡΟΕΔΡΟΣ ΤΗΣ ΒΟΥΛΗΣ

ΑΠΟΣΤΟΛΟΣ ΧΡ. ΚΑΚΛΑΜΑΝΗΣ

ΠΡΟΕΔΡΟΣ (Απόστολος Κακλαμάνης): Ο συνάδελφος κ.Δανέλλης παρακαλεί το Σώμα να εγκρίνει ολιγοήμερη απουσία του στο εξωτερικό.

Εγκρίνει η Βουλή;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ(Απόστολος Κακλαμάνης): Η Βουλή ενέκρινε.

Εισερχόμαστε στην ημερήσια διάταξη...

ΔΗΜΗΤΡΙΟΣ ΤΣΟΒΟΛΑΣ(Πρόεδρος του ΔΗ.Κ.ΚΙ. ): Κύριε Πρόεδρε, πριν εισέλθουμε στην ημερήσια διάταξη, μπορώ να έχω το λόγο;

ΠΡΟΕΔΡΟΣ(Απόστολος Κακλαμάνης): Ορίστε, κύριε Πρόεδρε.

ΔΗΜΗΤΡΙΟΣ ΤΣΟΒΟΛΑΣ(Πρόεδρος του ΔΗ.Κ.ΚΙ.): 'Ηθελα να κάνω μια παρατήρηση, κύριε Πρόεδρε, με την άδειά σας.

ΠΡΟΕΔΡΟΣ(Απόστολος Κακλαμάνης) : Μου ζητήσατε το λόγο, αλλά περιμένω να μου πείτε για τι θέμα θα μιλήσετε.

ΔΗΜΗΤΡΙΟΣ ΤΣΟΒΟΛΑΣ(Πρόεδρος του ΔΗ.Κ.ΚΙ.): Ακριβώς αυτό θα πω.

'Ηθελα να πω το εξής: Την προηγούμενη εβδομάδα, στην ώρα του Πρωθυπουργού...

ΠΡΟΕΔΡΟΣ(Απόστολος Κακλαμάνης): Δεν υπάρχει ώρα του Πρωθυπουργού. Θέλετε να πείτε στη διαδικασία των επικαίρων ερωτήσεων που απαντά ο Πρωθυπουργός.

ΔΗΜΗΤΡΙΟΣ ΤΣΟΒΟΛΑΣ(Πρόεδρος του ΔΗ.Κ.ΚΙ. ): Ναι, κύριε Πρόεδρε. Στη διαδικασία των επικαίρων ερωτήσεων προς τον Πρωθυπουργό, ανέπτυξα μια ερώτηση για την Παιδεία, όπως ενθυμείσθε. Ο κύριος Πρωθυπουργός διαβεβαίωσε το Σώμα, τη Βουλή, όχι μόνο εμένα, ότι έχει εξασφαλίσει η Κυβέρνηση πίστωση για το διορισμό οκτώ χιλιάδων δασκάλων, καθηγητών κ.λπ. Αυτή την ώρα, βλέπουμε να μην έχει υλοποιηθεί.

ΠΡΟΕΔΡΟΣ(Απόστολος Κακλαμάνης): Σας παρακαλώ, κύριε Πρόεδρε, με συγχωρείτε, διότι αυτό συνέβη και πριν από λίγες ημέρες. Δεν ήμουν στην 'Εδρα και καθώς ο κ.Κατσαρός σας έδωσε το λόγο. Επειδή έχετε απουσιάσει τρία χρόνια από τη Βουλή, προφανώς ορισμένα πράγματα δεν τα ενθυμείσθε. Δεν προβλέπεται από τον Κανονισμό κατά το στάδιο αυτό καμία άλλη παρέμβαση, εκτός αν πρόκειται για θέμα που αφορά τον Κανονισμό. Τίποτε άλλο.

ΔΗΜΗΤΡΙΟΣ ΤΣΟΒΟΛΑΣ(Πρόεδρος του ΔΗ.Κ.ΚΙ.): Κύριε Πρόεδρε, το ξέρω πολύ καλά και παρακαλώ να μην επισημαίνετε ότι έχουμε ξεχάσει.

ΠΡΟΕΔΡΟΣ(Απόστολος Κακλαμάνης): Σας λέω, είναι λογικό αυτό. 

ΔΗΜΗΤΡΙΟΣ ΤΣΟΒΟΛΑΣ(Πρόεδρος του ΔΗ.Κ.ΚΙ.):Δεν είναι καθόλου λογικό, διότι δεν έχω ξεχάσει τίποτα.

ΠΡΟΕΔΡΟΣ(Απόστολος Κακλαμάνης): Καλώς. Σας λέω, λοιπόν, ότι δεν έχετε το λόγο.

ΔΗΜΗΤΡΙΟΣ ΤΣΟΒΟΛΑΣ(Πρόεδρος του ΔΗ.Κ.ΚΙ.): Αν θέλετε, κύριε Πρόεδρε, εντάξει.

ΠΡΟΕΔΡΟΣ(Απόστολος Κακλαμάνης): Για τον Κανονισμό; Για τι πράγμα; 

ΔΗΜΗΤΡΙΟΣ ΤΣΟΒΟΛΑΣ(Πρόεδρος του ΔΗ.Κ.ΚΙ): Εάν η ουσία δεν έχει σημασία...

ΠΡΟΕΔΡΟΣ(Απόστολος Κακλαμάνης): Ξέρετε πολύ καλά και ως πολιτικός...

ΔΗΜΗΤΡΙΟΣ ΤΣΟΒΟΛΑΣ(Πρόεδρος του ΔΗ.Κ.ΚΙ.): Εντάξει, κύριε Πρόεδρε, επισημαίνω και εγώ αυτό το πράγμα. Τίποτε άλλο. Μην κουράζεσθε.

ΠΡΟΕΔΡΟΣ(Απόστολος Κακλαμάνης): Εγώ κουράζομαι όταν είναι χρέος μου και καθήκον μου να κουράζομαι. Σας λέω, λοιπόν, ότι γνωρίζετε πολύ καλά και ως πολιτικός, ως Βουλευτής με μεγάλη θητεία στην Αίθουσα και ως δικηγόρος, ότι η διαδικασία σώζει πάντοτε την ουσία. Αντιθέτως, όταν παραβιάζεται η διαδικασία οπουδήποτε, σε οποιοδήποτε οργανωμένο σύνολο, τότε εκεί που προκύπτει μεγαλύτερη ζημία, είναι στην ουσία.

Εάν νομίζετε, λοιπόν, ότι εσείς ή οποιοσδήποτε άλλος συνάδελφος σ'αυτήν την Αίθουσα, πως όταν το νομίζει θα παίρνει το λόγο να βάζει οποιοδήποτε θέμα, λυπάμαι, αλλά θα σας πω ότι ο Κανονισμός ορίζει πότε συζητούμε για θέματα νομοθεσίας, πότε για θέματα Κοινοβουλευτικού Ελέγχου, πότε γίνονται ανακοινώσεις από τον Πρόεδρο του Σώματος, πότε μπορεί να πάρει κανείς το λόγο για τον Κανονισμό, πότε για προσωπικό θέμα, πότε για ο,τιδήποτε άλλο. Λυπάμαι εάν αυτό που είπα, ότι κάτι έχετε ξεχάσει, το παρεξηγήσατε. Δεν είχα πρόθεση να σας θίξω. Και εγώ διαβάζω συνεχώς τον Κανονισμό, γιατί κάποια πράγματα μπορεί να μου διαφεύγουν.

ΔΗΜΗΤΡΙΟΣ ΤΣΟΒΟΛΑΣ(Πρόεδρος του ΔΗ.Κ.ΚΙ.): Με έθιξε το ότι δεν ξέρω τι λέει ο Κανονισμός και δεν μπορεί να μιλάει ο Πρόεδρος έτσι σε έναν Αρχηγό Κόμματος. Αφού, όμως, επιμένετε σ'αυτά και εμείς θα επιμείνουμε σε θέματα που έχουν σχέση με διαδικασία, που για να διευκολύνουμε την ουσία της συζήτησης, δεν ασκούμε δικαιώματα και κάνουμε συνεννοήσεις εκτός, παρ'ό,τι αυτό δεν προβλέπεται από τον Κανονισμό. Απλά το επισημαίνω.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Εχει δίκιο. 

ΠΡΟΕΔΡΟΣ(Απόστολος Κακλαμάνης): Κοιτάξτε, οι συμφωνίες που γίνονται σ'αυτήν την Αίθουσα, πρώτον, γίνονται υπό το άπλετο φως της δημοσιότητας και επομένως, κανείς δεν μπορεί να ισχυριστεί οτιδήποτε το μεμπτόν για οποιονδήποτε συναινεί σ'αυτήν την Αίθουσα για κάποιες διαδικασίες που προφανώς, όταν γίνονται, έχουν ως στόχο τη διευκόλυνση του έργου του Κοινοβουλίου.

Εάν κάποιος δε θα συμφωνεί σε κάποιες διαδικασίες, που όλοι οι άλλοι συμφωνούν σε αυτές, για να διευκολυνθεί το έργο του Κοινοβουλίου, απλώς θα διατρέχει τον κίνδυνο να θεωρηθεί ότι κωλυσιεργεί. Δεν είναι αυτό κάτι με το οποίο θα πρέπει να απειλείτε εμένα, ότι δε θα ξανασυμφωνήσετε. Δικαίωμά σας είναι. Δε σας το επιβάλλει κανείς αυτό, να συμφωνείτε.

Εισερχόμαστε στην ημερήσια διάταξη...

ΜΑΡΙΑ ΔΑΜΑΝΑΚΗ: Κύριε Πρόεδρε, παρακαλώ το λόγο επί προσωπικού θέματος. 

ΠΡΟΕΔΡΟΣ (Απόστολος Κακλαμάνης): Ορίστε, κυρία Δαμανάκη, ποιο είναι το προσωπικό σας θέμα;

ΜΑΡΙΑ ΔΑΜΑΝΑΚΗ: Μπαίνοντας στην Αίθουσα άκουσα να κάνετε ένα σχόλιο για μία επίκαιρη ερώτηση που έχω καταθέσει προς τον κύριο Υπουργό Εσωτερικών.

Θα ήθελα απλώς να διευκρινίσω, κύριε Πρόεδρε, συμφωνώντας μαζί σας...

ΠΡΟΕΔΡΟΣ (Απόστολος Κακλαμάνης): Κυρία Δαμανάκη, δεν υπάρχει προσωπικό θέμα.

ΜΑΡΙΑ ΔΑΜΑΝΑΚΗ: 'Εχω ξεχάσει και εγώ;

ΠΡΟΕΔΡΟΣ (Απόστολος Κακλαμάνης): Το άρθρο 67 του Κανονισμού -τον οποίο και σεις πρέπει να θυμηθείτε, λυπάμαι που πρέπει να σας τον θυμίζω- λέγει πότε υπάρχει προσωπικό θέμα.

Εάν θεωρείτε αυτό που είπα ότι είναι υβριστική έκφραση κατά του προσώπου σας, δε θα χρειαστεί και πάλι να σας δώσω το λόγο, διότι θα ζητήσω εκ των προτέρων συγγνώμη.

ΜΑΡΙΑ ΔΑΜΑΝΑΚΗ: Κύριε Πρόεδρε, συμφωνώ απολύτως μαζί σας. Απλώς ήθελα να διευκρινίσω ότι η ερώτησή μου δεν αφορά τα προβλήματα της Τοπικής Αυτοδιοίκησης από συστάσεως του Ελληνικού Κράτους, αλλά το πρόσφατο συνέδριο της Κ.Ε.Δ.Κ.Ε. και γι'αυτό είναι επίκαιρη, κύριε Πρόεδρε. Αυτό ήθελα να πω.

ΠΡΟΕΔΡΟΣ (Απόστολος Κακλαμάνης): Καλώς, κυρία Δαμανάκη.

ΠΡΟΕΔΡΟΣ (Απόστολος Κακλαμάνης): Κύριοι Βουλευτές εισερχόμεθα στην ημερήσια διάταξη της

ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί της αρχής, των άρθρων και του συνόλου του σχεδίου νόμου: "Τροποποίηση και συμπλήρωση του Τελωνειακού Κώδικα και άλλες διατάξεις".

'Εχουν ομιλήσει όλοι όσοι είχαν εγγραφεί επί της αρχής και απομένει να μιλήσει ο Υφυπουργός Οικονομικών, ο κ.Δρυς και εν συνεχεία θα πάρουν το λόγο οι Κοινοβουλευτικοί Εκπρόσωποι.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα μιλήσω και εγώ, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Και ο Πρόεδρος, ο κ. Μητσοτάκης, επίσης θα λάβει το λόγο.

Ορίστε, κύριε Δρυ, έχετε το λόγο.

ΓΕΩΡΓΙΟΣ ΔΡΥΣ (Υφυπ.Οικονομικών): Κύριε Πρόεδρε, κύριοι συνάδελφοι, πριν αναπτύξω την πρωτολογία μου, θα ήθελα να λύσουμε μία εκκρεμότητα που υπάρχει σχετικά με το άρθρο 17.

Είχα ζητήσει από την πρώτη συνεδρίαση της επιτροπής να κρατηθεί το άρθρο 17, έτσι ώστε να γίνει συνεννόηση με το Υπουργείο Εξωτερικών. Καταλήξαμε σε ένα κοινά αποδεκτό κείμενο.

Θα σας διαβάσω την αναδιατύπωση του άρθρου 17 και μετά θα το δώσω στις υπηρεσίες της Βουλής για να διανεμηθεί στους Βουλευτές.

Το άρθρο 17 αναδιατυπώνεται ως εξής:

"'Αρθρο 17. Παραχωρήσεις ακινήτων του Δημοσίου.

Ακίνητα του Δημοσίου που κατέχονται αυθαίρετα προ του έτους 1980 στις νησίδες Αγαθονήσι, Αρκιοί, Μαράνθη, Καστελόριζο και Σαρία του Νομού Δωδεκανήσου, παραχωρούνται δωρεάν και κατά κυριότητα στους αυθαίρετους κατοίκους των, κατά τη δημοσίευση του παρόντος με τους εξής όρους και προϋποθέσεις: Το παραχωρούμενο αστικό ακίνητο, μετά των κτισμάτων, δε δύναται να υπερβαίνει τα 800 τ.μ. Κατ'εξαίρεση μπορεί να παραχωρηθεί μεγαλύτερη έκταση, εφόσον αυτή που απομένει μετά την παραχώρηση των 800 τ.μ. δεν αποτελεί άρτιο...

(Ομιλίες στην Αίθουσα).

ΠΡΟΕΔΡΟΣ (Απόστολος Κακλαμάνης): Δεν τα βρήκατε ακόμη εκεί στη Νέα Δημοκρατία;

ΔΗΜΗΤΡIΟΣ Ν.ΚΩΣΤΟΠΟΥΛΟΣ: Προσπαθούμε, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Από την αρχή της συνδριάσεως βλέπω ότι το βασανίζετε το θέμα.

ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Ενώ στο ΠΑ.ΣΟ.Κ. τα έχετε βρει όλα!

ΠΡΟΕΔΡΟΣ (Απόστολος Κακλαμάνης): Εγώ, εσάς βλέπω τώρα.

ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Είστε πανευτυχείς, σας ζηλεύω!

ΠΡΟΕΔΡΟΣ (Απόστολος Κακλαμάνης): Παρακαλώ, συνεχίστε, κύριε Υφυπουργέ.

ΓΕΩΡΓΙΟΣ ΔΡΥΣ (Υφυπ.Οικονομικών): Συνεχίζω, κύριε Προέδρε.

Λέει: "...δεν αποτελεί άρτιο οικόπεδο ή δεν μπορεί να αποτελέσει άρτιο οικόπεδο σε συνένωση με άλλη συνεχόμενη έκταση του Δημοσίου. Εάν ο δικαιούχος κατέχει μεγαλύτερη έκταση από την παραπάνω οριζόμενη, δύναται να του παραχωρηθεί επιπλέον έκταση μέχρι το πολύ 800 τ.μ. με τίμημα ίσο προς 1/5 της τρέχουσας αγοραίας αξίας της, καταβλητέο σε πέντε, το πολύ, ισόποσες, ετήσιες, άτοκες δόσεις.

Δεύτερον, το παραχωρούμενο αγροτικό ακίνητο δε δύναται να υπερβαίνει τα 10 στρέμματα. Εάν ο δικαιούχος κατέχει μεγαλύτερη έκταση από την παραπάνω παραχωρούμενη, δύναται να του παραχωρηθεί επιπλέον έκταση μέχρι 10 στρέμματα με τίμημα ίσο προς το 1/10 της τρέχουσας αγοραίας αξίας της, καταβλητέο σε πέντε το πολύ ισόποσες, ετήσιες, άτοκες δόσεις.

Τρίτον, τα παραχωρούμενα ακίνητα θα πρέπει να χρησιμοποιούνται για την κάλυψη στεγαστικών ή επαγγελματικών αναγκών ή για γεωργικούς και κτηνοτροφικούς σκοπούς των δικαιούχων.

Στην αξία των ακινήτων δεν υπολογίζονται οι δαπάνες αξιοποίησης και βελτίωσης αυτών που έγιναν από τους κατόχους, ως και η αξία των τυχόν ευρισκομένων επ'αυτών κτισμάτων που έχουν ανεγερθεί απ'αυτούς.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ).

Τέταρτον, ο παραχωρησιούχος να έχει την ελληνική ιθαγένεια. Η μεταβίβαση περαιτέρω των ακινήτων εν ζωή, για οποιαδήποτε αιτία, επιτρέπεται μόνο σε φυσικά πρόσωπα που έχουν την ελληνική ιθαγένεια και μετά την πάροδο 15 ετών από την παραχώρηση του ακινήτου.

Πέμπτον, η παραχώρηση γίνεται ύστερα από αίτηση του ενδιαφερομένου στην Κτηματική Υπηρεσία Δωδεκανήσου, με απόφαση του Γενικού Γραμματέα της Περιφέρειας Νοτίου Αιγαίου, κατόπιν γνώμης του αρμοδίου Δημοτικού ή Κοινοτικού Συμβουλίου. Η απόφαση αυτή αποτελεί τίτλο κυριότητας που μεταγράφεται.

'Εκτον, όσοι κατέχουν μεγαλύτερη έκταση από την παραχωρούμενη κατά τα ανωτέρω, υποχρεούνται να παραδώσουν αυτή ελεύθερη στην αρμόδια Υπηρεσία του Υπουργείου Οικονομικών με σχετικο πρωτόκολλο εντός έξι (6) μηνών από την έκδοση του τίτλου μεταβίβασης της παραχωρούμενης έκτασης. Σε αντίθετη περίπτωση, η παραχώρηση ανακαλείται αυτοδίκαια.

'Εβδομον, παράβαση οποιουδήποτε από τους παραπάνω όρους και προϋποθέσεις συνεπάγεται την αυτοδίκαιη επάνοδο του ακινήτου στην Κυριότητα του Δημοσίου.

2. Σε κάθε οικογένεια, που κατοικεί μόνιμα στις παραπάνω νησίδες και ο ένας τουλάχιστον από τους συζύγους έχει την ελληνική ιθαγένεια, καθώς και σε κάθε οικογένεια της παραγράφου 3 του άρθρου 5 του νόμου 719/1977 (ΦΕΚ 301/Α'), όπως αυτή αντικαταστάθηκε με την παράγραφο 5 του άρθρου 35 του νόμου 1473/1984 (ΦΕΚ 127/Α'), εφόσον στερείται ακινήτου στις παραπάνω νησίδες, ικανού να καλύψει τις στεγαστικές ή επαγγελματικές ή γεωργικές και κτηνοτροφικές ανάγκες της παραχωρείται, δωρεάν και κατά κυριότητα, έκταση, σύμφωνα με τα οριζόμενα στην παράγραφο 1 του παρόντος άρθρου.

3. Κοινόχρηστοι χώροι, σύμφωνα με το εγκεκριμένο σχέδιο των Οργανισμών Τοπικής Αυτοδιοίκησης ή σύμφωνα με τον τρόπο χρησιμοποίησής τους ή έχουν χαρακτηρισθεί ως τοιούτοι, καθώς και έργα κοινής ωφέλειας μαζί με τα κτίσματα και τις εγκαταστάσεις τους, με εξαίρεση την ζώνη του αιγιαλού, στις νησίδες της παραγράφου 1 παραχωρούνται δωρεάν και κατά κυριότητα στους οικείους Οργανισμούς Τοπικής Αυτοδιοίκησης με τον παρόντα νόμο, αυτοδίκαια και χωρίς άλλη διατύπωση.

Οι Δήμοι και οι Κοινότητες προς τους οποίους παραχωρούνται οι χώροι αυτοί, υποχρεούνται όπως μη μεταβάλουν την ιδιότητα τούτων ως κοινοχρήστων".

Ακολουθεί η εισηγητική έκθεση και παρακαλώ τις Υπηρεσίες της Βουλής. (Στο σημείο αυτό ο Υπουργός κ. Γεώργιος Δρυς καταθέτει τα προαναφερθέντα έγγραφα για τα Πρακτικά τα οποία βρίσκονται στο αρχείο της Στενογραφικής Υπηρεσίας και είναι στη διάθεση κάθε ενδιαφερομένου ).

ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, επιτρέπεται μία διακοπή επί της διαδικασίας;

ΠΡΟΕΔΡΕΥΩΝ (Παναγιώτης Ν.Κρητικός): 'Οχι, δεν έχετε το λόγο επί της διαδικασίας.

ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, νομίζω ότι δημιουργείται ένα μείζον πρόβλημα.

Κύριε Υπουργέ, ποιά είναι η αντίρρηση του Υπουργείου Εξωτερικών; Τα νησιά αυτά που αναφέρατε δεν είναι ελληνικά;

ΠΡΟΕΔΡΕΥΩΝ (Παναγιώτης Ν.Κρητικός): Παρακαλώ, κύριε συνάδελφε, δεν έχετε το λόγο, ούτε επί της διαδικασίας. Διαρκούσης της ομιλίας του κυρίου Υπουργού δεν μπορείτε να διακόπτετε καταρχήν και δεύτερον, εάν έχετε κάποιο λόγο, είτε επί του προσωπικού είτε επί του Κανονισμού και όχι επί της διαδικασίας, προβλέπει ο Κανονισμός το πως ζητάει κανείς το λόγο για αυτά τα δύο ζητήματα και στην μία περίπτωση και στην άλλη.

Ορίστε, κύριε Υπουργέ, συνεχίστε.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, κύριοι συνάδελφοι, με το νομοσχέδιο που εισάγει σήμερα η Κυβέρνηση προς ψήφιση με τίτλο "Τροποποίηση και συμπλήρωση του Τελωνειακού Κωδικα και άλλες διατάξεις" σκοπεύει α) να εκσυγχρονίσει τον Ελληνικό Τελωνειακό Κώδικα, β) να επιλύσει σοβαρές τελωνειακές διαφορές με τους πολίτες γ) να ρυθμίσει μερικές εκκρεμείς φορολογικές υποθέσεις και δ) να ικανοποιήσει αιτήματα ορισμένων κοινωνικών ομάδων π.χ. τυφλοί, πολύτεκνοι, εκτελωνιστές κ.λπ.

Η συζήτηση που έγινε στη Βουλή, έδωσε τη δυνατότητα στο Υπουργείο Οικονομικών να αποδεχθεί όλες τις θετικές παρατηρήσεις που έγιναν από τους κυρίους Βουλευτές. Διαμορφώθηκε έτσι ένα αρτιότερο κείμενο, το οποίο θα λύσει πολλά σημαντικά προβλήματα που υπάρχουν μεταξύ των υπηρεσιών του Υπουργείου Οικονομικών και των φορολογουμένων.

Κύριοι συνάδελφοι, οφείλω να πω ότι δεν επεδείχθη από μερικούς συναδέλφους εκείνο το πνεύμα της κατανόησης και της διάθεσης συνεργασίας που επέδειξε ο Υφυπουργός των Οικονομικών.

Γι'αυτόν το λόγο, θα μου επιτρέψετε, στην ανάπτυξη της παρουσίασης του νομοσχεδίου να πω μερικά ακόμη επιχειρήματα για την ορθότητα του Νομοσχεδίου . Τι θέλουμε να πετύχουμε με το νομοσχέδιο αυτό και μάλιστα στα τέσερα πρώτα άρθρα; Θέλουμε να εκσυγχρονίσουμε τον Ελληνικό Τελωνειακό Κώδικα, ο οποίος, όπως είπα, έχει βεβαίως, βελτιωθεί σε αρκετά σημεία, αλλά παρόλα αυτά εξακολουθεί σε ορισμένες θέσεις τουλάχιστον να παραμένει σε ασύμβατη κίνηση με τον αντίστοιχο Κοινοτικό Τελωνειακό Κώδικα.

Με τις τροποποιήσεις τις οποίες εισάγουμε στα άρθρα 1, 2, 3 και 4 ουσιαστικά προσαρμόζουμε τον Ελληνικό Τελωνειακό Κώδικα με τον αντίστοιχο Κοινοτικό.

Οι σημαντικότερες βελτιώσεις αναφέρονται ουσιαστικά στη δυνατότητα που έχουν φυσικά ή νομικά πρόσωπα να λειτουργούν ιδιωτικούς αποθηκευτικούς χώρους, μία πρωτοβουλία και μία νομοθετική ρύθμιση, η οποία είναι αναγκαία για τη διεύρυνση του εμπορίου και μάλιστα μετά από την ελεύθερη διακίνηση αγαθών και υπηρεσιών που λειτουργεί από 1.1.1993.

Σημαντικό θέμα που προσπαθούμε να επιλύσουμε είναι η δυνατότητα των ελεγκτικών μας υπηρεσιών των Τελωνείων να επιβάλουν πρόστιμα εκείνες, χωρίς να παραπέμπουν στη Δικαιοσύνη, για πράξεις που έκριναν οι ίδιες οι Τελωνιακές Αρχές ότι μπορεί να ήταν πράξεις λαθρεμπορίας.

Το μέχρι σήμερα όριο τέτοιων ποινών, που εδίδετο από τη σχετική νομοθεσία, είναι 5 εκατ. δραχμές. Με εισήγηση των ίδιων των Τελωνειακών Αρχών, όπως δήλωσα στην Επιτροπή, είχε γραφεί στο νομοσχέδιο να γίνει μία αύξηση του συγκεκριμένου ποσού στα 20 εκατομμύρια. 'Ομως, κρίθηκε από την Επιτροπή ότι αυτό το ποσόν ήταν υπερβολικά υψηλό. Δέχθηκα την πρόταση, την οποία έκαναν αρκετοί συνάδελφοι και επομένως, οι Τελωνειακές Αρχές, ειδικότερα οι Ειδικές Υπηρεσίες Τελωνιακών Ερευνών, οι γνωστές ΕΥΤΕ, θα μπορούν τώρα να επιβάλλουν πρόστιμα μέχρι 10 εκατ. χωρίς να παραπέμπουν στη Δικαιοσύνη.

Με τον τρόπο αυτό, αφενός μεν θα αποσυμφορήσουμε τα Δικαστήρια από μία άλλη αρμοδμιότητα η οποία δεν τους ανήκει και αφετέρου -και αυτό είναι το σημαντικότερο, κύριοι συνάδελφοι- ένα πολύ μεγάλο μέρος τελωνειακών υπαλλήλων θα απεμπλακεί από μία υπέρμετρη απασχόλησή τους με δικαστικές πράξεις, οι οποίες δεν είναι της δικής τους αρμοδιότητας. Επίσης, οφείλω να σας πω ότι δεν έχουμε περίσσεια τελωνειακών υπαλλήλων, που θα μπορούσαμε να τους απασχολούμε διαρκώς για τη διερεύνηση τελωνιακών υποθέσεων.

Με το άρθρο 2 προσπαθούμε, κύριοι συναδελφοι, να καθορίσουμε την ημερομηνία εξόδου των πετρελαϊκών προϊόντων από το καθεστώς αναστολής. Επειδή, σχετικά με τη ρύθμιση του θέματος αυτού είχαμε παρα πολλές ερμηνείες της συγκεκριμένης αυτής διάταξης, ορίζουμε πλέον ότι έξοδος των πετρελαιοειδών προϊόντων είναι η φυσική έξοδος από τους αποθηκευτικούς ή από τους χώρους των διυλιστηρίων.

'Ερχομαι στην παράγραφο 13 του άρθρου 2, για το οποίο έγινε ιδιαίτερη συζήτηση, κύριοι συνάδελφοι, σχετικά με τα αυτοκίνητα κάποιων επώνυμων, δυστυχώς, οι οποίοι παραβιάζοντας τις τελωνιακές διαδικασίες, τα χρησιμοποίησαν στην Ελλάδα, χωρίς να έχουν τις νόμιμες προϋποθέσεις.

Με την παράγραφο 13 προσπαθούμε να δώσουμε μία λύση στο συγκεκριμένο αυτό θέμα. 'Ομως, από λάθος ή από άγνοια πιθανότατα -δεν μπορώ να το εξηγήσω διαφορετικά- περιελήφθησαν και σχόλια για την τακτοποίηση διαφόρων επώνυμων. Αναφέρθηκαν μάλιστα αυτοκίνητα Laborgini, τα οποία πέρασαν ως τρακτέρ. Αναφέρθηκε το αυτοκίνητο της κας Μενεγάκη, το αυτοκίνητο ποδοσφαιριστών ή καλαθοσφαιριστών κ.ο.κ.

Θέλω να σας διαβεβαιώσω ότι γι' αυτές τις επώνυμες περιπτώσεις υπάρχει ήδη από το Δεκέμβριο του 1995 παραπομπή στην Εισαγγελία, η οποία μελετά την πιθανή παραβίαση των τελωνειακών διατάξεων.

Και έρχομαι σε ένα άλλο θέμα, το οποίο έθιξε κυρίως ο συνάδελφος κ.Γεωργακόπουλος, σχετικά με τις ρυθμίσεις του άρθρου 3 για την κατανάλωση υγραερίων και μεθανίου. Θα ήθελα να παρατηρήσω το εξής: Με τις διατάξεις του άρθρου 20 του ν.2127/1993 στα υγραέρια και το μεθάνιο που προορίζονταν για θέρμανση, επιβάλλονταν, κατά πολύ χαμηλότεροι συντελεστές ειδικού φόρου κατανάλωσης, δηλαδή, 4.000 δραχμές ανά μετρικό τόνο, έναντι αυτών που επιβάλλονταν στα υγραέρια και το μεθάνιο, που προορίζονταν για κίνηση και άλλες χρήσεις, μεταξύ των οποίων ήταν και οι οικιακές χρήσεις. Για τις χρήσεις αυτές επεβάλετο ειδικός φόρος κατανάλωσης 26.000 δραχμών ανά μετρικό τόνο.

Επειδή, πρακτικά, ήταν αδύνατο να προσδιοριστεί η τελική χρήση των παραπάνω προϊόντων από τον αγοραστή-καταναλωτή, ο οποίος στο νοικοκυριό του μπορούσε να τα χρησιμοποιεί και για άλλες, πλην της θέρμανσης, οικιακές χρήσεις -μαγείρευμα, φωτισμός κ.λπ.- με τη διάταξη της παρ.5 του άρθρου 26 του ν.2166/1993 -και προκειμένου να καταστεί δυνατός ο έλεγχος των διαφορετικών χρήσεων του χαμηλού ή του υψηλού συντελεστή ειδικού φόρου κατανάλωσης- καθορίστηκε ότι με τον υψηλό συντελεστή επιβαρύνεται μόνο το υγραέριο και το μεθάνιο, που χρησιμοποιείται στους κινητήρες.

Η παραπάνω διάταξη εφαρμόστηκε από 9.7.93,αφήνοντας όμως εκτός ρύθμισης διάστημα από 1.1.93 μέχρι την ημερομηνία έναρξης, που ήταν η ημερομηνία έναρξης ισχύος του ν. 2127/93, δηλαδή μέχρι και την 8.7.93. Επειδή γι' αυτό το διάστημα εξακολουθεί να είναι αδύνατο να προσδιοριστούν οι τελικές χρήσεις του υγραέριου και του μεθάνιου που ζητήθηκε να τεθούν σε ανάλωση με το χαμηλό συντελεστή ως προοριζόμενα αποκλειστικά για θέρμανση και προκειμένου να υπάρξει ομοιόμορφη μεταχείριση από πλευράς επιβολής του ειδικού φόρου κατανάλωσης σε όμοιες περιπτώσεις, με την παρούσα διάταξη, επεκτείνεται η εφαρμογή της διάταξης της παρ. 5 του άρθρου 26 του ν.2166/93 και για το παραπάνω χρονικό διάστημα, δηλαδή από 1.1.93 μέχρι 8.7.93, ώστε να τακτοποιηθούν οι υφιστάμενες στα τελωνεία της Χώρας εκκρεμότητες. Αυτό είναι το ακριβές νόημα του συγκεκριμένου άρθρου. 

'Ερχομαι τώρα σε μια ομάδα τριών άρθρων, τα οποία επικρίθηκαν ιδιαίτερα από μερικούς συναδέλφους. Πρόκειται για το θέμα της τακτοποίησης της αποσύρσεως των επιβατηκών αυτοκινήτων. Δε θα επαναλάβω τα στοιχεία τα οποία έδωσα στη δημοσιότητα στην Επιτροπή. Θέλω να πω το εξής: Μέχρι σήμερα, ένας μεγάλος αριθμός συμπολιτών μας έχει παραπεμφθεί στη Δικαιοσύνη. 'Ενας άλλος αριθμός αποσύρσεων ερευνάται, κατά πόσο έγινε με νόμιμες διαδικασίες.

Εμείς κάνουμε μια πρόταση με το άρθρο 5 που δίνει λύσει στο πρόβλημα. 'Ομως εξαιρούμε τους εμπόρους και τους εκπροσώπους των, όσον αφορά την πλαστογραφία ή οποιαδήποτε άλλη παράβαση για την οποία έχει ποινική ευθύνη ο έμπορος ή ο εκπρόσωπός του. Δηλαδή, με τη διάταξη του άρθρου 5 καλούμε όλους όσους έκαναν απόσυρση και δεν ήταν σύννομος να καταβάλουν στο Δημόσιο τους οφειλόμενους δασμούς, το ΕΠΕ και τα τέλη κυκλοφορίας. 'Ολοι οι άλλοι θα ακολουθήσουν τις διαδικασίες της Δικαιοσύνης.

Επομένως, με το άρθρο 5 δεν κάνουμε άφεση αμαρτιών για λαθρεμπορική ή οποιαδήποτε άλλη πράξη, που έχει ήδη παραπεμφθεί στη Δικαιοσύνη. Τακτοποιούμε ένα πρόβλημα χιλιάδων Ελλήνων που, είτε γνώριζαν είτε δεν γνώριζαν, έκαναν αποσύρσεις που δεν ήταν σύννομες.

Σχετικά με το άρθρο 6, που αφορά τις ρυθμίσεις για τα σκάφη αναψυχής που έχουν εκτελωνιστεί, θα ήθελα να πω τα εξής: Με αυτήν τη διάταξη παρέχεται η δυνατότητα στους ιδιοκτήτες θαλαμηγών που κατέβαλαν ΦΠΑ 18% επί της αξίας που καθορίστηκε από τις τελωνειακές αρχές να καταβάλουν ολόκληρο το ποσό που υπελογίσθη εκ των υστέρων από την τελωνειακή αρχή και να απαλλαγούν άλλων συνεπειών υπό τις εξής προϋποθέσεις: Πρώτον, ότι θα δεχθούν οι ιδιοκτήτες αυτών των σκαφών ως δασμολογητέα αξία την προκύπτουσα εκ του τιμολογίου αγοράς του σκάφους, έστω και αν δεν ήταν καινουργές κατά το χρόνο του τελωνισμού. Και δεύτερον, να παραιτηθούν κάθε ενδίκου μέσου κατά της πράξεως καταλογισμού από το αντίστοιχο τελωνείο.

Αυτή η ρύθμιση, όπως τόνισα και πριν, θα είναι επωφελής για το Δημόσιο, πρώτον, διότι δεν αφορά όσους έχουν χρησιμοποιήσει πλαστά τιμολόγια. Αυτό είναι αυτονόητο. Θα μπορούσε μάλιστα να γραφεί και στο συγκεκριμένο άρθρο. Δηλαδή, ότι εξαιρούνται αυτής της ρυθμίσεως όσοι έχουν χρησιμοποιήσει πλαστά τιμολόγια.

Δεύτερο, καθορίζεται ως βαθμολογητέα αξία των σκαφών η προκύπτουσα από τιμολόγια αγοράς τους, παρ' ότι τα πλείστα των σκαφών αναψυχής εκτελωνίστηκαν ως μεταχειρισμένα, πράγμα που είχε σαν συνέπεια τη σημαντική μείωση της αξίας τους, κατά ποσοστό τουλάχιστον 40%. Αυτή η διαδικασία είναι αυτή που ακολουθήθηκε σε όλες τις Ευρωπαϊκές χώρες.

Συνεπώς, οι ιδιοκτήτες αυτών των μεταχειρισμένων σκαφών για να υπαχθούν στη ρύθμιση του νόμου, πρέπει να αποδεχθούν δασμολογητέα αξία, τουλάχιστον 40% μεγαλύτερη, σε σχέση με την πραγματική αξία κατά το χρόνο του τελωνισμού.

Σχετικά με το άρθρο 7 υπάρχουν περίπου χίλιοι διακόσιοι συμπολίτες μας, οι οποίοι με τη μεσολάβηση εμπόρων εκτελώνιζαν αυτοκίνητα, που η αξία τους ήταν μικρότερη από την πραγματική. Αρχικά, το αυτοκίνητο δεν παρουσιάζετο στο τελωνείο και γι' αυτό έχουν ευθύνη οι τελωνειακοί που υπέγραψαν τα χαρτιά εκτελωνισμού, χωρίς να ελέγξουν λεπτομερειακά το αυτοκίνητο. 'Ετσι υπάρχει μια απώλεια εσόδων του Ελληνικού Δημοσίου της τάξεως των 400 εκατ. δραχμών και καλούμε όχι τους εμπόρους, οι οποίοι συνεχίζουν να έχουν την ποινική ευθύνη και δεν τους κάνουμε καμιά απολύτως απαλλαγή ευθυνών, αλλά καλούμε τους πολίτες που εκτελώνισαν αυτοκίνητα, με μεγάλης αξίας extra να πληρώσουν τους δασμούς και φόρους τους οποίους απέφυγαν κατά τον εκτελωνισμό, χωρίς να τους επιβληθούν πρόσθετα τέλη εκπροθέσμου καταβολής.

Κύριοι συνάδελφοι, σχετικά με το άρθρο 9 για το τσιγαρόχαρτο. Ακουσα τις παρατηρήσεις ορισμένων συναδέλφων που ζήτησαν τη διατήρηση της παραδοσιακής αυτής συνήθειας, η οποία ακολουθείται από ορισμένους καπνοπαραγωγούς σε περιοχές της Χώρας. Πρέπει να σας πω, όμως, ότι μετά την 1.1.93 έχει καταργηθεί πλέον η δυνατότητα αυτή. Δεν προσφέρουμε καμιά ιδιαίτερη υπηρεσία σ' αυτούς τους αγρότες. Το κόστος για το Δημόσιο είναι 70 εκατ. ετησίως. 'Ομως το διοικητικό κόστος που έχει το Υπουργείο Οικονομικών για να μοιράζει αυτά τα φύλλα τσιγαρόχαρτου στους καπνοπαραγωγούς, που θέλουν να καπνίζουν με τον παραδοσιακό τρόπο, είναι ιδιαίτερα αυξημένο και γι' αυτόν το λόγο προτείνουμε να καταργηθεί η διάταξη.

Στο άρθρο 11, κύριοι συνάδελφοι, δίνουμε τη δυνατότητα να ικανοποιηθεί επιτέλους ένα πάγιο αίτημα που είχαν οι ανάπηροι, οι τυφλοί και γενικότερα τα άτομα με ειδικές ανάγκες, όσον αφορά την ανανέωση του αυτοκινήτου τους. Οπως ξέρετε τους δινόταν η δυνατότητα ανανέωσης μετά το πέμπτο έτος, αλλά όταν αγόραζαν νεό αυτοκίνητο έπρεπε να πληρώσουν τον ειδικό φόρο κατανάλωσης.'Ηταν πάγιο αίτημα, να μπορούν να κάνουν αυτήν την ανανέωση, μετά τη συμπλήρωση του δέκατου έτους από την ημερομηνία που πήραν το πρώτο αυτοκίνητο, χωρίς να πληρώνουν πάλι τον ειδικό φόρο κατανάλωσης. Ετσι μαζί με τη διάταξη ότι μπορούν να εισάγουν ή να αγοράζουν εκτός από καινούριο αυτοκίνητο και μεταχειρισμένο σύγχρονης τεχνολογίας, νομίζω ότι ικανοποιείται το αίτημα που είχαν οι άνθρωποι με ειδικές ανάγκες.

Με το άρθρο 12 επιλύεται ένα πρόβλημα του ξενοδοχειακού κόσμου, σχετικά με τα ποσοστά χρήσης του πετρελαίου θέρμανσης και κίνησης.

Με το ν. 2386/96 καθορίστηκαν τα ποσοστά πετρελαίου που χρησιμοποιούνται για κίνηση και θέρμανση σε 60% και 40% αντίστοιχα. Βεβαίως και με αυτήν τη ρύθμιση οι ξενοδοχειακές επιχειρήσεις δεν έμειναν απολύτως ικανοποιημένες.

Τι θέλουμε να κάνουμε με τη ρύθμιση αυτή: Θέλουμε ακριβώς να κάνουμε μια πράξη δικαιοσύνης. Γιατί δεν είναι δυνατόν, κύριοι συνάδελφοι, να εξισώνουμε τους ασυνεπείς με τους συνεπείς. Ορισμένοι ξενοδόχοι - επιχειρηματίες τακτοποίησαν τις οφειλές τους στην αρχική σχέση 75%- 25%. 'Αλλοι όμως δεν τις τακτοποίησαν. Καλούμε σήμερα τους συνεπείς να έλθουν, να κάνουμε ένα συμψηφισμό, έτσι ώστε αν πλήρωσαν με ποσοστά 75% - 25% να υπολογίσουμε τι τους οφείλουμε και αυτό να το συμψηφίσουμε με τις καινούριες ποσότητες πετρελαίου, που πρέπει βεβαίως να είναι σε σχέση 60% - 60%

Σχετικά με το άρθρο 16, κύριοι συνάδελφοι, θα ήθελα να σας παρακαλέσω να δείτε τι κάνουμε. Στον Ο.Τ.Ε. τηρείται ένας λογαριασμός -λογαριασμός νεότητας αναφέρεται- όπου ο κάθε εργαζόμενος τοποθετεί σε ένα ειδικό ταμείο, που έχει δημιουργηθεί, 500 δρχ. το μήνα για κάθε του παιδί. Ο Ο.Τ.Ε. για να βοηθήσει τα παιδιά των υπαλλήλων του, δίνει και αυτός ένα ποσό, ίσο ακριβώς με αυτό που δίνουν οι εργαζόμενοι. Από τα χρήματα αυτά έχει σχηματισθεί ένα σημαντικό κεφάλαιο. Κάθε χρόνο στα παιδιά των υπαλλήλων του Ο.Τ.Ε., τα οποία ενηλικιώνονται, δίδεται μια οικονομική βοήθεια. Το κεφάλαιο τοποθετείται σε έντοκους λογαριασμούς. Αυτοί οι λογαριασμοί μέχρι σήμερα, αφού είναι έντοκοι θα έπρεπε οι τόκοι να φορολογούνται με ποσοστό 15%.

Το άρθρο 17 σας το μοίρασα. Αποτελεί πάγιο αίτημα, κύριοι συνάδελφοι, όλων των κατοίκων των ακριτικών νησιών, επιτέλους να αποκτήσουν τίτλους κυριότητας για ακίνητα, τα οποία κατέχουν επί δεκάδες ετών και για τα οποία, βεβαίως, η μη ύπαρξη των τίτλων, όπως ξέρουμε πολύ καλά, περιορίζει τη δυνατότητα της ανάπτυξης στις περιοχές αυτές. Νομίζω ότι αποτελεί μια πράξη δικαιοσύνης της Πολιτείας για τους ακρίτες αυτούς, οι οποίοι ζουν πραγματικά κάτω από δύσκολες συνθήκες στο πιο ακραίο σημείο της Ελλάδος, που είναι το Ανατολικό Αιγαίο.

Οφείλω, όμως, να πω εδώ, ότι η ρύθμιση αυτή δεν είναι αποδεκτή -και η απάντησή μου ίσως ικανοποιήσει το συνάδελφο κ. Καραμάριο- από την Ιερά Μονή του Αγίου Ιωάννου της Πάτμου. Είχαμε την ευκαιρία, κύριοι συνάδελφοι, να κάνουμε ένα μακρύ διάλογο, το Υπουργείο Οικονομικών, οι Οργανισμοί Τοπικής Αυτοδιοίκησης των νησιών αυτών της Δωδεκανήσου και εκπρόσωποι της Ιεράς Μονής Αγίου Ιωάννου της Πάτμου. Δυστυχώς, δεν κατορθώσαμε να καταλήξουμε σε μια συμφωνία, διότι οι απόψεις της Τοπικής Αυτοδιοίκησης της Δωδεκανήσου, της Ιεράς Μονής και του Ελληνικού Δημοσίου είναι διαφορετικές. Μάλιστα δε, οφείλω να σας πω ότι ζητήσαμε και την άποψη του Υπουργείου Εξωτερικών, σχετικά με το κείμενο το οποίο έπρεπε να παρουσιάσουμε στο Κοινοβούλιο και κρίθηκε ότι δεν έπρεπε να αναφερθούν οι απόψεις της Μονής στο κείμενο του νόμου.

Δηλώνω, όμως, ότι αν η Μονή κρίνει ότι αδικείται από τη ρύθμιση αυτή, τότε μπορεί κάλιστα να προσφύγει στο γνωμοδοτικό συμβούλιο δημοσίων κτημάτων, όπου εκεί θα κριθεί το βάσιμο των αιτιάσεων της.

'Ερχομαι τώρα στο άρθρο 21, για το οποίο έγινε μακρά συζήτηση.

ΠΡΟΕΔΡΕΥΩΝ (Παναγιώτης Ν. Κρητικός): Στο 21 άρθρο και στο 27ο λεπτό.

ΓΕΩΡΓΙΟΣ ΔΡΥΣ (Υφυπ. Οικονομικών): Με το άρθρο 21, παρ. 1 και 2, προσπαθούμε να λύσουμε δύο μεγάλα θέματα, τα οποία έχει το Υπουργείο των Οικονομικών. Η παρ. 1 αναφέρεται στη ρύθμιση μη βεβαιωμένων οφειλών ή στην υποβολή ανακριβών ή ελλιπών δηλώσεων από τους φορολογούμενους προς τις φορολογικές αρχές.

Σχετικά με τα θέματα αυτά, όπως τόνισα και στην προηγούμενη τοποθέτησή μου τίποτε δεν κρύβεται πίσω απ' αυτές τις διατάξεις. Μάλιστα η διάταξη αυτή είναι ηπιότερη αντίστοιχων διατάξεων οι οποίες εγένοντο από άλλους συναδέλφους μου προηγούμενα.

Θέλω να σας πω, ότι της συγκεκριμένης διάταξης του άρθρου 21, παρ. 1 και 2, έχουν προϋπάρξει όχι νομοθετικές ρυθμίσεις, όπου υποβάλλονται στην κρίση του Κοινοβουλίου, αλλά απλές υπουργικές αποφάσεις οι οποίες είναι οι εξής 6: Η απόφαση Κ 8173/78 του αείμνηστου Αθανάσιου Κανελλόπουλου, η απόφαση Ε4866/83 του κ. Κουλουριάνου, η απόφαση Ε13178/85 του κ. Τσοβόλα, η απόφαση 670/88 επίσης του κ. Τσοβόλα, η απόφαση 1082131/90 του κ. Γιάννη Παλαιοκρασσά και βεβαίως ο ν.2198 άρθρο 13 τον οποίο επαναφέρουμε τώρα, γιατί ακριβώς θέλουμε, αφ' ενός μεν να διευκολύνουμε τους φορολογουμένους να τακτοποιήσουν τις υποχρεώσεις τους, αφ' ετέρου, να βελτιώσουμε τους εισπρακτικούς ρυθμούς του Υπουργείου Οικονομικών, έτσι ώστε να μην υπάρχει υστέρηση όσον αφορά τον προϋπολογισμό.

Επίσης, θα ήθελα να θυμίσω, κύριοι συνάδελφοι, τα εξής. Επί υπουργίας του κ. Τσοβόλα, όχι μόνο είχαν γίνει αυτές οι ρυθμίσεις στις οποίες αναφέρθηκα, αλλά είχαν επιβληθεί δύο έκτακτες εισφορές με αποφάσεις που κυρώθηκαν εκ των υστέρων με νόμο. Είναι η απόφαση Ε15451/85 και η απόφαση Ε3789/88. 'Αρα, λοιπόν, ακολουθήθηκε μία τακτική από την εποχή του αείμνηστου Αθανάσιου Κανελλόπουλου μέχρι και του προκατόχου μου συναδέλφου κ. Γεωργακόπουλου, ακριβώς διότι οι ανάγκες του Υπουργείου Οικονομικών και αφ' ετέρου η αντικειμενική δυνατότητα χιλιάδων φορολογουμένων, εξαιτίας των υψηλών προστίμων που ορίζουν οι νόμοι, να ικανοποιήσουν τις φορολογικές τους υποχρεώσεις, μας οδήγησαν στην ανάγκη να φέρουμε παρόμοιες ρυθμίσεις ηπιότερης μορφής. Και μάλιστα το κάνουμε πρώτη φορά με νόμο, έτσι ώστε να κριθούμε όσον αφορά τη διαφάνεια που πρέπει να έχει κάθε νομοσχέδιο, που έχει φορολογική βάση.

Τέλος, πάλι με το άρθρο 21, παρ. 2, επιλύουμε προβλήματα βεβαιωμένων οφειλών. 'Οπως είπα και πριν οι βεβαιωμένες οφειλές είναι 2,2 τρισ. δραχμές, εξ αυτών ένα τρισεκατομμύριο αναφέρεται στις ΔΕΚΟ και το 1,2 τρισ. δρχ....

(Στο σημείο αυτό ακούγεται ο προπειδοποιητικός ήχος λήξης του χρόνου ομιλίας του κυρίου Υπουργού).

Κύριε Πρόεδρε, παρακαλώ δώστε μου μόνο τρία λεπτά.

ΠΡΟΕΔΡΕΥΩΝ (Παναγιώτης Ν. Κρητικός): Λίγα είναι; Θα παρακαλέσω να συντομεύσετε γιατί έχουμε και ορισμένες δεσμεύσεις, να τελειώσουμε, δηλαδή απόψε ορισμένο μέρος του νομοσχεδίου.

ΓΕΩΡΓΙΟΣ ΔΡΥΣ (Υφυπ. Οικονομικών): Λέω, ότι σχετικά με την παρ. 2 του άρθρου 21 οι βεβαιωμένες οφειλές είναι της τάξεως των 2,2 τρισ. δραχμών. Εξ αυτών το 1 τρισ. αφορά τις ΔΕΚΟ και 1,2 αφορά όλους τους άλλους φορολογούμενους.

Πολλοί εξ αυτών, αντικειμενικά -το τονίζω και άλλη μία φορά- δεν είναι δυνατόν να ικανοποιήσουν τις φορολογικές τους υποχρεώσεις και τους δίνουμε τη δυνατότητα με ευνοϊκές ρυθμίσεις, να τακτοποιήσουν αυτές τις υποχρεώσεις των προς το Δημόσιο.

Τέλος, όσον αφορά τις φαρμακευτικές επιχειρήσεις που είναι η παράγραφος 3 του άρθρου 21. Δίνουμε την δυνατότητα στις φαρμακευτικές αυτές επιχειρήσεις να κάνουν χρήση του άρθρου 15 του ν. 2198/94. Αυτό δεν έγινε λόγω αδυναμιών του ΕΟΦ.

Και σχετικά με τις ΠΑΕ και τελειώνω με αυτό: Κύριοι συνάδελφοι, όπως γνωρίζετε υπάρχει ένα μέγιστο πρόβλημα σχετικά με τα χρέη των Ποδοσφαιρικών Ανωνύμων Εταιρειών. Η ρύθμιση την οποία εισηγούμεθα έχει ως εξής: Οι ΠΑΕ καλούνται να εκπληρώσουν τις υποχρεώσεις τους, χωρίς πλήρεις προσαυξήσεις, παρά μόνο 30% σε σαράντα οκτώ ισόποσες μηνιαίες δόσεις. Επειδή έχουν ήδη προηγηθεί δύο αντίστοιχες ρυθμίσεις, μία το 1992 και μία το 1993 με πολύ ευνοϊκότερους όρους από αυτούς τους οποίους εμείς εισάγουμε και οι οποίες ρυθμίσεις δεν απέδωσαν. Γι' αυτό στο νομοσχέδιο υπάρχουν δύο καινούργιοι όροι για τη διασφάλιση των συμφερόντων του Δημοσίου:

Πρώτον, ο πρόεδρος της ΠΑΕ καθίσταται αλληλέγγυος της τήρησης της συμφωνίας και δεύτερον, επαναφέρουμε διάταξη που υπήρχε στον προηγούμενο νόμο, όπου θα παρακρατούνται από την επιχορήγηση του ΟΠΑΠ οι δόσεις αυτές στις οποίες θα συμφωνήσουν οι ΠΑΕ.

'Ηδη έχω δώσει στους Βουλευτές τον κατάλογο με τα χρέη των ΠΑΕ, όπου φαίνεται σε δύο διαφορετικές στήλες ποιο είναι το πρωτογενές χρέος κάθε ΠΑΕ και ποια είναι η προσαύξηση του 30% και πόσο είναι...

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υπουργού).

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Υπουργέ!

ΓΕΩΡΓΙΟΣ ΔΡΥΣ (Υφυπ. Οικονομικών): Τελειώνω, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Πρέπει να υποβοηθείτε και εσείς την επιψήφιση του νομοσχεδίου σας, με την εφαρμογή του Κανονισμού. Μακρηγορώντας, όμως δεν την υποβοηθείτε.

ΓΕΩΡΓΙΟΣ ΔΡΥΣ (Υφυπ. Οικονομικών): Τελειώνω. ... το ποσό της μηνιαίας δόσης.

Κύριοι συνάδελφοι, τελείωσα.

Νομίζω ότι το νομοσχέδιο λύνει μια σειρά από σημαντικά προβλήματα τα οποία έχουν τα φυσικά ή νομικά πρόσωπα με το Δημόσιο και γι' αυτόν το λόγο νομίζω, ότι πρέπει να γίνει δεκτό από τη Βουλή.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι βουλευτές έχω τη χαρά να ανακοινώσω στο Σώμα, ότι σαράντα επτά μαθητές και τρεις συνοδοί-καθηγητές του 4ου Γυμνασίου Βύρωνα παρακολουθούν τη συνεδρίασή μας από τα Δυτικά Θεωρεία, αφού προηγουμένως ξεναγήθηκαν στην 'Εκθεση της Αίθουσας "ΕΛΕΥΘΕΡΙΟΣ ΒΕΝΙΖΕΛΟΣ".

Τους καλωσορίζουμε στο Κοινοβούλιο!

(Χειροκροτήματα από όλες τις Πτέρυγες)

Ο Πρόεδρος της Νέας Δημοκρατίας κ. 'Εβερτ έχει το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κυρίες και κύριοι συνάδελφοι, είναι φυσικό, όποιος αγορητής ανέρχεται στο Βήμα να απευθύνεται προς όλες τις Πτέρυγες, αλλά σήμερα θα μου επιτρέψουν οι συνάδελφοι της Νέας Δημοκρατίας να απευθυνθώ αποκλειστικά και μόνο στους συναδέλφους του ΠΑ.ΣΟ.Κ., διότι εδώ θα πρέπει να δούμε την πραγματικότητα, όπως διαγράφεται.

Θα ήθελα να θέσω ευθέως ορισμένα ερωτήματα: Είναι αλήθεια- ναι ή όχι, κύριοι συνάδελφοι του ΠΑ.ΣΟ.Κ.- ότι ο Πρωθυπουργός προεκλογικά έλεγε σε όλους τους τόνους, ξεκινώντας από την 'Εκθεση της Θεσσαλονίκης, ότι δεν είναι αναγκαία η επιβολη νέων φόρων, ότι η οικονομία δεν έχει ανάγκη από νέους φόρους; Ναι ή όχι; Αυτές ήταν οι φράσεις του. Απέκρυψε την πραγματικότητα, την τραγική κατάσταση της ελληνικής οικονομίας και στη συνέχεια σε ένα κλίμα συγχύσεως που δημιούργησε κατά τη των προγραμματικών δηλώσεωv, προσπάθησε και πάλι να αποκρύψει την αλήθεια.

Τον προκαλέσαμε επανειλημμένα στις προγραμματικές δηλώσεις να πει όλη την αλήθεια, εάν πρόκειται να επιβληθούν νέοι φόροι, ναι ή όχι και άφησε μία σύγχυση να πλανάται. 'Εχουν περάσει, κυρίες και κύριοι συνάδελφοι, είκοσι επτά μέρες από τη συζήτηση των προγραμματικών δηλώσεων. Καθημερινά απ' όλα τα Μέσα Μαζικής Ενημέρωσης, με αλληλοσυγκρουόμενες δηλώσεις Υπουργών και στελεχών της Κυβερνήσεως ακούγονται, πότε ότι θα επιβληθούν οι μεν φόροι και πότε οι δε.

'Εχει δημιουργηθεί μία τεράστια σύγχιση στην αγορά. Και όταν είχαμε τη δυνατότητα στο πεντάλεπτο του Πρωθυπουργού να θέσουμε αυτό το θέμα, ποια ήταν η απάντηση του κυρίου Πρωθυπουργού; 'Οτι δεν είμαστε έτοιμοι ακόμη και ότι η Κυβέρνηση θα εξαγγείλει τους νέους φόρους με την κατάθεση του προϋπολογισμού, σαν να έχει προέλθει η Κυβέρνηση αυτή από παρθενογένεση. Σαν να μην ήταν το ίδιο Κόμμα επί τρία χρόνια, σαν να μη γνώριζε ο κ. Σημίτης, ως Υπουργός της Κυβερνήσεως αυτής, ποια ήταν η κατάσταση της οικονομίας, σαν να μην είχε διατελέσει Πρωθυπουργός επί έξι-επτά μήνες.

Απέκρυψε την πραγματικότητα και είπε: "Δεν είμαι έτοιμος". Για τι όμως είναι έτοιμος; Για το επαίσχυντο αυτό νομοσχέδιο, το οποίο καλείσθε σήμερα να ψηφίσετε. Γι αυτό ήταν έτοιμος! Την επομένη κιόλας των εκλογών, για το μόνο πράγμα που ήταν η Κυβέρνηση έτοιμη, ήταν ένα νομοσχέδιο το οποίο κατά βάση θεσπίζει χαριστικές διατάξεις, για το πώς θα δοθεί άφεση αμαρτιών σε όσους έχουν κότερα και δεν εξεπλήρωσαν τις υποχρεώσεις τους για τις ρυθμίσεις των ποδοσφαιρικών ομάδων, για τους λαθρέμπορους των αυτοκινήτων. Αυτά απασχολούν την Κυβέρνηση και τίποτε άλλο.

Και θα έλεγε κανένας: Καλά, αυτές τις ρυθμίσεις εάν τις πιστεύει τόσο πολύ η Κυβέρνηση, γιατί δεν ερχόταν προεκλογικά, κατά τη διάρκεια του θέρους, να τις φέρει προς ψήφιση; Να ξέρει ο Ελληνικός Λαός τι ψηφίζει τελικά. Ψηφίζει μία Κυβέρνηση που χαρίζεται στους ολίγους και καλεί τους πολλούς να πληρώσουν φόρους;

Πρέπει να ντρέπεστε. Σας το λέω με όλο το αίσθημα της ευθύνης από τη θέση του Αρχηγού της Αξιωματικής Αντιπολίτευσης. Πρέπει να ντρέπεστε!

Δεν θα υπήρχε τόσο μεγάλη αγανάκτηση, αγαπητοί συνάδελφοι, εάν αυτό δεν ήταν το πρώτο νομοσχέδιο. Εάν ήταν ένα νομοσχέδιο το οποίο, εν πάση περιπτώσει, ψηφιζόταν το Φεβρουάριο, το Μάρτιο, τον Απρίλιο. Μα το πρώτο νομοσχέδιο, αυτή η βιασύνη την επομένη των εκλογών για να εξυπηρετήσουμε ορισμένους επώνυμους;

Θα κληθείτε να ψηφίσετε τις συγκεκριμένες διατάξεις και θα μας παρακολουθήσουν από τα δίκτυα της τηλεόρασης την Κυριακή, μέσα από τις φυλακές, ορισμένοι άνθρωποι οι οποίοι κρατούνται για 2.000.000 και 3.000.000 δραχμές, γιατί δεν μπορούσαν να πληρώσουν τα χρέη τους. Και θα βλέπουν αυτοί οι άνθρωποι ότι πήγαν φυλακή, μικροέμποροι, μικροβιοτέχνες, για την αδυναμία να πληρώσουν τα χρέη τους και η Κυβέρνηση, με τη δική σας σύμπραξη, να χαρίζει αυτά τα τέλη. Πρόστιμα και τέλη.

Κυρίες και κύριοι συνάδελφοι, δεν είμαι από εκείνους που πιστεύουν ότι πρέπει να ποινικοποιηθεί η πολιτική ζωή του Τόπου και πράγματι θα ήμουν αντίθετος και είμαστε αντίθετοι, με το να οδηγηθούν περίπου τετρακόσια άτομα στα ποινικά δικαστήρια για τον τρόπο με τον οποίο εισήγαγαν τα μεγάλα κότερα. Αντίθετοι είμαστε, αλλά είναι δυνατόν να καλούνται απλώς και μόνο να πληρώσουν αυτά τα οποία υποχρεούνται να πληρώσουν, χωρίς να υπάρχουν οι νόμιμες προσαυξήσεις, χωρίς τουλάχιστον να υπάρχει το επιτόκιο, το οποίο έπρεπε να πληρώσουν κατά την ημέρα εισαγωγής;

Είναι γνωστό ότι το επιτόκιο τα τρία τελευταία χρόνια είναι της τάξεως του 17%-18%. Τι σημαίνει, κύριε Υπουργέ; 'Οτι ένας ο οποίος έφερε καλώς ή κακώς, γνωρίζοντας ή χωρίς να το γνωρίζει, ένα κότερο προ τριών ετών, ωφελήθηκε καταθέτοντας αυτά στην τράπεζα τουλάχιστον ένα 80% από την αξία των χρημάτων.

Είσαστε σοσιαλιστική Κυβέρνηση εσείς και δεν ντρέπεστε να το λέτε και να το υποστηρίζετε αυτό; Πώς τολμάτε;

Ερχεστε να ρυθμίσετε τα χρέη των ποδοσφαιρικών ομάδων.

Εδώ στην Αίθουσα άλλος είναι κόκκινος, άλλος είναι πράσινος, άλλος είναι κίτρινος, από πλευράς υποστηρίξεως μιας ομάδας.

ΝΙΚΟΛΑΟΣ ΑΚΡΙΤΙΔΗΣ: Εσείς χαρίσατε, δεν ρυθμίσατε. Εδώ ρυθμίζουμε.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Σας παρακαλώ, είναι δυνατόν να γίνεται για τα χρέη του Κοσκωτά; Κοιτάξτε με κατάματα, διότι και αν έκανε κάποιο λάθος η Νέα Δημοκρατία, δεν σημαίνει ότι εσείς πρέπει να το επαναλαμβάνετε.

ΝΙΚΟΛΑΟΣ ΑΚΡΙΤΙΔΗΣ: Μπράβο, αυτό να πείτε. Εσείς τα χαρίσατε.

ΠΡΟΕΔΡΕΥΩΝ (Παναγιώτης Ν.Κρητικός): Σας παρακαλώ, να μη γίνονται διακοπές, κύριοι συνάδελφοι. Θα ακουστεί ο κύριος Πρόεδρος άνετα, όπως έχει δικαίωμα. Να κρατήσετε την ψυχραιμία σας.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Η Νέα Δημοκρατία πήγε να κάνει ρύθμιση χρεών. 'Οταν ζητάει ρύθμιση ο κτηνοτρόφος, όταν ζητάει ρύθμιση ο γεωργός, όταν ζητάει μια ρύθμιση ο μικροξενοδόχος, που βλέπει να χάνεται το ξενοδοχείο του στις παραμεθόριες περιοχές, εσείς θα έρθετε να κάνετε πριν απ'όλα ρυθμίσεις στις ποδοσφαιρικές ομάδες; Εξοφλείτε γραμμάτια και το ξέρετε πολύ καλά αυτό.

(Χειροκροτήματα από την Πτέρυγα της Νέας Δημοκρατίας).

(Θόρυβος από την Πτέρυγα του ΠΑΣΟΚ).

Γιατί ανησυχείτε, κύριοι συνάδελφοι;

ΠΡΟΕΔΡΕΥΩΝ (Παναγιώτης Ν.Κρητικός): Σας παρακαλώ, κύριοι συνάδελφοι. Γίνεται συζήτηση.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Τόσο μεγάλη είναι η αγωνία σας; Δεν θέλετε να ακουστεί η αλήθεια; Ελάτε, κύριοι συνάδελφοι, ανεβείτε στο Βήμα και προτείνετε εσείς λύση. Αν τολμάτε, ελάτε στο Βήμα να προτείνετε εσείς λύση.

ΠΡΟΕΔΡΕΥΩΝ (Παναγιώτης Ν.Κρητικός): Κύριε Πρόεδρε, μην κάνετε διάλογο. Σας παρακαλώ, κύριοι συνάδελφοι.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Θα ήθελα να ρωτήσω το εξής: 'Ερχεσθε και δίνετε με μία ρύθμιση άφεση όχι αμαρτιών, αλλά κάνετε ρύθμιση χρεών σε όσους χρωστούν στην εφορία. Αυτό έχει γίνει επανειλημμένα. Δημιουργούμε φορολογική συνείδηση; Η ρύθμιση όμως αυτή, κύριε Υπουργέ, είναι μοναδική.

ΓΕΩΡΓΙΟΣ ΔΡΥΣ (Υφυπ.Οικονομικών): Τι έχει;

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Σας καλώ εδώ και τώρα, μέχρι αύριο το πρωϊ, να φέρετε από το Υπουργείο των Οικονομικών στοιχεία για το ποιοι και ποιες εταιρείες είναι αυτές, οι οποίες χρωστούν πάνω από ένα δισεκατομμύριο και θα ωφεληθούν από αυτήν τη διάταξη, για να την ψηφίσουμε και εμείς, εκτός εάν βάλετε μία διάταξη, η οποία θα λέει ότι αναφερόμεθα σε χρέη προς το Δημόσιο κάτω του δισεκατομμυρίου. Διότι αυτούς πάτε να καλύψετε και εν γνώσει σας γίνεται αυτό. Μη με κοιτάτε σαστισμένος. Αυτή είναι η πραγματικότητα.

ΓΕΩΡΓΙΟΣ ΔΡΥΣ (Υφυπ.Οικονομικών): Λυπάμαι γι'αυτά που λέτε.

ΜΤΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Σας λυπάμαι, γιατί έχετε γίνει έρμαιο ορισμένων συμφερόντων.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΕΥΩΝ (Παναγιώτης Ν.Κρητικός): Ο Υφυπουργός Οικονομικών, κ. Δρυς έχει το λόγο.

ΓΕΩΡΓΙΟΣ ΔΡΥΣ (Υφυπ.Οικονομικών): Κύριε Πρόεδρε, ο Αρχηγός της Αξιωματικής Αντιπολίτευσης φεύγει. Δεν περιμένει τουλάχιστον να ακούσει την απάντηση της Κυβερνήσεως. Είναι το καινούριο ύφος και ήθος αυτό. Μου έκανε όμως εντύπωση, κύριοι συνάδελφοι, η έλλειψη ενημέρωσης του κ. 'Εβερτ για τα θέματα που συζητάμε.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Για την ταμπακιέρα.

ΓΕΩΡΓΙΟΣ ΔΡΥΣ (Υφυπ.Οικονομικών): Εξήγησα στην Επιτροπή αλλά και σήμερα στη Βουλή τους λόγους, για τους οποίους κάνουμε τη ρύθμιση αυτή. Δεν περιέχει καμία απολύτως χαριστική διάταξη. Αυτά τα οποία είπε στο τέλος της ομιλίας του ο κ.'Εβερτ, τα πρότεινε ο κ.Μάνος. Και απαντήσαμε στο Κοινοβούλιο, ότι από τη στιγμή που θα ενεργοποιηθεί η διάταξη αυτή, θα είναι στη διάθεση οποιουδήποτε Βουλευτή ο πλήρης κατάλογος αυτών, οι οποίοι θα κάνουν χρήση της ρύθμισης.

Σήμερα, για την παρ.1 του άρθρου 21, ουδείς γνωρίζει ποιοι θα κάνουν χρήση διότι ξέρετε ότι υπάρχουν οικονομικά ενεργοί πολίτες οι οποίοι δεν έχουν προσέλθει στις φορολογικές αρχές, ή προσήλθαν αλλά έκαναν ανακριβείς ή ελλιπείς δηλώσεις.

ΝΙΚΟΛΑΟΣ ΝΙΚΟΛΟΠΟΥΛΟΣ: Εισφορές και αγγελιόσημο ποιος χρωστάει;

ΓΕΩΡΓΙΟΣ ΔΡΥΣ (Υφυπ.Οικονομικών): 'Οσον αφορά την παράγραφο 2, ρυθμίζουμε βεβαιωμένες οφειλές. 'Οσοι κάνουν χρήση και της παραγράφου αυτής, θα είναι στη διάθεσή σας. Είναι όμως αδιανόητο ο Αρχηγός της Αξιωματικής Αντιπολίτευσης να λέει αυτές τις ανακρίβειες, σχετικά με τα άρθρα 5, 6 και 7, όπου τακτοποιούνται εκκρεμότητες χιλιάδων -το τονίζω για άλλη μια φορά- συμπολιτών, οι οποίοι είτε αγόρασαν αυτοκίνητο, είτε εισήγαγαν σκάφος, είτε εκτελώνισαν αυτοκίνητο, χωρίς να πληρώσουν τα έξτρα.

Ιδιαίτερα δε για το θέμα των σκαφών λέω και πάλι, ότι δεν πρόκειται για πλαστογραφία. Οι τελωνειακές μας υπηρεσίες -και θυμίζω άλλη μια φορά ότι οι πράξεις αυτές εγένοντο το 1990,1991, 1992 (μέχρι 31 Δεκεμβρίου) εκτίμησαν την αξία του συγκεκριμένου σκάφους. Τα τελωνεία μας επέβαλλαν 18% Φ.Π.Α. που το πλήρωσαν οι ιδιοκτήτες των σκαφών.

'Ομως παρ'όλα αυτά μέχρι σήμερα, παρά το ό,τι έχουν παραπεμφθεί στην Δικαιοσύνη, δεν υπάρχει μία πάγια νομολογία που να δικαιώνει το Δημόσιο. 'Εχουν εκδοθεί μέχρι σήμερα αποφάσεις για δύο υποθέσεις από τις εκατον πενήντα που έχουμε στείλει στη Δικαιοσύνη που συγκρούονται μεταξύ τους. Η μία δικαίωσε τον ιδιοκτήτη σκάφους, ότι δεν οφείλει πρόσθετο ΦΠΑ και η άλλη λέγει, ότι οφείλει Φ.Π.Α.

Σήμερα καλούμε τους ιδιοκτήτες να πληρώσουν Φ.Π.Α. για το σύνολο της οφειλής, διότι η αξία θα προσδιοριστεί, όπως είπα και πριν, με βάση την αξία του καινούριου σκάφους και όχι ως μεταχειρισμένο.

Αυτή είναι η πραγματικότητα, κύριοι συνάδελφοι και δεν μπορεί ο Αρχηγός της Αξιωματικής Αντιπολίτευσης να αγνοεί αυτά τα τόσο απλά, αλλά πολύ σημαντικά.

ΠΡΟΕΔΡΕΥΩΝ (Παναγιώτης Ν.Κρητικός): Πριν εισέλθουμε στο στάδιο των δευτερολογιών, ποιος εκ των κυρίων Κοινοβουλευτικών Εκπροσώπων θέλει να λάβει το λόγο;

ΛΕΩΝΙΔΑΣ ΑΥΔΗΣ: Θα ήθελα να μιλήσω εγώ κύριε Πρόεδρε.

ΠΡΟΕΔΡΕΥΩΝ (Παναγιώτης Ν.Κρητικός): 'Εχετε πρωτολογήσει. Είστε Ειδικός Αγορητής. Δεν είστε Κοινοβουλευτικός Εκπρόσωπος. Εσείς θέλετε να δευτερολογήσετε.

ΛΕΩΝΙΔΑΣ ΑΥΔΗΣ: Μάλιστα.

ΠΡΟΕΔΡΕΥΩΝ (Παναγιώτης Ν.Κρητικός): Δεν έχει τελειώσει, όμως, το στάδιο των πρωτολογιών.

Επαναλαμβάνω, ποιος εκ των κυρίων Κοινοβουλευτικών Εκπροσώπων θέλει να λάβει το λόγο.

Δεν βλέπω ενδιαφέρον.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, παρακαλώ να μου δώσετε εμένα το λόγο, αφού κάνω πρώτα μία διευκρίνιση.

ΠΡΟΕΔΡΕΥΩΝ (Παναγιώτης Ν.Κρητικός): Παρακαλώ, κύριε Πρόεδρε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος ΔΗ.Κ.ΚΙ.): Εγώ, κύριε Πρόεδρε, πρωτολόγησα. Απλώς θέλω δευτερολογία, μετά τη δευτερολογία του κυρίου Υφυπουργού. Εγώ πρωτολόγησα την Πέμπτη. Απλά διευκρινίζω για να είμαι εντάξει. 'Αρα ζητώ δευτερολογία σύμφωνα με το άρθρο 97 του Κανονισμού.

ΠΡΟΕΔΡΕΥΩΝ (Παναγιώτης Ν.Κρητικός): Σύμφωνοι, κύριε Πρόεδρε. Να πρωτολογήσουν όμως οι Κοινοβουλευτικοί Εκπρόσωποι και μετά θα λάβετε το λόγο.

ΔΗΜΗΤΡΙΟΣ Ν.ΚΩΣΤΟΠΟΥΛΟΣ: Κύριε Πρόεδρε, παρακαλώ να δώσετε σε εμένα το λόγο.

ΠΡΟΕΔΡΕΥΩΝ (Παναγιώτης Ν.Κρητικός): Ορίστε, κύριε Κωστόπουλε, έχετε το λόγο.

'Εχετε μόνο δικαίωμα δευτερολογίας για δέκα λεπτά, διότι μίλησε ο Αρχηγός σας και κατά τον Κανονισμό, ο Κοινοβουλευτικός Εκπρόσωπος κόμματος του οποίου ο Αρχηγός έλαβε το λόγο ασκεί δικαίωμα δευτερολογίας και τριτολογίας. 'Εχετε δέκα λεπτά για τη δευτερολογία και πέντε λεπτά για την τριτολογία. Την πρωτολογία την απορρόφησε ο Αρχηγός σας.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Δεν εξάντλησε όλον το χρόνο ο κύριος Πρόεδρος.

ΠΡΟΕΔΡΕΥΩΝ (Παναγιώτης Ν.Κρητικός): Δεν έχει καμία σημασία αυτό. 'Ασκησε δικαίωμα πρωτολογίας. Κατά συνέπεια έχετε δέκα λεπτά ως κοινοβουλευτικός εκπρόσωπος. Θα υπάρξει βέβαια και κάποια ανοχή.

Ορίστε, κύριε Κωστόπουλε, έχετε το λόγο.

ΔΗΜΗΤΡΙΟΣ Ν.ΚΩΣΤΟΠΟΥΛΟΣ: Κύριοι συνάδελφοι, αφού ο χρόνος είναι περιορισμένος, θα προσπαθήσω να είμαι όσο γίνεται λακωνικός.

Κύριε Υπουργέ, δεν θα συμφωνήσω απολύτως μαζί σας, σχετικά με την απάντηση που δώσατε στον Αργηχό της Αξιωματικής Αντιπολίτευσης τον κ. 'Εβερτ.

Εμείς εξ αρχής είδαμε ένα νομοσχέδιο, το πρώτο ουσιαστικά νομοσχέδιο στη Βουλή και ενώ περιμέναμε να είναι εκσυγχρονιστικό και να αντιμετωπίζει σοβαρά προβλήματα, διαπιστώσαμε ότι είναι ένα νομοσχέδιο που ρυθμίζει διάφορες υποχρεώσεις πολιτών και κυρίως ρυθμίζει υποχρεώσεις πολιτών υψηλών εισοδηματικών τάξεων και επιβάλλει και κάποιους φόρους. Αυτό είναι το νομοσχέδιο, το οποίο έχει δύο σκέλη.

'Eχει το σκέλος της επικεφαλίδας, με το οποίο τροποποιείται -υποτίθεται- και συμπληρώνεται ο Τελωνειακός Κώδικας. Και κατά την άποψή μου, ούτε τροποποιείται ούτε συμπληρώνεται, διότι εν μέρει γίνεται αυτό, δεν ολοκληρώνεται ο Τελωνειακός Κώδικας τον οποίο, αφού λειτουργεί από το 1918. Θα έπρεπε σήμερα να τον ολοκληρώσουμε, σαν σύγχρονο Κώδικα.

Θέλω, όμως, να πω σχετικά με τον Κώδικα, κύριε Υφυπουργέ, ένα σοβαρό θέμα το οποίο δεν αντιμετωπίζεται και το οποίο είναι θέμα σοβαρό, κυρίες και κύριοι συνάδελφοι, και το οποίο δεν αντιμετώπισε μέχρι σήμερα η Κυβέρνηση. Είναι τα πετρελαιοειδή. Είναι γνωστό σε όλους, ότι έχει γίνει καθ' ημέρα πράξη η λαθρεμπορία. Και ενώ γνωρίζετε όλοι σας ότι συλλαμβάνονται -πράγματι συλλαμβάνονται το τελευταίο διάστημα-λαθρέμποροι, με την υπάρχουσα νομοθεσία δεν παιρνούν παρά λίγες μέρες και αποφυλακίζονται, καταβάλλουν ελάχιστη εγγύηση και συνεχίζουν το έργο τους, το έργο της λαθρεμπορίας. Αυτά ισχύουν σήμερα για το λαθρεμπόριο των πετρελαιοειδών.

Είναι γνωστό σε όλους, κυρίες και κύριοι συνάδελφοι, ότι 500 δισ. δραχμές ετησίως υπολογίζεται η φοροδιαφυγή από τη λαθρεμπορία. Και εμείς εξακολουθούμε και αφήνουμε το λαθρεμπόριο να περπατάει στους δρόμους, εξακολουθούμε να αποφυλακίζουμε τους λαθρέμπορους και πάνω απ' όλα για όλες αυτές τις πράξεις, κυρίες και κύριοι συνάδελφοι, μέχρι σήμερα δεν έχει γίνει καμιά καταλογιστική πράξη. 

Και παρακαλώ τον κύριο Υπουργό να δώσει εξηγήσεις, γιατί σε όσες έχουν γίνει συλλήψεις και σε όσες έχουν πιαστεί πράξεις λαθρεμπορίας, δεν έχουν γίνει καταλογιστικές πράξεις, οι οποίες αφορούν μερικές εκατοντάδες δισεκατομμύρια.

Επίσης, θα ήθελα να μας απαντήσει ο κύριος Υπουργός για το θέμα, του αν το παρόν νομοσχέδιο αποτελεί προοίμιο αποποινικοποίησης των μέχρι σήμερα λαθρεμπορικών πράξεων και αν αποτελεί και κατάργηση των προστίμων, τα οποία δεν έχουν επιβληθεί.

Το δεύτερο κομμάτι του νομοσχεδίου αναφέρεται, όπως είπα προηγουμένως, σε χαριστικές πράξεις. Και η πρώτη χαριστική πράξη είναι στους ανθρώπους οι οποίοι έκαναν τη λαθρεμπορία των Ι.Χ. αυτοκινήτων με την περίπτωση της αποσύρσεως. Υπάρχουν, απ' ό,τι τουλάχιστον μας είπε ο κύριος Υπουργός, κάποιες χιλιάδες περιπτώσεις διπλών αποσύρσεων αυτοκινήτων. Εμείς συμφωνούμε, ώστε οι πολίτες να μην υποστούν τη συνέπεια της ποινικοποιήσεως, επιμείναμε όμως και επιμένουμε το ποινικό να ισχύσει για τους εμπόρους, γιατί κάποτε σ' αυτό τον Τόπο οι απατεώνες θα πρέπει να πληρώσουν.

ΓΕΩΡΓΙΟΣ ΔΡΥΣ(Υφυπ. Οικονομικών): Συμφωνείτε, με τη Κυβέρνηση;

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Δεν συμφωνούμε κύριε Υπουργέ. 

ΓΕΩΡΓΙΟΣ ΔΡΥΣ(Υφυπ. Οικονομικών): Αφού αυτό κάνατε. Συμφωνείται με την Κυβέρνηση.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Συμφωνήσατε με τη δική μας πρόταση εσείς. Για να μην τα μπερδεύουμε! Αυτή ήταν η δική μας πρόταση, την οποία αποδεχθήκατε εσείς. Αυτή ήταν η θέση μας στη Διαρκή Επιτροπή. Δεν είναι συγκατάβαση δική μας είναι η αλήθεια. Αυτό φαίνεται στα Πρακτικά.

Δεύτερον, έχουμε τα πολυτελή αυτοκίνητα με τα εξτρά ανταλλακτικά. Είναι γνωστό ότι πανελληνίως, αλλά κυρίως στην Πάτρα, έγιναν πάρα πολλές εισαγωγές αυτοκινήτων, τα οποία ετιμολογήθησαν χωρίς εξτρά και σ' αυτά συνηγόρησαν και συνήργησαν και τελωνειακοί υπάλληλοι.

Εδώ θέλω να κάνω μια διευκρίνιση: Ανέφερα για την Πάτρα έναν υπάλληλο, το Βασίλη Μανωλόπουλο, ο οποίος έμαθα ότι μου έκανε και μήνυση, διότι -λέει- δεν ευθύνεται και δεν έχει παραπεμφθεί στη Δικαιοσύνη. Και να διορθώσω το όνομα του εμπόρου: Ο έμπορος ήταν Νιάρος, μάλιστα απ' το ίδιο χωριό με τον κ. Μανωλόπουλο και δεν ήταν ο Κάρλος, που ήταν εκτελωνιστής.

Πρέπει να πω και δυο κουβέντες για τον κ. Μανωλόπουλο και για τις ποινικές υποθέσεις, κύριε Υπουργέ, για τις οποίες δεν είπατε τίποτα, παρ' όλο ότι σας το έθεσα στη Διαρκή Επιτροπή. Υπάρχουν ενενήντα εννέα περιπτώσεις, οι οποίες έχουν παραπεμφθεί από τη Διεύθυνση Οικονομικού Εγκλήματος του Υπουργείου, στον εισαγγελέα στην Πάτρα. Μετά τις δικές μου καταγγελίες προ ημερών, κύριε Υπουργέ και μετά την αναφορά μου στο όνομα, δραστηριοποιήθηκε ο εισαγγελέας ο οποίος βρήκε χθες τις δικογραφίες κάπου εγκαταλελειμένες και ενώ η ανάκριση δεν προχώρησε και ενώ οι περισσότερες υποθέσεις βρίσκονται στο στάδιο της παραγραφής, και δεν μένουν παρά μόνο τρεις μήνες ακόμα για να παραγραφούν. Θα επανέλθω με ερώτηση στον Υπουργό Δικαιοσύνης, αλλά καλώ, από την έδρα αυτή, κύριε Υπουργέ και σας να αναλάβετε τις ευθύνες σας πανελληνίως, γιατί πιστεύω ότι υπάρχουν και σε άλλα τελωνεία όπως και στην Πάτρα, εκκρεμείς υποθέσεις για να πάψουν πλέον να παραγράφονται ποινικά αδικήματα, αν θέλουμε κάποτε να φτιάξουμε και κοινωνία.

Εμείς, λοιπόν, επιμένουμε, ότι πρέπει να κρατηθεί το ποινικό τμήμα για τους εμπόρους και για τους υπαλλήλους και να μεριμνήσετε, κύριε Υπουργέ, κάποτε αυτές οι δίκες να γίνουν.

Το τρίτο σκέλος αφορά τις θαλαμηγούς. Είναι αλήθεια ότι κατά τον τελωνισμό εδηλώθησαν αξίες υποτιμολογημένες. Είναι μια τάξη πράγματι υψηλών εισοδηματιών και βεβαίως οι άνθρωποι αυτοί έχουν χρέος όχι βέβαια να πληρώσουν ποινικά, αλλά να καταβάλουν το φόρο προστιθεμένης αξίας που έπρεπε να καταβάλουν την ώρα εκείνη και τουλάχιστον εντόκως για την ισοδυναμία των ποσών και για λόγους ηθικούς.

Κύριε Υπουργέ, εκεί που διαφωνούμε επίσης είναι ένα άλλο βασικό θέμα, παρ'όλο που σηκωθήκατε και με μεγάλο πάθος απαντήσατε στον Πρόεδρο κ. Μιλτιάδη 'Εβερτ: Το άρθρο 21.

Κύριε Υπουργέ, δεν σημαίνει ότι επειδή κάναμε κάποια πράγματα στο παρελθόν πρέπει να τα επαναλαμβάνουμε. Πώς δημιουργείται η φορολογική συνείδηση του 'Ελληνα, όταν γνωρίζει ότι κάθε δύο - τρία χρόνια επανερχόμεθα και ρυθμίζουμε τις οφειλές τους. Για μια ακόμη φορά οι νομοταγείς πολίτες διαμαρτύρονται. Θα πρέπει να σταματήσει αυτό το αλισβερίσι. Κάθε δύο - τρία χρόνια λέμε, ελάτε κύριοι εσείς που είστε παράνομοι και νομιμοποιηθείτε. Ελάτε, κύριοι εσείς που δεν πληρώσατε να σας κάνουμε ρυθμίσεις. Κάποτε πρέπει να σταματήσει αυτό. Βεβαίως, υπό το άγχος των εισπράξεων, κύριε Υπουργέ, κάποιων δεκάδων δισεκατομμυρίων θα πρέπει να χαρίσουμε κάποιες άλλες δεκάδες δισεκατομμύρια;

Κύριε Υπουργέ, εδώ υπεισέρχεται το γραμμάτιο το προεκλογικό και σας το είπα και στη Διαρκή Επιτροπή. Μήπως, απ' αυτήν την αθώα διάταξη, απ' αυτό το αθώο άρθρο δεν κρύβονται μόνο οι ρυθμίσεις κάποιων ξεχασμένων, ή κάποιων επαγγελματιών στο είδος φοροφυγάδων, αλλά κρύβονται και κάποιες υποχρεώσεις; Μήπως είχατε ήδη στα χέρια σας, κύριε Υπουργέ, τα φύλλα ελέγχου τα οποία τα κουνάγατε σε κάποιους ανθρώπους ή σε κάποια μέσα μαζικής ενημέρωσης και τους λέγατε ότι εδώ θα σας βάλουμε δεκαπλάσιο πρόστιμο και τα 40 δισ. ΦΠΑ που θα πληρώνατε θα γίνουν 400; Να που είναι η φωτογράφηση. Είπατε, ότι δεν ξέρετε ποιοι θα έρθουν να κάνουν τις δηλώσεις. Εμείς όμως ξέρετε, δεν ξέρετε, θα τις παρακολουθήσουμε και όπως σας καταγγέλουμε σήμερα θα σας καταγγείλουμε και τότε. Για μια ακόμα φορά...

ΓΕΩΡΓΙΟΣ ΔΡΥΣ (Υφυπ. Οικονομικών):Γιατί θα μας καταγγείλετε; Τί θα καταγγείλετε, κύριε Κωστόπουλε.

ΔΗΜΗΤΡΙΟΣ Ν.ΚΩΣΤΟΠΟΥΛΟΣ:Γιατί θα έρθει ο Κωστόπουλος, ο "Χ" επώνυμος, διότι για εμάς γι' αυτό το κάνετε. Για μας, μετά τις εκλογές με το πρώτο νομοσχέδιο που φέρνετε, λέτε, όσοι κύριοι δεν έχετε κάνει δήλωση ελάτε να την κάνετε. Δεν θα κάνουμε μόνο μητρώο αυτών που θα έρθουν να πληρώσουν καθυστερημένα, εμείς θα κάνουμε μητρώο γι' αυτούς που θα έρθουν να ρυθμίσουν τα χρέη τους.

Σε ένα άλλο κομμάτι λέτε για τις ΠΑΕ. 

Ακούσατε προχθές τον κ. Μεϊμαράκη. Εγώ δεν θεωρούμε ειδικός, αλλά για πρώτη φορά πρέπει να συνειδητοποιήσουμε σ' αυτήν την Αίθουσα, ότι θα έπρεπε να έρθει το θέμα σε συνεργασία με τον αρμόδιο Υφυπουργό Αθλητισμού. Διότι όπως και ο ίδιος δήλωσε δεν έχει γνώση του θέματος, όπως και ο κ. Δέδες δήλωσε ότι έχει γνώση και το είχε υποσχεθεί ο κύριος Πρωθυπουργός πριν από τις εκλογές. Να, λοιπόν, και αυτή είναι μια φωτογραφική διάταξη. Θα έπρεπε, λοιπόν, να έρθει το θέμα εδώ αφού έχουμε την εμπειρία ότι οι ΠΑΕ δεν πληρώνουν με τις ρυθμίσεις, να ρυθμίσουμε το θέμα εκ βάθρων. Και να τους τονίσουμε μια και έξω λέγοντάς τους ότι τελειώσαμε. Διότι αυτό θα επαναλαμβάνεται. Μου λέτε ότι είναι η τρίτη φορά, μπορεί να γίνει και τέταρτη και πέμπτη.

Τελειώνοντας, θέλω να πω ότι με αυτό το νομοσχέδιο εκτός από τις χαριστικές διατάξεις, λόγω υποχρεώσεων και τις χαριστικές διατάξεις προς τον σκοπόν εισπράξεως έχουμε και επιβαρύνσεις. Δηλαδή, επιβαρύνεις της υπεραξίας των γηπέδων με πάρα πολύ μεγάλα ποσοστά. Τα γήπεδα επιβαρύνονται με 5% -υπεραξία των ακινήτων- και τα ακίνητα 8%. Πιστεύω ότι είναι μεγάλο το νούμερο 500% και 800% εν σχέσει με τη διάταξη η οποία υπήρχε. Και εκτός από τις επιβαρύνσεις, των αυτοκινήτων αυξάνετε και τα τέλη κυκλοφορίας του 1997, για τα οποία, ενώ προβλέπετε πληθωρισμό 5%, τα επιβαρύνετε με ποσοστό από 20% μέχρι 33%.

Εμείς καταψηφίζουμε το νομοσχέδιο κυρίως για το δεύτερο σκέλος. Θα μπορούσαμε να συμφωνήσουμε με τον Τελωνειακό Κώδικα αν ήταν πλήρης, αλλά επειδή υπάρχουν οι χαριστικές διατάξεις, υπάρχουν για μας οι φωτογραφικές διατάξεις, καταψηφίζουμε το νομοσχέδιο.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν.Κρητικός): Κύριε Πρόεδρε, θα πάρετε τώρα το λόγο;

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Να προηγηθούν οι εισηγητές και μετά να πάρω εγώ το λόγο.

ΠΡΟΕΔΡΕΥΩΝ (Παναγιώτης Ν.Κρητικός): Φυσικά και οι Κοινοβουλευτικοί Εκπρόσωποι.

Ο Κοινοβουλευτικός Εκπρόσωπος του ΠΑΣΟΚ κ. Γεωργακόπουλος έχει το λόγο.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, κύριοι συνάδελφοι, ακούγοντας τη συζήτηση επί της αρχής του νομοσχεδίου, θα νόμιζε κανείς ότι εδώ πρόκειται περί σημείων και τεράτων. Κάνετε λάθος, κύριοι συνάδελφοι. Κανένας δεν στάθηκε στο πρώτο και σημαντικότερο μέρος του νομοσχεδίου.

Το νομοσχέδιο στο πρώτο του μέρος, που αφορά τον Τελωνειακό Κώδικα, κάνει μια βαθειά τομή στα τελωνειακά πράγματα. Δημιουργεί τις ελεύθερες ζώνες -το είχαν ζητήσει από τη Βόρεια Ελλάδα και ιδιαίτερα πάρα πολλοί από τους εμπόρους της Θεσσαλονίκης- για την πρόσβαση της Xώρας μας στο εμπόριο, στην ενδοχώρα των Βαλκανίων. Αυτό κανένας δεν το είπε ούτε και ανέφερε, ότι μέσα σ' αυτό το νομοσχέδιο υπάρχει κάτι το οποίο είναι πάρα πολύ σημαντικό για την προώθηση της οικονομίας της Xώρας.

Αντίθετα όλοι στάθηκαν σε διάφορες ρυθμίσεις. Ο κ. 'Εβερτ ανέφερε ότι το ΠΑΣΟΚ απέκρυψε το θέμα της επιβολής νέων φόρων. Μα, δεν έχουν επιβληθεί ακόμα νέοι φόροι, κύριε 'Εβερτ. Περιμένετε λοιπόν να δείτε ποιοι θα είναι, που θα μπουν, αν είναι δίκαιοι ή άδικοι και τότε βεβαίως, να κατηγορήσετε την Κυβέρνση. Σπεύδετε να κτυπάτε τα χέρια σας επί της έδρας της Βουλής χωρίς ακόμα να έχετε δει τι θα συμβεί; Πριν τον δούμε, Γιαννάκη τον βαφτίσαμε, λένε στο χωριό μου. Συνηθίζεται όμως.

Ο κ. 'Εβερτ ήρθε εδώ να μας κάνει το σκληρό, επειδή δεν μπορεί να κάνει το σκληρό στη Νέα Δημοκρατία. Επειδή του έχουν πάρει τον αέρα εκεί, φαίνεται, ότι ήρθε εδώ για να πάρει αέρα και να κάνει το σκληρό προς την Κοινοβουλευτική Ομάδα της Νέας Δημοκρατίας. Δυστυχώς όμως, αυτά δεν περνάνε.

Θα θυμίσω στον κ. 'Εβερτ ποιος πρέπει να ντρέπεται. Ξέρετε ποιος. 'Οταν ο κ. 'Εβερτ ήταν Υπουργός Οικονομικών, παραμονές των εκλογών έστειλε επιταγές επιστροφής φόρων σε όλους τους φορολογούμενους. Και την επομένη των εκλογών τις ζήτησε πίσω και τους είπε, ότι τάχα έχει γίνει λάθος. Ποιος πρέπει να ντρέπεται λοιπόν; Ο κ. 'Εβερτ, ο οποίος έκανε τέτοιου είδους τεχνάσματα όταν ήταν Υπουργός Οικονομικών ή η σημερινή Κυβέρνηση που έρχεται εδώ στη Βουλή και όχι με υπουργικές αποφάσεις που να κυρώνονται μετέπειτα με νόμους, αλλά με πλήρη διαφάνεια και λέει: "Υπάρχει αυτό το πρόβλημα, υπάρχουν τόσοι φορολογούμενοι, έχουμε υποχρέωση επιτέλους να λύσουμε κάποια θέματα, δεν μπορούμε να τους σύρουμε όλους στα δικαστήρια ούτε να γεμίσουμε τις φυλακές, γίνεται αυτή η ρύθμιση. Την εγκρίνει η Βουλή; 'Εχει καλώς. Δεν την εγκρίνει η Βουλή, πάλι έχει καλώς". Στη δικαιοδοσία της Βουλής είναι λοιπόν, να εγκρίνει ή όχι την απόφαση της Κυβέρνησης η οποία έρχεται εδώ ενώπιόν μας για να προχωρήσουμε.

Είπε ο Υπουργός -και είναι προς τιμή του- ότι πραγματικά με μεγάλη προσοχή άκουσε τις παρατηρήσεις τις οποίες κάναμε στην Κοινοβουλευτική Επιτροπή. Και ήμουν ένας από εκείνους τους οποίους έκαναν πολλές παρατηρήσεις στην Κοινοβουλευτική Επιτροπή. Και απεδέχθη ο Υπουργός το σύνολο σχεδόν των παρατηρήσεων που κάναμε, κύριοι συνάδελφοι. Και κατέθεσε τις τροποποιήσεις που έκανε από την πρώτη μέρα πού συζητείται το νομοσχέδιο στην Ολομέλεια της Βουλής. Αντί εμείς να απαντήσουμε επί του νομοσχεδίου όπως συζητείται σήμερα, αναφερόμεθα στο τι ήταν όταν ήταν στην επιτροπή. Το αποτέλεσμα βεβαίως είναι να δημιουργείται μια εντύπωση αρνητική, ενώ δεν είναι αυτή.

Τα 5 εκατ. που γινόντουσαν 20 εκατ. έγιναν 10 εκατομμύρια. Το έκανε ο Υπουργός. Απεδέχθη ότι δεν μπορεί να πάμε στα 20 εκατ., διότι κάποιοι είπαμε τότε ότι μπορεί αυτό να το χρησιμοποιήσουνε για λαθρεμπορία κ.λπ. Και το απεδέχθη. Απεδέχθη ακόμη να φύγει από μέσα το ποινικό για τους αγοραστές των αυτοκινήτων, να μείνει όμως για τους πωλητές, γιατί οι πωλητές εν γνώσει τους και με κέρδος έκαναν την απάτη, ενώ ο αγοραστής πιθανότατα εξαπατάτο. Πιθανότατα. Μπορεί και να μην εξαπατάτο. Μπορεί και να συνεργούσε. Επειδή όμως, δεν είναι στη δικαιοδοσία της Βουλής ή του Υπουργείου να κάνει δικαστήριο για το ποιος εξαπατάτο και ποιος δεν εξαπατάτο, έφυγε το ποινικό μέρος. Και τι τους λέει να κάνουν; "Κύριοι ό,τι πλήρωσαν οι άλλοι, πληρώστε και εσείς. 'Ο,τι πλήρωσαν οι άλλοι που πήραν αυτοκίνητα χωρίς να έχουν το δικαίωμα της απόσυρσης τους, πληρώστε και εσείς γιατί δεν είχατε δικαίωμα απόσυρσης. Η απόσυρση ήταν μαϊμού." Αυτό τους λέει.

Πού βλέπετε, λοιπόν, τα σημεία και τέρατα που λέτε, ότι γίνονται σ'αυτό το σημείο για το θέμα των αποσύρσεων;

Το πιο κρίσιμο σημείο ήταν να μην απαλλάξουμε τους εμπόρους για να μην επαναληφθεί αυτό. Γιατί εάν απαλλάσσαμε τους εμπόρους, πιθανότατα θα επαναλαμβανόταν και σε άλλες περιπτώσεις, εφόσον θα υπέθετε κάποιος ότι θα ερχόταν κάποια φορά η Κυβέρνηση να τους απαλλάξει.

Για τα σκάφη αναψυχής, επειδή έγινε πάρα πολύς ντόρος, είπα στην Επιτροπή, το λέω και πάλι, ότι εάν γίνεται αυτή η ρύθμιση, γίνεται για ένα και μοναδικό λόγο: Γίνεται γιατί δεν είναι ο αρχικός ιδιοκτήτης του σκάφους. Εάν ήταν ο αρχικός ιδιοκτήτης του σκάφους εκείνος ο οποίος και σήμερα θα εκαλείτο να πληρώσει, τότε βεβαίως, θα μπορούσε κανένας να μιλάει για χαριστική πράξη. Αλλά τα περισσότερα σκάφη από τα τετρακόσια, να μη σας πω τα τριακόσια ενενήντα, έχουν μεταβιβασθεί μία, δύο και τρεις φορές. Και καλείται τώρα ο τελικός ιδιοκτήτης, ο δεύτερος, ο τρίτος ή ο τέταρτος ιδιοκτήτης, ο οποίος δεν είχε καμία υποχρέωση να πληρώσει Φ.Π.Α. γιατί αγοράζει μεταχειρισμένο σκάφος και του λέμε τώρα "επειδή εσύ κατέχεις το σκάφος, εσύ κατέχεις το αντικείμενο επί του οποίου θα έμπαινε ο Φ.Π.Α., έλα να πληρώσεις το Φ.Π.Α. στην αρχική τιμή, όπως θα ήταν εάν θα γινόταν η εισαγωγή". Γι'αυτό γίνεται αυτή η ρύθμιση και για κανέναν άλλο λόγο. Εάν υπήρχε σας λέω, ο αρχικός ιδιοκτήτης, θα έπρεπε να μπουν τουλάχιστον οι νόμιμοι τόκοι, εάν θέλαμε να το ρυθμίσουμε.

'Ακουσα ακόμα ότι γίνεται, λέει, ληστρική εκμετάλλευση με την υπεραξία που θα φορολογηθεί με 5% και 8%.'Ηταν 1%. Αυξάνεται τώρα στο 5%, δηλαδή αυξάνεται κατά 500%. Κανένας όμως δεν είπε ότι αυτή η υπεραξία αφαιρείται από τα κέρδη των εταιρειών που αυξάνονται εν τω μεταξύ.'Οταν αφαιρείται από τα κέρδη γλιτώνουν 35%.

ΑΔΑΜ ΡΕΓΚΟΥΖΑΣ:Τον επόμενο χρόνο.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ:Είναι βέβαια τον επόμενο χρόνο, αλλά δεν έχει σημασία. Σημασία έχει το πότε, ή έχει σημασία ότι θα τα γλιτώσουν;

'Οταν, λοιπόν, θα έρθουν να πληρώσουν αντί για 35%, 5%, δεν μπορεί κανείς να λέει, ότι θίγεται το επενδυτικό κλίμα με την αύξηση αυτών των συντελεστών.

'Ερχομαι τώρα στη ρύθμιση για τις ΠΑΕ και τελειώνω, γιατί δεν έχω υπόψη μου να μακρηγορήσω.

Κύριοι συνάδελφοι της Νέας Δημοκρατίας, ξεχνάτε ότι εσείς κάνατε ρύθμιση για τις ΠΑΕ ενενήντα δόσεων για τα κανονικά χρέη και εκατόν είκοσι δόσεις για το Φ.Π.Α.; Δική σας ρύθμιση ήταν. 'Ηταν η ρύθμιση του κ. Μάνου αυτή όπου ήταν ενενήντα δόσεις για τα κανονικά χρέη και εκατόν είκοσι δόσεις για το Φ.Π.Α.

ΑΔΑΜ ΡΕΓΚΟΥΖΑΣ:'Ηταν λάθος.

ΣΤΕΦΑΝΟΣ ΜΑΝΟΣ:Δεν ήταν καθόλου λάθος.'Ηταν τα σκάνδαλα του Κοσκωτά που ρυθμίζονται...

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ:Λύστε τις διαφωνίες σας και τα λέμε μετά.

Εμείς σήμερα λέμε ότι θα είναι σε σαράντα οκτώ δόσεις. Αρχικά, η Κυβέρνηση είπε να είναι ενενήντα δόσεις. Μετά όμως από διεξοδική συζήτηση που έγινε στην Κοινοβουλευτική Επιτροπή, μετά από συζήτηση όλων των Πτερύγων ο κύριος Υπουργός είπε να κατέβει στις σαράντα οκτώ δόσεις που είναι, εάν θέλετε, μέσα στη λογική την οποία έχουμε όλοι έναντι των αθλητικών σωματείων, για να πληρώσουν αυτά τα χρέη. Και εδώ πρόκειται περί ποδοσφαιρικών ανωνύμων εταιρειών. Βάζει και δύο ασφαλιστικές δικλείδες, όπου τώρα θα παρακρατεί ο ΟΠΑΠ τη δόση που είναι για το Δημόσιο. Δεν θα δίνει ο ΟΠΑΠ την επιχορήγηση στους Προέδρους, οι οποίοι ούτε αλληλέγγυοι ήταν, έπαιρναν την επιχορήγηση του ΟΠΑΠ και αν ήθελαν έδιναν τη δόση, αν δεν ήθελαν δεν την έδιναν.

ΑΔΑΜ ΡΕΓΚΟΥΖΑΣ: Μια φορά το χρόνο.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μια φορά το χρόνο παίρνει 60.000.000 η κάθε ΠΑΕ, κύριε συνάδελφε. Αν δεν το ξέρετε, σας το λέω.

ΑΔΑΜ ΡΕΓΚΟΥΖΑΣ:Και θα της κρατήσουν 500.000.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ:Δεν θα της κρατήσουν 500.000, θα της κρατήσουν και τα 60.000.000 αν τόσο είναι το σύνολο των δόσεων.

Αυτό λέει η διάταξη. Αν η δόση είναι 60.000.000 θα κρατήσουν και τα 60.000.000 και δεν θα πάρει ούτε μία η ΠΑΕ.'Ετσι θα είναι αλληλέγγυος και ο Πρόεδρος.

Ο κάθε πρόεδρος που θέλει να αποκτά κοινωνικό πρεστίζ, να βγαίνει και να έχει οπαδούς και φίλους και να τον χειροκροτούν μέσα στα γήπεδα, σήμερα θα αναλάβει την ευθύνη να ξεπληρώσει αυτά τα χρέη της ποδοσφαιρικής ανώνυμης εταιρείας, της οποίας προεδρεύει. Διαφορετικά, δεν μπορεί να γίνει η ρύθμιση. Και αν δεν γίνει η ρύθμιση, τότε θα είναι υποχρεωμένη η Κυβέρνηση να πάρει όλα τα μέτρα εναντίον όλων αυτών των κυρίων, οι οποίοι επειδή έχουν κάποιο λαϊκό έρισμα στο φίλαθλο αίσθημα των οπαδών που έχει η κάθε ομάδα, εκμεταλλεύονται ουσιαστικά το Δημόσιο.

Αυτές είναι οι γενικές διατάξεις του νομοσχεδίου επί των οποίων έγινε έντονη κριτική και είδαμε εδώ κάποιους συνάδελφους να χτυπιούνται επί της 'Εδρας.

Τελειώνοντας, κύριοι συνάδελφοι, θέλω να πω ότι εάν γίνονται κάποιες ρυθμίσεις, η Κυβέρνηση δεν το έκρυψε. Είπε, ότι γίνονται ρυθμίσεις γιατί υπάρχει ανάγκη είσπραξης κάποιων εσόδων. Ο μηχανισμός τον οποίο διαθέτει σήμερα το Υπουργείο δεν αρκεί, έτσι ώστε να μπορέσουμε να εισπράξουμε αυτά τα χρήματα με τη νόμιμη διαδικασία, από υποχρέωση, από ανάγκη, αν θέλετε και να αυξήσουμε τα έσοδα, αλλά και από την άλλη μεριά να λύσουμε τα χέρια των υπηρεσιών που δεν κάνουν τίποτε άλλο από το να τρέχουν από δικαστήριο σε δικαστήριο. Ξέρετε ότι δεκάδες, για να μην πω εκατοντάδες τελωνειακοί υπάλληλοι τρέχουν σήμερα από δικαστήριο σε δικαστήριο, με ανακρίσεις, μάρτυρες, παραμάρτυρες, εφέσεις, αναβολές κ.λπ. Εκατοντάδες μάρτυρες είναι σήμερα στα δικαστήρια, με αποτέλεσμα να μην μπορεί να προχωρήσει η υπηρεσία.

Και για να προλάβω κάποιους, θα πω ότι, όσον αφορά τα εξτρά των αυτοκινήτων, είναι αυτά που είχαν επάνω τα αυτοκίνητα και δεν εκτελωνίσθηκαν. Το τονίζω αυτό. Δεν υπάρχει καμία πονηρή διάταξη πίσω από το άρθρο 7. Νομίζω, ότι είναι τετρακόσιες ή οκτακόσιες περίπου περιπτώσεις αυτοκινήτων που εισήλθαν με εξτρά και δεν τα είχαν πληρώσει. Δεν υποκρύπτεται τίποτα το πονηρό, διότι διάβασα, άκουσα μερικούς να λένε διάφορα τέτοια. Το τονίζω αυτό και αν χρειαστεί θα δώσω περισσότερα στοιχεία.

Κύριοι συνάδελφοι, αυτό είναι το νομοσχέδιο και πιστεύουμε, ότι μπορεί να γίνει ένα νέο ξεκίνημα, μπορεί να προχωρήσουμε στην ψήφισή του έτσι που πραγματικά και να απαλλάξουμε πάρα πολλούς συμπολίτες μας από το άγχος, έστω και αν πολλές φορές δεν εισπράξουμε τίποτα και το δημόσιο να έχει κάποιες εισπράξεις. Γιατί, αν πούμε ότι θα πάμε στα δικαστήρια, οι περισσότερες περιπτώσεις ή θα πάνε σε παραγραφή, ή σε απαλλαγές, ή σε εξαγορά συνειδήσεων. Πριν, λοιπόν, φθάσουμε σε τέτοιες καταστάσεις, έρχεται η Κυβέρνηση και κάνει αυτή τη ρύθμιση. Τίποτε δεν είναι πέραν αυτού.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, έχω την τιμή να ανακοινώσω στο Σώμα, ότι οι Υπουργοί Εξωτερικών, Εσωτερικών, Δημόσιας Διοίκησης και Αποκέντρωσης κατέθεσαν σχέδιο νόμου: "Κύρωση της διεθνούς Συμφωνίας για το νομικό καθεστώς της Διεθνούς Υπηρεσίας Αναζητήσεων στο Αρόλσεν".

Επίσης, οι Υπουργοί Εξωτερικών, Εθνικής Οικονομίας και Οικονομικών, Ανάπτυξης, Περιβάλλοντος, Χωροταξίας και Δημοσίων 'Εργων, Γεωργίας, Εμπορικής Ναυτιλίας, Μεταφορών και Επικοινωνιών, κατέθεσαν σχέδιο νόμου: "Κύρωση Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Λιθουανίας για την οικονομική, βιομηχανική και τεχνολογική συνεργασία".

Παραπέμπονται στην αρμόδια Διαρκή Επιτροπή.

Ο Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Δραγασάκης έχει το λόγο.

ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, κύριοι συνάδελφοι, παρά τις όποιες βελτιώσεις επήλθαν σε ορισμένα άρθρα, η φιλοσοφία του νομοσχεδίου παραμένει η ίδια και η αντίθεση η δική μας παραμένει ακέραιη. 

Θα έλεγε κανείς ότι, αν δεν είχαν προηγηθεί οι εκλογές πριν λίγο καιρό, αυτό το σχέδιο νόμου είναι μέσα σε ένα προεκλογικό κλίμα, με την έννοια ότι απαντά σε εκκρεμότητες του παρελθόντος με έναν τρόπο ευνοϊκό έως χαριστικό σε ομάδες εύπορων στρωμμάτων και μάλιστα σε μια εποχή που η Κυβέρνηση ετοιμάζεται να επιβάλει σκληρή φορολογία και περιοριστική εισοδηματική πολιτική. 

Σε συνέχεια των όσων έχουν αναφερθεί και από τον Ειδικό Εισηγητή του Συνασπισμού, θα ήθελα να προσθέσω ορισμένες παρατηρήσεις.

Κατ' αρχήν δεν φταίει το Κοινοβούλιο, νομίζω, αν κυριάρχησαν διάφορα αποσπασματικά θέματα και όχι η συζήτηση περί τελωνειακών κωδίκων ή άλλα ζητήματα, όπως μας επέστησε την προσοχή πριν από λίγο ο Κοινοβουλευτικός Εκπρόσωπος του ΠΑΣΟΚ. Το ίδιο το νομοσχέδιο ανήκει σε εκείνη την κατηγορία των νομοσχεδίων, όπου πλίνθοι και κέραμοι ατάκτως ερριμμένοι συγκροτούν ένα σώμα, το οποίο περισσότερο μοιάζει με άθροισμα αποσπασματικών ρυθμίσεων παρά με μια συγκροτημένη νομοθετική προσπάθεια.

Η γενική φιλοσοφία ή τουλάχιστον αυτό που εμείς θέλουμε να εντοπίσουμε και να δηλώσουμε την αντίθεσή μας, είναι αυτό το γενικό μοντέλο, ας το πω έτσι, των ρυθμίσεων όπου το κράτος ανέχεται την παρανομία ή το κράτος δεν μπορεί να προλάβει και να αντιμετωπίσει την παρανομία και εν συνεχεία έρχεται το ίδιο -το κράτος- κατά κάποιο τρόπο να εκμεταλλευτεί ταμειακά αυτήν την κατάσταση, με το επιχείρημα που μόλις ακούσαμε "ας εισπράξουμε λίγα χρήματα έστω και με αυτόν τον τρόπο". Διότι ο εισπρακτικός μηχανισμός του Κράτους δεν αρκεί, δεν είναι αποτελεσματικός.

Πότε επιτέλους θα φτιαχτούν αυτοί οι μηχανισμοί; Πραγματικά είναι ένα ερώτημα και προς τις δύο Πτέρυγες της Βουλής, εννοώ και προς τη Νέα Δημοκρατία που κυβέρνησε και προς το ΠΑ.ΣΟ.Κ. που κυβερνάει όλα αυτά τα χρόνια. Από το '80 μέχρι σήμερα το ίδιο πρόβλημα έχουμε: 'Ενα κράτος που στο κρίσιμο αυτό χώρο του φορολογικού συστήματος δηλώνει το ίδιο την αδυναμία του στο να έχει αποτελεσματικούς μηχανισμούς, που να εγγυώνται και αποτελεσματικότητα, αλλά και κάποια δικαιοσύνη και αντικειμενικότητα.

Αντί να έχουμε, λοιπόν, μία προσπάθεια -με κόστος ενδεχομένως πολιτικό- να αρχίσει να δημιουργείται ένας τέτοιος μηχανισμός, έχουμε αυτό το σύστημα των αποσπασματικών ρυθμίσεων, του καθεστώτος των ειδικών ρυθμίσεων, το οποίο διαβρώνει κάθε έννοια φορολογικής συνείδησης, πείθει ότι αυτό είναι πια καθεστώς αναπαραγόμενο, εξοικειώνει τους ενδιαφερόμενους να αξιοποιήσουν αυτό το καθεστώς και δημιουργεί εύλογα ερωτήματα στην όποια κατηγορία αυτής της κοινωνίας προσπαθεί με συνέπεια να είναι εντάξει με τις φορολογικές της υποχρέωσεις. Αυτό για μας, κυρίες και κύριοι συνάδελφοι, αποτελεί ένα μείζον, θα έλεγα, πολιτικό θέμα, το οποίο επισκιάζει την αξία των όποιων επιμέρους ρυθμίσεων. Αυτό ακριβώς έχουμε εκφράσει. Και εκφράζουμε τη διαφωνία μας και την αντίθεσή μας κυρίως γιατί δεν βλέπουμε καμία προοπτική, δεν βλέπουμε καμία διέξοδο, δεν βλέπουμε κανένα μηχανισμό όπου κάποια πράγματα θα μπορούσε να τα αξιοποιήσει ως προσωρινά αναγκαία κακά, αλλά και ως προϋπόθεση για βελτίωση της κατάστασης. 'Εχουμε μία ανακύκλωση των ίδιων προβλημάτων.

Ασφαλώς χρειάζονται επιλογές, δύσκολες επιλογές. Η δική μας γνώμη είναι ότι πρέπει να γίνουν αυτές οι δύσκολες επιλογές. Η δική μας γνώμη είναι ότι και με αυτό το νομοσχέδιο γίνονται οι εύκολες επιλογές. Αλλά οι εύκολες επιλογές οδηγούν σε καταστάσεις ολοένα και πιο αδιέξοδες.

Θα μου επιτρέψετε πολύ σύντομα να αναφερθώ σε ορισμένες από τις επιλογές που υπάρχουν στο νομοσχέδιο και με τις οποίες εμείς διαφωνούμε.

Επιλογή πρώτη: 'Ελεγχος ή ρύθμιση των εκκρεμουσών υποθέσεων; Παρά τη βελτίωση που έχει αποδεχθεί ο κύριος Υπουργός, το θέμα παραμένει το ίδιο. Δίνεται η δυνατότητα χωρίς έλεγχο να ρυθμιστούν υποθέσεις παλαιών ετών για άγνωστο αριθμό επιχειρήσεων και να αιωρείται το ερώτημα τι γίνεται με εκείνες τις επιχειρήσεις, οι οποίες ελέγχθησαν και οι οποίες εν πάση περιπτώσει κατέβαλαν κανονικά τις υποχρεώσεις τους. Εδώ έχουμε και το εξής παράδοξο φαινόμενο: 'Ολα αυτά τα χρόνια ακούμε για νέους μηχανισμούς, για νέα όργανα ελεγκτικά όπου κάποιοι άλλοι θα ελέγχουν τους ελέγχοντες και δημιουργείται μία πυραμίδα ελεγκτικών μηχανισμών -βεβαίως πολλοί δεν έχουν τεθεί ακόμα σε λειτουργία- αλλά και ταυτόχρονα παρ' όλο αυτά, να δηλώνεται εδώ μία αδυναμία ελέγχου. Και εμείς συμφωνούμε ότι υπάρχει αδυναμία ελέγχου.

Θα έπρεπε ο κύριος Υπουργός σε κάποια ευκαιρία να μας πει πόσους από τους υπαλλήλους του Υπουργείου Οικονομικών είναι σε θέση να κάνουν έλεγχο και πόσοι ασχολούνται με γραφειοκρατικά θέματα, με το να δίνουν τις βεβαιώσεις φορολογικής ενημερότητας, με το να διεκπεραιώνουν κάποιες υποθέσεις εκτός του κυρίου αντικειμένου τους.

Σε μια δειγματοληπτική έρευνα που κάναμε εμείς σε ορισμένες Νομαρχίες φαίνεται ότι το 80% έως 90% του προσωπικού μιας Εφορίας ασχολείται με οτιδήποτε άλλο εκτός από έλεγχο. Από εδώ προκύπτει και η σημασία του θέματος που θέσαμε με μία ερώτηση προ καιρού, δηλαδή του θέματος της μηχανοργάνωσης του Υπουργείου Οικονομικών. Πέραν όλων των άλλων η μηχανοργάνωση του Υπουργείου Οικονομικών θα επέτρεπε μία ανακατανομή προσωπικού, ώστε ένας μεγαλύτερος αριθμός εργαζομένων στις Εφορίες σήμερα να μπορεί να αποσπασθεί στο έργο του ελέγχου.

Η εκτίμηση που κάναμε εμείς είναι ότι παρ' όλα αυτά είναι δυνατόν να διενεργηθούν έλεγχοι και να ελεχθεί ο χώρος των επιχειρήσεων. Ακόμη υπάρχει η εκτίμηση, ότι ακόμη και με ένα πρόχειρο έλεγχο θα μπορούσαν να εισπραχθούν πολύ μεγαλύτερα ποσά από αυτά που προσδοκά το Υπουργείο με αυτό το καθεστώς των ειδικών ρυθμίσεων. Η κύρια αντίθεσή μας δεν αφορά το μέγεθος το εισπρακτικό, αλλά αφορά το όλο κλίμα που αναπαράγεται μέσα στην κοινωνία.

Δεύτερο πρόβλημα προς επιλογήν ήταν αυτό της ρύθμισης των χρεών των ανωνύμων ποδοσφαιρικών εταιρειών. Εάν είχαμε μόνο αυτά τα χρέη προς ρύθμιση θα μπορούσε κανείς να πει, ας ρυθμισθούν. Εδώ όμως έχουμε χρέη προς ρύθμιση, όπως χρέη αγροτών, συνεταιρισμών, της "ΛΑΡΚΟ", της "SOF TEX", χρέη ποικίλων φορέων και οργανισμών. Η επιλογή εδώ, λοιπόν, έχει να κάνει με τις προτεραιότητες. Εάν η Κυβέρνηση εκτιμά ότι μπορεί να τα ρυθμίσει όλα, καλώς άρχισε από τον ποδοσφαιρικό χώρο. Εάν όμως υπάρχει η εκτίμηση, που προφανώς είναι και η πραγματικότητα, ότι οι δυνατότητες ρυθμίσεων δεν είναι απεριόριστες, τότε θα έπρεπε η Κυβέρνηση να ιεραρχήσει και να αιτιολογήσει, γιατί αυτές και όχι άλλες.

Τρίτο θέμα στο οποίο χρειάζεται κανείς να κάνει επιλογή είναι το θέμα με τα κότερα. Προέκυψε από μία έρευνα που έκανε η ΥΠΕΔΑ και έπιασε αυτήν την υπόθεση της AQUA SPORT. Γίνεται τώρα μία ρύθμιση. Το θέμα είναι άλλο. Αυτή είναι η μόνη περίπτωση υποτιμολογήσεων που έχουμε στη Χώρα μας; Πρόκειται για μεμονωμένο γεγονός ή πρόκειται για την αποκάλυψη ενός ευρύτερου φαινομένου που υπερβαίνει τα στενά όρια του Υπουργείου Οικονομικών και αφορά ευρύτερα τη διαχείριση της οικονομίας;

Τι γίνεται με τα σκάφη που δεν τα βλέπουμε καν διότι αγοράζονται και εξ αρχής εγγράφονται σε υπεράκτιες εταιρείες; Θυμάμαι, ότι παλαιότερα υπήρχε μία επιτροπή υποτιμολογήσεων και υπερτιμολογήσεων. Μετά καταργήθηκε διότι πίεζαν οι πολυεθνικές και άλλοι παράγοντες, λέγοντας ότι παρεμβάλεται και δημιουργεί δυσκολίες. Μπορεί όμως μια χώρα να προχωρήσει χωρίς να πάρει κάποια μέτρα άμυνας σ' αυτές τις πρακτικές, μπροστά στο μέγεθος των οποίων η περίπτωση με τα κότερα ενδεχομένως να είναι και μία επιμέρους παρονυχίδα;

Γνωρίζετε πολλοί, ότι το σύγχρονο εμπόριο αναπτύσσει νέες πρακτικές τριγωνικού εμπορίου. Αξιοποιούνται διάφοροι νέοι θεσμοί, μέσω των οποίων η υποτιμολόγηση ή υπερτιμολόγηση ανάλογα με το τι συμφέρει για την φοροδιαφυγή και την φοροαποφυγή έχει πάρει τεράστιες διαστάσεις.

Και βιάζομαι να πω, ότι είναι ένα πρόβλημα που δεν μπορεί κανείς να προσδοκά λύση ή εξαφάνιση του φαινομένου. Εκεί που εμείς έχουμε την αντίθεσή μας είναι η εικόνα άγνοιας, σαν να αγνοούμε ή να καλύπτουμε ή σαν να νομιμοποιούμε εν τέλει αυτό το φαινόμενο.

Τέλος θα ήθελα να κάνω μία αναφορά, που δεν συζητήθηκε σε αυτό το ειδικό φορολογικό καθεστώς που προτείνετε για το (W.W.F.), το παγκόσμιο ταμείο για τη φύση. 'Ισως αυτός ο φορέας πρέπει να ενισχυθεί γιατί κάνει ένα σημαντικό έργο. 'Ομως αντί να φέρνουμε έναν φορέα, μήπως θα έπρεπε να διαμορφωθεί μία πολιτική ή κάποια κριτήρια, ότι αυτού του τύπου οι δραστηριότητες, ή οι φορείς, με αυτά τα εχέγγυα διαφάνειας μπορούν να τυχαίνουν ευνοϊκών φορολογικών ρυθμίσεων;

ΓΕΩΡΓΙΟΣ ΔΡΥΣ (Υφυπ. Οικονομικών): Δεν έχει καμία σχέση το ταμείο αυτό με φορολογικές ρυθμίσεις. Δεν θα υπόκειται στον έλεγχο...

ΙΩΑΝΝΗΣ ΔΡΑΓΑΣΑΚΗΣ: Τι είναι τότε αυτό; Πάντως, δείτε το, γιατί από ό,τι μου είπαν οι συνεργάτες μου, κι εγώ εξέλαβα ότι υπάρχει κάποια ευνοϊκή μεταχείριση. Γι' αυτό έρχεται με τη μορφή φορολογικής ρύθμισης. Εν πάση περιπτώσει το νόημα παραμένει. 'Αλλωστε έκανα τη διευκρίνιση, ότι ο συγκεκριμένος φορέας, για πολλούς λόγους, θα μπορούσε να είχε μία ευνοϊκή μεταχείριση. 'Ομως υπάρχει θέμα με όλες τις εταιρίες μη κερδοσκοπικού χαρακτήρα, που καμιά φορά πίσω από τον τίτλο "μη κερδοσκοπικού χαρακτήρα" αναπτύσσουν έντονες επιχειρηματικές δραστηριότητες και υπάρχει ζήτημα κατά πόσο όλα αυτά γίνονται με διαφάνεια ή είναι ένας έμμεσος τρόπος φοροδιαφυγής.

Κυρίες και κύριοι συνάδελφοι, στη σκέψη μας είναι δύο πράγματα μαζί. Το ένα είναι πως θα αυξήσουμε τα φορολογικά έσοδα, αλλά και πως θα μπορέσουμε στους φορολογούμενους που είναι συνεπείς, κυρίως είναι οι μισθωτοί -δεν εξαιρώ κανέναν, είτε από το χώρο των μισθωτών, είτε των επιχειρηματιών- αυτές λοιπόν οι κατηγορίες με διάφορα μέτρα να φανεί ότι αναγνωρίζεται η συνεισφορά τους. Εδώ όμως όποιος πάει στην Εφορία, πολλές φορές αντιμετωπίζεται ως κατηγορούμενος ή και ένοχος μέχρις αποδείξεως του αντιθέτου. Υπάρχουν μέτρα απλούστευσης των διαδικασιών ή διευκόλυνσης εκείνων που είναι εντάξει με τις φορολογικές τους υποχρεώσεις και αυτό για να μπορέσει κανείς να έχει ένα κοινωνικό στήριγμα για να χτυπήσει τη φοροδιαφυγή που πράγματι υπάρχει.

Ο Συνασπισμός εδώ και χρόνια έχει ταυτιστεί με την έννοια "φορολογική μεταρρύθμιση". Διαφέρει από το άθροισμα μέτρων, υπονοεί ένα σχεδιασμό οικονομικό και κοινωνικό και ακόμα μεσοπρόθεσμο ή μακροχρόνιο και υπονοεί την απαίτηση μιας συνέπειας στόχων και μέσων. Δεν υπάρχει τίποτα τέτοιο σε αυτό το νομοσχέδιο, ούτε και στην πολιτική που ασκείται τα τελευταία χρόνια. Πρέπει να φτάσουμε κάποτε στο σημείο όλα τα φορολογικά θέματα να είναι σε ένα φορολογικό νομοσχέδιο, ένα νομοσχέδιο το χρόνο, που να κατατίθεται μαζί με τον προϋπολογισμό.

Πολύ φοβάμαι ότι και αυτή η Κυβέρνηση είναι παγιδευμένη στα προβλήματα του χθες, με αποτέλεσμα να μην μπορεί να αντιμετωπίσει τα προβλήματα του αύριο. Και εγώ θα ήθελα να τελειώσω ακριβώς με μια υπενθύμιση αυτών που είναι τα προβλήματα του αύριο και του σήμερα. Είναι τα θέματα δημιουργίας των μηχανισμών. Είναι τα θέματα μηχανοργάνωσης, είναι τα θέματα στελέχωσης, ανακατανομής προσωπικού, εκπαίδευσης προσωπικού. Διαφορετικά, θα έχουμε διαρκώς νομοσχέδια αποσπασματικών ρυθμίσεων.

Πρέπει κάποτε να αρχίσουμε να σκεπτόμαστε και το κόστος του μηχανισμού είσπραξης των φόρων. 'Ηδη σε ορισμένες χώρες, στο Βέλγιο αν θυμάμαι καλά, το κόστος αυτό υπερβαίνει το 1,5% του εθνικού εισοδήματος. Θα φθάσουμε σε ένα σημείο που δεν θα συμφέρει καν η είσπραξη των φόρων εάν δεν δημιουργηθούν αποτελεσματικοί θεσμοί και μηχανισμοί.

Δεύτερον, είναι το θέμα της διεθνοποιημένης φοροδιαφυγής. 'Ο,τι και να κάνουμε εντός της Χώρας, όσο και αν φορολογήσουμε τα εισοδήματα από την εργασία ή και τον κερδοφορία που δημιουργείται μέσα στη Χώρα μας, δεν θα έχουμε τελικά αποτέλεσμα, εφόσον έχουμε το φαινόμενο της καλπάζουσας διεθνοποιούμενης φοροδιαφυγής. Και αυτό είναι ένα πρόβλημα στο οποίο δεν πρέπει να σηκώσουμε τα χέρια ψηλά, διότι ευτυχώς απασχολεί και άλλες χώρες και άλλες κυβερνήσεις και άλλους λαούς. Πρέπει να αρχίσουμε κάποια τμήματα αυτού του προβλήματος που έχουν τη βάση τους στο εσωτερικό της Χώρας, να τα αντιμετωπίζουμε. Εδώ είναι και το πρόβλημα της εναρμόνισης που συζητείται στην Ευρωπαϊκή 'Ενωση, σχετικά με τον τρόπο καταβολής του ΦΠΑ. Δεν θα το φέρουμε το θέμα αυτό όταν έχει λήξει. Τότε θα είναι αργά. Εάν επιβληθεί τελικά ο όρος, ότι ο ΦΠΑ καταβάλλεται στη χώρα παραγωγής και όχι κατανάλωσης, αυτό ενδεχομένως θα δημιουργήσει τεράστια προβλήματα.

Τέλος, σωστά συζητείται το θέμα των εντόκων γραμματίων του Δημοσίου.

Πιστεύω, ότι στον προϋπολογισμό θα τα συζητήσουμε αυτά. Τα έντοκα γραμμάτια του Δημοσίου είναι ένα πρόβλημα του παρελθόντος και αυτό. Κανονικά έπρεπε να έχουν φορολογηθεί με την υιοθέτηση τους, με τη θέσπισή τους. Το πρόβλημα είναι ότι έχουμε νέα φαινόμενα, άϋλοι τίτλοι, πολλαπλά νέα προϊόντα, τα οποία διαρκώς πολλαπλασιάζονται, ένας ολόκληρος άϋλος καπιταλισμός -να μου επιτραπεί ο όρος- διαμορφώνεται, νέες μορφές κερδών, τα οποία αν δεν αντιμετωπισθούν φορολογικά, τότε σε λίγα χρόνια το μεγαλύτερο μέρος των κερδών που δημιουργείται μέσα στην οικονομία, θα είναι εκτός φορολογικού ελέγχου.

Ευχαριστώ.

ΠΡΟΕΔΡΕΥΩΝ (Παναγιώτης Ν.Κρητικός): Ο Πρόεδρος κ. Κωνσταντίνος Μητσοτάκης έχει το λόγο.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα κάμω μερικές σύντομες παρατηρήσεις, κυρίες και κύριοι συνάδελφοι, αποσπασματικές κατ'ανάγκη, γιατί αρχή του νομοσχεδίου επί της οποίας να γίνει συζήτηση, όπως είπαν όλοι οι ρήτορες σωστά ίσαμε τώρα, δεν υπάρχει. Ενώ όμως δεν υπάρχει αρχή, το νομοσχέδιο αναφέρεται σε πολύ σημαντικά θέματα του οικονομικού τομέα, του Υπουργείου των Οικονομικών, τα οποία αξίζει πράγματι να απασχολήσουν την Εθνική Αντιπροσωπεία.

Κύριε Υπουργέ, το νομοσχέδιο είναι τελωνειακό. Κατά συνέπεια, το πρώτο πρόβλημα που τίθεται είναι τα τελωνεία σήμερα, η τελωνειακή υπηρεσία πως θα εκσυγχρονιστεί μέσα στα πλαίσια της Ενωμένης Ευρώπης που δημιουργήθηκε. Η τελωνειακή μας νομοθεσία είναι παμπάλαια. Είναι γεγονός και δεν ξέρω αν ελέχθη σ'αυτήν την Αίθουσα, ότι το περίφημο άρθρο που δημιούργησε το πρόβλημα των σκαφών είναι άρθρο του τελωνειακού νόμου του 1918, ο οποίος αριθμεί δηλαδή ηλικία 80 ετών,με βάση αυτό το άρθρο χαρακτηρίστηκε λαθρεμπόριο το γεγονός, ότι ένας πολίτης φέρνει ένα σκάφος, το παρουσιάζει στο Υπουργείο, γίνεται μία επιτροπή την οποία το Υπουργείο ώρισε από υπαλλήλους, η οποία το κοστολογεί, η κοστολόγηση εγκρίνεται από την Υπηρεσία Αξιών του τελωνείου, ο πολίτης πληρώνει, παίρνει το σκάφος και φεύγει.

Και έρχεται μετά το ίδιο το Κράτος και λέει, "έκανες λαθρεμπόριο" και αυτό το λαθρεμπόριο κυνηγά το Κράτος -παράλογα φυσικά- ενώ από την άλλη μεριά η μεγάλη πληγή του λαθρεμπορίου υπάρχει, κύριε Υπουργέ, και είναι το λαθρεμπόριο των υγρών καυσίμων. Εγώ θα περίμενα από την Κυβέρνησή σας και από την προηγούμενη και από την παρούσα Κυβέρνηση του ΠΑΣΟΚ, να αντιμετωπίσει αυτό το υπαρκτό πρόβλημα που αναφέρεται, κατά τις δηλώσεις τις δικές σας, της δικής σας Κυβέρνησης, σε εκατοντάδες δισεκατομμύρια. Υπάρχει μία "μαύρη τρύπα", στον προϋπολογισμό διότι τα έσοδα από τους δασμούς των υγρών καυσίμων δεν είναι αυτά που ανταποκρίνονται προς τις ποσότητες που καταναλίσκονται.

Το γνωρίζουμε, κυρίες και κύριοι συνάδελφοι, και εν τούτοις το Κράτος μέχρι τώρα είναι αδύναμο να αντιδράσει.

Και κάτι άλλο που θέλω να πω: Εγώ το τιμώ, το Υπουργείο Οικ/κών κυρίες και κύριοι συνάδελφοι, γιατί συνδέομαι μ' αυτό το Υπουργείο παραπάνω από σαράντα χρόνια. 'Ημουν Υφυπουργός των Οικονομικών το 1951. 'Εζησα το Υπουργείο και ξέρω τους οικονομικούς υπαλλήλους. Ξέρω και τους εφοριακούς, ξέρω και τους τελωνειακούς και είναι ανάγκη να πούμε ότι υπάρχει πρόβλημα λειτουργίας και τρόπου λειτουργίας και των τελωνείων σήμερα, κύριε Υπουργέ.

Είναι βέβαιο ότι ηθικά έχει εξασθενήσει η τελωνειακή υπηρεσία και ότι υπάρχουν κραυγαλαίες αδυναμίες, οι οποίες άλλωστε επιβεβαιώνονται από τα θέματα τα οποία έρχονται σήμερα. 'Οταν έγινε αυτή η τρομακτική κατάχρηση των αποσύρσεων -η δική μας κυβέρνηση έκανε την απόσυρση- δε φανταζόμουν εγώ ότι θα γινόνταν αυτή η απάτη σε αυτήν την έκταση, την οποία σήμερα καλούμεθα να ρυθμίσουμε. Ε, δεν είναι κανείς υπεύθυνος για αυτό;

'Οταν δημιουργείται το πρόβλημα των προσθέτων ανταλλακτικών στα εισαγόμενα, αν θέλετε, αυτοκίνητα για αυτό δεν έχει ευθύνη κανένας;

Αν υπάρχει ευθύνη στο θέμα των σκαφών αναψυχής -δεν ξέρω αν υπάρχει-γιατί την αναζητείτε στον πολίτη, ο οποίος είπα πριν δεν φταίει σε τίποτα, και δεν την αναζητείτε σε αυτόν ο οποίος ενδεχομένως συνήργησε στο να αποκρύψει μία αξία που πιθανότατα ήταν μεγαλύτερη από αυτήν την οποία εδέχθη;

Δεν μπορούμε, κυρίες και κύριοι συνάδελφοι, να κάνουμε πολιτική στρουθοκαμήλου. Πρέπει να δούμε το πρόβλημα στην ουσία. Είναι πρόβλημα υπαρκτό, είναι πρόβλημα υπηρεσιών, είναι πρόβλημα σε τελική ανάλυση πολιτικής ηγεσίας, διότι από πάνω εκπορεύεται το πνεύμα. Αν υπήρξει ή αν υπάρξει συγκάλυψη στον τομέα του λαθρεμπορίου των υγρών καυσίμων που είναι το μεγάλο πρόβλημα, στο οποίο δε θέλω να μπω σήμερα, θα υπάρξει, κύριε Υπουργέ, γιατί από πάνω από την ηγεσία διαχέεται αυτό το πνεύμα της ανοχής -δε θέλω να πω της συνενοχής αλλά της ανοχής- σε πράγματα τα οποία οι πάντες γνωρίζουν. Διότι το περίεργο σε αυτήν την ιστορία είναι ότι αν κυκλοφορήσει κανείς λίγο στην πιάτσα θα ακούσει η πιάτσα του Πειραιά να λέει πράγματα τα οποία, όμως, δεν αποτυπώνονται και δεν μεταφέρονται τελικά σε στοιχεία στο Υπουργείο, ούτε και συγκινούνται όσο θα έπρεπε οι αρμόδιοι Υπουργοί και οι λοιποί αρμόδιοι υπηρεσιακοί παράγοντες.

Εγώ, κυρίες και κύριοι συνάδελφοι, πιστεύω ότι θα πρέπει το Κράτος να ξαναδεί τα θέματα τα τελωνειακά. Καλά κάνετε και εκσυγχρονίζετε τον Κώδικα. Τα πρώτα σας άρθρα είναι σωστά, πρέπει να τα ψηφίσει η Βουλή, διότι βελτιώνουν και εκσυγχρονίζουν έναν Κώδικα πάρα πολύ απαρχαιωμένο. Αλλά, προχωρήστε την τομή. Φτιάξτε συνολικό τελωνειακό κώδικα και απλοποιήστε τις διαδικασίες.

Βεβαίως, γνωρίζω ότι υπάρχουν άνθρωποι οι οποίοι ζουν από αυτό, από μία γραφειοκρατία ατέλειωτη και υπάρχουν και αθέμιτα οφέλη των τελωνειακών, οι οποίοι υλοποιούν γραφειοκρατικές διαδικασίες, που δεν χρειάζονται, αλλά δεν είναι λόγος για να τις κρατήσουμε. Εγώ θα χαιρόμουν και θα χειροκροτούσα μία βαθιά τομή εκσυγχρονισμού και απλούστευσης, πάντοτε μέσα στα δεδομένα τα καινούρια, ότι σήμερα η Ενωμένη Ευρώπη δεν έχει τελωνεία και κατά συνέπεια δεν μπορούμε να μένουμε στα πρότυπα του παρελθόντος, προ 50, ή προ 30 ετών, όταν η ελληνική οικονομία και η ελληνική βιομηχανία ήταν δασμοβίωτη.

Σήμερα το τελωνείο έχει τελείως αλλιώτικο προορισμό και πρέπει κατά προέκταση να εκσυγχρονιστεί. Είναι το πρώτο κεφάλαιο, στο οποίο επιθυμώ να αναφερθώ.

Το δεύτερο κεφάλαιο, κυρίες και κύριοι συνάδελφοι, είναι οι ρυθμίσεις. 'Οπως ακούσατε από τα όσα είπε ο κύριος Υπουργός, ο οποίος αποτύπωσε σωστά το πρόβλημα ιστορικά, κάθε λίγα χρόνια γίνεται και μια ρύθμιση, ενώ ταυτόχρονα πάντοτε λέμε μονότονα και στερεότυπα ότι η ρύθμιση αυτή είναι κακό πράγμα, ότι συνηθίζει ο κόσμος σε ρυθμίσεις και κατά συνέπεια θέτουμε τους τίμιους φορολογούμενους σε χειρότερη μοίρα, δεν πρέπει να την κάνουμε, την κάνουμε από ανάγκη και δε θα το ξανακάνουμε. Και φυσικά, όταν σταθερά επαναλαμβάνεται αυτό το πράγμα, κανείς δεν πιστεύει ότι δε θα επαναληφθεί και υπάρχει σε τελική ανάλυση μια ωφέλεια, την οποία έχουν οι δύστροποι, οι κακόπιστοι, έναντι των ανθρώπων που είναι νομιμόφρονες και πληρούν τις φορολογικές τους υποχρεώσεις και υπάρχουν, δόξα τω Θεώ, ακόμα τέτοιοι άνθρωποι σ' αυτόν τον Τόπο. Είναι περίεργο πώς απόμειναν, αλλά εν τούτοις απόμειναν.

Διερωτάται, λοιπόν, κανείς, τι μπορεί να γίνει.

Κυρίες και κύριοι συνάδελφοι, είχα μιλήσει κατά τη διάρκεια της περασμένης τριετίας δύο - τρεις φορές στη Βουλή και είχα πει ότι ρυθμίσεις -που δεν είναι μόνο αυτές, κύριε Υπουργέ, αυτές οι ρυθμίσεις είναι εκεί όπου έχουν επιβληθεί οι φόροι- ευνοϊκές για τακτοποίηση φορολογικών εκκρεμοτήτων του παρελθόντος, καθυστερημένες, γιατί ο έλεγχος δεν μπορούσε να τις περιλάβει, έχουν γίνει πάρα πολλές τον τελευταίο καιρό, κατά τη διάρκεια της τριετίας. Τις έκανε το Υπουργείο Οικονομικών κατ' ανάγκη. Εγώ μάλιστα είχα χρησιμοποιήσει τη φράση ότι αυτές οι ρυθμίσεις που γίνονται για υποθέσεις που δεν ελέχθηκαν τα τελευταία δέκα χρόνια "και ελάτε να συμβιβαστούμε όσο-όσο και να πάρουμε ό,τι μπορούμε", μου θύμιζαν τον χρεοκοπημένο έμπορο, ο οποίος βγάζει την πραμάτια του μισοτιμής να την πουλήσει για να εισπράξει χρήματα. Μη γελιόμαστε, κυρίες και κύριοι συνάδελφοι, αυτός ήταν ο λόγος. Δεν ήταν ευχάριστο σε κανέναν Υπουργό των Οικονομικών να παίρνει αυτά τα μέτρα. Τα έπαιρνε από ανάγκη και ταυτόχρονα από αδυναμία του Υπουργείου να ανταποκριθεί στο έργο του.

'Ακουσα πρωτύτερα τον κ. Δραγασάκη να λέει -και έχει δίκιο-"ασφαλώς προτιμούμε τον έλεγχο από τη ρύθμιση". Υπάρχει καμία αμφιβολία; Αλλά πώς θα τον κάνουμε τον έλεγχο; 'Εχουμε το προσωπικό; 'Εχουμε τις προϋποθέσεις; 'Εχουμε δημιουργήσει την υποδομή να ελέγξουμε την οικονομία για να συλλάβουμε τη φορολογητέα ύλη, κάτι που ήταν στοιχειώδες, που για πρώτη φορά άρχισε να κουβεντιάζεται στην Ελλάδα πριν από πενήντα χρόνια;

Κύριε Υπουργέ, μια είναι η μέθοδος, με την οποία μπορείτε αποτελεσματικά να προχωρήσετε, η μηχανοργάνωση. Και δε γνωρίζω αν η Κυβέρνησή σας -εγώ στερεότυπα και μονότονα το επαναλαμβάνω- έκανε και κάνει αυτό που χρειάζεται, για να προχωρήσει αποτελεσματικά και ολοκληρωμένα η μηχανοργάνωση. Διότι, αν δεν καλύψει ολόκληρο τον τομέα, δεν μπορεί να αποδώσει το έργο που προσδοκούμε απ' αυτήν. Και έτσι αναγκάζεται η Κυβέρνηση -και η δική μου κυβέρνηση χρειάστηκε να το κάνει, εμείς το κάναμε μια φορά μόνο και επέμενα απολύτως να μη ξαναγίνει, δεν ήθελα ρυθμίσεις ούτε στο Δημόσιο ούτε στο ΙΚΑ ούτε στην κοινωνική ασφάλιση, όπου μπορούσα έκανα ό,τι μπόρεσα για να το αποφύγω- να προχωρήσει σ' αυτά τα μέτρα. Αν, όμως, κύριε Υπουργέ, προχωρείτε σε τέτοια μέτρα, είναι τουλάχιστον ανάγκη να σεβαστείτε ένα πράγμα. Δεν μπορεί τη θέση αυτού του οποίου τώρα ρυθμίζεται κατ' οικονομία, αν θέλετε, και από ανάγκη -εξαναγκασμένοι είσθε ενδεχομένως να ρυθμίσετε την υπόθεση- να την κάνετε καλύτερη από του νομιμόφρονα πολίτη, ο οποίος πλήρωσε.

Ο κ. Μάνος σας έκανε την πρόταση να υπάρχει πάντοτε σ' αυτές τις περιπτώσεις μια επιβάρυνση τόκων. Τα πρόσθετα να τα χαρίστε όλα -δεν υπάρχει καμία αμφιβολία- διότι αλλιώς τι νόημα θα έχει η ρύθμιση. Αλλά οι τόκοι πρέπει σε κάθε περίπτωση να πληρώνονται.

Ας συμφωνήσουμε, κυρίες και κύριοι συνάδελφοι, επί της αρχής αυτής. Τουλάχιστον θα έχει γίνει ένα σημαντικό βήμα προς τα εμπρός. 

Και ακόμα θα ήθελα να κάνω δυο ειδικότερες παρατηρήσεις:

Η πρώτη παρατήρηση είναι να ολοκληρώσω μερικά για το θέμα των θαλαμηγών.

Κυρίες και κύριοι συνάδελφοι, σας είπα πρωτύτερα ότι δεν είναι λαθρεμπορία. Σε καμία περίπτωση δεν είναι λαθρεμπορία. Και το άρθρο σωστά τίθεται, με τη διαφορά, κύριε Υπουργέ, ότι θα έπρεπε να συμπεριλάβετε αυτό το οποίο είπατε περί ενδεχόμενης ύπαρξης πλαστών τιμολογίων, στο νόμο. Διότι με τη γενική διατύπωση του νόμου την οποία κάνετε, απαλλάσσεται ο ενδιαφερόμενος ακόμα και στην, νομίζω, απίθανη και πολύ σπάνια περίπτωση πλαστών τιμολογίων.

Εγώ πιστεύω ότι ορθώς γίνεται η ρύθμιση και για τον πρόσθετο λόγο, κύριοι συνάδελφοι, αυτά τα πλοία πληρώνουν φόρο προστιθεμένης αξίας, δεν πληρώνουν δασμό, τον οποίο επέβαλε η Ενωμένη Ευρώπη και τον επέβαλε όχι τον ίδιο σ'όλες τις χώρες. Στην Ισπανία φερ'ειπείν, πληρώνουν 15% και στη δε Γαλλία δεν πληρώνουν καθόλου. 

Κατά συνέπειαν, το πλοίο, ιδίως το μεγάλο, για το οποίο δημιουργείται και το θέμα, μπορεί να αγκυροβολήσει στις Κάννες. Να έρχεται τέσσερις μήνες, να περνά το καλοκαίρι με προσωρινό σημείωμα και να μην πληρώσει απολύτως τίποτα. Και ακόμα παντού δεν υπολογίζεται η αξία του τιμολογίου, η οποία είναι βέβαιο ότι είναι τουλάχιστον 40% μεγαλύτερη από τη πραγματική σημερινή αξία. Υπολογίζεται η πραγματική του αξία. Εδώ θα πληρώσουν με βάση το τιμολόγιο και καλά θα κάνουν να πληρώσουν με βάση το τιμολόγιο. Δεν στεναχωριέμαι καθόλου γι'αυτό. Θα πληρώσουν κατά συνέπειαν, περισσότερο και τους έχετε κατά κάποιο τρόπο ομήρους, διότι τους έχετε υπό την απειλή ποινικής δίωξης για λαθρεμπόριο.

Θέλει δε θέλει, λοιπόν, αυτός, που ήρθε στη Ελλάδα, που ενδεχομένως δεν θα ήρχετο, τον έχετε τώρα, τουλάχιστον βοηθήστε τον να μην πάει στο δικαστήριο. Γιατί αν πάει στο δικαστήριο, θα έχετε ατέλειωτες δίκες, τις οποίες τελικά θα χάσει το Δημόσιο, διότι αντιστρατεύεται στο περί δικαίου αίσθημα και δε θέλω να μπω σε περισσότερες λεπτομέρειες. 'Αρα αυτή η διάταξη καλώς μπήκε και νομίζω ότι δεν υπάρχει λόγος να επιμείνουμε στην άρνηση.

Το άλλο ειδικό θέμα στο οποίο θα ήθελα να μιλήσω, είναι το θέμα των ποδοσφαιρικών σωματείων, των ΠΑΕ. Εμείς, κύριοι συνάδελφοι, κάναμε μία ρύθμιση -και ο κ. Μεϊμαράκης σας τα εξήγησε- ειδική, η οποία ανεφέρετο σ'ένα συγκεκριμένο πρόβλημα που είχε δημιουργηθεί στον Ολυμπιακό, λόγω της γνωστής υπόθεσης Κοσκωτά. Η ρύθμιση που είχαμε κάνει, κύριε Υπουργέ, επέτρεπε στην Κυβέρνησή σας, αν ήθελε και αν είχε το θάρρος...

(Στο σημείο αυτό, ακούγεται ο προειδοποιητικός ήχος της λήξης του χρόνου ομιλίας του κυρίου Βουλευτή).

Τελειώνω, κύριε Πρόεδρε. 

...να παρακρατήσει τα ποσά τα οποία δίδονται για να εξυπηρετήσει. Το προέβλεπε άλλωστε. Λυπούμαι που δεν είναι εδώ και έπρεπε να είναι παρών, ο Υφυπουργός Αθλητισμού. Μία τέτοια δουλειά δεν πρέπει να την παίρνετε εσείς στους ώμους σας. Τι ξέρετε εσείς απ'αυτήν τη ιστορία; Είναι πολύ σύνθετη.

Εγώ δέχομαι, κυρίες και κύριοι συνάδελφοι, και μη γελιόμαστε, ότι δεν είναι συνήθεις περιπτώσεις φορολογουμένων οι ΠΑΕ. Υπάρχει ευαισθησία στην κοινή γνώμη. Εγώ ξέρω ως Πρωθυπουργός τι τράβηξα τότε με τον Ολυμπιακό. Δεν είμαι ο ίδιος Ολυμπιακός, δεν ανήκω σε καμία ομάδα, αλλά έβλεπα την ευαισθησία που υπήρχε γύρω μου, έβλεπα το ενδιαφέρον της κοινής γνώμης. Και στο τέλος-τέλος -δεν ξέρω, ο κ. Τσοβόλας ίσως διαφωνεί- άνθρωποι είμαστε όλοι μας, επηρεαζόμαστε από το περιβάλλον στο οποίο ζούμε και καταλαβαίνω ότι είναι ειδικές περιπτώσεις, αλλά δεν πρέπει να το παρακάνουμε. Και εν πάση περιπτώσει, δε νομίζω ότι μπορεί αυτό πλέον να συνεχιστεί περισσότερο. Αυτή η ρύθμιση, κύριε Υπουργέ, την οποία αποφασίζετε και την οποία θα εγκρίνει νομίζω η Βουλή, ας ελπίσουμε ότι πράγματι θα είναι τελευταία.

Κύριοι συνάδελφοι, έκανα γενικές παρατηρήσεις μέσα στο πνεύμα το οποίο πρέπει σήμερα να μας χαρακτηρίζει όλους μας, της ανάγκης να εξοικονομίσουμε τα πράγματα εν όψει δυσκολιών.

Πράγματι, το Κράτος μας και ειδικά το Υπουργείο Οικονομικών, αντιμετωπίζει μία τραγική κατάσταση και είναι υποχρεωμένο να βρει έσοδα όταν δεν υπάρχουν πλέον πηγές εσόδων, όταν η κοινωνία -δικαιολογημένα ασφαλώς- αντιδρά έντονα και είναι υποχρεωμένο να καλύψει δαπάνες για τις οποίες δεν έχει το ίδιο την ευθύνη. Το Υπουργείο των Οικονομικών είναι αυτό που αίρει τας αμαρτίας του συνόλου του κρατικού ευρύτερου δημόσιου τομέα για τον οποίο δεν έχει καμία απολύτως ευθύνη.

Tελειώνω με την παρατήρηση, την οποία κάνατε για τα καθυστερούμενα. Αναφέρετε ένα αριθμό, ο οποίος έκανε τον Ελληνικό Λαό να ανατριχιάσει. Είπατε ότι χρωστούνται 2 τρισεκατομμύρια 100 δισεκατομμύρια, αν δεν κάνω λάθος. Αυτά είναι τα καθυστερούμενα. Ο πολίτης, ο οποίος το ακούει, φρίττει. Φρίττει, όμως, δικαιολογημένα, αλλά όχι για το λόγο για τον οποίο νομίζει ότι πρέπει να φρίξει.

Το πρώτο θέμα είναι, τι θα πει οφειλές των ΔΕΚΟ, κύριε Πρόεδρε. Δηλαδή θα αφήνετε τον ευρύτερο δημόσιο τομέα ασύδοτο να λεηλατεί επ' άπειρον τα ελάχιστα περιθώρια της οικονομίας και θα τους δανείζετε, υποτίθεται, για να σας οφείλουν χρήματα, τα οποία γνωρίζετε ότι δε θα πάρετε ποτέ; Εγώ το είπα και στον προκάτοχό σας και το λέω και εδώ στην Βουλή και θα το πω όταν συζητήσουμε τον προϋπολογισμό. Χρέος του Πρωθυπουργού είναι, αν θέλει να νοικοκυρέψει τα οικονομικά, να νοικοκυρέψει τον ευρύτερο δημόσιο τομέα. Δεν μπορεί από την μια μεριά να μαζεύουμε το σάλιο μας, να οικονομούμε, για να βρούμε ελάχιστα δισεκατομμύρια και από την άλλη μεριά να έρχεται ο Υπουργός Γεωργίας -για να αναφέρω το πιο πρόσφατο παράδειγμα- να μας λέει ότι ρυθμίζει, ότι χαρίζει 119 δισ. για τους συνεταιρισμούς.

Το δεύτερο που θέλω να πω είναι ότι το Κράτος αντιμετωπίζει το ίδιο πρόβλημα που αντιμετωπίζουν και οι μεγάλες Τράπεζες με τα χρέη, τα οποία τελικά θα μείνουν ανεξόφλητα. Εγώ το έζησα το 1951 ήδη. Υπάρχουν. Το Κράτος δε διαγράφει ποτέ μια οφειλή. Αντίθετα, προσθέτει τα πρόσθετα και μένει ικανοποιημένο πως του χρωστούν. Δεν είναι εισπράξιμα όλα αυτά, τα περισσότερα, ο πολύ μεγάλος αριθμός είναι χαμένος. Αλλά δεν είμαι βέβαιος ότι είναι και πολύ φιλόδοξος ο στόχος τον οποίο εθέσατε για να μαζέψετε.

'Εχω την εντύπωση, κύριε Υπουργέ, ότι αν κάνετε μια μεγαλύτερη προσπάθεια, θα έπρεπε κάτι περισσότερο να εισπράξετε.

Τελειώνω, κύριοι συνάδελφοι, με την παρατήρηση ότι είναι ένα νομοσχέδιο ανάγκης αυτό, το οποίο έχει πολλές αδυναμίες. Ορθώς εμείς δεν το ψηφίζουμε, κύριε Υπουργέ, διότι δε θα έπρεπε να έχουμε φθάσει εκεί. Είναι ανάγκη, όμως, όταν μιλούμε σ'αυτήν την Αίθουσα να λέμε τα πράγματα με το όνομά τους και νομίζω ότι αυτό επεχείρησα να κάνω, στη σύντομη άλλωστε παρέμβασή μου.

( Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ(Παναγιώτης Ν.Κρητικός): Ο Ειδικός Αγορητής του Κομμουνιστικού Κόμματος Ελλάδος κ.Λεωνίδας Αυδής έχει το λόγο.

ΛΕΩΝΙΔΑΣ ΑΥΔΗΣ: Ο κύριος Υφυπουργός, χώρισε τις διατάξεις του νομοσχεδίου σε τέσσερις ομάδες, ανάλογα με το αντικείμενο κάθε διάταξης.

Νομίζω ότι άλλος διαχωρισμός είναι πιο πρόσφορος για την προαγωγή της συζήτησης και αυτός είναι ο διαχωρισμός ανάλογα με το χαρακτήρα των διατάξεων που προτείνονται.

Η πρώτη ομάδα, περιλαμβάνει αυτές τις διατάξεις με τις οποίες διατυπώνονται γενικότερες κατευθύνσεις της Κυβερνητικής πολιτικής και αυτές είναι βέβαια, η προσαρμογή στο Ευρωπαϊκό Δίκαιο, στο Δίκαιο της Κοινότητας και η ιδιωτικοποίηση. Δε θα αναπτύξω αυτά τα θέματα, εμείς τα λέμε συνεχώς. Θα μου επιτρέψετε, όμως, να κάνω μια παρατήρηση, ότι ο κύριος Υπουργός, θεώρησε ότι δε χρειάζεται καθόλου να δικαιολογήσει την επιλογή της ιδιωτικοποίησης των υποθηκών, διότι προφανώς όταν λέει ιδιωτικοποίηση, θεωρεί ότι έχει μια δεδομένη κατανόηση και γενική συναίνεση, αλλά αυτό φοβούμαι ότι είναι δογματισμός και μάλιστα δογματισμός της χειρότερης μορφής.

Η δεύτερη ομάδα, περιλαμβάνει τεχνικού ή υπηρεσιακού χαρακτήρα διατάξεις, οι οποίες ούτως ή άλλως είναι ήσσονος σημασίας και δε βλέπω να δημιουργούν κάποια ζητήματα.

Η τρίτη ομάδα είναι οι διατάξεις εκείνες, με τις οποίες επιχειρείται η είσπραξη όπως-όπως, όσων-όσων. Βλέπετε ότι ξεκινήσανε από μια διάταξη η οποία εμφανίστηκε ως εξαιρετική, αυτή η ρύθμιση των καθυστερούμενων φόρων. Ο κ.Τσοβόλας επέκρινε αυτήν τη διάταξη, ο κύριος Υπουργός του είπε ότι έχουν προηγηθεί άλλες τέσσερις ρυθμίσεις, σήμερα ο κύριος Υπουργός μας είπε ότι έχουν προηγηθεί άλλες έξι και ο κ.Μητσοτάκης προ ολίγου μας είπε ότι είναι πάρα πολλές οι παρόμοιες ρυθμίσεις. Είναι ένα μόνιμο φαινόμενο της δημοσιονομικής μας πολιτικής, αυτή η προσπάθεια να εισπράξει το Κράτος ό,τι μπορέσει, από τα πολλά που οφείλονται από τη φορολογία. Και εδώ πάντοτε προβάλλεται το επιχείρημα ότι, πέραν όλων των άλλων, είναι δυσχερής η φορολογική εκκαθάριση αυτών των εκκρεμών υποθέσεων. Εγώ θα την κατανοούσα αυτήν την προσπάθεια υπό έναν όρο, ότι συνοδεύεται από κάποια μέτρα μεταρρύθμισης του συστήματος βεβαίωσης και είσπραξης των φορολογικών υποθέσεων, ώστε να ξέρουμε ότι αυτή είναι η τελευταία.

Και τούτο διότι αυτό το πρόβλημα, το οποίο άλλοι το θέτουν ως ηθικό, άλλοι ως δημοσιονομικό και ως ικανότητα του κράτους να εισπράττει, συνίσταται τελικά στο εξής, ότι οι πονηροί πολίτες ξέρουν πως, εάν καταφέρουν να αποφύγουν για μεγάλο χρόνο την πληρωμή των φόρων, στο τέλος θα έλθει κάποια ρύθμιση και θα τους απαλλάξει από το μεγαλύτερο βάρος. Και μ' αυτόν τον τρόπο το Κράτος, η δημόσια οικονομία, για να το πω με μια έκφραση παλαιού στυλ, τρώει σε χόρτο το στάρι της, διότι μειώνει στο μέλλον την ικανότητά της να εισπράττει τους φόρους, πράγμα που αποτελεί μια πίεση για νέες ρυθμίσεις, οι οποίες επιπλέον δεν είναι και δίκαιες.

Η τέταρτη ομάδα διατάξεων είναι οι χαριστικές ρυθμίσεις. Φοβάμαι ότι υπάρχουν χαριστικές ρυθμίσεις. Η επιχειρηματολογία του κυρίου Υπουργού δεν είναι πειστική. Ας πάρουμε τα κότερα. Ο κύριος Υπουργός μας είπε ότι πρόκειται για πεντακόσιες υποθέσεις, ο κ. Γεωργακόπουλος τις υπολογίζει από τετρακόσιες έως οκτακόσιες...

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Για τα αυτοκίνητα είπα εγώ.

ΛΕΩΝΙΔΑΣ ΑΥΔΗΣ: Συγγνώμη, κύριε Γεωργακόπουλε. Δεν το κατάλαβα.

Εν πάση περιπτώσει, δεν είναι τόσο μεγάλος ο αριθμός, ώστε η δυσχέρεια της είσπραξης να επιβάλει τη ρύθμιση. 

Τα ζητήματα δικαιοσύνης τα οποία τίθενται, φοβάμαι επίσης ότι δεν πείθουν, διότι εάν οι ισχύουσες ρυθμίσεις κατέληξαν στην επιβολή άδικων επιβαρύνσεων, λογική συνέπεια θα ήταν να αλλάξουν αυτές οι ισχύουσες ρυθμίσεις και να μας φέρει ο κύριος Υπουργός κάποια καινούρια ρύθμιση, η οποία έστω και για τη μη συμπαθή για μένα τάξη των κατόχων των θαλαμηγών, θα αποκαθιστούσε τη δικαιοσύνη. Αλλά, δεν το κάνει. Και επομένως, η ρύθμιση την οποία προτείνει έχει καθαρά το χαρακτήρα της απαλλαγής από τα βάρη μιας ορισμένης κατηγορίας πολιτών και μάλιστα όχι αναξιοπαθούντων.

Ιδιαίτερη σημασία έχει αυτή η ρύθμιση για τα παραρτήματα. Νομίζω ότι αυτή είναι η μετάφραση του όρου "αξεσουάρ", τα παραρτήματα των αυτοκινήτων. Και έχει σημασία ο όρος, γιατί και το παράρτημα του αυτοκινήτου είναι μία κατασκευή, η οποία δε φέρεται συμπτωματικά από το αυτοκίνητο, αλλά είναι ένα μέρος το οποίο μπορούσε αναγκαίως μεν να μην υπάρχει, αλλά είναι ενσωματωμένο.

Τώρα, κύριε Υπουργέ, εγώ δε θέλω να κάνω σκανδαλολογία, αλλά θα ξέρετε ότι υπάρχει μία καταγγελία δημοσιευμένη στον Τύπο, ότι εδώ, πίσω απ' αυτήν τη διάταξη ή με αυτήν τη διάταξη ή αυτή η διάταξη αποσκοπεί να ευνοήσει συγκεκριμένο πρόσωπο για συγκεκριμένη εισαγωγή συγκεκριμένης αξίας είκοσι εκατ. 'Ετσι λέγεται. Δεν το αναφέρω. Πρέπει να δώσετε μία εξήγηση, κύριε Υφυπουργέ, επειδή έχει γραφεί στον Τύπο. Εγώ από εκεί το πήρα. Δεν έχω ιδιαίτερη γνώση.

Επίσης, υπάρχει η ρύθμιση για τα χρέη των ΠΑΕ. Τα χρέη των ΠΑΕ είναι μία χαριστική διάταξη, η οποία θα δημιουργήσει μία ανακούφιση, μία χαρά, μία αγαλίαση στους οπαδούς του ποδοσφαίρου. 'Ομως, δε νομίζω ότι αυτό έχει καμία σχέση με φορολογική δικαιοσύνη ή με δημοσιονομική πολιτική. Οι ΠΑΕ ξοδεύουν δισεκατομμύρια για αγορές παικτών και εισπράττουν δισεκατομμύρια από πωλήσεις παικτών. Δε νομίζω ότι ανήκουν σε κάποια συμπαθή κατηγορία. Και επιπλέον, δε νομίζω ότι πρόκειται για κάποιο άθλημα το οποίο ευδοκιμεί, είτε από τεχνικής είτε από ηθικής απόψεως στη Χώρα μας.

Θα τελειώσω, επειδή ειδικότερα θα τοποθετηθώ στη συζήτηση επί των άρθρων, με δύο ερωτήματα.

Το πρώτο ερώτημα είναι ρητορικό. 'Εχει ειπωθεί, ειπώθηκε και από τον κ. Δραγασάκη και δεν το λέω για οποιαδήποτε αντίθεση, ότι υπάρχει μία διεθνοποίηση της φοροδιαφυγής. Αλλά η διεθνοποίηση της φοροδιαφυγής είναι κάποιο φαινόμενο αυτοτελές ή είναι συνέπεια της ασυδοσίας, της ελευθερίας των διεθνών συναλλαγών;

Και το δεύτερο ερώτημα είναι πραγματικό ερώτημα και ήθελα να το θέσω υπόψη του κυρίου Υπουργού, γιατί νομίζω ότι δεν προσέχθηκε αυτό το θέμα.

Υπάρχουν με το συγκεκριμένο σχέδιο νόμου, αποποινικοποιήσεις, ιδίως δε αυτές που εισάγονται με την παράγραφο 13 του άρθρου 2. Και υπάρχουν και εξαιρέσεις από την αποποινικοποίηση, οι οποίες διασφαλίζουν την ηθική υπόσταση των προτεινομένων ρυθμίσεων, κατά την άποψη του κυρίου Υφυπουργού. 'Εχω τη γνώμη ότι πρέπει να ελεγχθούν αυτές οι εξαιρέσεις, διότι δε νομίζω ότι είναι πάντοτε συνταγματικά δυνατή η εξαίρεση κάποιων περιπτώσεων από την αποποινικοποίηση που επέρχεται συνεπεία της καταργήσεως του νόμου που καθιστούσε αξιόποινη μία πράξη. Δεν ξέρω αν αυτό μπορεί να αξιοποιηθεί.

Και μία παρατήρηση τελική: Εγώ νομίζω ότι οπωσδήποτε είναι πρόοδος το να υπάρχουν οφειλές του δημόσιου τομέα ανείσπρακτες. Είναι μία πρόοδος σε σχέση με τις παγωμένες πιστώσεις του έτους 1951, κατά των οποίων θυμάμαι ότι αγωνιζόταν τότε ο κ. Μητσοτάκης, ο οποίος μου θύμισε αυτήν την περίοδο, σε σχέση με παγωμένες οφειλές κ.λπ.. Αυτές ήταν πιστώσεις του ιδιωτικού τομέα και σκανδαλώδεις! Και μάλιστα θυμάμαι που έβγαινε μία εφημερίδα η οποία είχε το ερώτημα στην προμετωπίδα: "Ποιος πήρε τα 193 δισ.;" Σας ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο Πρόεδρος του Δημοκρατικού Κοινωνικού Κινήματος κύριος Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, ο κύριος Υφυπουργός προσπάθησε να συγκρίνει ανόμοια πράγματα, επικαλούμενος αποφάσεις προηγουμένων Υπουργών, χωρίς, όμως, να βάλει τα πράγματα στη σωστή τους διάσταση, όπως εγώ έκρινα και επέκρινα την Κυβέρνηση και το Υπουργείο Οικονομικών. Διότι εγώ δεν ισχυρίστηκα στην πρωτολογία μου ότι δεν έχουν εκδοθεί στο παρελθόν αποφάσεις για κλείσιμο και εκκρεμών υποθέσων, αλλά και για ρύθμιση χρεών. Εκείνο, όμως, που βγαίνει, που επέκρινα και επιμένω, γιατί προκύπτει από έγγραφα από αποφάσεις, είναι το εξής: Με το νομοσχέδιο αυτό ρυθμίζονται ληξιπρόθεσμα χρέη, με πλήρη απαλλαγή και διαγραφή προσαυξήσεων, προστίμων και άλλων κυρώσεων, για υποθέσεις, όμως για τις οποίες, όπως προβλέπεται π.χ. στα άρθρα 6 και 7 υπό κρίσιν νομοσχεδίου έχουν εκδοθεί, εις μεν την περίπτωση του άρθρου 6 για τα σκάφη αναψυχής -που είδα ότι ο μόνος που συμφωνεί στην Αίθουσα με σας είναι ο κ. Μητσοτάκης- διαγράφονται, ακόμα και αν έχουν εκδοθεί όχι απλά οριστικές αποφάσεις, αλλά και τελεσίδικες ακόμα αποφάσεις. Για δε τη διαγραφή προστίμων προσαυξήσεων που αναφέρονται στο άρθρο 7 για τα αυτοκίνητα με τα πρόσθετα είδη που έχουν μέσα, ακόμα και αν έχουν εκδοθεί -γιατί έχετε απαλείψει τελείως την περίπτωση 1 που έχετε περιλάβει στο άρθρο 6- αμετάκλητες δικαστικές αποφάσεις. Kαι αυτό μάλιστα το δεύτερο είναι και αντισυνταγματικό. Ενώ σε όλες τις ρυθμίσεις που έχουν γίνει στο παρελθόν, είτε με την 670 είτε με άλλες προηγούμενες, πάντα εξαιρέθηκαν οι υποθέσεις για τις οποίες είχαν εκδοθεί μέχρι την έκδοση της απόφασης ή την ψήφιση του νόμου, φύλλα ελέγχου ή πράξεις επιβολής εισφοράς. Αυτή είναι τεράστια διαφορά, διότι αυτό θέτει εκ ποδών αρχές βασικές και συγκεκριμένα περιφρονεί την ίδια τη Δικαιοσύνη. Δεύτερον, περιφρονεί τις φοροτεχνικές υπηρεσίες, είτε είναι τελωνειακές είτε είναι των ΔΟΥ, γιατί έχουν κάνει τον έλεγχο, έχουν εκδοθεί φύλλα ελέγχου.

Και εσείς εντάσσετε τις ρυθμίσεις αυτές με το άρθρο 6 και 7 σε περιπτώσεις ακόμη και όταν έχουν εκδικαστεί από τα Ποινικά και Διοικητικά Δικαστήρια κατά τρόπο τελεσίδικο, αλλά και αμετάκλητο όπως στην περίπτωση του άρθρου 7. Μια, λοιπόν, ουσιωδέστατη διαφορά, υπάρχει την οποία στην πρωτολογία μου ανέλυσα κατά τρόπο σαφέστατο, ότι δηλαδή αναφερόμουν σε αυτές τις περιπτώσεις.

'Ενα δεύτερο θέμα το οποίο πάλι το είπα και χωρίς να αποκαλύπτω κάτι καινούριο, το ανέφερα μόνος μου σχετικά με την 670 απόφαση η οποία εκδόθηκε τον Ιανουάριο 1988. Κατ'αρχήν, αυτό που είπατε είναι ανακρίβεια. Εκδόθηκε μεν η απόφαση και σωστά εκδόθηκε για να μην έρχονται πίσω οι εισπράξεις των ταμείων στις τρέχουσες δουλειές ακόμη και από αυτούς που μπορούσε να εισπράξει το ταμείο, γιατί ακριβώς προβλέπονταν από τον προϋπολογισμό του έτους 1988 η ολοκληρωτική αλλαγή του όλου φορολογικού συστήματος που είχα αρχίσει ως Υπουργός Οικονομικών στην Αθήνα και στην περιφέρεια, τον ουσιαστικό διάλογο με όλες τις παραγωγικές τάξεις και όπως έγινε στη συνέχεια ο ν. 1828 που άλλαξε ριζικά το όλο φορολογικό σύστημα. Εσείς εδώ κάνετε αυτήν τη ρύθμιση και μέσα σε δύο χρόνια δεύτερη ρύθμιση, διότι την είχατε ξανακάνει το 1994 με τον νόμο στον οποίο αναφέρεστε στο άρθρο 21, χωρίς να έχετε κάνει, ούτε να έχετε κατά νου ότι θα κάνετε ριζική αλλαγή του φορολογικού συστήματος.

Κύριε Υφυπουργέ, βέβαια εγώ δε λέω ότι αυτά τα είπατε εκ προθέσεως, προς Θεού, άλλωστε έχετε ελάχιστους μήνες στο Υπουργείο Οικονομικών και ξέρω εγώ πάρα πολύ καλά ότι ούτε μετά από δύο - τρία χρόνια μπορεί να αντιληφθεί ο Υπουργός ή ο Υφυπουργός τα αντικείμενα του Υπουργείου Οικονομικών. Κάνετε, λοιπόν, κάτι με το οποίο ομολογείτε την παταγώδη αποτυχία της δημοσιονομικής πολιτικής, επί τρία και τέσσερα χρόνια, δηλαδή για πρώτη φορά υπάγετε στη ρύθμιση φόρους οι οποίοι γεννήθηκαν, όπως λέτε στο άρθρο 21 μέχρι τις 30 Ιουνίου του 1996. Δηλαδή, μέχρι τέσσερις μήνες πριν από σήμερα. Αυτό αποτελεί ομολογία, ότι δεν μπορείτε τελικά να κάνετε έλεγχο, ούτε έχετε κατά νου να κάνετε έλεγχο, αφού υπάγετε σ' αυτές τις ρυθμίσεις ακόμη και τις δηλώσεις φόρου εισοδήματος που υποβλήθηκαν το 1996, αλλά και φορολογίες έμμεσες, οι οποίες γεννήθηκαν μέχρι 30 Ιουνίου 1996. Αυτό είναι μια ομολογία για το ότι δε λειτουργεί τίποτα στο Υπουργείο Οικονομικών και ότι τελικά οπισθοδρόμησε το Υπουργείο Οικονομικών και οι μηχανισμοί, αφού ακόμη και οι ρυθμίσεις αυτές που λέτε πάντα πιάνανε απώτερου χρόνου εκκρεμείς φορολογικές υποθέσεις ή χρέη, όπως προβλέπεται και στην 670 του 1988 απόφαση, αλλά και σε προηγούμενες αποφάσεις διαφόρων Υπουργών.

Το πρόβλημα, λοιπόν, είναι ότι αμέσως μετά τις εκλογές μας φέρνετε ένα νομοσχέδιο που δεν έχει ούτε αρχή, ούτε τέλος, ένα νομοσχέδιο που έχει καθαρά εισπρακτικό χαρακτήρα, χωρίς τήρηση καμιάς, μα καμιάς αρχής. Δηλαδή, χωρίς να δίνετε καμία προοπτική και αυτό απευθύνεται κυρίως στον Υπουργό Εθνικής Οικονομίας και Οικονομικών που ήταν τρία χρόνια στο Υπουργείο Εθνικής Οικονομίας, χωρίς καμία προοπτική ότι πρόκειται μετά την κατάθεση του προϋπολογισμού να μας φέρετε ένα φορολογικό νομοσχέδιο, το οποίο να μη ρυθμίζει την παράγραφο τάδε, του άρθρου τάδε, του νόμου τάδε, όπως γίνεται σε όλα αυτά τα άρθρα, ένα νομοσχέδιο που να θέτει σε άλλη βάση το φορολογικό σύστημα, ώστε να μπορεί να ικανοποιεί και τους τρεις στόχους που πρέπει να εκπληροί ένα σωστό φορολογικό σύστημα.

Πρώτον, το στόχο της ανάπτυξης. Δεύτερον, το στόχο της δίκαιης κατανομής των φορολογικών βαρών. Και τρίτον, το στόχο της είσπραξης από εκείνους που έχουν και κατέχουν και όχι από εκείνους που δεν έχουν και δεν κατέχουν. Διότι με αυτό το νομοσχέδιο πράγματι και ειδικά στα άρθρα 6 και 7, χαρίζετε, διαγράφετε χρέη σε εκείνους που έχουν και σε εκείνους που κατέχουν. Αυτή είναι η κριτική που κάνουμε στο νομοσχέδιο.

Ο Ελληνικός Λαός θυμάται ότι προεκλογικά λέγατε πώς είσθε πανέτοιμοι στα οικονομικά της Χώρας να προχωρήσετε μετά τις εκλογές κατά τρόπο συγκροτημένο και σύγχρονο. Και εδώ εσείς χρησιμοποιείτε μεθόδους που δε χρησιμοποιήθηκαν στο παρελθόν σε τέτοια έκταση και με τέτοιες συγκεκριμένες ρυθμίσεις.

Θα ήθελα να απαντήσω σε κάτι που ανέφερε ο πρώην Πρωθυπουργός, ο κ. Μητσοτάκης. Η θέση του ΔΗ.Κ.ΚΙ. είναι η εξής: Ασφαλώς δεν πρέπει να διαγράφονται τα χρέη των ΔΕΚΟ, αλλά αντίθετα πρέπει να επιδιώκεται η είσπραξή τους. 'Ομως, πρέπει να επιδιώκεται η είσπραξη -και να μην διαγράφονται- των χρεών, τα οποία είναι πολλών δισεκατομμυρίων, μεγάλων ιδιωτικών επιχειρήσεων, αλλά και ατόμων που έχουν υψηλά εισοδήματα, όπως και των ατόμων των οποίων τα χρέη διαγράφονται και τα οποία, όμως, έχουν βεβαιωθεί δικαστικά μάλιστα, στο άρθρο 6 για το οποίο συμφωνεί ο κ. Μητσοτάκης ότι πρέπει να γίνει αυτή η ρύθμιση.

Εμείς διαφωνούμε και επί της αρχής, γιατί δεν έχει αρχή το νομοσχέδιο, αλλά και σ' αυτές τις ρυθμίσεις οι οποίες χαρίζουν άνευ αρχής και άνευ ουδενός στοιχείου που να δίνει προοπτική για αλλαγή του φορολογικού συστήματος, πολλά δισεκατομμύρια σε ανθρώπους που έχουν και κατέχουν και μάλιστα σε μία περίοδο που η Κυβέρνηση διοχετεύει έντεχνα -κακώς βέβαια- σε βάρος της ελληνικής οικονομίας, σε βάρος της αγοράς, επιβολή νέων φορολογικών επιβαρύνσεων σε εργαζόμενους και άλλους, θέλοντας να δικαιολογήσει όλα αυτά τα οποία έχει σκοπό μέσα στον προϋπολογισμό να προωθήσει σε βάρος των λαϊκών στρωμάτων.

Φέρνει, όπως είπα στην πρωτολογία -και κλείνω, κύριε Πρόεδρε, σκόπιμα εσπευσμένα αυτό το νομοσχέδιο, επειδή ακριβώς χαρίζει σε έχοντες και κατέχοντες, για να μας πει με την κατάθεση του προϋπολογισμού ο κύριος Πρωθυπουργός και η Κυβέρνηση, καταργώντας φορολογικές ελαφρύνσεις ή φορολογικές απαλλαγές ή εκπτώσεις κοινωνικών δαπανών από το φορολογητέο εισόδημα, ότι δήθεν κτυπάει τους έχοντες και κατέχοντες. Ενώ, στην πραγματικότητα, θα χτυπήσει εργαζόμενους φέροντας αντίθεση μεταξύ των εργαζομένων και όχι μεταξύ εκείνων που υπάρχει η πραγματική αντίθεση, μεταξύ του συνόλου των εργαζομένων και κάποιους σαν αυτούς που περιλαμβάνονται στο άρθρο 6 αλλά και άλλους τους οποίους διαγράφει και χαρίζει, παρ' ό,τι έχουν και κατέχουν.

Αυτός είναι ο σκοπός που ήρθε εσπευσμένα το νομοσχέδιο αυτό, προκειμένου να κρύψει τι πραγματικές προθέσεις αλλά και την πολιτική που θέλει να εφαρμόσει η Κυβέρνηση με την κατάθεση του προϋπολογισμού για το 1997.

Βέβαια άκουσα τον πρώην Υπουργό Οικονομικών, τον κ. Αλέκο Παπαδόπουλο, να λέει τώρα τα αντίθετα από εκείνα που έλεγαν προεκλογικά. Τον άκουσα να λέει ότι τα δύο επόμενα χρόνια θα είναι πολύ σκληρά χρόνια για τον Ελληνικό Λαό. 'Ελεγε τα αντίθετα, όμως, ο κ. Σημίτης και οι οικονομικοί Υπουργοί προεκλογικά.

ΠΡΟΕΔΡΕΥΩΝ (Παναγιώτης Ν. Κρητικός): Ο Εισηγητής της Νέας Δημοκρατίας κ. Νικολόπουλος έχει το λόγο για να δευτερολογήσει.

ΝΙΚΟΛΑΟΣ ΝΙΚΟΛΟΠΟΥΛΟΣ: Κύριε Πρόεδρε, πρέπει να γίνει καθαρό σε όλους τους συναδέλφους, είτε παρακολούθησαν τη Διαρκή Επιτροπή είτε παρακολούθησαν την προηγούμενη συνεδρίαση και σήμερα -άκουσαν και τις απόψεις της Νέας Δημοκρατίας όπως εκτέθηκαν αυτές, στον Τελωνειακό Κώδικα έχουμε να κάνουμε μερικές παρατηρήσεις, στο άρθρο 1 και στο άρθρο 2, οι οποίες μπορεί να είναι ουσιαστικές για την καλύτερη λειτουργία των τελωνείων- ότι τα μείζονα πολιτικά ζητήματα, όπως αποδείχθηκε και από την Πλευρά της Πλειοψηφίας, αλλά ακόμα και από την ομιλία του κυρίου Υπουργού, γεννιούνται σε εκείνα τα άρθρα, κύριε Υπουργέ, όπου δίνετε στίγμα.

Εγώ δεν κατάλαβα γιατί ορισμένοι συνάδελφοι από την Πλειοψηφία διεμαρτύροντο κατά την ώρα που ο Αρχηγός της Αξιωματικής Αντιπολίτευσης εξέθετε τις απόψεις του. 'Ηταν η φωνή της συνείδησής τους; 'Ηταν η εκδήλωση για να διώξουν κατ' αυτόν τον τρόπο την ενδεχόμενη συνενοχή τους στην υπερψήφιση εκείνων των άρθρων που οι ίδιοι οι συνάδελφοι του ΠΑ.ΣΟ.Κ. που ήταν στον τομέα οικονομικών, επεσήμαναν στον κύριο Υπουργό; Και ο κύριος Υπουργός έκανε βελτιώσεις, μαζί με τις προτάσεις όλων των Κομμάτων της Αντιπολίτευσης, σε αρκετά σημεία, από την αρχή μέχρι το τέλος, ακόμα και σήμερα που συζητάμε αυτό το νομοσχέδιο. Τι δείχνει αυτό; Δείχνει ότι πρώτη προτεραιότητα της Κυβέρνησης μετά τις εκλογές είναι να περάσει ένα νομοσχέδιο, απλά εναρμόνισης του Τελωνειακού Κώδικα με εκείνες τις διατάξεις του ευρωπαϊκού κώδικα;

Πρώτο νομοσχέδιο της Κυβέρνησης είναι να έρθει και να απαλλάξει από τις σκοτούρες και από τα πρόστιμα ποιους; Ακόμα και αν αυτές οι διατάξεις επιμείνει ο κύριος Υπουργός ότι είναι αναγκαίες, κύριε Υπουργέ, πιστεύετε ότι σήμερα ή αυτές τις μέρες, αυτοί που παρακολουθούν αυτό το νομοσχέδιο, είναι οι απλοί πολίτες; Ενδιαφέρεται πιστεύετε το πλήθος των συμπατριωτών μας γι' αυτές τις διατάξεις, πώς μπήκαν τα σκάφη αναψυχής των 400 εκατομμυρίων; Τους ενδιαφέρει βεβαίως, για να καταλάβουν πώς σκέπτεται η Κυβέρνηση. Αυτό τους ενδιαφέρει. Γι' αυτό και έγινε πρωτοσέλιδο στις περισσότερες εφημερίδες.

Βεβαίως, τους ενδιαφέρει να μάθουν τι θέλει η Κυβέρνηση τώρα. Θέλει να καλύψει την αδυναμία του Κράτους να πραγματοποιεί πραγματικούς ελέγχους;

Είπε ορθότατα ο κ. Μάνος και το επεσήμανε και ο Πρόεδρος ο κ. Μητσοτάκης ότι δεν έχουμε υπευθύνους σε αυτές τις περιπτώσεις. Το Κράτος δεν εκπροσωπήθηκε με κάποιες υπογραφές και με κάποιες σφραγίδες;

Ζήτησε ο κ. Μάνος στην προηγούμενη συνεδρίαση να μας πείτε, ποιοι είναι αυτοί, και ακόμα να δούμε τι συνέπειες είχαν αυτοί για την υπηρεσία. Αναφέρθηκε ο κ. Κωστόπουλος σε συγκεκριμένα περιστατικά. Δεν ήθελε να το προσωποποιήσει στη Διαρκή Επιτροπή και το θυμάστε. Και ήρθατε απειλητικά να μας πείτε "Για πέστε μας, ποια είναι τα ονόματα; Δεν υπάρχουν ονόματα". Και είναι όλη η ηγεσία της ΠΑΣΚΕ. Ο κ. Γεωργακόπουλος είπε "έτσι είναι, κύριε Δρυ".

Γράφουν κάθε μέρα, κύριε Πρόεδρε, οι εφημερίδες και λένε ότι ο κ. Δρυς εδώ και ένα χρόνο πήγε στην Πάτρα για να κάνει ελέγχους. Δε σας είπαν τίποτα. Η κριτική που ασκώ αυτήν την ώρα, δεν έχει να κάνει με το πρόσωπο του κ. Δρυ.

Εγώ εξακολουθώ να πιστεύω ότι αυτές είναι οι επιλογές της Κυβέρνησης Σημίτη. Με αυτό το νομοσχέδιο θέλει να ξεκαθαρίσει τα πράγματα. Δεν θέλουν να το συνειδητοποιήσουν από την πρώτη μέρα ακόμα κάποιοι συνάδελφοι που από του βήματος είπαν "γι' αυτήν την Κυβέρνηση παλέψαμε; Γι αυτόν τον Πρωθυπουργό παλέψαμε;". Μήπως αυτά τα είπε μόνο η Νέα Δημοκρατία; Δεν τα είπαν και οι συνάδελφοι από το ΠΑ.ΣΟ.Κ.; Δεν είπαν συνάδελφοι εδώ ότι το νομοσχέδιο είναι σαν την αράχνη που τα μικρά ζωίφια θέλει να τα θανατώσει, ενώ τα μεγάλα, θέλει να τους επιτρέψει να διαπερνούν και να την καταστρέφουν;

Και αν τελικά δεν αποπνέει το νομοσχέδιο μία φαυλότητα σε ορισμένες περιπτώσεις, μία επιλεκτική μεταχείριση των ολίγων, των εχόντων, των κατεχόντων, τότε τι είναι, κύριε Υπουργέ; Πρέπει να απαντήσετε σ'αυτό.

Μιλάμε για πλαστά τιμολόγια, για κάποιες περιπτώσεις στα σκάφη. Τι είναι το πλαστό τιμολόγιο, όταν κάποιες περιπτώσεις είναι στον εισαγγελέα; Είπε ο κ.Τσοβόλας -και εσείς το παραδεχθήκατε- ότι μία απόφαση έχει βγει που τα λέει έτσι και μία άλλη που τα λέει αλλιώς. Εκείνη που τους καταδικάζει δεν ισχύει; Εμείς εδώ θα ακυρώσουμε τη Δικαιοσύνη; 'Εβγαλε απόφαση το δικαστήριο και είπε ότι κάποιοι "έκαναν τα στραβά μάτια". Εμείς δε θα υποκαταστήσουμε εδώ τη Δικαιοσύνη, αλλά θα προασπίσουμε το κύρος της. Θα πούμε πως ό,τι έχουμε συμφωνήσει εδώ και είναι νόμος του Κράτους, θα πρέπει να τηρείται από όλους.

Παρά τον Κανονισμό, σας διέκοψα όταν αναφερόσασταν σε πράξεις του παρελθόντος και σας είπα ότι είχαμε και άλλες περιπτώσεις όπου εδώ φωτογραφίζονταν με τις διατάξεις άνθρωποι που οφείλουν αγγελιόσημο και θα μπορέσουν τώρα να αξιοποιήσουν αυτές τις διατάξεις. Ποιος έχει αγγελιόσημο; Ποιοι είναι εκείνοι που χρωστούν εκατοντάδες εκατομμύρια αγγελιοσήμου; Τι θα γίνει σ'αυτήν την Αίθουσα; Θα κάνουμε όλοι ότι δεν καταλαβαίνουμε;

Η Νέα Δημοκρατία, λοιπόν, καταλαβαίνει πολύ καλά, γι'αυτό σας λέει, κύριε Υπουργέ, ότι δεν μπορεί να ψηφίσει αυτό το σχέδιο νόμου. Αν εσείς θέλετε όσοι ψηφίσουν αυτές τις διατάξεις να δηλώσουν αφελείς, είναι πρόβλημά τους. Διαφορετικά, να πουν ότι, πράγματι, εδώ έρχονται να εξυπηρετήσουν τα συμφέροντα ορισμένων κοινωνικών κατηγοριών, για να δούμε τελικά ποια μετεξέλιξη θα έχει το ΠΑ.ΣΟ.Κ. που ξεκίνησε ως ένα ταξικό κίνημα για τους εργαζόμενους και μη προνομιούχους και σήμερα ακούω εδώ παλιούς κοινοβουλευτικούς, παλιούς Υπουργούς να διακόπτουν τον Αρχηγό της Αξιωματικής Αντιπολίτευσης, γιατί ενοχλούντο που τα έβαζε με τους έχοντες και τους κατέχοντες.

'Εχει δίκιο ο Ελληνικός Λαός, ίσως και μερικοί συνάδελφοι, γιατί δεν αναγνωρίζουν πλέον σ'αυτήν την Αίθουσα ποιοι κάθονται στα αριστερά, ποιοι κάθονται στα δεξιά, κατά εκείνο τον παραδοσιακό τρόπο. Θα είναι μία δική σας πετυχημένη πρωτοτυπία να μην έχει πια αξία, όχι μόνο το τι δηλώνει και ποιο είναι το έμβλημα του κάθε Κόμματος, αλλά και ποια θέση καταλαμβάνει στη Βουλή.

Κύριε Πρόεδρε, θα επανέλθουμε και στα άρθρα. Ο καθένας μπορεί να έχει τις απόψεις του, αλλά η Νέα Δημοκρατία ξεκάθαρα δεν μπορεί να δεχθεί την αποποινικοποίηση. Και αυτή υπάρχει. Είναι ζήτημα αρχής. Δεν μπορεί να δεχθεί το συμψηφισμό. "Τα κάνατε και σεις". Μα, δεν τα κάναμε εμείς. Τα είπε ο κ.Μητσοτάκης και εξακολουθούμε, για όσους θέλουν να πληροφορηθούν, να λέμε ποιες ήταν εκείνες οι διαφοροποιήσεις στις δικές μας ρυθμίσεις, που είτε αφορούν τις ΠΑΕ είτε αφορούν άλλες περιπτώσεις.

Πάντως, κύριε Υπουργέ, αν πάρετε και πάλι το λόγο, περιμένουμε να μας πείτε αν θέλετε αυτό που κάνατε με τις αποσύρσεις των αυτοκινήτων να το κάνετε σε όλα τα άρθρα, δηλαδή να εξακολουθήσουν να έχουν τις ποινικές τους ευθύνες. Περιμένουμε να μας πείτε τι γίνεται με εκείνους τους επιλήσμονες υπαλλήλους, αν θα εξακολουθήσετε να τους καλύπτετε. Περιμένουμε να μας πείτε αν δέχεστε το "εντόκως", που ακούστηκε από πολλά στόματα και τέλος να μας πείτε, κύριε Υπουργέ, για να τοποθετηθούμε και εμείς αναλόγως, τι σκέφτεστε να κάνετε και με εκείνες τις διατάξεις για τις αυξήσεις που αφορούν τα κτίρια και τα γήπεδα, τις οποίες υπερασπίστηκε ο κ.Γεωργακόπουλος, ενώ έχουμε την πληροφορία από τα επίσημα όργανα των ξενοδόχων ότι σας έκαναν επίσκεψη κατά τις ημέρες αυτές που συζητείται το νομοσχέδιο. Βελτιώσατε, λοιπόν, αυτήν τη διάταξη και υιοθετήσατε ορισμένες σκέψεις και προτάσεις που σας κάναμε στην Επιτροπή.

Μιας και δεν είπατε τίποτα, όμως, θέλουμε να μας πείτε...

ΓΕΩΡΓΙΟΣ ΔΡΥΣ (Υφυπ. Οικονομικών): Δεν μας κάνατε καμία πρόταση.

ΝΙΚΟΛΑΟΣ ΝΙΚΟΛΟΠΟΥΛΟΣ: Υπάρχουν τα Πρακτικά, κύριε Υπουργέ.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, όχι διακοπές. Και εσείς, κύριε Νικολόπουλε, ολοκληρώστε.

ΝΙΚΟΛΑΟΣ ΝΙΚΟΛΟΠΟΥΛΟΣ: Οφείλετε, επίσης, να πείτε, εάν στον κ.Δέδε πράγματι είπατε, ότι εμείς σας είπαμε να μειώσετε τις δόσεις. Δεν απαντήσατε.

ΠΡΟΕΔΡΕΥΩΝ (Παναγιώτης Ν. Κρητικός): Υπερβαίνετε το χρόνο και εσείς και άλλοι και παρατείνουμε τη συζήτηση, ενώ έπρεπε να έχουμε προχωρήσει περισσότερο.

Ο κ.Αποστόλου έχει το λόγο, ως Ειδικός Αγορητής του Συνασπισμού της Αριστεράς και της Προόδου.

ΕΥΑΓΓΕΛΟΣ ΑΠΟΣΤΟΛΟΥ: Εμείς τονίσαμε στην πρωτολογία μας το θετικό χαρακτήρα του νομοσχεδίου όσον αφορά τα θέματα εναρμόνισης με τον Τελωνειακό Κώδικα της Ευρωπαϊκής 'Ενωσης, καθώς και τα θέματα τακτοποίησης ορισμένων τελωνειακών εκκρεμοτήτων. Επίσης τονίσαμε και τις οριακές βέβαια, κατ' εμάς, βελτιώσεις που έγιναν σε μερικά άρθρα του νομοσχεδίου. 'Ομως, αυτό δεν αναιρεί την πεποίθηση μας ότι πρόκειται για ένα νομοσχέδιο ρυθμίσεων σκανδαλωδών και μάλιστα, εξακολουθητικού χαρακτήρα.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)

Είμαστε αντίθετοι, κύριε Υπουργέ, με τις προτεινόμενες ρυθμίσεις των χρεών. Αυτού του είδους οι ρυθμίσεις μόνο έναν πρόσκαιρο εισπρακτικό χαρακτήρα εξασφαλίζουν, ενώ αντίθετα διδάσκουν την ασυνέπεια και την κακοπιστία. Εξάλλου η συχνότητα με την οποία γίνονται οι ρυθμίσεις, δείχνουν εκ των προτέρων την αποτυχία τους. 

Γιατί, κύριε Υπουργέ, να μην αντιμετωπίζουμε το πρόβλημα στην πηγή του, στην ουσία του; Δε νομίζετε ότι οι ρυθμίσεις αυτές δημιουργούν ένα φορολογικό σύστημα διαφόρων ταχυτήτων; Είναι δυνατόν να λειτουργεί η αγορά με τέτοιες μεθόδους;

Αν νομίζετε ότι οι συγκεκριμένοι νόμοι λειτουργίας της αγοράς είναι αυστηροί, είναι υπερβολικοί, τότε αλλάξτε τους, αντικαταστήτε τους. Μην προχωρείτε σε ρυθμίσεις που διδάσκουν ασυνέπεια, διδάσκουν κακοπιστία στους πολίτες.

'Οταν λέτε, κύριε Υπουργέ, ότι υπάρχει απαλλαγή από ποινικές κυρώσεις, τι εννοείτε; Αν δηλαδή, μαζί με το αδίκημα, που προβλέπεται από τον ειδικό νόμο, έχει διαπραχθεί και αδίκημα ποινικό -πλαστογραφία, απάτη- τι γίνεται σ' αυτήν την περίπτωση; Τους απαλλάσσετε απ' αυτό το αδίκημα;

Επίσης, θέλω να τονίσω και ένα άλλο θέμα. Είναι δυνατόν σ' αυτούς τους παραβάτες του Ποινικού Δικαίου να ερχόμαστε εκ των υστέρων και να τους λέμε ότι απαλλάσσονται από τα τέλη εκπρόθεσμης καταβολής, δηλαδή τους δίνουμε και συγχαρητήρια από πάνω;

Θέλω επίσης, κύριε Υπουργέ, να σας τονίσω ξανά και την αποσπασματικότητα όσον αφορά τα νομοσχέδια του Υπουργείου Οικονομικών. Θα πρέπει να έρχεσθε με ένα νομοσχέδιο, μία φορά το χρόνο, που να αφορά όλα αυτά τα θέματα, τελωνειακά και φορολογικά θέματα. Τα διάφορα νομοσχέδια πρέπει να είναι τμήματα μιας γενικότερης δημοσιονομικής πολιτικής και όχι αποσπασματικής. Για μας πάντως είναι θέμα εντιμότητας και ήθους η καταψήφιση του συγκεκριμένου νομοσχεδίου.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κ.Μάνος έχει το λόγο.

ΣΤΕΦΑΝΟΣ ΜΑΝΟΣ: Κύριε Πρόεδρε, είμαι αρκετά χρόνια σ' αυτήν την Αίθουσα και δεν ενθυμούμαι άλλη περίπτωση Υπουργού, που σε ένα θέμα αρχής που ετέθη απ' όλες τις Πτέρυγες της Αιθούσης, ακόμα και από Βουλευτές του Κυβερνητικού Κόμματος, δε θεώρησε σκόπιμο να υποστηρίξει το δικό του νομοσχέδιο.

Την προηγούμενη Πέμπτη έθεσα το εξής ζήτημα: Είπα ότι αντιλαμβάνομαι ότι κάποια φορά πρέπει να γίνονται ρυθμίσεις, αλλά είπα, ότι θα έπρεπε να γίνει γενικότερα δεκτό ότι δεν μπορούμε σε καμιά περίπτωση να μεταχειριζόμαστε κατά ευνοϊκότερο τρόπο τους μη συνεπείς φορολογούμενους από τους συνεπείς, διότι από τη στιγμή που θα καθιερωθεί η αρχή ότι ο μη συνεπής ευνοείται σε σχέση με το συνεπή όλοι θα γίνουν μη συνεπείς. Ζήτησα ως ελάχιστη απόδειξη αυτής της διάθεσης να επιβληθούν τόκοι σε όσους δίνεται τώρα η δυνατότητα να πληρώσουν με καθυστέρηση και να απαλλαγούν από τα πρόστιμα και από τις άλλες προσαυξήσεις.

Επ' αυτού ο κύριος Υπουργός δεν έχει δώσει απάντηση. Δεν μας απαντά για ποιο λόγο απαλλάσσει από τους τόκους όλους εκείνους για τους οποίους κάνει τις ευνοϊκές ρυθμίσεις. Ομολογώ, κύριε Υπουργέ, ότι δεν καταλαβαίνω τη συμπεριφορά σας. Βέβαια το νομοσχέδιο το υπογράφει ο κ. Παπαντωνίου, ο οποίος απουσιάζει. Εξαρτάται απ' αυτόν η αποδοχή αυτού του ευλόγου αιτήματος, το οποίο τουλάχιστον θα αποκαταστήσει κάποια τάξη; Ζητώ μόνο να υπάρξει κάποια προσαύξηση τόκων, για να μην αισθάνονται στην Ελλάδα οι συνεπείς κορόϊδα! Δεν μπορείτε να το ρυθμίσετε αυτό; Από πού πρέπει να πάρετε την έγκριση;

Ακόμη, μου κάνει κατάπληξη ότι μολονότι ετέθη το θέμα του χρηματιστηρίου δεν είχαμε από τον κ. Παπαντωνίου μια τοποθέτηση, αφού έχει την εποπτεία επί του Χρηματιστηρίου. Παρά ταύτα "σφυρίζει αδιάφορος" για τα όσα συμβαίνουν τις τελευταίες μέρες στο Χρηματιστήριο, τη στιγμή που έχει δικό του διευθυντή που κάθεται μέσα στην αίθουσα του Χρηματιστηρίου. Μολονότι ο διευθυντής αυτός είναι του Υπουργείου Εθνικής Οικονομίας, ο κ. Παπαντωνίου κάνει σαν να μη συμβαίνει τίποτε στο Χρηματιστήριο.

Επανέρχομαι τώρα στο ότι πρέπει να γίνει δεκτή η αρχή ότι οι μη συνεπείς δεν πρέπει να αντιμετωπίζονται ευνοϊκότερα από τους συνεπείς. Πρέπει να προστατεύσουμε τους συνεπείς.

ΠΡΟΕΔΡΕΥΩΝ (Λουκάς Αποστολίδης): Ο κ. Ρεγκούζας έχει το λόγο.

ΑΔΑΜ ΡΕΓΚΟΥΖΑΣ: Από τη συζήτηση που έγινε μέχρι τώρα, έχει καταδειχθεί ότι η ονοματολογία του νομοσχεδίου αποτελεί το πολυτελές περιτύλιγμα στο οποίο εμπεριέχεται ο βασικός στόχος, που απορρέει από το νομοσχέδιο, που είναι καθαρά η είσπραξη κάποιων χρημάτων, για να συμμαζευτούν τα πρόσκαιρα δημοσιονομικά προβλήματα. Και βέβαια ο βασικός τους στόχος το βαπτίζει αυτομάτως σαν ένα νομοσχέδιο καθαρά φοροεισπρακτικό.

Οι παρενέργειες όμως απ' αυτήν την αντίληψη με τις χαριστικές ρυθμίσεις που εμπεριέχονται, δεν οδηγούν τον 'Ελληνα πολίτη προς την κατεύθυνση της δημιουργίας φορολογικής συνείδησης από τη μια μεριά και από την άλλη υποθηκεύουν ουσιαστικά το οικονομικό μέλλον της Ελλάδας, γιατί χρόνια τώρα που έχω διακονήσει το φορολογικό σύστημα έχω διαπιστώσει το εξής παράδοξο: Από τη μια μεριά να βάζουμε φόρους και να στενεύουμε τη φορολογική βάση η οποία κάποτε εξαντλείται και από την άλλη μεριά τα βεβαιωμένα ή τα προς είσπραξη χρέη προς το Δημόσιο να ερχόμαστε με χαριστικές ρυθμίσεις να τα διαγράφουμε και ταυτόχρονα τον επόμενο χρόνο να μην μπορούμε πλέον να εισπράξουμε τίποτε.

Εδώ ακριβώς έγκειται και η υποθήκευση του οικονομικού μέλλοντος της Χώρας. Και επειδή μιλάμε για χαριστικές ρυθμίσεις, θα ήθελα να κάνω μία αντιδιαστολή με τις ρυθμίσεις που έγιναν τα προηγούμενα χρόνια. Πριν από τη ρύθμιση του ν.2198 και αυτή που συζητάμε σήμερα, υπήρξαν κάποιες χαριστικές ρυθμίσεις, που ήταν απλά χαριστικές. Οι διατάξεις του ν. 2198 ήταν σκανδαλωδώς χαριστικές στο τετράγωνο. Οι σημερινές ρυθμίσεις που εμπεριέχονται στο νομοσχέδιο είναι στον κύβο, κύριε Πρόεδρε.

Αν, κύριε Υπουργέ, διαβάσει κανείς ειδικότερα τις διατάξεις του άρθρου 21 και τις αντιδιαστείλει με τη διάταξη του άρθρου 14 του ν.2198, εκεί ακριβώς μπαίνει η παρ. 3, που μιλάει για τις εξαιρέσεις του ν. 2198 που σήμερα απαλείφονται τελείως. Είναι, λοιπόν, χαριστικές πράξεις και γίνεται επιπλέον εξαργύρωση των προεκλογικών γραμματείων της Κυβέρνησης Σημίτη προς τα μεγάλα οικονομικά συμφέροντα που διαγράφονται για ολίγους δυστυχώς, τεράστια ποσά της τάξεως των δισεκατομμυρίων. Το σκανδαλώδες προκύπτει απ'αυτόν τον εντοπισμό.

Απ'τη μια μεριά, λοιπόν, η Κυβέρνηση κάνει μια προσπάθεια να βάλει νέους φόρους, όπως αυξάνει τα τέλη κυκλοφορίας και βάζει φόρο στην υπεραξία των ακινήτων των επιχειρήσεων και μάλιστα στις επιχειρήσεις που σήμερα δοκιμάζονται και από την άλλη έρχεται με συμπληρωματική ρύθμιση, όπως είπε ο κύριος Υπουργός στην Κοινοβουλευτική Επιτροπή και επιβαρύνει κατά 50% τις ξενοδοχειακές επιχειρήσεις. Ξέρετε πολύ καλά ότι αυτόν τον καιρό αυτές οι επιχειρήσεις αντιμετωπίζουν πελώρια οικονομικά προβλήματα.

Αντί να δώσουμε, λοιπόν, κίνητρα, κύριοι συνάδελφοι, για να αναπτύξουμε την οικονομία και στον πρωτογενή και στο δευτερογενή και στον τριτογενή τομέα σε ό,τι αφορά τις υπηρεσίες του τουρισμού, εμείς ερχόμαστε και βάζουμε πρόσθετες ρυθμίσεις. Απ'την άλλη ερχόμαστε σαν ανακόλουθοι και χαρίζουμε κάποια δισεκατομμύρια για να καλύψουμε πρόσκαιρα το οικονομικό μας πρόβλημα.

Αυτήν την αντίληψη εγώ δεν μπορώ να την κατανοήσω και δεν μπορώ ακόμα να κατανοήσω γιατί μέσα στο Κοινοβούλιο δεν έχει ξεκινήσει ακόμα μια προσπάθεια συνολικής αναγέννησης και ανασύνταξης του φορολογικού συστήματος, σε μία σταθερή βάση για να δώσουμε στην Ελληνική Κοινωνία, αφ'ενός προοπτική μελλοντικά μιας φορολογικής συνείδησης και αφετέρου στον οικονομικό τομέα να δώσουμε μια προοπτική ανάπτυξης που ουσιαστικά θα οδηγήσε τη Χώρα στην έξοδο από τη σημερινή κρίση.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης):Ο κ. Μεϊμαράκης έχει το λόγο.

ΕΥΑΓΓΕΛΟΣ ΜΕΙΜΑΡΑΚΗΣ:Κύριε Πρόεδρε, στη δευτερολογία μου θα αναφερθώ ειδικά στο άρθρο 21, γιατί απάντηση απ'τον Υπουργό δεν πήραμε. Επειδή η δευτερολογία είναι πεντάλεπτο, δυστυχώς, δεν προλαβαίνω να αναφερθώ και στα υπόλοιπα θέματα. Πάντως, στην πρωτολογία μου παρεκάλεσα τον κύριο Υπουργό να μη συνδέσει το όνομά του με αυτήν τη διάταξη και να καλέσει και τον Υφυπουργό Αθλητισμού, αλλά και τον Υπουργό Εμπορίου να έρθουν εδώ.

Σας είπα ότι στις συζητήσεις που είχαμε κάνει, είχαμε καταλήξει σε κάποιες αποφάσεις, όπου υποχρεώναμε τον ΟΠΑΠ να παρακρατεί την επιχορήγηση για να πληρώσει τα χρέη των ΠΑΕ προς το Δημόσιο και αυτό νομοθετήθηκε τον Αύγουστο του 1993. Σας έδωσα και το νόμο και η Κυβέρνησή σας που ήρθε από τον Οκτώβριο και μετά δεν το εφάρμοσε. 

Επειδή άκουσα πολλά να λέγονται εδώ, πρέπει να σας πω, κύριοι συνάδελφοι, ότι ο νόμος με τον οποίον έγιναν ΠΑΕ Ανώνυμες Εταιρείες, ήταν του 1991 και άρχισε η εφαρμογή του το 1992. Το 1993 είχαμε δει τις ατέλειες του νόμου και τις ρυθμίσαμε. Εκαλείτο, λοιπόν, η δική σας Κυβέρνηση να εφαρμόσει εκείνους τους νόμους και δεν τους εφαρμόσατε. Σας είπα ότι με το ν. 2168 υποχρεούτο η Κυβέρνηση δια αποφάσεως του Υπουργού Οικονομικών και Υφυπουργού Αθλητισμού να ορίσει το ποσό της επιχορήγησης το οποίο θα παρακρατείται και δεν έγινε.

Και δώσατε τα 2,5 δισ. τότε στις ΠΑΕ, χωρίς να ξέρετε καν πού βρίσκονται οι φάκελοι και πού είναι οι ΠΑΕ. Σας είπα κιόλας τότε ότι έκανα μία ερώτηση στον Υπουργό Εμπορίου, ο οποίος ήταν ο κ. Ακριτίδης και μου είχε απαντήσει στη Βουλή ότι ναι, είχαν παραληφθεί οι φάκελοι των ΠΑΕ και ναι, έχουμε κάνει μία επιτροπή, η οποία εξετάζει αν πράγματι οι ΠΑΕ έχουν τα στοιχεία του ν. 2190. Μετά από ενάμιση χρόνο, η ίδια ερώτηση στον κ. Χρυσοχοϊδη και η απάντηση είναι ότι οι φάκελοι των ΠΑΕ δεν υπάρχουν και ουδείς γνωρίζει πού βρίσκονται αυτοί οι φάκελοι. Σας είπα, κύριε Υπουργέ, συνεργασθείτε με τον Υπουργό Εμπορίου, συνεργασθείτε με τον Υφυπουργό Αθλητισμού για να μπορέσετε να ξέρετε τι θα ρυθμίσετε. Δεν ξέρετε τι ρυθμίζετε.

Και επειδή άκουσα εδώ να λέγεται πάλι και για τον Ολυμπιακό και για όλα τα άλλα -ελέχθη και προηγουμένως- πρέπει να σας πω ότι εμείς προσπαθήσαμε να απεμπλέξουμε μία ΠΑΕ, πριν καν βρεθεί ο σημερινός Πρόεδρος που υπάρχει. Γιατί η όποια τότε συζήτηση έγινε πριν να εξευρεθεί ο συγκεκριμένος Πρόεδρος, ο οποίος διοικεί την ΠΑΕ Ολυμπιακός -και το λέω αυτό γιατί κάποιος κάτι είπε από κάτω- και να σας πω ότι η Πολιτεία τότε βρέθηκε σε ένα δίλημμα. 'Η αφήνει την ΠΑΕ να πτωχεύσει, οπότε χάνονται όλα τα χρέη ή προχωράει σε μια ρύθμιση τέτοια από την οποία να εξασφαλίσει τουλάχιστον κάποια χρήματα, τα οποία θα πάρει. Και τι κάναμε; Μια ΠΑΕ δεν μπορεί να δημιουργήσει 11 δισ. χρέη μόνο λόγω ποδοσφαιρικών υποχρεώσεων. Να μου πείτε ότι είναι 100, 200, 300 εκατομμύρια σε ένα λογικό νούμερο, που μπορεί να δεχθεί κανείς, να σας πω, ναι. Αλλά τα 11 δισ. ήταν ληστεία, ήταν η εμπλοκή της με την Τράπεζα Κρήτης. Αυτό προσπαθήσαμε να κάνουμε. Είναι προς τιμήν και της Ελληνικής Βουλής, η οποία ομοφώνως ψήφισε τότε τη ρύθμιση, ότι από τότε μέχρι σήμερα πληρώνει 38 εκατομμύρια κάθε μήνα ο Ολυμπιακός και είναι συνεπέστατος προς εκείνη τη ρύθμιση. Κατά συνέπεια, δεν έγινε καμία χαριστική ρύθμιση, αλλά απλούστατα βρεθήκαμε στο δίλημμα, αν θα έπρεπε να την αφήσουμε να πτωχεύσει και να μην πάρει δραχμή το Ελληνικό Δημόσιο ή αν τελικά θα μπορούσε να εξασφαλίσει τα περισσότερα δυνατά τα οποία και θα εισέπραττε.

Πρέπει να σας πω κιόλας ότι από εκείνη τη συζήτηση, την οποία είχαμε κάνει, είχαμε αφήσει απ' έξω τα χρέη τα επίδικα και ρυθμίσαμε μόνο χρέη, όπως ήταν ο ΦΠΑ και το εισόδημα, τα οποία ήλθαν εκ των υστέρων. Αλλά εδώ, κύριε Υπουργέ, εσείς απαντήσατε, λέγοντας "μα, εγώ θα βάλω να καθίσταται ο πρόεδρος αλληλέγγυος και εις ολόκληρον συνυπόχρεος". Με τη νομοθετική διάταξη αυτή, κύριε Υπουργέ, θα φέρετε προέδρους σε ΠΑΕ που θα είναι ογδόντα χρονών, θα είναι αχυράνθρωποι, δε θα κάνουν τίποτα, δε θα έχουν περιουσία και το μόνο που θα είναι, θα είναι πρόεδροι των ΠΑΕ και κάποιοι άλλοι θα είναι από πίσω. Αυτά είναι γνωστά.

Δεύτερον, μας είπατε κιόλας ότι ρυθμίζετε τα χρέη των ΠΑΕ. Εν τέλει, κύριε Υπουργέ, και σας το είπα και δε μου απαντήσατε, δε ρυθμίζετε τα χρέη των ΠΑΕ. Η διάταξη αναφέρεται ρητά. Στην παράγραφο 4 λέει "ΠΑΕ, ερασιτεχνικών αθλητικών σωματείων". Δηλαδή ρυθμίζετε τα πάντα, χωρίς να γνωρίζετε καν, χωρίς να φωνάξετε την εφορία, χωρίς να φωνάξετε τις αρμόδιες υπηρεσίες να σας πουν. Και σεις δεν ξέρετε τι ρυθμίζετε. Ρυθμίζετε, κύριε Υπουργέ, και τα ΤΑΚ του μπάσκετ; Ρυθμίζετε και του βόλλεϋ; Ρυθμίζετε τα απλά σωματεία; Τι ρυθμίζετε; Ξεκαθαρίστε το μέσα στη διάταξη. Από τη στιγμή που λέει "και τα ερασιτεχνικά αθλητικά σωματεία", σημαίνει ότι στη διάταξη αυτή δεν πάνε οι ΠΑΕ, αλλά πάει όλος ο ελληνικός αθλητισμός, ανεξαρτήτως του πώς έχουν δημιουργηθεί τα χρέη. Και εν τέλει, σας είπα ότι πώς δίνατε άδειες να προχωρήσουν αυτές οι ανώνυμες εταιρείες τρία χρόνια και δεν είχατε ήδη προετοιμάσει το έδαφος, ενώ κάνατε συζητήσεις για τις ρυθμίσεις και πώς κάποιες ΠΑΕ προχωρούσαν σε μεταγραφές, χωρίς να πληρώνουν τα χρέη τους προς το Δημόσιο...

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, παρακαλώ, κύριε συνάδελφε.

ΕΥΑΓΓΕΛΟΣ ΜΕΪΜΑΡΑΚΗΣ: ...ενώ κάποιοι άλλοι πλήρωναν τα χρέη τους προς το Δημόσιο και δεν πλήρωναν τις μεταγραφές, με αποτέλεσμα να μην υπάρχει η αξιοπιστία που πρέπει να υπάρχει στο ΠΡΟ-ΠΟ.

Και κλείνω, κύριε Υπουργέ, λέγοντας ότι αυτές οι ΠΑΕ με το ΠΡΟ-ΠΟ δημιουργούν δικό τους κεφάλαιο, το οποίο πρέπει να δούμε πώς θα διαχειρισθεί. Και ποιος το διαχειρίζεται; Κατά συνέπεια, γιατί δε βάζετε και ως ποινικό υπόχρεο τον πρόεδρο του ΟΠΑΠ και το γενικό διευθυντή, ο οποίος αυτός τους δίνει τις επιχορηγήσεις, ενώ εσείς νομοθετείτε να μη δίνονται οι επιχορηγήσεις;

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε Μεϊμαράκη.

ΕΥΑΓΓΕΛΟΣ ΜΕΪΜΑΡΑΚΗΣ: Ολοκληρώνω, κύριε Πρόεδρε.

Διότι το θέμα δεν είναι αν οι ΠΑΕ και το ΠΡΟ-ΠΟ παίρνουν τα χρήματα από τον Κρατικό Προϋπολογισμό, γιατί δεν τα παίρνουν από τον Κρατικό Προϋπολογισμό, τα παίρνουν από τον ΟΠΑΠ και από το κεφάλαιο, το οποίο οι ίδιοι παράγουν και το διαχειρίζεται ο ίδιος ο ΟΠΑΠ.

Γιατί, λοιπόν, αφού έχετε ήδη δεδομένο ότι τρία χρόνια ο πρόεδρος του ΟΠΑΠ, ο γενικός διευθυντής και διευθύνων σύμβουλος δε λειτούργησαν σύμφωνα με τους νόμους οι οποίοι υπήρχαν, δεν τους καλέσατε τόσο καιρό σε απολογία, αλλά και γιατί δε βάζετε μέσα στη διάταξη ότι θα έχουν την ποινική ευθύνη;

Εμείς, κύριε Υπουργέ, σας καλούμε να αποσύρετε τη διάταξη, να την κουβεντιάσετε με τους αρμόδιους Υπουργούς και Υφυπουργούς και μετά να τη φέρετε με ένα γενικότερο πλαίσιο εξυγίανσης, γιατί τώρα κάνετε ρυθμίσεις οι οποίες και θα λεχθεί από το Λαό ότι είναι χαριστικές και δε θα είναι τελικά, δε θα αποδώσουν.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, κύριοι συνάδελφοι, μερικές απαντήσεις σε ερωτήματα τα οποία τέθηκαν κατά τη δευτερολογία των Κοινοβουλευτικών Εκπροσώπων και των Βουλευτών:

Κατ' αρχήν θα ήθελα να απαντήσω στο συνάδελφο κ. Αυδή. 'Εθεσε ένα ερώτημα σχετικά μ' ένα δημοσίευμα μιας κυριακάτικης εφημερίδας, κατά πόσο με τις ρυθμίσεις αυτές τακτοποιείται ένα θέμα γνωστού δημοσιογράφου μεγάλου εκδοτικού συγκροτήματος. Η απάντηση, κύριοι συνάδελφοι, είναι πάρα πολύ απλή και τον ευχαριστούμε γιατί μας δίνει τη δυνατότητα να αποδείξουμε ότι δεν έχουμε καμία σχέση με αυτά τα οποία αναφέρθηκαν.

Σύμφωνα, λοιπόν, με το άρθρο 12 του ν.2093/92, με Υπουργό τον κ. Γιάννη Παλαιοκρασσά, επ' ευκαιρία της εναντίον του δολοφονικής απόπειρας, θεσπίστηκε -επί λέξει- το εξής: "Τα θωρακισμένα αυτοκίνητα απαλλάσσονται από τον Ειδικό Φόρο Κατανάλωσης για την επιπλέον αξία της θωράκισης αυτών". Προφανώς με αυτήν τη διάταξη ο συγκεκριμένος δημοσιογράφος αγόρασε το αυτοκίνητό του.

Το θέμα, όμως, αυτό για το οποίο αναφέρθηκε ο κ. Αυδής -και αναφέρθηκε και συγκεκριμένη κυριακάτικη εφημερίδα εβδομαδιαίως εκδιδόμενη- δεν έχει καμία απολύτως σχέση με το θέμα του μη δηλωθέντος έξτρα εξοπλισμού του παρόντος νομοσχεδίου, που αφορά έξτρα εξοπλισμούς για χίλιες δραχμές περίπου υποθέσεις που οι διαφυγόντες δασμοί από το Δημόσιο ανέρχονται περίπου σε 400 εκατομμύρια δραχμές.

Δεύτερον, παρακολούθησα με ιδιαίτερη προσοχή την προσπάθεια του κ. Τσοβόλα να ανασκευάσει αυτά που είπε στην πρωτολογία του. Στην πρωτολογία του ο κ. Τσοβόλας μίλησε σχεδόν αποκλειστικά για το άρθρο 21 παρ. 1 και 2. Σήμερα μίλησε σχεδόν αποκλειστικά για τα άρθρα 5, 6 και 7. Σύμφωνα με αυτά δε διακόπτεται καμία ποινική δίωξη, ούτε αθωώνουμε κανέναν εφόσον έχει εκδοθεί αμετάκλητη απόφαση ποινικού ή διοικητικού δικαστηρίου.

ΑΝΑΣΤΑΣΙΟΣ ΙΝΤΖΕΣ: 'Αρα, τελεσίδικη, διαγράφεται.

ΓΕΩΡΓΙΟΣ ΔΡΥΣ (Υφυπ. Οικονομικών): Τονίζω άλλη μια φορά: Αμετάκλητη απόφαση ποινικού ή διοικητικού δικαστηρίου.

ΑΝΑΣΤΑΣΙΟΣ ΙΝΤΖΕΣ: 'Αρα, κύριε Υπουργέ, τελεσίδικη, διαγράφεται.

ΓΕΩΡΓΙΟΣ ΔΡΥΣ (Υφυπ. Οικονομικών): Περιμένετε, κύριε Ιντζέ, δε δέχομαι διακοπή.

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Ιντζέ!.

ΓΕΩΡΓΙΟΣ ΔΡΥΣ (Υφυπ. Οικονομικών): Διαπιστώνω μία διάθεση στείρας αντιπολίτευσης και μιας προσπάθειας για την στρέβλωση του περιεχομένου της διάταξης.

Σχετικά τώρα με τις ρυθμίσεις που αναφέρονται στα αυτοκίνητα: Κύριοι συνάδελφοι και εδώ κυρίως από τη μεριά της Αξιωματικής Αντιπολίτευσης παρουσιάστηκε μια υπερβάλουσα υποκρισία, η οποία δεν είναι βεβαίως αποδεκτή.

Θα σας διαβάσω τι λέει το άρθρο 11 παρ. 4 του ν.2093/92 και σας παρακαλώ να κάνετε τις συγκρίσεις σας. "Η προηγούμενη παράγραφος 3 σχετικά με την τακτοποίηση των τζιπ που είχαν απασχολήσει την Ελληνική Κοινωνία, εφαρμόζεται και σε εκκρεμείς υποθέσεις που βρίσκονται στα τελωνεία και στα ποινικά ή διοικητικά δικαστήρια εφ' όσον υποβληθεί η σχετική αίτηση".

"Παρ. 5. Με την εφαρμογή των αναφερομένων στις προηγούμενες παραγράφους 3 και 4 η ποινική διώξη που τυχόν ασκήθηκε παύει οριστικά με πράξη του αρμόδιου εισαγγελέα. Τα δε αυτοκίνητα αποδίδονται στους δικαιούχους". Ρυθμίσεις του άρθρου 11 του ν. 2093/92. 

Κύριοι συνάδελφοι, θα αναφερθώ σε μερικά θέματα που ετέθησαν από τον Κοινοβουλευτικό Εκπρόσωπο του Συνασπισμού κ. Δραγασάκη. 

Κύριε Δραγασάκη, θέλω να σας διαβεβαιώσω ότι τα προβλήματα που μας απασχολούν σήμερα στο Υπουργείο Οικονομικών είναι η ένταση των ελέγχων, η οργανωτικοδιοικητική αναδιάρθρωση του Υπουργείου Οικονομικών, η έναρξη λειτουργίας των καινούριων οργάνων που έχουν θεσμοθετηθεί όπως π.χ. το ΣΔΟΕ, τα Ελεγκτικά Κέντρα και τα Κέντρα Επιθεώρησης. Γιατί και εμείς συμφωνούμε ότι ο υπάρχον σήμερα μηχανισμός του Υπουργείου Οικονομικών δεν είναι ικανός να ανταποκριθεί στις σύγχρονες προκλήσεις που έχει δημιουργήσει το οργανωμένο οικονομικό έγκλημα. Ακριβώς προς την κατεύθυνση αυτή ζητάμε την κατανόηση του Κοινοβουλίου έτσι ώστε να πάρουμε εκείνα τα μέτρα τα οποία σήμερα χρειάζεται ένα σύγχρονο Υπουργείο Οικονομικών. Αλλά όλα αυτά τα οποία λέμε δεν είναι δυνατόν να πραγματοποιηθούν αν δεν προχωρήσει με ταχύτατους ρυθμούς η μηχανοργάνωση στο Υπουργείο Οικονομικών. Και προς την κατεύθυνση αυτή πρέπει να ξέρετε ότι τα τρία τελευταία χρόνια έχουμε κάνει σημαντικότατη πρόοδο παρά τις δυσκολίες τις οποίες αντιμετωπίσαμε στην υλοποίηση του προγράμματος TAXIS εξ αιτίας μιας σειράς ανωμαλιών που παρουσιάστηκαν σχετικά με το εργαλείο ανάπτυξης των εφαρμογών και για τις οποίες λεπτομέρειες έχω ήδη απαντήσει στο Κοινοβούλιο σε σχετική ερώτηση που έκανε ο κ. Δραγασάκης.

Τώρα θα αναφερθώ σε μερικά ζητήματα που έβαλε ο κ. Μεϊμαράκης.

Κύριε Μεϊμαράκη, πρέπει να ξέρετε ότι χρέη προς το Ελληνικό Δημόσιο δεν έχουν μόνο οι ΠΑΕ, έχουν και τα αθλητικά σωματεία. Και νομίζω ότι οφείλουμε να το γράψουμε αυτό έτσι ώστε να μην τακτοποιηθούν μόνο τα χρέη των ΠΑΕ αλλά και αθλητικά σωματεία τα οποία έχουν χρέη προς το Δημόσιο.

ΕΥΑΓΓΕΛΟΣ ΜΕΪ ΜΑΡΑΚΗΣ: Να βάλετε τη λέξη "αθλητικά".

ΓΕΩΡΓΙΟΣ ΔΡΥΣ(Υφυπ. Οικονομικών): Μη βιάζεστε.

'Οσον αφορά τις αναφορές σας στον κ. Φούρα και στον κ. Χρυσοχοϊδη οφείλω να σας πω, ότι η ένταξη των ΠΑΕ στο Υπουργείο Εμπορίου έγινε με το ν. 2339/95 με Υπουργό Βιομηχανίας, Ενέργειας, Τεχνολογίας και Εμπορίου τον κ. Σημίτη. Αυτά τα οποία λέτε περί μη ύπαρξης των φακέλων δε νομίζω ότι είναι σοβαρά για να ακούγονται στο Κοινοβούλιο.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αφού είναι πραγματικά περιστατικά, γιατί να μη λέγονται;

ΕΥΑΓΓΕΛΟΣ ΜΕΪΜΑΡΑΚΗΣ: Σας έχω καταθέσει και ερώτηση, κύριε Υπουργέ.

ΠΡΟΕΔΡΕΥΩΝ(Λουκάς Αποστολίδης): Κύριε Μεϊμαράκη, μη συνεχίζετε, διακόπτετε κάθε λίγο και λιγάκι. 

ΓΕΩΡΓΙΟΣ ΔΡΥΣ(Υφυπ. Οικονομικών): Θα αναφερθώ στα θέματα των ευθυνών τα οποία αναφέρατε σχετικά με τους τελωνειακούς.

Εγώ, κύριοι συνάδελφοι, έχω ήδη αναγνωρίσει ότι πράγματι υπάρχουν ευθύνες σε μεμονωμένους τελωνειακούς υπαλλήλους, αλλά δεν μπορεί ξαφνικά όλη αυτή η παράνομη λειτουργία να χρεώνεται στο σύνολο των τεσσάρων χιλιάδων τελωνειακών υπαλλήλων, οι οποίοι στη συντριπτική τους πλειοψηφία εργάζονται με τιμιότητα, πολλές φορές με αυτοθυσία εξ αιτίας των αδυναμιών που έχει η τελωνειακή υπηρεσία και της μη επαρκούς υποδομής που έχουν τα τελωνεία της Χώρας.

Θέλω να σας διαβεβαιώσω, κύριοι συνάδελφοι, ότι τα σχετικά με το τελωνείο της Πάτρας που καταγγείλατε θα ερευνηθούν και όπου υπάρχουν ευθύνες θα καταλογισθούν κυρώσεις.

Για τον κ. Βασίλη Μανωλόπουλο, πού σήμερα υπηρετεί στο τελωνείο της Πάτρας, οφείλω να σας πω ότι επεσκέφθην προσωπικά το τελωνείο αυτό. Σας διαβεβαιώ ότι κανείς στις μακρές συζητήσεις που είχα δεν μου ανέφερε τίποτε. Την περίοδο δε εκείνη ο κ. Βασίλης Μανωλόπουλος -όπως είπατε και εσείς- ήταν πράγματι περιφερειακός διευθυντής του Νομού Αχαϊας. Εάν όμως ο εισαγγελέας, ο οποίος διεξάγει έρευνα, διαπιστώσει ευθύνες του κ. Μανωλόπουλου, να είστε πεπεισμένοι, ότι το Υπουργείο Οικονομικών δεν θα παρέμβει στο έργο της Δικαιοσύνης.

Θα κλείσω, κύριοι συνάδελφοι, με μια απάντηση στον κ. Μάνο. Κύριε Μάνο, δεν ήθελα να αποφύγω την ερώτησή σας. Οφείλω όμως να πω ότι ήσαστε επί δύο χρόνια Υπουργός Εθνικής Οικονομίας.

Αυτό που θέσατε σήμερα, κύριε Μάνο, είναι μια καινούρια άποψη για την ρύθμιση των χρεών των φορολογουμένων. Δεν είμαι όμως σήμερα έτοιμος να σας απαντήσω κατά πόσο πρέπει αμέσως να γίνει δεκτή η πρότασή σας. Την μελετούμε όμως, θα δούμε ποιες είναι οι επιπτώσεις της και βεβαίως σε μια επόμενη συζήτηση στο Κοινοβούλιο, θα σας δώσω απάντηση.

ΣΤΕΦΑΝΟΣ ΜΑΝΟΣ: Κύριε Πρόεδρε, μου επιτρέπετε; 

ΠΡΟΕΔΡΕΥΩΝ (Λουκάς Αποστολίδης): Δεν έχετε το λόγο και το γνωρίζετε, κύριε Μάνο, πολύ καλύτερα από εμένα. Ως παλιός κοινοβουλευτικός το γνωρίζετε πολύ καλύτερα από εμένα. Δεν μπορώ να σας δώσω το λόγο.

ΣΤΕΦΑΝΟΣ ΜΑΝΟΣ: Κύριε Πρόεδρε, σας παρακαλώ, επειδή ήταν προσωπική η αναφορά. Σας βεβαιώ ότι δε θα χρειαστώ περισσότερο από τριάντα δευτερόλεπτα.

ΠΡΟΕΔΡΕΥΩΝ (Λουκάς Αποστολίδης): Μα, ήταν θετική η αναφορά, κύριε Μάνο, στο πρόσωπό σας και στην ομιλία σας.

ΣΤΕΦΑΝΟΣ ΜΑΝΟΣ: Θα διευκολύνω τη συζήτηση, κύριε Πρόεδρε.

Λέω το εξής, κύριε Υπουργέ: Πρέπει να συνειδητοποιήσετε ότι η καταβολή ενός ποσού σήμερα δεν είναι το ίδιο με την καταβολή του ιδίου ποσού μετά από δύο χρόνια. Είναι δύο τελείως διαφορετικά πράγματα. Δεν μπορούμε, λοιπόν, να δεχθούμε αυτήν τη ρύθμιση. Πρέπει να το λάβετε υπόψη σας. 'Εχετε ακόμη χρόνο μέχρι αύριο να το διορθώσετε.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Λουκάς Αποστολίδης): Ο κ. Τσοβόλας έχει ζητήσει το λόγο.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μετά τον κ. Τσοβόλα.

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Τσοβόλα, έχετε το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δύο λόγια θα πω μόνο, κύριε Πρόεδρε.

Ο κύριος Υφυπουργός δε νομίζω ότι δεν ξέρει να διαβάζει. Ξέρει να διαβάζει και καλά. 'Εκανε παραποίηση αυτών που γράφει ο ίδιος στο νομοσχέδιο, που υπογράφει ο Υπουργός Οικονομικών, στα άρθρα 6 και 7. Θέλετε να σας τα διαβάσω, κύριε Υπουργέ; Λέτε ότι απαλάσσονται από τα πρόστιμα και προσαυξήσεις, όταν υπάρχουν μέχρι τελεσίδικες αποφάσεις ποινικών ή διοικητικών δικαστηρίων.

Ακούστε, πώς διατυπώνεται το άρθρο, λέτε: "Για σκάφη αναψυχής κ.λπ. δεν επιβάλλονται οι προβλεπόμενες από την κείμενη νομοθεσία κυρώσεις, εφ'όσον πρώτον δεν έχει εκδοθεί αμετάκλητη απόφαση...

ΓΕΩΡΓΙΟΣ ΔΡΥΣ (Υφυπ. Οικονομικών): Αυτά είπα.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Υφυπουργέ, μην επιμένετε.

'Αρα, αν έχει εκδοθεί μέχρι και τελεσίδικη, υπάγεται στη ρύθμιση. Μα, ελληνικά είναι, νομικά. Κύριε Υφυπουργέ -θέλετε να επιμένετε σε πράγματα που δεν έχετε δίκιο- ενώ στο άρθρο 6 βάζετε τρεις προϋποθέσεις για να απαλλαγεί από πρόστιμα κ.λπ., από τις κυρώσεις, στο άρθρο 7 κάνετε κάτι χειρότερο, βάζετε τις δύο μόνο, που είναι η υποβολή της δήλωσης και η καταβολή των κανονικών φόρων και δε βάζετε καθόλου, ούτε αυτό που έχετε στο άρθρο 6, δηλαδή το αμετάκλητο. 'Αρα, μπορεί να είναι και αμετάκλητη απόφαση και κατά παράβαση του Συντάγματος λέτε ότι υπάγεται στη ρύθμιση. Ξέρω τους υπαλλήλους που είναι πίσω ότι ξέρουν και νομικά.

Εδώ θα γελάνε τα δικαστήρια, διότι ξέρετε ότι είναι πάγια η νομολογία των δικαστηρίων κατ' αρχήν ότι δεν μπορείτε με νόμο να καταργήσετε αμετάκλητες δικαστικές αποφάσεις, πέρα από την ουσία.

Επομένως, κύριε Υφυπουργέ, πρέπει να δείτε και τα δύο αυτά άρθρα, διότι, πέρα από την ουσία που είμαστε τελείως αντίθετοι, και στη λογική τη δική σας είναι τελείως λαθεμένη η ρύθμιση.

Αντί, λοιπόν, να βγάλετε τις παρωπίδες, επειδή σας το λέει ο υποφαινόμενος να πείτε ό,τι είπατε, που είναι έξω από κάθε νομική και ουσιαστική πραγματικότητα, καλό θα είναι, αν θέλετε να νομοθετήσετε ακόμα και στη λογική τη δική σας, μην βάζετε διατάξεις οι οποίες είναι αντισυνταγματικές.

ΠΡΟΕΔΡΕΥΩΝ (Λουκάς Αποστολίδης): Ο κ. Μητσοτάκης έχει το λόγο.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε θα είμαι συγκεκριμένος σε τρία σημεία. Το πρώτο είναι το εξής. Ο κ. Τσοβόλας έχει δίκιο στην παρατήρησή του, κύριε Υπουργέ αναφορικά με το άρθρο 7. Θα το έλεγα στη συζήτηση του άρθρου. Πρέπει ασφαλώς να το προσθέσετε, διότι δημιουργείται βάσιμος υπόνοια. Εγώ θέλω να ελπίζω ότι είναι παραδρομή.

Το δεύτερο που θέλω να σας πω είναι, ότι είναι και συνταγματικά άτοπο ότι δεν υπογράφει το νόμο σας ο συνάδελφός σας επί του αθλητισμού. Το άρθρο "περί Π.Α.Ε." είναι κυρίως δικής του αρμοδιότητας. Και εσείς ήσασταν πάρα πολύ αδύνατος στην υποστήριξη των απόψεων του νομοσχεδίου. Ο κ. Μειμαράκης κυριολεκτικώς εκονιορτοποίησε τα επιχειρήματά σας. Υποθέτω ότι όλοι οι κύριοι συνάδελφοι το κατάλαβαν.

'Εχετε υποχρέωση να αποσύρετε αυτό το άρθρο σε ό,τι αφορά τις Π.Α.Ε. και να το επαναφέρετε μαζί με το συνάδελφό σας, οπότε μπορεί να γίνει ουσιαστική συζήτηση. Το άλλο είναι και κοινοβουλευτικά και συνταγματικά άτοπο. Και θέλω να ελπίζω ότι δε θα επιμείνετε.

Το τρίτο, το πιο σημαντικό -γιατί τα υπόλοιπα νομίζω ότι ξεκαθάρισαν, θέλω να ελπίζω και δεν μπαίνω σε όλα τα άρθρα- είναι ότι στο άρθρο "περί σκαφών" θα περιλάβετε το περί τιμολογίων -εάν υπάρχουν πλαστά τιμολόγια ρητά μέσα. Είναι προϋπόθεση και ελπίζω να το δεχθείτε. Αλλά το βασικό θέμα, κύριε Πρόεδρε, το οποίο εμένα με απασχολεί, είναι το θέμα των ρυθμίσεων γενικότερα. Ποια στάση παίρνουμε.

'Οταν οι ρυθμίσεις γίνονται χιονοστιβάδα, όταν έχουμε συνεχώς, και δυστυχώς, έχουμε τη βάσιμη προοπτική ότι δε θα σταματήσει εδώ, είναι αδύνατον να σταματήσει ο κατήφορος, καλό είναι να συμφωνήσει η Εθνική Αντιπροσωπεία στη βάση, ότι πρέπει στοιχειωδώς να εξισωθούν αυτοί που δεν είναι νομοταγείς φορολογούμενοι με τους νομοταγείς και πρέπει να υπάρξει μία επιβάρυνση. Τι είναι αυτό το επιχείρημα, ότι δεν είστε έτοιμος, διότι υπάρχει μία ειδική επιβάρυνση, που πράγματι υπάρχει; 'Οταν καθυστερείς έσοδα προς το Δημόσιο, υπάρχουν οι λεγόμενες προσαυξήσεις. Τις χαρίζετε τις προσαυξήσεις. Πολλές φορές είναι υπερβολικές. Βάλτε τουλάχιστον ένα γενικό άρθρο, το οποίο να ισχύσει και για όλες τις ρυθμίσεις του νόμου σας και για όλες τις μελλοντικές ρυθμίσεις και επιβάλλετε ένα χαμηλό τόκο, κάποιον τόκο επιβάλλετε, διότι αλλιώς δημιουργείτε μια σκανδαλώδη ανισότητα.

Είναι κάτι, κύριε Πρόεδρε, το οποίο η Κυβέρνηση δε δικαιούται να μας το αρνηθεί. Εν πάση περιπτώσει, εμείς θα σας το υποβάλουμε τουλάχιστον ως πρόταση και δε νομίζω ότι οι συνάδελφοι της Πλειοψηφίας θα καταψηφίσουν μια τέτοια πρόταση προσθήκης στο άρθρο. Καλύτερα, λοιπόν, να συμφωνήσουμε από την αρχή και να βρείτε έστω έως αύριο και να μας ανακοινώσετε τη λύση. Να πείτε απόψε ότι δέχεσθε να υπάρχει μια επιβάρυνση. Μιλήστε απόψε με το Υπουργείο και αύριο πέστε μας τη λύση.

ΠΡΟΕΔΡΕΥΩΝ (Λουκάς Αποστολίδης): Ο κ. Κωστόπουλος Κοινοβουλευτικός Εκπρόσωπος της Νέας Δημοκρατίας έχει το λόγο.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, πιστεύω ότι ο κύριος Υπουργός δεν απήντησε στα περισσότερα από αυτά τα θέματα που έθεσα εγώ τουλάχιστον. 'Ενα θέμα ήταν τα πετρέλαια και οι καταλογισμοί. Και επανέρχομαι λέγοντας, γιατί δεν υπάρχουν καταλογισμοί στους συλληφθέντες λαθρεμπόρους των πετρελαιοειδών.

'Ενα δεύτερο θέμα είναι το θέμα των αδικημάτων που έχουν γίνει στην Πάτρα και τα οποία, κύριε Υπουργέ, κινδυνεύουν, όπως σας είπα, να παραγραφούν. Ασχολήθηκα με το θέμα, επενέβη ο εισαγγελέας, δυστυχώς με τη δική μου μόνο καταγγελία, κάλεσε την ανακρίτρια, η οποία είχε αφήσει τη δικογραφία σε κάποιο μπαούλο και δυστυχώς, από τις πληροφορίες που έχω από τον Τύπο τον Πατρινό, τον οποίο παρακολουθώ κάθε μέρα, από την επικοινωνία που έχω με δικηγόρους των Πατρών, διαπιστώνω ότι τα πρωτοσέλιδα των πατρινών εφημερίδων καταγγέλλουν σωρεία τελωνειακών παραβάσεων, αλλά το μεγαλύτερο όλων, καταγγέλουν πιθανή παραγραφή των αδικημάτων που έχουν επιτελεσθεί εδώ και πολλά χρόνια. Γι' αυτό και είπα αφ' έδρας, ότι θα απευθυνθώ και στον Υπουργό Δικαιοσύνης και θα ήθελα να το δείτε και εσείς ως καθ' ύλην αρμόδιος Υπουργός.

Το θέμα των Π.Α.Ε., κύριε Υπουργέ: Επιμένουμε εμείς, ότι το πρόβλημα πρέπει να τύχει μεγαλύτερης έρευνας και μελέτης. Είναι γνωστό ότι για τις Π.Α.Ε. καθ' ύλην αρμόδιο είναι το Υπουργείο Εμπορίου, όπως εσείς είπατε. Εμείς τα βάλαμε με τον κ. Χρυσοχοϊδη. Εσείς μας είπατε ότι ο κ.Σημίτης ήταν υπεύθυνος, ο Πρωθυπουργός σας. Το δεχόμαστε.

ΓΕΩΡΓΙΟΣ ΔΡΥΣ (Υφυπ.Οικονομικών): Μα τι λέτε τώρα!

ΔΗΜΗΤΡΙΟΣ Ν.ΚΩΣΤΟΠΟΥΛΟΣ: Διαπιστώνω, κύριε Υπουργέ, και το ξέρουμε όλοι εδώ, ότι οι ανώνυμες ποδοσφαιρικές εταιρίες, οι μεγαλύτερες και οι περισσότερες, έχουν να καταθέσουν πολλά χρόνια ισολογισμό. Είναι γνωστό επίσης ότι πολλές απ' αυτές τις Π.Α.Ε. έχουν ήδη με τις ζημιές τους υπερκαλύψει το κεφάλαιό τους. Με το ν.2190 έπρεπε ήδη αυτές οι εταιρίες να έχουν κλείσει. Και εμείς ερχόμαστε σήμερα και τους κάνουμε και ρύθμιση! Γι' αυτό είπαμε, κύριε Υπουργέ, και επιμείναμε και επιμένουμε, ότι θα έπρεπε να αποσυρθεί η διάταξη και να έρθει εν συνεργασία με τον καθ'ύλην αρμόδιο Υφυπουργό και με τον Υφυπουργό Εμπορίου, και εννοώ τους Υπουργούς Αθλητισμού και Εμπορίου.

Στο θέμα δε της διατάξεως, που το έθεσε και ο κ. Μεϊμαράκης, είπατε ότι αφορούν Π.Α.Ε. ερασιτεχνικών -έτσι λέτε- αθλητικών σωματείων. Πρέπει να το διορθώσετε σε "ποδοσφαιρικών σωματείων", διότι περί αυτών πρόκειται.

Τέλος, πρέπει να πω κυρίως στους συναδέλφους και του ΠΑ.ΣΟ.Κ., το εξής: Κύριοι συνάδελφοι, το παρόν νομοσχέδιο δεν πρόκειται να ψηφιστεί με κομματική γραμμή. Είναι ένα νομοσχέδιο που έχει επιμέρους διατάξεις και ο καθένας θα αναπτύξει κατ' αρχήν τις απόψεις του και θα ψηφίσει κατά συνείδηση. Συνεπώς, δε σημαίνει σώνει και καλά ότι πρέπει να ψηφίσουμε αυτό το νομοσχέδιο.

ΠΡΟΕΔΡΕΥΩΝ (Λουκάς Αποστολίδης): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ.Κόρακας έχει το λόγο για δέκα λεπτά.

ΣΤΡΑΤΗΣ ΚΟΡΑΚΑΣ: Κύριε Πρόεδρε, την τοποθέτηση του Κόμματός μας πάνω σ'αυτό το αποσπασματικό πραγματικά νομοσχέδιο, την έκανε ο Ειδικός μας Αγορητής κ. Λέων Αυδής. Εγώ παίρνω το λόγο κυρίως για να επισημάνω ένα-δυο πράγματα και κυρίως για να τονίσω μερικές σκέψεις σε ό,τι αφορά το πρώτο άρθρο, που εν πάση περιπτώσει, είναι σχεδόν το μόνο που αναφέρεται στον Τελωνειακό Κώδικα. 'Ολα τα άλλα είναι ρυθμίσεις χαριστικές. Μίλησαν και άλλοι συνάδελφοι γι'αυτά. Συνεχίζεται αυτή η τακτική των χαριστικών πράξεων. Τα είπαμε πρόσφατα στη Βουλή και εκνευρίστηκε λιγάκι ο κύριος Υφυπουργός. Διάβασα τα Πρακτικά της συζήτησης στην Επιτροπή και είδα ότι προσπαθήσατε να δικαιολογηθείτε, αναφέροντας και άλλες προηγούμενες παρόμοιες πράξεις άλλων Υπουργών Οικονομικών, του κ. Τσοβόλα, του κ. Κουλουριάνου, του κ. Παλαιοκρασσά κ.λπ., αλλά αυτό δεν αθωώνει την πράξη σας. Δεν παύουν να είναι πράξεις χαριστικές, κυρίως προς τους έχοντες και κατέχοντες, όπως συνηθίζετε να λέτε, και όχι προς τους μικρούς. Είναι γεγονός ότι κανένας μικρός, είτε μισθωτός είναι είτε μικρομεσαίος επαγγελματοβιοτέχνης, έμπορος ή αγρότης, δεν έχει τη δυνατότητα να καθυστερήσει για πολύ χρόνο τις οφειλές του στο Δημόσιο. Γιατί αν επιχειρήσει κάτι τέτοιο, θα μείνει χωρίς σπίτι, ουσιαστικά χωρίς περιουσία, όποια περιουσιακά στοιχεία και αν έχει, θα του τα κατασχέσουν.

Παίρνω το λόγο κυρίως για να αναφερθώ στο άρθρο 1, το οποίο αποτελεί το θεμέλιο της τελωνοδασμολογοφορολογικής προστασίας και είναι γεγονός ότι μόνο οι ίδιοι ασχολήθηκαν με αυτό το άρθρο, γιατί από τους περισσότερους Bουλευτές της Νέας Δημοκρατίας, ΠΑ.ΣΟ.Κ., καθώς και του Συνασπισμού, θεωρήθηκε ότι απλά εναρμονίζει τις διατάξεις του Eθνικού Tελωνειακού Kώδικά μας με τις διατάξεις του Κοινοτικού Τελωνειακού Κώδικα. Και από τη στιγμή που εναρμονιζόμαστε προς το Κοινοτικό Δίκαιο, τότε όλα είναι ιερά και άγια και καλοβαλμένα.

Από το ΔΗ.Κ.ΚΙ. υπήρξε κάποια διαφωνία, με το επιχείρημα ότι δεν είναι υποχρεωτική κατά το Κοινοτικό Δίκαιο αυτή η εναρμόνιση. Ο μόνος που έπιασε πραγματικά την ουσία του θέματος, ήταν ο Ειδικός Αγορητής μας ο κ. Αυδής και απέρριψε φυσικά την ιδιωτικοποίηση των προσωρινών δημοσίων τελωνειακών αποθηκών, τόνισε την ανάγκη διαφορετικής διατύπωσης των διατάξεων που σχετίζονται με τα εμπορικά συμφέροντα στο χώρο των δημοσίων αποθηκών και την έναρξη υπολογισμού των υπερημεριών πριν από την κατάθεση του τελωνειακού παραστατικού, με το οποίο δίνεται προορισμός στο εμπόρευμα. Πρότεινε ακόμη, τα τελωνειακά πρόστιμα να επιβάλλονται κατά τρόπο που το ύψος τους να μην μπορεί να επηρεαστεί από τον ετσιθελισμό της διοίκησης.

Οι διατάξεις αυτές του άρθρου 1, που αναφέρονται στην ιδιωτικοποίηση και τις υπερημερίες, μολονότι γίνεται προσπάθεια να εξαγνιστούν από την εκτίμηση ότι αποτελούν απλή εναρμόνιση διατάξεων του Εθνικού Τελωνειακού Κώδικα, όπως είπαμε, προς τις αντίστοιχες του Κοινοτικού, αποτελούν στην πραγματικότητα το δούρειο ίππο, με τον οποίο θα αλωθούν τα τελωνειακά τείχη και θα μεταβάλουν τα τελωνεία μας σε ξέφραγα αμπέλια.

Ο Κοινοτικός Κώδικας χαράσσει κατευθυντήριες γραμμές, από τις οποίες επιτρέπονται παρεκκλίσεις. 'Ετσι και το πλαίσιο παρακολούθησης των εμπορευμάτων, από τη στιγμή που μπαίνουν σε χώρες της Κοινότητας, είναι βέβαια αυστηρό, σε σημείο που δεν επιτρέπει στο στάδιο αυτό, εμπορικού χαρακτήρα διευκολύνσεις και που παρέχει τη δυνατότητα στο τελωνείο, να κρατάει ακόμη και τα κλειδιά των προσωρινών αποθηκών. Από τις διατάξεις του ωστόσο, δεν προκύπτει ότι είναι υποχρεωτική η ιδιωτικοποίηση των δημοσίων προσωρινών αποθηκών και περιβόλων των τελωνείων και επιτρέπει την λήψη από τα κράτη-μέλη οποιωνδήποτε οικονομικών πιέσεων, όπως είναι οι υπερημερίες για να δοθεί έγκαιρα προορισμός στο εμπόρευμα.

Κύριε Υφυπουργέ, θα ήθελα να με προσέξετε, διότι δεν είναι η τελευταία φορά πάλι, που μιλάμε γι' αυτό το σημαντικό ζήτημα.

'Ενας τρόπος, λοιπόν, για να προωθηθεί ο γρήγορος προορισμός του εμπορεύματος, είναι η επιβολή των υψηλών υπερημεριών. 'Ετσι είναι αδικαιολόγητες, κατά τη γνώμη μας, οι ρυθμίσεις που παρέχουν το δικαίωμα στον Υπουργό να παραχωρεί την εκμετάλλευση των δημοσίων προσωρινών τελωνειακών αποθηκών σε ιδιώτες.

Η παραχώρηση αυτή θα στηρίζει το Δημόσιο από τη δυνατότητα της στενής παρακολούθησης των εμπορευμάτων, που ευνόητα θα χαλαρώσει επικίνδυνα, όταν περάσει από τα χέρια του Δημοσίου αποθηκάριου στα χέρια του ιδιώτη. 'Ετσι παραχωρούνται δημόσιες εξουσίες, που από τη φύση τους ασκούνται αποτελεσματικότερα από τους δημόσιους υπαλλήλους, σε ιδιώτες. Πέραν του ότι θα τις εκμεταλλεύονται ιδιώτες, αυτές οι αποθήκες, σύμφωνα με τη νομολογία του Δικαστηρίου των Ευρωπαϊκών Κοινοτήτων, αυτός ο ιδιώτης αποθηκάριος θα μπορεί να είναι υπήκοος και άλλου κράτους. Να μην είναι καν 'Ελληνας.

Μια πάρα πολύ σοβαρή ρύθμιση του άρθρου αυτού είναι η τροπολογία που ο κύριος Υπουργός κατέθεσε την τελευταία στιγμή. Σύμφωνα με αυτήν, τα εμπορεύματα υποβάλλονται σε δικαιώματα δυο μέρες μετά την κατάθεση του τελωνειακού παραστατικού, δηλαδή της διασάφησης, με το οποίο δίνεται προορισμός στο εμπόρευμα και όχι για τον προηγούμενο της κατάθεσης αυτής χρόνο, όπως συνέβαινε μέχρι τώρα.

Παρακαλώ την προσοχή σας, γιατί εδώ μπαίνουμε στα λεπτά ζητήματα. Η τροπολογία αυτή δεν είναι μικρής σημασίας, όπως θέλησε να την εμφανίσει ο κύριος Υφυπουργός. Και τούτο, διότι από το ένα μέρος το Δημόσιο θα χάσει τεράστια έσοδα που εισέπραττε εδώ και ογδόντα χρόνια και από το άλλο μέρος, από δω και πέρα, θα πληρώνουν υπερημερίες μόνο οι επαγγελματικά ανοργάνωτοι και οικονομικά αδύνατοι. Αυτοί μπορεί, είτε από έλλειψη ενημέρωσης σχετικά με απαγορεύσεις ή περιορισμούς, είτε από οικονομική στενότητα, να εγκαταλείψουν τα εμπορεύματα, πράγμα που πολύ σπάνια μπορεί να συμβεί με τους οικονομικά ισχυρούς, που κατά τεκμήριο είναι πάνοπλοι, από την άποψη της νομικής και τεχνολογικής υποστήριξης.

Οι τελευταίοι θα καταθέτουν τη διασάφηση σε χρόνο που είναι βέβαιοι ότι δε θα συναντήσουν εμπόδια για να καθυστερήσουν τη διεκπεραίωση των εμπορευμάτων τους. Μπορεί βέβαια να ισχυριστεί κανείς, ότι υπάρχουν διατάξεις του Τελωνειακού Κώδικα, που λένε ότι αν μέσα σε ορισμένη προθεσμία δε δοθεί προορισμός στα εμπορεύματα με κατάθεση τελωνειακού παραστατικού, ξεκινάνε οι διαδικασίες περί αζητήτων και του εκπληστηριασμού των εμπορευμάτων. Οι διαδικασίες, όμως, αυτές έχουν πολλά μειονεκτήματα, είναι χρονοβόρες κ.λπ. Πολλές φορές ως αζήτητα κηρύσσονται εμπορεύματα που ανήκουν σε οικονομικά αδύνατους.

Γι' αυτό, το μόνο μέτρο που μπορούσε να πιέσει για την έγκαιρη κατάθεση διασάφησης προορισμού του εμπορεύματος, είναι η επιβολή δικαιώματος υπερημερίας και πριν την κατάθεση του παραστατικού με το οποίο δίνεται προορισμός στο εμπόρευμα, δηλαδή, όπως είπαμε, της διασάφησης.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Την ανοχή σας, κύριε Πρόεδρε. 

Βέβαια, σύμφωνα με το από 20-10-96 σχόλιο στην εφημερίδα το "ΒΗΜΑ" με τίτλο "'Αφεση αμαρτιών" -κύριε Υπουργέ, φαντάζομαι να το είδατε, η ρύθμιση μιλάει για Λάτση, για Βαρδινογιάννη και για τα κρατικά διυλιστήρια για να εξηγούμαστε, πεντακόσια δισεκατομμύρια Λάτσης, Βαρδινογιάννης και κρατικά διυλιστήρια, έτσι για να είμαστε ξεκάθαροι- η ρύθμιση που κάνετε οφείλεται στη σχετική γνωμοδότηση του Νομικού Συμβουλίου του Κράτους, με την οποία απάλλαξε ουσιαστικά τα διυλιστήρια από υπερημερίες παρά την αντίθετη άποψη τουλάχιστον δυο εκθέσεων των αρμοδίων τελωνειακών αρχών.

Γι' αυτήν τη γνωμοδότηση του Νομικού Συμβουλίου του Κράτους, αυτό που μπορώ να πω αυτήν τη στιγμή τουλάχιστον, γιατί θα επανέλθουμε, είναι ότι είναι ασαφής και ότι δόθηκε ως απάντηση σε γενικό ερώτημα και όχι για το συγκεκριμένο ερώτημα, που θα έπρεπε να αφορά έτοιμα πετρέλαια, των οποίων απαγορεύεται η εισαγωγή στα διυλιστήρια και για τα οποία ο επιθεωρητής Χρήστος Ρέτσιος έχει προσφύγει στη Δικαιοσύνη.

Και επιτρέψτε μου, κύριε Πρόεδρε, να πω τι λέει -είναι πάρα πολύ σημαντικό για να καταλάβετε την παραπλάνηση- το Νομικό Συμβούλιο του Κράτους.

ΠΡΟΕΔΡΕΥΩΝ (Λουκάς Αποστολίδης): Κύριε Κόρακα, με συγχωρείτε. Να γνωρίζουμε...

ΣΤΡΑΤΗΣ ΚΟΡΑΚΑΣ: Κύριε Πρόεδρε, δεν έχει παρέμβει κανένας Κοινοβουλευτικός Εκπρόσωπος του Κόμματός μας, δεν πρόκειται...

ΠΡΟΕΔΡΕΥΩΝ (Λουκάς Αποστολίδης): Κύριε Κόρακα, έχετε το δικαίωμα να μιλήσετε είκοσι λεπτά. Σας ρώτησα, όμως, και μου είπατε ότι θα περιοριστείτε στα δέκα.

ΣΤΡΑΤΗΣ ΚΟΡΑΚΑΣ: Κύριε Πρόεδρε, είπα δέκα με δέκα πέντε. Δεν έχω φθάσει ακόμα τα δέκα πέντε.

ΠΡΟΕΔΡΕΥΩΝ (Λουκάς Αποστολίδης):Παρακαλώ, κύριε Κόρακα, συνεχίστε.

ΣΤΡΑΤΗΣ ΚΟΡΑΚΑΣ: Τι λέει εδώ το Νομικό Συμβούλιο του Κράτους στην απάντησή του; Παρακαλώ, κύριοι συνάδελφοι, προσέξτε. Λέει: "Περαιτέρω προκύπτει ότι στο πλαίσιο της ως είρηται ειδικής τελωνειακής αντιμετωπίσεως, οι χώροι των διυλιστηρίων έχουν την ιδιότητα του ιδιωτικού τελωνειακού χώρου, δεδομένου ότι από τελωνειακή άποψη, αφ' ενός επιβάλλεται η περίφραξη αυτών δια κατάλληλου περιτοιχίσματος ή άλλου φράγματος και η επίβλεψη και φρούρησή τους υπό της τελωνειακής αρχής και αφ' ετέρου, προβλέπεται ειδική τελωνειακή ρύθμιση των χώρων αυτών, στους οποίους αναπτύσσεται η παραγωγική και η εν γένει οικονομική δραστηριότητα των διυλιστηρίων". Και συνεχίζει: "Μεταξύ δε των χώρων αυτών, περιλαμβάνονται αναγκαίως, ως εκ της φύσεως της ασκουμένης εις αυτούς δραστηριότητος, και οι αποθηκευτικοί και οι εν γένει αποθηκευτικές εγκαταστάσεις των διυλιστηρίων, όπου εναποτίθενται, αποταμιεύονται κ.λπ. κατά τις οικείες τελωνειακές διακρίσεις και τα εισαγόμενα εμπορεύματα, όπως πρώτες ύλες, βοηθητικές ύλες ή και έτοιμα προϊόντα, τα οποία είναι απαραίτητα για την πραγματοποίηση της δραστηριότητάς τους", δηλαδή της λειτουργίας του διυλιστηρίου.

Το θέμα, όμως, εδώ δεν τίθεται για καύσιμα, για πετρέλαια που χρησιμοποιούνται για να λειτουργήσει το διυλιστήριο, αλλά για καύσιμα που εισήχθησαν έτοιμα στην Ελλάδα, είτε για να επανεξαχθούν όπως εισήχθησαν, έτοιμα, είτε για να χρησιμοποιηθούν για καύσιμα transit.

'Αρα, εδώ έχουμε να κάνουμε με ένα οποιοδήποτε εμπόρευμα που εισάγεται στη Χώρα μας έτοιμο και διατίθεται στην αγορά ή επανεξάγεται έτοιμο και όχι έπειτα από επεξεργασία.

Να, γιατί επιβάλλεται τα διυλιστήρια, που φυλάσσουν τέτοια προϊόντα, να πληρώσουν τέλη υπερημερίας και τις υπόλοιπες επιβαρύνσεις. Μιλάμε για 500.000.000.000 δραχμές.

Αυτό ήθελα, κύριε Πρόεδρε, κυρίες και κύριοι συνάδελφοι, να τονίσω. Θα επανέλθουμε βεβαίως. Δεν τελειώσαμε με αυτήν την υπόθεση, γιατί εδώ πέρα και για τα παραμικρά αιτήματα των εργαζομένων της Χώρας μας, για τις παραμικρές ενισχύσεις που ζητάνε οι κτηνοτρόφοι μας, οι μισθωτοί, οι συνταξιούχοι, προβάλλουμε τα δημοσιονομικά ελλείμματα και από την άλλη μεριά διαπιστώνουμε...

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Υπάρχει ένα ρολόϊ εκεί πέρα!

ΣΤΡΑΤΗΣ ΚΟΡΑΚΑΣ: Ο κ. Γεωργακόπουλος έχει μία ιδιαίτερη ευαισθησία και ας προσέξει όταν μιλάμε γι'αυτού του είδους τα θέματα.

ΠΡΟΕΔΡΕΥΩΝ (Λουκάς Αποστολίδης): Παρακαλώ, κύριε Κόρακα!

Θα μου επιτρέψετε, κύριε Γεωργακόπουλε, να σας πω ότι δεν αρμόζει σε σας να κάνετε αυτές τις χειρονομίες.

ΣΤΡΑΤΗΣ ΚΟΡΑΚΑΣ: Εκνευρίζεται ιδιαίτερα ο κ. Γεωργακόπουλος, όταν μιλάμε γι' αυτό το ζήτημα.

ΠΡΟΕΔΡΕΥΩΝ (Λουκάς Αποστολίδης): Ο κ. Κόρακας έχει το δικαίωμα από τον Κανονισμό να μιλήσει είκοσι λεπτά.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ:Κύριε Πρόεδρε...

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Γεωργακόπουλε, δεν είναι τρόπος αυτός, με χειρονομίες, να διακόπτετε τον Κοινοβουλευτικό Εκπρόσωπο του Κομμουνιστικού Κόμματος.

ΣΤΡΑΤΗΣ ΚΟΡΑΚΑΣ: Του χάλασα τη συναινετική κουβέντα.

ΠΡΟΕΔΡΕΥΩΝ (Λουκάς Αποστολίδης): Παρακαλώ, κύριε Κόρακα, συνεχίστε.

Θα σας παρακαλέσω, κύριε Κόρακα, να μην κάνετε διάλογο με τον κ. Γεωργακόπουλο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, λέω ότι ενώ από τη μία μεριά σφίγγουμε ζωνάρια, αρνούμαστε έστω και ελάχιστες αυξήσεις, ενισχύσεις εισοδηματικές σε εκείνους που δημιουργούν τα αγαθά στη Χώρα μας, στους μεγαλοκαρχαρίες απλόχερα κάνουμε παροχές, παροχές που, εν πάση περιπτώσει, αν δε δίνονταν σ' αυτούς, θα μπορούσαν να λύσουν πάρα πολλά προβλήματα της οικονομίας της χώρας μας και της ελληνικής κοινωνίας.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ευχαριστώ και εγώ τον κ. Κόρακα.

Κύριοι συνάδελφοι, δεν έχει ζητήσει άλλος συνάδελφος το λόγο επί της αρχής.

Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Οικονομικών "Τροποποίηση και συμπλήρωση του Τελωνειακού Κώδικα και άλλες διατάξεις".

Ερωτάται το Σώμα: Γίνεται δεκτό το σχέδιο νόμου επί της αρχής;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κατά πλειοψηφία.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς, το σχέδιο νόμου του Υπουργείου Οικονομικών "Τροποποίηση και συμπλήρωση του Τελωνειακού Κώδικα και άλλες διατάξεις" έγινε δεκτό επί της αρχής, κατά πλειοψηφία.

Εισερχόμαστε στη συζήτηση των άρθρων.

Θα ήθελα κατ' αρχάς, επί της διαδικασίας, κύριοι συνάδελφοι, να σας υπενθυμίσω ότι, όπως είχε συμφωνηθεί, θα τελειώσουμε σήμερα το βράδυ τη συζήτηση των δώδεκα άρθρων και αύριο, αφού υπάρχει και περισσότερο ενδιαφέρον, θα τελειώσουμε τα υπόλοιπα άρθρα και τις τροπολογίες μέχρι τις δώδεκα η ώρα το βράδυ. Αυτό είχε συμφωνηθεί από τους Εκπροσώπους των Κομμάτων.

Επί του άρθρου 1 ο κ. Θωμόπουλος έχει το λόγο.

ΒΑΣΙΛΕΙΟΣ ΣΩΤΗΡΟΠΟΥΛΟΣ: Επί της διαδικασίας, κύριε Πρόεδρε: Τα άρθρα θα συζητηθούν κατά ενότητες ή ένα-ένα;

ΠΡΟΕΔΡΕΥΩΝ (Λουκάς Αποστολίδης): Εάν υπάρχει η πρόταση να πάμε στην πρώτη ενότητα, από το άρθρο 1 έως το άρθρο 12, να ακουσθούν οι Κοινοβουλευτικοί Εκπρόσωποι των άλλων Κομμάτων και να διεξαχθεί η συζήτηση ως ενότητα.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Λουκάς Αποστολίδης): Κύριε Κωστόπουλε, έχετε το λόγο.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, είχαμε συμφωνήσει την προηγούμενη Πέμπτη ότι θα γίνουν δύο ενότητες άρθρων. Η μία θα συζητηθεί απόψε και η άλλη θα συζητηθεί αύριο βράδυ. Να το κάνουμε έτσι, λοιπόν.

ΠΡΟΕΔΡΕΥΩΝ (Λουκάς Αποστολίδης): 'Eχει αποφασιστεί, λοιπόν, ομόφωνα, να συζητηθεί η πρώτη ενότητα από το άρθρο 1 έως το άρθρο 12.

ΣΤΡΑΤΗΣ ΚΟΡΑΚΑΣ: Κύριε Πρόεδρε, πότε αποφασίστηκε αυτό;

ΠΡΟΕΔΡΕΥΩΝ (Λουκάς Αποστολίδης): Κύριε Κόρακα, σας είπα και προηγούμενα, ότι αυτή ήταν η συμφωνία των τεσσάρων Κομμάτων, να συζητηθούν σε δύο ενότητες τα άρθρα.

ΣΤΡΑΤΗΣ ΚΟΡΑΚΑΣ: Πότε έγινε αυτό;

ΠΡΟΕΔΡΕΥΩΝ (Λουκάς Αποστολίδης): Θέλετε να σας διαβάσω τα Πρακτικά; 

ΣΤΡΑΤΗΣ ΚΟΡΑΚΑΣ: Αν έχετε την καλωσύνη. 

ΠΡΟΕΔΡΕΥΩΝ (Λουκάς Αποστολίδης): Καλώς, θα σας διαβάσω τα Πρακτικά.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Ετσι είναι, κύριε Κόρακα.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, παρακαλώ το λόγο, για να σας διευκολύνω.

ΠΡΟΕΔΡΕΥΩΝ (Λουκάς Αποστολίδης): 'Εχετε το λόγο, κύριε Τσοβόλα.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Πράγματι, υπήρξε ομόφωνη απόφαση όλων των Κομμάτων της Βουλής. Είπαμε ότι τη δεύτερη ημέρα θα συζητηθεί μία ενότητα των άρθρων και την επόμενη τα υπόλοιπα άρθρα και θα κλείσει η συζήτηση του νομοσχεδίου σε τρεις συνεδριάσεις.

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Θωμόπουλε, έχετε το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, να διαβάσετε τα Πρακτικά.

ΠΡΟΕΔΡΕΥΩΝ (Λουκάς Αποστολίδης): Κύριε Κόρακα, σας μίλησε ο κ. Τσοβόλας, αλλά αφού επιμένετε, θα σας διαβάσω τα Πρακτικά. 

Αναφέρει συγκεκριμένα ο κύριος Πρόεδρος της Βουλής: "Κυρίες και κύριοι συνάδελφοι, για το νομοσχέδιο αυτό, ύστερα από συνεννόηση που έγινε με τους Εκπροσώπους και των τεσσάρων Κομμάτων, προτείνουμε να διατεθεί η σημερινή συνεδρίαση για τη συζήτηση επί της αρχής του νομοσχεδίου και οι δύο επόμενες συνεδριάσεις της προσεχούς εβδομάδος για τη συζήτηση των άρθρων".

Συνεχίζει παρακάτω ο Πρόεδρος κ. Κακλαμάνης: "Θα τελειώσουμε την Τρίτη το βράδυ τα δώδεκα άρθρα και την Τετάρτη, αφού υπάρχει και περισσότερο ενδιαφέρον και να τελειώσουμε τα υπόλοιπα άρθρα με τις τροπολογίες, μέχρι τις δώδεκα η ώρα το βράδυ, δηλαδή σε δύο ενότητες, από το 1 μέχρι το 12 και η δεύτερη ενότητα από το 12 μέχρι το τελευταίο άρθρο".

ΣΤΡΑΤΗΣ ΚΟΡΑΚΑΣ: Με συγχωρείτε. Κατά συνέπεια, συζήτηση στη Βουλή δεν έγινε. 'Ετσι δεν είναι; 

ΠΡΟΕΔΡΕΥΩΝ (Λουκάς Αποστολίδης): Κύριε Κόρακα, πέρα από το Προεδρείο, τα Πρακτικά που σας διάβασα, είναι σαφέστατα. Προτείνει μία διαδικασία ο Πρόεδρος της Βουλής, γίνεται αποδεκτή από το Σώμα. Ο Αρχηγός του ΔΗ.Κ.ΚΙ. σας είπε ότι ήταν ομόφωνη η απόφαση και επιμένετε να αμφισβητείτε τι;

ΣΤΡΑΤΗΣ ΚΟΡΑΚΑΣ: Επιμένω, διότι στα Πρακτικά δε διαβάσατε τοποθετήσεις...

ΠΡΟΕΔΡΕΥΩΝ (Λουκάς Αποστολίδης): Μα, στα Πρακτικά αναφέρεται συγκεκριμένα: "Μετά από συνεννόηση των Εκπροσώπων των τεσσάρων Κομμάτων". Τι άλλο θέλετε να σας πω, κύριε Κόρακα;

ΣΤΡΑΤΗΣ ΚΟΡΑΚΑΣ: Εντάξει, δε θέλω να δημιουργήσω θέμα.

ΠΡΟΕΔΡΕΥΩΝ (Λουκάς Αποστολίδης): Κύριε Κόρακα, κύριοι συνάδελφοι, θα υπάρξει και μία ανοχή σε όσους συναδέλφους θα πάρουν το λόγο, μιας και είναι η πρώτη ενότητα, για να μην έχετε καμία αμφιβολία ότι δε θα σας δοθεί ο χρόνος για να εκφράσετε άνετα τις απόψεις σας.

ΣΤΡΑΤΗΣ ΚΟΡΑΚΑΣ: Κύριε Πρόεδρε, για να αρθεί κάθε παρεξήγηση, θέλω να πω ότι το πρόβλημά μας είναι άλλο. Εάν έχει πέντε λεπτά ο Εισηγητής μας για να τοποθετηθεί και να κάνει προτάσεις πάνω σε δώδεκα άρθρα -δείτε το πρώτο άρθρο πόσο είναι- δε γίνεται έτσι νομοθετικό έργο.

ΠΡΟΕΔΡΕΥΩΝ (Λουκάς Αποστολίδης): Να μην επιχειρηματολογούμε σε κάτι που έχει ήδη αποφασισθεί.

Ο κ. Θωμόπουλος έχει το λόγο.

ΙΩΑΝΝΗΣ ΘΩΜΟΠΟΥΛΟΣ: Δε θα σας απασχολήσω πολύ. Θα ήθελα να πω ότι με το πρώτο μέρος του νομοσχεδίου επιφέρεται ένας εκσυγχρονισμός στον Τελωνειακό Κώδικα. Εναρμονίζεται ο Τελωνειακός Κώδικας, ο απαρχαιωμένος Τελωνειακός Κώδικας, με τον Κοινοτικό Τελωνειακό Κώδικα και με τα άρθρα 5, 6 και 7, που πολύ απασχόλησαν το Σώμα, επιτυγχάνονται κάποιες ρυθμίσεις σε εκκρεμείς υποθέσεις, τις οποίες δημιούργησε η αδυναμία της Δημοσίας Διοικήσεως, γενικά των τελωνειακών και φορολογικών αρχών, όπως είναι το θέμα των αποσύρσεων, των σκαφών αναψυχής και των extra.

Τέλος, και με τα υπόλοιπα άρθρα 4, 8, 9, 10 και 11, επιφέρονται κάποιες παρεμβάσεις και επιλύσεις σε εκκρεμότητες που υπάρχουν σε θέματα που αναφέρονται στα άρθρα.

Επιφυλάσσομαι στη δευτερολογία μου να μιλήσω και για τα επιμέρους άρθρα.

ΠΡΟΕΔΡΕΥΩΝ (Λουκάς Αποστολίδης): Ο κ. Νικολόπουλος έχει το λόγο.

ΝΙΚΟΛΑΟΣ ΝΙΚΟΛΟΠΟΥΛΟΣ: Το άρθρο 1 είναι το καθ' ύλην άρθρο, που είναι βεβαίως και σωστό, αφού με αυτό πραγματοποιείται η περίφημη εναρμόνιση και εφαρμογή του Κανονισμού της Ευρωπαϊκής 'Ενωσης. Εκείνο που έχει σημασία και πρέπει να επισημανθεί, είναι ότι ο ν.1165/18, όπως και στις πρωτολογίες επισημάνθηκε από πολλές Πλευρές, ήτο σοφότερος νόμος, που μαζί με τον εφαρμοστικό ν.2193 αποτελούσαν λύση. 'Ολες οι κυβερνήσεις μέχρι τώρα, επάνω σ' αυτόν έκαναν τις όποιες τροποποιήσεις και την αναπροσαρμογή των προστίμων.

Στην παράγραφο 1 -και είναι η ώρα να παρατηρήσουμε τα όσα και ο Κοινοβουλευτικός Εκπρόσωπος του ΠΑ.ΣΟ.Κ. κ.Γεωργακόπουλος σωστά επεσήμανε- επιφέρεται μία σημαντική βελτίωση στο μέχρι τώρα καθεστώς αποθήκευσης: Η δυνατότητα σύστασης νέων μορφών τελωνειακών αποθηκών προσωρινής εναποθήκευσης. Είναι ρύθμιση, που πιστεύουμε ότι θα έχει ευεργετικά αποτελέσματα στο διεθνές εμπόριο και θα καταστήσει την Ελλάδα, λόγω θέσεως, διεθνές διακομιστικό κέντρο, κάτι σαν αυτό που πρόσφατα δημιουργήθηκε στην Κύπρο.

Στην παράγραφο 2 γίνεται η μετονομασία των παλαιών διατάξεων, από πρόσθετα τέλη σε ποινή ανακριβούς δήλωσης. Η αλλαγή με αυτόν τον τρόπο, υπολογισμού των ποινών, νομίζουμε πάντως ότι επιτείνει τη γραφειοκρατική διαδικασία. Αλλά είναι και πάλι εμφανής η προσπάθεια της αύξησης των δημοσίων εσόδων. 'Αλλωστε τονίζεται απροκάλυπτα στην παράγραφο 3 "οι ποινές ανακριβούς δήλωσης κ.λπ. εισπράττονται έστω και αν τα εμπορεύματα εγκαταλείφθησαν ή κατεστράφησαν", γεγονός που στο παρελθόν δεν εφαρμόζετο.

Ο τριπλασιασμός των προστίμων των άρθρων 90, 94 του Τελωνειακού Κώδικα, φανερώνει για μία ακόμη φορά την αγωνία της Κυβέρνησης να αυξήσει τα δημόσια έσοδα και από περιπτώσεις που οι παραβάσεις είναι θέμα καθαρά τυπικού χαρακτήρα, ενώ ταυτόχρονα απεμπολεί έσοδα που έχουν προσδιοριστεί από ποινικές και άλλες παραβάσεις.

Σην παράγραφο 3, αντίθετα και μέσα στο πνεύμα της είσπραξης εσόδων, η Κυβέρνηση εξαντλεί την αυστηρότητά της στους επαγγελματίες μεταφορείς, με πρόστιμα υψηλά, παραγνωρίζοντας το γεγονός ότι η λαθρεμπορία καυσίμων είναι αντικείμενο συμφερόντων και ότι οι μεταφορείς είναι απλά όργανα αυτών.

Στην παράγραφο 6, όπως επισημάναμε και στη Διαρκή Επιτροπή, που το προβλεπόμενο ποσό από την παράγραφο 1 του άρθρου 103 του Τελωνειακού Κώδικα, αναπροσαρμόζεται από 1 εκατ. δραχμές τελικά σε 10 εκατ. δραχμές, το θεωρούμε σημαντικό. Και θα θέλαμε να μην προσφέρει εκείνες τις προϋποθέσεις της αποποινικοποίησης των λαθρεμποριών, στις οποίες περιλαμβάνονται οι διαφυγόντες δασμοί και λοιποί φόροι. Αφού δε θα υπερβαίνουν αυτό το καθορισμένο ύψος, θα είναι δυνατόν και πάλι να απαλλάσσονται τουλάχιστον εκείνες οι περιπτώσεις, όπως αποκαλέστηκαν κωδικά σ' αυτήν την Αίθουσα, οι περιπτώσεις των τζιπ του Κολωνακίου.

Στην παράγραφο 9 δείχνει το αυτό πνεύμα: Αυξάνει το κατώτερο όριο στο πενταπλούν από διπλούν, που ισχύει στις άλλες περιπτώσεις επιβολής προστίμων, με αποτέλεσμα η μεγάλη αυστηρότητα να μην οδηγεί πολλές φορές σε λύσεις, σε εισπράξεις, αλλά και να δημιουργεί ανεξέλεγκτες καταστάσεις.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

Αντιλαμβάνεσθε, κύριε Πρόεδρε, τα πόσα σωστά είχε παρατηρήσει πριν ο κ.Κόρακας.

ΠΡΟΕΔΡΕΥΩΝ (Λουκάς Αποστολίδης): Αλλά ο Κοινοβουλευτικός σας Εκπρόσωπος συμφώνησε.

ΝΙΚΟΛΑΟΣ ΝΙΚΟΛΟΠΟΥΛΟΣ: Συμφώνησε στην ενότητα. Φαντάζομαι να μη συμφώνησε στο χρόνο, γιατί μόνο του το άρθρο 1 θα μπορούσε ενδεχομένως να είναι και ολόκληρο νομοσχέδιο.

'Ερχομαι στο άρθρο 2. Και πάλι έχουμε αναπροσαρμογή ορισμένων προστίμων επί τω αυστηρότερω. Βέβαια, αυτή η αναπροσαρμογή έχει βάση. Στην παράγραφο 14, ανατρέπονται οριστικοποιημένες πράξεις καταλογισμού στη γενικότερη προσπάθεια εξυπηρετήσεως απροσδιορίστων συμφερόντων. 

Το άρθρο 3 ρυθμίζει τα σχετικά με την κατανάλωση υγραερίων και μεθανίου, που χρησιμοποιούν κάποιες βιομηχανίες. Βεβαίως, προκειμένου να έχουν μικρότερο κόστος παραγωγής, δεν έχουμε πολλά να πούμε.

(Στο σημείο αυτό την Προεδρική 'Εδρα καταλαμβάνει ο Δ'Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)

'Αρθρο 4. Με το ν. 2093/92 είχε επιβληθεί ειδικός φόρος κατανάλωσης και στις βάσεις των φορτηγών αυτοκινήτων. Ο νόμος ίσχυε μέχρι 31-12-1993. Το 1994, με το ν. 2187 η Κυβέρνηση του ΠΑ.ΣΟ.Κ. τον κατήργησε, με αποτέλεσμα, όπως σήμερα η ίδια λέει στη σελίδα 148, στην έκθεση του Γενικού Λογιστηρίου του Κράτους, να έχει χάσει το Δημόσιο 3 έως 5 δισ. Αναφέρομαι στις κατηγορίες των λεωφορείων, στα τροχόσπιτα, στα μηχανήματα οδοποιϊας και ειδικών χρήσεων. Νομίζουμε ότι πρέπει να επεκταθεί και στα μεταχειρισμένα.

Στο άρθρο 5 έχουμε πει πολλά. Είναι το άρθρο των αποσύρσεων. 

'Ερχομαι στο άρθρο 6, στο οποίο έγιναν συγκεκριμένες προτάσεις για τα σκάφη αναψυχής. Πιστεύω ότι ο Υπουργός, όπως του εζητήθη, θα έρθει αύριο, με εκείνες τις βελτιώσει που απαιτούνται, ώστε να δείξει ότι κατανοεί και τις ευαισθησίες των συναδέλφων, αλλά και ότι τα γραμμάτια που εμείς είπαμε ότι θέλει να εξοφλήσει, θέλει να τα ακυρώσει με εκείνες τις ασφαλιστικές δικλείδες που ειπώθηκαν πριν περί του εντόκου και περί των πλαστών τιμολογίων.

Θα πω μια κουβέντα και για το άρθρο 7, που αναφέρεται στα εξτρά. Μέχρι να ψηφιστεί αυτό το νομοσχέδιο περιμένουμε, κύριε Υπουργέ, να ακούσουμε ότι θα θέσετε σε διαθεσιμότητα τους επιλήσμονες υπαλλήλους. Αν δεν το κάνετε, θα έλθετε να επιβεβαιώσετε ότι και αυτή η περιβόητη ρύθμιση για τα εξτρά των αυτοκινήτων έρχεται να καλύψει και εκείνους που με πλαστά τιμολόγια κορόϊδεψαν τις υπηρεσίες ή τις υπηρεσίες που αποτέλεσαν κύκλωμα, διότι μιλάμε πια για μια σωρεία παραβάσεων.

Κύριε Υπουργέ, σημειώστε και τούτο: Σε περιπτώσεις που υπάρχουν περισσότερες παραβάσεις από κάποιον τελωνειακό ή από κάποιον έμπορο, θα αφήσουμε έτσι αυτήν τη διάταξη; Θα δώσουμε δηλαδή, σε εκείνους που εκ συστήματος συνέπρατταν σε διάφορες περίεργες εταιρείες, άφεση αμαρτιών; Το άρθρο 8 αναφέρεται σε ναρκωτικές ουσίες. Καθημερινώς τα άρθρα στον Τύπο μας υπενθυμίζουν ότι τα ναρκωτικά έχουν μπει στα σχολεία. Θα σας λέγαμε, κύριε Υπουργέ, ότι πρέπει να γίνουμε ακόμη αυστηρότεροι σ' αυτό το άρθρο.

'Ερχομαι στο άρθρο 11. 'Eγινε μεγάλη συζήτηση, κύριε Υπουργέ, στην οποία ασχοληθήκαμε με εκείνη την κατηγορία συμπατριωτών μας, που είπαμε ότι δεν έχουν τόσο ανάγκη της δικής μας πρόνοιας.

Σας δίνεται μια ευκαιρία στο άρθρο 11 να επεκτείνετε αυτή τη διάταξη και για τους πολύτεκνους. 'Ισως θα έχει μια ξεχωριστή σημασία. Σ'αυτό το πολύπαθο πια νομοσχέδιο ας υπάρχει και μια διάταξη για τους μη έχοντες.

Στο άρθρο 12 ήθελα μόνο να σας πω ότι πράγματι ορθά κάνατε και φέρατε αυτήν τη διάταξη, αφού όλες οι πληροφορίες που συγκεντρώσαμε και αυτό το διαρρεύσαν διάστημα της συζητήσεως του νομοσχεδίου, λένε ότι και στα δικαστήρια, κύριε Υπουργέ, αν αφήνατε τις προσφυγές που είχαν κάνει κάποιοι ξενοδόχοι για την παλαιότερη ρύθμιση που ίσχυε, μάλλον το Ελληνικό Δημόσιο δεν θα ήταν το ωφελημένο. 'Αρα στο άρθρο 12 όχι μόνο δεν έχουμε να παρατηρήσουμε κάτι το αρνητικό, αλλά θετικά το αντιμετωπίζουμε.

Σας ευχαριστώ.

ΠΡΟΕΔΡΕΥΩΝ(Νικόλαος Κατσαρός): Ο κ. Αυδής έχει το λόγο.

ΛΕΩΝΙΔΑΣ ΑΥΔΗΣ: Πέντε λεπτά για 12 άρθρα, σημαίνει σαράντα δευτερόλεπτα για κάθε άρθρο. Το πρώτο άρθρο έχει έκταση δώδεκα σελίδων.

ΠΡΟΕΔΡΕΥΩΝ(Νικόλαος Κατσαρός): Θα έχετε και σεις την ίδια ανοχή που είχε ο προηγούμενος ομιλητής.

ΛΕΩΝΙΔΑΣ ΑΥΔΗΣ: Ευχαριστώ.

Το άρθρο 1 ιδιωτικοποιεί όχι μόνο τις αποθήκες, αλλά και τις δημόσιες αποθήκες. 'Οχι δεν επιτρέπει μόνο την ίδρυση ιδιωτικών, αλλά ιδιωτικοποιεί και τη διαχείριση των δημοσίων. Γι'αυτό έχω πει σχετικά.

Υπάρχει ο κίνδυνος αν εισαχθούν και επανεξαχθούν εμπορεύματα τα οποία δεν θα υποβληθούν σε κανένα έλεγχο από καμία αρχή, να παραμείνουν στη χώρα ακόμη και πυρηνικά απόβλητα και άλλα επικίνδυνα για τη δημόσια υγεία αντικείμενα. Επίσης, υπάρχει κίνδυνος να γίνει διαμετακόμιση από τη Χώρα μας ναρκωτικών ή όπλων.

Με την παρ.12 εξουσιοδοτείται ο Υπουργός να καθορίσει τους όρους και τις προϋποθέσεις για τη λειτουργία αποθηκών ιδιωτικών και για τη διαχείριση των δημόσιων αποθηκών από ιδιώτες. Η εξουσιοδότηση είναι ευρύτατη. Νομίζω, ότι δεν είναι νόμιμη γιατί δεν καθορίζεται οποιοσδήποτε περιορισμός ως προς τους όρους και τις προϋποθέσεις που μπορεί να καθορίζει ή να θεσπίζει ο Υπουργός. Δεν μπορούμε να προβλέψουμε πού θα οδηγήσει αυτή η διάταξη. 

Η τροπολογία που κατέθεσε ο κύριος Υπουργός για την 'εναρξη των επιβαρύνσεων υπερημερίας, έχει το εξής σφάλμα, το οποίο είναι συνέχεια της παλιάς υπόθεσης στην οποία αναφέρθηκε ο κ.Κόρακας. Η 'εναρξη των τόκων υπερημερίας προσδιορίζεται από πράξη την οποία δικαιούται να εκτελέσει όποτε νομίζει ο εισαγωγέας. Αυτό είναι το λάθος της. Δεν προσδιορίζεται από αντικειμενικό γεγονός, όπως θα ήταν η εισαγωγή στην αποθήκη ή η κατάθεση του δηλωτικού. Και αυτό δημιουργεί κινδύνους χειρισμών, οι οποίοι θα επιμηκύνουν την παραμονή των εμπορευμάτων στις αποθήκες.

Στο τρίτο εδάφιο της νέας παραγράφου 13 του τροποποιούμενου Τελωνειακού Κώδικα, υπάρχει ένα δείγμα αυταρχικής αντίληψης που προσδίδει πλήρη περιφρόνηση στα δικαιώματα των εργαζομένων. Λέει η διάταξη ότι με υπόδειξη της τελωνειακής αρχής, οφείλει ο εκμεταλλευόμενος την αποθήκη, να απολύσει προσωπικό. Δεν προβλέπεται οποιαδήποτε διαδικασία για την εξακρίβωση του βάσιμου λόγου για τον οποίο μπορεί να γίνει αυτή η υπόδειξη. Αυτό, αν μπορώ με κάτι να το παραλληλίσω, είναι αυτά τα σφραγισμένα γράμματα του Λουδοβίκου του ΙΔ' τα "lettre de caches de l'Ancient Regime" που έλεγαν. Δεν έχει δικαίωμα άμυνας ο εργαζόμενος ενώ θα μπορούσε να προβλεφθεί κάποια επιτροπή, κάτι αντίστοιχο με τις επιτροπές προστασίας πολεμιστών, ή δεν ξέρω τι άλλο, αλλά κάποια διαδικασία εξακρίβωσης της βασιμότητος των αιτιάσεων του τελώνη.

Στην αντικαθιστώμενη με την παρ.3 του άρθρου 1, παρ. 14, του άρθρου 37 του Τελωνειακού Κώδικα, υπάρχει μια γενική απόλυτος που βγάζει μάτι. Για λόγους σεβασμού στη γλώσσα, να την αλλάξουμε.

Ενώ στο άρθρο 5 που αφορά τα αυτοκίνητα τα γνωστά τα καταλυτικά, που είναι θέματα μικρών και μεσαίων εισοδηματιών, υπάρχει και μια πρόνοια για το χρόνο έναρξης της παραγραφής. Το άρθρο 6 που αφορά τις θαλαμηγούς, οι οποίες ανήκουν σε υψηλότερα εισοδήματα, δεν προβλέπει τίποτα για την παραγραφή, ώστε η παραγραφή όση έτρεξε έτρεξε, όση τρέχει τρέχει και επομένως και αυτών των ευνοϊκών ρυθμίσεων θα επωφεληθούν όσοι δεν κατάφεραν να παραγραφεί η υποχρέωσή τους.

Προσέξτε τη διαφορά των δύο διατάξεων. Στη μία υπάρχει χρόνος έναρξης παραγραφής, στην άλλη δεν υπάρχει.

Στο άρθρο 7 είπα μερικά πράγματα. Νομίζω, πως δεν δικαιολογείται το γεγονός, ότι θα υπάρξουν έσοδα για το Δημόσιο γιατί έτσι και αλλιώς και αν ακόμα δεν εισπράττονταν όλα τα οφειλόμενα, το Δημόσιο θα εισέπραττε έσοδα. Οι λόγοι επιείκειας δεν είναι απόλυτα πειστικοί. Για τα παραρτήματα νομίζω θα έπρεπε να δηλωθεί η αξία. Αν πούμε ότι το αυτοκίνητο έχει κάποια στερεοφωνικά συγκροτήματα ή κάποια θωράκιση, υποθέτουμε ότι θα έχει μεγαλύτερη αξία. Η παράβαση υπάρχει και δεν πρόκειται για κάποιο ατυχή που πληροφορήθηκε εκ των υστέρων την αξία του αυτοκινήτου.

Στο άρθρο 8 είναι εντυπωσιακά μικρά τα πρόστιμα που απειλούνται για τις παραβάσεις της νομοθεσίας, για την παραγωγή, μεταποίηση και εμπορία πρόδρομων ουσιών. Είναι οι ουσίες που χρησιμοποιούνται για την παρασκευή των ναρκωτικών. 'Εχουμε οξύ πρόβλημα ναρκωτικών και βλέπετε το φαινόμενο η κοινή γνώμη να στρέφεται σε γραφικές περιπτώσεις όπως π.χ. ο έμπορος που πήγε έξω από το σχολείο. Από την άλλη βλέπετε, ότι δεν υπάρχει ενασχόληση με τις πηγές παραγωγής, με την εμπορία ναρκωτικών πλην των γραφικών στοιχείων που έρχονται στη δημοσιότητα με κάποιες δικαστικές αποφάσεις ή αποφυλακίσεις εμπόρων ναρκωτικών.

Αν υπήρχε το απαιτούμενο ενδιαφέρον, για να μην πω σοβαρότης, στην αντιμετώπιση του ζητήματος θα έπρεπε να προσεχθεί πάρα πολύ η κατάστρωση των κυρώσεων για τις παραβάσεις στην εμπορία, εισαγωγή και μεταποίηση των πρόδρομων ουσιών.

Το άρθρο 10 έχει μία διάταξη επικίνδυνη. Η παρ. 2 του άρθρου 10 προσθέτει άρθρο 5α στο ν. 1567 και νομιμοποιεί την κατοχή ναρκωτικών που περιήλθαν καθ' οιονδήποτε τρόπο στα χέρια των διωκτικών αρχών. Αυτές οι νομιμοποιήσεις είναι μια φόρα που έχει πάρει η νομοθετική μηχανή, νομιμοποιεί αυθαίρετα ή εισαγωγές παράνομες, λαθρεμπορίες και φθάνουμε σε κατοχή ναρκωτικών, καθ' οιονδήποτε τρόπο και αν έχουν περιέλθει.

Κύριοι συνάδελφοι, εδώ αν θεωρηθεί ότι θα έπρεπε να ερευνηθούν διάφορες καταγγελίες για την τύχη των ναρκωτικών ουσιών που κατάσχονται από τις διωκτικές αρχές, αυτή η διάταξη δεν έπρεπε να υπάρχει. 'Οχι γιατί έχω κάποια συγκεκριμένη καταγγελία να κάνω, αλλά γιατί δεν πρέπει με μία διάταξη νόμου να περιορισθεί, να εκμηδενισθεί η δυνατότητα διερεύνησης αν υπάρξει μία συγκεκριμένη καταγγελία.

Πάντως εμείς αυτά τα άρθρα θα τα καταψηφίσουμε.

ΠΡΟΕΔΡΕΥΩΝ (Νικόλαος Κατσαρός): Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Σχετικά με το άρθρο 1 αυτό, όπως είπε και ο Κοινοβουλευτικός Εκπρόσωπος του ΠΑ.ΣΟ.Κ., αναφέρεται στις προϋποθέσεις για τη δημιουργία ελεύθερων ζωνών. Βέβαια ο τρόπος υλοποίησής τους απαιτεί ειδικότερες ρυθμίσεις. Εδώ θέλω να σταθώ στους διαφυγόντες δασμούς από λαθρεμπόριο πετρελαιοειδών που είναι στο ποσό των 10 εκατ. δραχμών.

Κύριε Υπουργέ, αν είναι δυνατόν να μην επανέλθουμε με νέο νομοσχέδιο για ρύθμιση δασμών και προστίμων που είναι πολλές φορές δεκαπλάσια του ποσού των 10 εκατ. δραχμών.

'Οσον αφορά τα άρθρα 2, 3 και 4 δεν έχουμε ουσιώδεις διαφορές.

Τώρα για τα άρθρα 5, 6 και 7 που αποτελούν το πρώτο μέρος των αμαρτωλών ρυθμίσεων. Για το άρθρο 5 δεν είναι δυνατόν να δεχθούμε να μην μπαίνουν τέλη εκπρόθεσμης καταβολής στους παραβάτες και μάλιστα του κοινού ποινικού δικαίου.

Διότι, έρχεσθε εσείς τώρα και τους απαλλάσσετε και από τις συνέπειες του κοινού ποινικού δικαίου. Μπορούσατε να πείτε να απαλλαγούν από ρυθμίσεις σχετικά με τη φορολογική, την τελωνειακή νομοθεσία, όχι, όμως, και την ποινική νομοθεσία.

Το ίδιο απαράδεκτο θεωρούμε και το άρθρο 6 γιατί και σ'αυτήν την περίπτωση έχουμε χαριστικές οφειλές σε λαθρεμπόρους, σε φοροφυγάδες.

Για τον ίδιο λόγο λέμε όχι και για το άρθρο 7.

Για τα άρθρα 8, 9, 10 και 11 δεν έχουμε διαφορές, δεν έχουμε αντιθέσεις.

'Οσον αφορά το άρθρο 12, εδώ θέλω να σας τονίσω ειδικά το θέμα των εργασιακών προβλημάτων που ίσως προκύψουν απο τη νομική φύση του ταμείου που προβλέπεται. Είναι πάγια θέση του συνδικαλιστικού κινήματος η αυτοτέλεια και η αυτοδιοίκηση των ασφαλιστικών ταμείων. Γι'αυτό και πρέπει το Μ.Τ.Π.Υ. να αποτελέσει ξεχωριστό νομικό πρόσωπο δημοσίου δικαίου, βεβαίως και με την εξασφάλιση των εργαζομένων του. Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Ο κ.Ιντζές έχει το λόγο.

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, όπως είπα και στην πρωτολογία μου είμαστε αντίθετοι στο άρθρο 1, διότι, ενώ προβλέπει η νομοθεσία της ΕΟΚ τη δυνατότητα ίδρυσης ιδιωτικών τελωνειακών αποθηκών, μπορούσαμε να μην το εντάξουμε στην κείμενη νομοθεσία, δεν είναι υποχρεωτικό. Επομένως, μ'αυτήν την ιδιωτικοποίηση των τελωνειακών αποθηκών ένα μεγάλο μέρος εξουσίας, πηγής άντλησης πόρων για το Δημόσιο, παραχωρείται στον ιδιωτικό τομέα και καθίσταται επιχείρηση η άσκηση κρατικής εξουσίας. Και κάτι ακόμα. Δεν αναφέρονται και τα κριτήρια παραχώρησης τέτοιας άδειας εκμετάλλευσης ιδιωτικών αποθηκών. Επομένως, είμαστε αντίθετοι μ'αυτό το άρθρο.

Στο άρθρο 3 δεν έχουμε κανένα λόγο να είμαστε αντίθετοι, γίνεται μία ρύθμιση δίκαιη.

Το άρθρο 5 το έχουμε χαρακτηρίσει σαν σκανδαλώδες και χαριστικό. Εδώ θα ήθελα να κάνω μία επισήμανση στον κύριο Υφυπουργό.

Κύριε Υφυπουργέ, οι αποφάσεις είναι οριστικές, τελεσίδικες και αμετάκλητες. Οι αμετάκλητες δεν καταργούνται με νόμο. Είναι αντισυνταγματική αυτή η διάταξη. Αλλά από απόψεως ουσίας και η τελεσίδικη έχει την ίδια δύναμη με την αμετάκλητη, διότι, όπως ξέρετε, ο 'Αρειος Πάγος αποφαίνεται για την καλή εφαρμογή και ερμηνεία των νόμων. Επομένως, η τελεσίδικη απόφαση έχει καταλήξει οριστικά για τα πραγματικά περιστατικά και άρα το αδίκημα που έχει συντελεστεί είναι επιβεβαιωμένο δικαστικά. Επομένως, μ'αυτήν τη ρύθμιση, που κάνετε, χαρίζεσθε σε συγκεκριμένους ανθρώπους, που επανειλημμένα καθ'υποτροπή παραβίασαν το νόμο. Τα είχαμε πει και στη Διαρκή Επιτροπή. Γι'αυτό κάνατε μία σωστή ρύθμιση, με την οποία εξαιρείτε απ'αυτές τις διατάξεις τον πωλητή. Αυτό είναι θετικό. Αλλά η διάταξη είναι χαριστική.

Το άρθρο 6 είναι το μεγάλο σκάνδαλο και εκπλήσσομαι πώς ο πρώην Πρωθυπουργός είπε ότι "δεν υπάρχει τίποτα και ότι αν επιβάλουμε αυτές τις πρόσθετες επιβαρύνσεις θα φύγουν, θα πάνε στην Ισπανία, στη Γαλλία". Είναι λόγος αυτός, ώστε το Κράτος να χαρίζεται με δισεκατομμύρια; 'Αλλο θέμα αυτό. Ας φύγει.

'Απαξ και επιλέγει τη Χώρα μας, όποιος είναι αυτός, θα υποστεί τις συνέπειες του νόμου, δηλαδή αυτό που κάνουν οι 'Ελληνες πολίτες, θα καταβάλλει το φόρο, το τέλος, το δασμό. Και πιστεύω ότι ειδικά για το άρθρο αυτό και για το 5 υπάρχει σύμπλευση Νέας Δημοκρατίας και ΠΑ.ΣΟ.Κ., διότι εξυπηρετούν συγκεκριμένα συμφέροντα. Διότι, είναι γνωστό ποιοί κατέχουν τα γιώτ. Είναι τετρακόσιοι, πεντακόσιοι γνωστοί που παρέβησαν το νόμο και μπορούν να ελεγχθούν και να εισπραχθούν, διότι έχουν και περιουσία και η προσπάθεια είσπραξης δεν θα αποβεί άκαρπος.

Για τα επιπλέον εξαρτήματα που έχουν τοποθετηθεί σε αυτοκίνητα, που προβλέπει το άρθρο 7, έχουμε να πούμε τα ίδια που έχουμε πεί και στα άρθρα 6 και 5. Βεβαίως, κύριε Πρόεδρε, υπάρχουν και συνεργοί σε αυτού του είδους τις παραβάσεις, κρατικά όργανα, υπάλληλοι και των τελωνείων και των εφοριών.

Θα ήθελα και ζητώ απο τον κύριο Υφυπουργό να καταθέσει μία κατάσταση ποιούς έχει επισημάνει. Δεν μπορεί να υπάρχουν τετρακόσιες περιπτώσεις για σκάφη αναψυχής και να μην έχουν επισημανθεί ένας, δύο, πέντε, δέκα, εκατό τελωνειακοί υπάλληλοι. 'Η με τις ψευδείς αποσύρσεις, υπάρχουν υπογραφές, κύριε Υφυπουργέ, ποιός βεβαιώνει ότι αποσύρεται το αυτοκίνητο κ.λπ. Πρέπει να επισημανθούν και οι υπάλληλοι. Κάποτε πρέπει να λειτουργήσουν οι νόμοι που, σημειώνω, είναι πάρα πολλοί και τέλειοι, αλλά δεν εφαρμόζονται. 'Εχουμε καταλήξει να έχει μία ασυλία ο υπαλληλικός κόσμος, γιατί δεν εφαρμόζεται ο υπαλληλικός κώδικας όσον αφορά το πειθαρχικό του μέρος.

Συμφωνούμε με τη ρύθμιση του άρθρου 11. Πράγματι ήταν ένα πάγιο αίτημα των αναπήρων. Είναι θετικό αυτό.

Με αυτές τις παρατηρήσεις, κύριε Πρόεδρε, καταψηφίζουμε όλη την ομάδα πλην του άρθρου 3, του άρθρου 11 και του άρθρου 10 που προβλέπει την εκπαίδευση των υπαλλήλων Δίωξης Ναρκωτικών και των σκύλων της ίδιας υπηρεσίας.

ΠΡΟΕΔΡΕΥΩΝ (Νικόλαος Κατσαρός): Ο κ. Ακριτίδης έχει το λόγο.

ΝΙΚΟΛΑΟΣ ΑΚΡΙΤΙΔΗΣ: Κύριε Πρόεδρε, είναι σημαντικές οι ρυθμίσεις που περιλαμβάνονται στα άρθρα αυτά του νομοσχεδίου, αλλά η σημαντικότερη, που αποτελεί και καινοτομία στο τελωνειακό καθεστώς, είναι η ρύθμιση που εισάγεται με το άρθρο 1, της θέσπισης των ελεύθερων ιδιωτικών αποθηκών.

'Ακουσα και ακούσαμε όλοι μας αρνητικές τοποθετήσεις και κριτικές που προσπάθησαν να στηριχθούν πάνω σε επιχειρήματα, αλλά ακούσαμε και τον κ. Γεωργακόπουλο, τον Κοινοβουλευτικό μας Εκπρόσωπο, ο οποίος έδωσε περιληπτικά την αξία αυτής της ρύθμισης και είπε ότι αποτέλεσε αίτημα που προήλθε από το χώρο της Θεσσαλονίκης. Θα συμπληρώσω. Είναι αίτημα πολύ παλιό και πολύ γενικευμένο, που έρχεται από όλο το χώρο της Βόρειας Ελλάδας, δηλαδή τη ζώνη που εκτείνεται από τη Θεσπρωτία μέχρι τον 'Εβρο που σήμερα επικοινωνεί με το νέο κόσμο που διαμορφώθηκε στο βορά μας. Αντιλαμβάνεστε γιατί πράγμα ομιλώ.

Γι'αυτό κρίνω πολύ χρήσιμο να πω μερικά πράγματα, γιατί νομίζω ότι παρεξηγήθηκε αυτή η ρύθμιση και το κάνω περισσότερο, κύριε Υπουργέ, για να σας προτείνω και μερικές προσθήκες. Πρώτον η ελεύθερη αποθήκη τελεί υπό τον πλήρη έλεγχο των τελωνειακών αρχών, ο οποίος έλεγχος εξειδικεύεται -όπως λέει- μέσα από διατάξεις οι οποίες θα θεσπιστούν από τον Υπουργό των Οικονομικών.

Δεύτερον, δεν γίνεται για να ιδιωτικοποιηθεί η δημόσια αυτή λειτουργία, ή για να εξυπηρετηθούν άλλοι στόχοι παρά ένας μόνο στόχος. Να δώσουμε τη δυνατότητα μιας τέτοιας οργάνωσης του εμπορίου στο δικό μας χώρο, ώστε να ικανοποιούμε ζήτηση που μπορεί να προέλθει από τρίτες χώρες, δηλαδή, μη κοινοτικές. Και εμείς έχουμε σήμερα ένα διπλό συγκριτικό πλεονέκτημα. 'Εχουμε εκτεταμένη γειτνίαση με τέτοια ζώνη και μάλιστα ζώνη που έχει ανάγκη να ικανοποιήσει ζήτηση που αφορά διαρκή καταναλωτικά, το αυτοκίνητο, το μοτοσακό, την τηλεόραση, όλα τα άλλα διαρκή καταναλωτικά αλλά και εξοπλισμούς παραγωγικούς, παραγωγικά μηχανήματα, τρακτέρ, οικοδομικά μηχανήματα κ.λπ. και από την άλλη πλευρά ενδιάμεσες ή πρώτες ύλες -ξυλεία από την Αφρική, δέρματα από τη Νότια Αμερική κ.ο.κ.-που εμείς ως πιο οργανωμένη χώρα μπορούμε να προωθούμε και να ικανοποιούμε ζήτηση και μάλιστα ζήτηση χαμηλής δυναμικής σε αυτές τις χώρες.

Οι Αλβανοί το πρώτο που θα πάρουν είναι μερικά τρακτέρ πιστεύω μεταχειρισμένα. Επίσης, οι νέοι πολίτες των χωρών αυτών, των Σκοπίων, της Βουλγαρίας θα θέλουν να έρθουν να αγοράσουν μεταχειρισμένο αυτοκίνητο εκεί που θα το βρουν όπως έκαναν στο παρελθόν και οι δικοί μας. Και εμείς πηγαίναμε στη Γερμανία και αγοράζαμε το αυτοκίνητο, το παίρναμε από τη μάντρα, το οδηγούσαμε με το ειδικό καθεστώς αριθμών, με ZOLL νούμερα και το φέρναμε εδώ.

Είναι μεγάλα πλεονέκτημα να ικανοποιηθεί η ζήτηση στο έδαφός μας. Σας είπα τα συγκριτικά πλεονεκτήματα που έχουμε. Ποιό είναι το μεγάλο κέρδος και ποιός είναι ο κίνδυνος. Το μεγάλο κέρδος είναι το εξής: 'Οταν οι Σκοπιανοί πολίτες, έμποροι ή οι Βούλγαροι, οι Σέρβοι, οι Αλβανοί, έρθουν και ικανοποιήσουν τη ζήτηση στο δικό μας έδαφος, θα συνδεθούν με τους δικούς μας εμπόρους, θα δημιουργηθούν δεσμοί και σταθερό ρεύμα και τότε και οι Αμερικάνοι και οι Γερμανοί θα έρθουν να εγκατασταθούν στο δικό μας χώρο αξιοποιώντας αυτές τις δυνατότητες και την οργανωτική αυτή διάταξη, αλλά κυρίως το ρεύμα. 'Ετσι θα αναπτυχθεί η Χώρα μας όπως λέμε ως χώρα διαμετακόμισης, ως χώρα ενδιάμεσης στο εμπόριο. Εμείς έχουμε το συγκριτικό πλεονέκτημα.

Θέλω να πληροφορήσω δε τους συναδέλφους που δεν ξέρουν το θέμα, ότι ήδη οι αντίστοιχοι θεσμοί έχουν γίνει στις βαλκανικές χώρες. Στη Βουλγαρία, στα Σκόπια υπάρχουν ελεύθερες αποθήκες. Οι Αμερικανοί άρχισαν και εγκαθίστανται στα Σκόπια και όχι στην Ελλάδα. Θέλουμε, λοιπόν, να διαμορφώσουμε όρους τέτοιους ...

ΣΤΡΑΤΗΣ ΚΟΡΑΚΑΣ: Ζηλέψαμε ...

ΝΙΚΟΛΑΟΣ ΑΚΡΙΤΙΔΗΣ: Σας παρακαλώ, κύριε, σας παρακαλώ! Εσάς δεν σας ζήλεψα και δεν σας διέκοψα!

Να μάθετε να ακούτε, κύριε.

ΣΤΡΑΤΗΣ ΚΟΡΑΚΑΣ: Γιατί τέτοιος εκνευρισμός;

ΝΙΚΟΛΑΟΣ ΑΚΡΙΤΙΔΗΣ: Να μάθετε να ακούτε!

ΠΡΟΕΔΡΕΥΩΝ (Νικόλαος Κατσαρός): Κύριε Κόρακα, σας παρακαλώ μην προκαλείτε!

ΣΤΡΑΤΗΣ ΚΟΡΑΚΑΣ: Πότε προκάλεσα, κύριε Πρόεδρε;

ΝΙΚΟΛΑΟΣ ΑΚΡΙΤΙΔΗΣ: Σας παρακαλώ!

ΠΡΟΕΔΡΕΥΩΝ (Νικόλαος Κατσαρός): Σας παρακαλώ, μη μιλάτε, κύριε Κόρακα!

ΝΙΚΟΛΑΟΣ ΑΚΡΙΤΙΔΗΣ: Σας παρακαλώ, ακούστε με, κύριοι συνάδελφοι: Αυτό είναι ένα αίτημα τουλάχιστον των τριών τελευταίων ετών. Ειναι συνδεδεμένο με τις προτάσεις που κάναμε για την ανάπτυξη της Θράκης, για την ανάπτυξη της Δυτικής Μακεδονίας, για την ανάπτυξη της Ηπείρου και έρχεται τώρα. Πρέπει να σας πω δε παρεμπιπτόντως ότι είναι δύο τουλάχιστον τα χρόνια που έχει συσταθεί διϋπουργική επιτροπή που επεξεργάσθηκε προκειμένου να έρθει αυτή η ρύθμιση σήμερα εδώ.

Ο κίνδυνος είναι -και τελειώνω με αυτό- ο εξής: Να πάμε εμείς να ικανοποιήσουμε στις χώρες αυτές δική μας ζήτηση. Και δεν είναι θεωρητικός. Πριν από λίγα χρόνια, μέχρι περίπου το 1982-1983 καραβάνια με πούλμαν πήγαιναν από όλες τις πόλεις της Μακεδονίας στα Σκόπια για να αγοράσουν adidas και άλλα αθλητικά είδη, αλλά ακόμη και μπανάνες, ζάχαρη, καφέ, σαλάμια. Θέλετε να φθάσουμε σε εκείνο το επίπεδο όπου οι δικοί μας πολίτες και οι δικές μας ανάγκες να ικανοποιούνται από εκεί;

Δεν θα προχωρήσω παρά μόνο σε ένα: Κύριε Υπουργέ -αυτό έχει πολύ μεγάλη αξία- θεσπίζετε και ορθώς και με τα μέτρα εποπτείας και διαδικασίας έκδοσης των αδειών, που είναι επαρκέστατα, τις ελεύθερες αποθήκες, όμως, αφήσατε ένα κενό και το κενό είναι το εξής: Δεν ολοκληρώνεται η διαδικασία πώλησης στο κατάστημα, στην αποθήκη.

Εννοώ το εξής για να το καταλάβουμε: Στη Γερμανία πήγαινε ο δικός μας, είχε τα δολλάρια ή τα μάρκα, ολοκληρωνόταν η διαδικασία στο κατάστημα, του έδιναν δυο χαρτιά και του έλεγαν "πάρε και αυτά τα νούμερα, τα ZOLL, όταν περάσεις τα σύνορα της Γερμανίας -και τώρα της Ευρώπης- θα αφήνεις το μπλε χαρτί π.χ. στο τελωνείο. Τίποτε άλλο. 'Εχεις φύγει, παιδί μου". 

Δεν μπορεί να έρθει σήμερα ένας Σκοπιανός να αγοράσει ούτε ένα μοτοποδήλατο από τη Θεσσαλονίκη. Για να δείτε πού φθάσαμε, θα σας πω ότι έρχονται Γεωργιανοί ή άλλοι, π.χ. Ουκρανοί μικροέμποροι για να αγοράσουν πέντε γούνες για να τις πουλήσουν ή για να αγοράσουν άλλα αντικείμενα. Και επειδή δεν προβλέπεται η δυνατότητα να μπορούν να περάσουν από τα τελωνεία καταναλωτικά αγαθά για ιδιωτικές ανάγκες αγαθά, φορούν τρεις και τέσσερις γούνες τη μια πάνω στην άλλη στο πούλμαν ή στο τραίνο. 'Οταν τους λέει ο τελωνειακός "Τι είναι αυτό", οι άνθρωποι λένε "Εγώ κρυώνω, ξέρετε. Απαγορεύεται να φορώ τρεις γούνες;".

Κοιτάξτε πώς γίνεται το πέρασμα των συνόρων. 'Εχω μια ρύθμιση την οποία θα σας δώσω ξεχωριστά. Πρέπει να προστεθεί ότι με απόφαση του Υπουργού Οικονομικών, θα υπάρξουν όλες εκείνες οι απαραίτητες διασφαλίσεις και οι διαδικασίες, ώστε η ολοκλήρωση να μπορεί να γίνεται μέσα στο κατάστημα. Τότε θα ανοίξουμε, αυτό το πεδίο ανταλλαγών.

Υπάρχει ακόμα κάτι και θα τελειώσω μ' αυτό.

ΠΡΟΕΔΡΕΥΩΝ (Νικόλαος Κατσαρός): Συντομεύετε παρακαλώ. 

ΝΙΚΟΛΑΟΣ ΑΚΡΙΤΙΔΗΣ: Θα ήθελα ακόμη να πω ότι ο τοπικός εκπρόσωπος της τελωνειακής αρχής θα δώσει την άδεια με βάση τις οδηγίες και τις ρυθμίσεις που κάνετε εσείς. Αν αυτός ο τοπικός εκπρόσωπος παρεξηγήσει και αρνηθεί, αυτό λέγαμε πάντα, θα πρέπει να υπάρχει η δυνατότητα προσφυγής στον Υπουργό ως δεύτερου βαθμού κρίσης, έτσι ώστε να το ολοκληρώσουμε, για να μπορεί να δουλέψει.

ΠΡΟΕΔΡΕΥΩΝ (Νικόλαος Κατσαρός): Ο κ. Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Κυρίες και κύριοι συνάδελφοι, στην κατ' αρχήν συζήτηση αντιμετωπίστηκε το πρόβλημα και για την κατ' άρθρον συζήτηση. Ανεπτύχθησαν τόσα πολλά περιστατικά σε σχέση με την έννοια και τη λειτουργία των σχετικών διατάξεων, ώστε και αυτήν τη στιγμή που γίνεται η κατ' άρθρον συζήτηση, μπορεί κανείς να πει ότι περιληπτικώς μπορούμε να αναφέρουμε τις περιπτώσεις. 

Στην προκειμένη περίπτωση, θέλω να πω ότι όσον αφορά τα άρθρα 5, 6 και 7, εγώ θα επιμείνω. Αυτά τα άρθρα ανεπτύχθησαν, ανελύθησαν οι λόγοι για τους οποίους θεωρούνται απαράδεκτα. Εκείνο το οποίο έχει σημασία στη προκειμένη περίπτωση είναι το ηθικό πρόβλημα, είναι το πρόβλημα της εφαρμογής της κοινωνικής δικαιοσύνης, είναι το πρόβλημα της λειτουργίας του Κράτους.

Γι' αυτό το λόγο δεν είναι δυνατό να παραμερίσει κανείς τη σκέψη ότι στο άρθρο 5, που μιλά για τα αυτοκίνητα της αντιρυπαντικής τεχνολογίας, για τις αποσύρσεις κ.λπ., δεν μπορεί να εννοήσει κανένας ότι αυτά που έγιναν τότε, δεν ήταν εν γνώσει και του αγοραστή και του πωλητή και των τρίτων. 'Ελεγε: "θέλω να πάρω ένα αυτοκίνητο φθηνότερο", καταστρατηγούνταν οι διατάξεις με πλαστογραφίες, με αδικήματα και έγινε αυτό που έγινε. Το ίδιο έγινε και με τα σκάφη αναψυχής. Λειτουργούν κυκλώματα, τελωνειακοί υπάλληλοι, τελωνεία, έμποροι, διαμεσολαβητές και έγινε αυτό που έγινε.

Στο άρθρο 7 σχετικά με τα εξαρτήματα, υπάρχουν ποινικές δικογραφίες κ.λπ, όπως και στο 5 και 6 και ακόμη στο 1. Νομίζω ότι η ηθική βάση του προβλήματος δεν μας επιτρέπει να θεωρήσουμε αυτά, να τα παραδεχθούμε αυτά, δεν μας επιτρέπει να παραμείνουμε στην ψήφιση των σχετικών αυτών διατάξεων, διότι θα πρέπει να υπολογίσει κανείς ότι δεν υπάρχει κράτος.

Αν αυτήν τη στιγμή συνομολογήσουμε την ψήφιση των διατάξεων αυτών, αρνούμεθα τη λειτουργία ενός κράτους δικαίου. Αρνούμεθα ο,τιδήποτε έχει σχέση με τον πόλεμο εναντίον του βολέματος και της αδικίας. Εδώ έρχονται απέξω άνθρωποι των εργοστασίων της "ΜΙΣΚΟ", της "ΑΧΑΙΑ ΚΛΑΟΥΣ", της "ΠΕΙΡΑΙΚΗΣ ΠΑΤΡΑΙΚΗΣ" και φωνάζουν. Είναι άνθρωποι, οι οποίοι στερούνται άρτου και στέγης.

'Οπως έλεγε και ο Γεώργιος Παπανδρέου, δημιουργούμε προϋποθέσεις να πλουτίζουν περισσότερο εκείνοι, οι οποίοι έχουν τα πάντα. Αυτή η ιστορία του βολέματος συνεχίζεται από το 1974 μέχρι το 1994. Αυτό το κράτος το οποίο λειτούργησε, η νέα γενιά, οι νέοι 'Ελληνες το αρνούνται.

Τα άρθρα 5,6 και 7 δεν είναι θέματα τυποποιημένης ερμηνείας των σχετικών διατάξεων. Είναι αποτέλεσμα όλων εκείνων των προϋποθέσεων οι οποίες θα δώσουν ένα σύγχρονο κράτος. Ποιό είναι το σύγχρονο κράτος; Είναι η συναλλαγή που έκανε το Κόμμα του ΠΑ.ΣΟ.Κ. και η Κυβέρνηση με αυτούς τους ανθρώπους για να ψηφίσουν και έρχεται τώρα το νομοσχέδιο αυτήν τη στιγμή για να τους δώσει την αμοιβή; Αυτή είναι η σκέψη που επικρατεί πανελλαδικώς. Αυτά γράφει ο Τύπος, αυτή είναι όλη η ιστορία.

Δεύτερον, ποιοί είναι αυτοί οι τετρακόσιοι κύριοι; Δεν τους ξέρει η Κυβέρνηση, δεν τους ξέρει ο κ. Δρυς; Δεν ξέρει ότι αυτοί είναι πλουτοκράτες; Γιατί φοβάται την είσπραξη η Κυβέρνηση; Η είσπραξη είναι δυνατή. Είναι δυνατόν να αντιμετωπιστεί μια και καλή η είσπραξη με τον εκσυγχρονισμό του κράτους, με τη μηχανοργάνωση, με τη μηχανογράφηση, με τους υπαλλήλους, με τα δικαστήρια, με τις επιτροπές. Εδώ αφήνουμε τα δικαστήρια να παραγράφουν τις υποθέσεις, αφήνουμε τις επιτροπές να μη λειτουργούν, αφήνουμε τα ταμεία να μη λειτουργούν και ερχόμαστε σε σημείο αδυναμίας ώστε να λέμε, επειδή αυτά δεν λειτουργούν, καλό είναι να τους δώσουμε άφεση αμαρτιών, καλό είναι να τους πούμε φάτε τα, καλό είναι να τους πούμε ότι συνεχίζεται η ιστορία του βολέματος, ότι εσείς είστε οι έξυπνοι, εσείς είστε οι ικανοί, εσείς πλέον είστε η Ελλάδα.

Τι θα κάνουν οι νέοι της Ελλάδας; Η απάντηση είναι μία. Δεν είναι μόνο ότι πρέπει να καταψηφιστούν. Πρέπει να αποσυρθούν όλα αυτά τα άρθρα, να μεταφερθούν στο φορολογικό νομοσχέδιο που θα έρθει μετά τον Προϋπολογισμό και εκεί να δούμε πώς θα τοποθετηθεί το θέμα για να ισχύσουν όλα αυτά με τη λειτουργία ενός κράτους δικαίου, ενός σύγχρονου κράτους που επαγγέλθηκε ο κ. Σημίτης, ότι θα λειτουργήσει με εισπρακτικούς μηχανισμούς, με μηχανοργάνωση, με δίκαιη κατανομή των αγαθών και με ό,τι είναι δυνατόν, προκειμένου να δημιουργήσει τις προϋποθέσεις για ένα καλύτερο μέλλον για τη Χώρα μας. Αυτά είχα να πω.

ΠΡΟΕΔΡΕΥΩΝ (Νικόλαος Κατσαρός):Ο κ. Γικόνογλου έχει το λόγο. Απών, διαγράφεται.

Ο κ. Σωτηρόπουλος έχει το λόγο.

ΒΑΣΙΛΕΙΟΣ ΣΩΤΗΡΟΠΟΥΛΟΣ:Με την παρέμβασή μου, κύριε Υπουργέ, θέλω να επισημάνω τις διατάξεις του άρθρου 4. Εδώ το καθεστώς που ίσχυε μέχρι σήμερα και βάσει τελευταίων νόμων που έγιναν το 1992 και 1994, έδινε τη δυνατότητα εισαγωγής βάσεων φορτηγών αυτοκινήτων και να γίνονται οι καρότσες σε ελληνικές επιχειρήσεις. Βεβαίως, για να μπορέσει μια επιχείρηση να αναπτυχθεί, πρέπει να γνωρίζει τους κανόνες τους οικονομικούς που ισχύουν για μια μακρά χρονική περίοδο. Δεν μπορεί λοιπόν, αιφνιδιαστικά μέσα σε μια διετία να αλλάζουν οι κανόνες και οι οικονομικοί όροι, διότι όλες αυτές οι επιχειρήσεις οδηγούνται σε αδιέξοδα και χρεωκοπίες.'Εχουν γίνει δάνεια από τράπεζες, έχουν γίνει επενδύσεις και υπάρχουν και εργαζόμενοι. 

Θα πρέπει λοιπόν, να προσεχθεί αυτό το θέμα της εισαγωγής βάσεων αυτοκινήτων, διότι ήδη υπάρχουν παραγγελίες, οι οποίες είναι καθ'οδόν από την Ιαπωνία. Αναφέρομαι συγκεκριμένα για την ΤΟΥΟΤΑ. Υπάρχει μια μεγάλη επιχείρηση στην Αργολίδα που τελευταία έχει κάνει επενδύσεις ύψους 300.000.000 δραχμών, υπάρχουν περίπου τριάντα εργαζόμενοι και αυτή η επιχείρηση όχι μόνο κλείνει, αλλά υπάρχει το ενδεχόμενο να πάνε φυλακή και οι επιχειρηματίες.

Πρέπει, λοιπόν, να βρεθεί ένας τρόπος να ρυθμιστεί αυτή η ανωμαλία, διότι ενώ το νομοσχέδιο ρυθμίζει ευνοϊκά πάρα πολλά και για πολλούς πολίτες είτε ευθύνη δική τους είτε ευθύνη των υπηρεσιών λόγω του παμπάλαιου τελωνειακού νόμου, θα πρέπει από την άλλη μεριά να δείξετε ευαισθησία και στην περίπτωση των διατάξεων του άρθρου 4. Θα παρακαλέσω πάρα πολύ να προσέξετε το θέμα και να μας πείτε αύριο πώς μπορείτε να ρυθμίσετε δίκαια το θέμα.

ΠΡΟΕΔΡΕΥΩΝ (Νικόλαος Κατσαρός):Ο κ. Κουρουμπλής έχει το λόγο.

ΠΑΝΑΓΙΩΤΗΣ ΚΟΥΡΟΥΜΠΛΗΣ:Κύριε Πρόεδρε, στο άρθρο 6, νομίζω ότι πρέπε να υπάρξει μια ανάλογη πρόβλεψη με εκείνη του άρθρου 5, ώστε να μην έχουμε προβλήματα παραγραφής.

Στο άρθρο 9, καταργείται ένα δικαίωμα των αγροτών καπνοπαραγωγών, το γνωστό φυλλάδιο. Σήμερα, κύριε Υπουργέ, ένας αγρότης καπνοπαραγωγός ο οποίος είναι πλέον στη σύνταξη και δεν έχει και τη δυνατότητα να έχει εισοδήματα από τα κτήματά του, παίρνει μια σύνταξη των 25.000 δραχμών. Παράλληλα, είχε και το φυλλάδιο με το οποίο μπορούσε να καλύπτει κάποια βασικά έξοδά του που είναι τα τσιγάρα.

Επισκεπτόμενος τα χωριά, οι άνθρωποι μου έλεγαν το εξής απλό: Εάν θέλουμε να πάρουμε ένα πακέτο τσιγάρα την ημέρα, ουσιαστικά έχουμε φάει το 80% της σύνταξης. Δεν μας μένει ούτε για καφέ. Ενώ με το φυλλάδιο πραγματικά είχαμε τη δυνατότητα να καλύπτουμε αυτήν τη βασική μας ανάγκη.

Αν πράγματι υπάρχει τόσο κόστος στη διακίνηση του φυλλαδίου, να βρεθεί ένας τρόπος απλούστευσης και αυτό το δικαίωμα να μην το καταργήσετε, κύριε Υπουργέ, διότι ήδη οι καπνοπαραγωγοί αντιμετωπίζουν σοβαρά προβλήματα. Ας μην τους δώσουμε ακόμη ένα πλήγμα, το οποίο πραγματικά είναι ουσιαστικό.

Μπορεί για κάποιους να μην είναι πολλά τα χρήματα αυτά, αλλά για ανθρώπους που ζουν με αυτή τη σύνταξη, είναι ουσιαστικά.

Στο άρθρο 11 είναι πολύ ενδιαφέρουσες και σωστές οι διατάξεις, που αφορούν στα αυτοκίνητα των αναπήρων. Κύριε Υπουργέ, υπάρχει μία κατηγορία αναπήρων, οι κωφοί, και είναι αν θέλετε, άνιση μεταχείριση απέναντι και στο Σύνταγμα, να μην έχουν κι αυτοί οι συμπολίτες μας, που αντιμετωπίζουν τα ίδια προβλήματα με τις ίδιες ιδιαιτερότητες, τα ίδια δικαιώματα και τις δυνατότητες που παρέχουν οι διατάξεις, δηλαδή τα αδασμολόγητα αυτοκίνητα για τους υπόλοιπους αναπήρους.

Επίσης, η διάταξη, κύριε Υπουργέ, για τα μεταχειρισμένα αυτοκίνητα πρέπει να επεκταθεί και στους πολύτεκνους. Είναι μία κατηγορία για την οποία έχουν συζητηθεί πάρα πολλά, για το τι προσφέρει στον Τόπο, την κοινωνία, στο δημογραφικό πρόβλημα. Πρέπει, λοιπόν, άνθρωποι που δεν έχουν τη δυνατότητα αναγκαστικά να πάρουν ένα καινούργιο αυτοκίνητο, να πάρουν ένα μεταχειρισμένο. Στο μεγαλύτερο ποσοστό τους οι πολύτεκνες οικογένειες είναι φτωχές. Πρέπει, λοιπόν, να λάβετε υπόψη αυτή την πρόταση και θα παρακαλέσω να επεκταθεί αυτή η διάταξη για τα μεταχειρισμένα στους πολύτεκνους.

'Ενα ακόμα στοιχείο που θα ήθελα να καταθέσω, κύριε Υπουργέ, είναι το εξής: Με μία διάταξη στο ν. 1906 επί Νέας Δημοκρατίας, προκειμένου να ελεγχθεί η ιστορία με τους ανάπηρους "μαϊμούδες", αντί να γίνει έλεγχος στη ρίζα, εκεί που παίζεται, αν θέλετε, η υπόθεση αυτών των ανάπηρων "μαϊμούδων" και παρέχονται πιστοποιητικά σε ανθρώπους που ήταν ποδοσφαιριστές και πήραν αδασμολόγητα αυτοκίνητα και, αν θέλετε, να μαζέψετε λεφτά, κύριε Υπουργέ, προχωρήστε στην επανεξέταση όλων των αδασμολόγητων αυτοκινήτων των αναπήρων. Είναι αίτημα του αναπηρικού χώρου, των φορέων των αναπήρων και θα συμπαρασταθεί ο χώρος αυτός. Δεν θα διστάσει, δηλαδή, να πάρει μία ανοιχτή θέση στο να επανεξετασθούν, για να φανεί πραγματικά ποιοί έχουν πραγματική αναπηρία και δικαιούνται παροχών και ποιοί πήραν αδασμολόγητα αυτοκίνητα. Ιδιαίτερα στον Πειραιά, χιλιάδες άδειες εξεδόθησαν τα τελευταία χρόνια σε ανθρώπους που δεν είχαν το δικαίωμα αυτό. Χάνει το Κράτος όχι μόνο το φόρο κατανάλωσης, αλλά κάθε χρόνο και τα τέλη κυκλοφορίας, τα οποία δεν πληρώνουν τα αυτοκίνητα αυτά. Η διάταξη αυτή αδικεί τους πραγματικά αναπήρους, κύριε Υπουργέ. Και προβλέπει η διάταξη αυτή ότι πρέπει να είναι μέσα στο αυτοκίνητο ο ανάπηρος κάθε φορά που αυτό κινείται. Και σας ερωτώ: Μία οικογένεια που έχει ένα νοητικά υστερούν άτομο, το πάει στο σχολείο το πρωί η μητέρα, πρέπει να γυρίσει πίσω με ταξί; Γιατί είναι βέβαιο ότι αν τη σταματήσει το αστυνομικό όργανο, θα τη θίξει γιατί δεν έχει μέσα τον ανάπηρο, θα την στείλει στο δικαστήριο, θα πληρώσει. Δηλαδή, είναι μία αδικία εις βάρος των πραγματικά αναπήρων. Αν θέλει το Κράτος να κάνει το σωστό, τον ουσιαστικό έλεγχο, ας τον κάνει στη ρίζα, εκεί που παράγεται ο ανάπηρος "μαϊμού" και όχι στους πραγματικά αναπήρους, οι οποίοι όντως έχουν ανάγκη αυτό το αυτοκίνητο, γιατί βοηθάει στην αναβάθμιση της ποιότητας της ζωής τους.

Αυτά ήθελα να πω και θα ήθελα, κύριε Υπουργέ, να καταθέσω μία τροπολογία, αλλά έχασα την προθεσμία. Θα την καταθέσω έστω και εκπρόθεσμα και θα ήθελα να τη λάβετε υπόψη σας. 

ΠΡΟΕΔΡΕΥΩΝ (Νικόλαος Κατσαρός): Ο κ. Παπαθεμελής έχει το λόγο.

ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Να ξεκινήσω από τους αναπήρους "μαϊμούδες" του προλαλήσαντος συναδέλφου. Δεν υπάρχουν μόνο ανάπηροι "μαϊμούδες", αλλά και καρκινοπαθείς "μαϊμούδες", δυστυχώς, στις μεταγραφές των φοιτητών από το εξωτερικό. Και πολλές άλλες "μαϊμούδες". Σ' αυτήν τη Χώρα, όπου φαίνεται ότι πλεονάζει ο μιμιτισμός, ο μαϊμουδισμός. Εμφύτευση ηθικής, βέβαια, δεν μπορούμε να κάνουμε ούτε στους υπαλλήλους μας, ούτε σε όλους εκείνους, εάν οι ίδιοι μέσα τους δεν έχουν αυτήν την ευαισθησία.

'Ομως, θέλω να κάνω ένα πολύ σύντομο σχόλιο, κύριε Υπουργέ. Οι συνάδελφοι από πολλές πλευρές ενετόπισαν στα άρθρα 5, 6 και 7 του συζητουμένου νομοσχεδίου, ένα πρόβλημα. Το οποίο τελικά είναι πρόβλημα ασφάλειας του δικαίου και ευνομίας σ' αυτήν τη χώρα, από τη στιγμή που ερχόμαστε νομοθετικά να παράσχουμε αφέσεις χρέους, για να προβούμε με τον ένα ή τον άλλο τρόπο εμμέσως αλλά σαφώς σε αποποινικοποιήσεις αδικημάτων.

Σας έγιναν εκκλήσεις, επίσης, από πολλές πλευρές για μία επαναδιατύπωση αυτών των διατάξεων και θέλω να πιστεύω ότι έστω και αν ψηφισθούν απόψε, θα επιφυλαχθείτε στην τελική τους διατύπωση.

Και πάντως θα δώσετε ένα μήνυμα ότι δεν είναι ο αδεικοπραγών και ο παραβάτης εκείνος,ο οποίος θα επιβραβεύεται και μάλιστα από τη Βουλή των Ελλήνων,αλλά ο νομοταγής πολίτης.

Τέλος, να προσθέσω και εγώ τη συνηγορία μου στη μικρή διεύρυνση του άρθρου 11, τη συμπερίληψη, δηλαδή και των πολυτέκνων μαζί με τους αναπήρους στο δικαίωμα το οποίο στοιχειοθετείται με αυτή τη διάταξη.

ΠΡΟΕΔΡΕΥΩΝ (Νικόλαος Κατσαρός): Ο Πρόεδρος του Δημοκρατικού Κοινωνικού Κινήματος, κ. Δημήτριος Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, περίμενα πράγματι από τον κύριο Υφυπουργό, αφού συμβουλευθεί τους συμβούλους, να δώσει μία απάντηση στα συγκεκριμένα ζητήματα που έθεσα.

Κύριε Υφυπουργέ, τέτοιες ρυθμίσεις, δεν έχουν προηγούμενο. Λέτε στο άρθρο 6 ότι σε περιπτώσεις σκαφών αναψυχής που διαπιστώθηκε κατά τον εκτελωνισμό, υποτιμολόγηση, τους απαλλάσσει από τις κυρώσεις και ενώ εκδόθηκαν ποινικές και διοικητικές αποφάσεις, που έφθασαν μέχρι το Εφετείο.

Κύριε Υφυπουργέ, προς Θεού! Αυτό είναι εκσυγχρονισμός; Καταλαβαίνετε τι κάνετε με αυτά τα άρθρα; Εάν εμμείνετε και μετά την παρέμβασή μου αυτή, τότε ενισχύεται η άποψη ότι πρόκειται για φωτογραφικές διατάξεις. Διότι είναι γνωστά πλέον από τις δικαστικές αποφάσεις τα ονόματα αυτών που θέλετε να ευνοήσετε. Είναι άνθρωποι με θαλαμηγούς, είναι άνθρωποι με μεγάλα σκάφη. Προς Θεού! Πώς εσείς θα μπορέσετε ως Κυβέρνηση, μεθαύριο, με τη λογική τη δική σας -με την οποία βέβαια εμείς είμαστε τελείως αντίθετοι, με τον προϋπολογισμό- να πείτε, όπως είπε προχθές π.χ. -και ήμουν παρών- ο Υπουργός Εσωτερικών προς τους Οργανισμούς Τοπικής Αυτοδιοίκησης ότι "πρέπει εσείς να πάρετε μερίδιο από τα βάρη του πρέπει να επιβληθούν". Πώς θα πείτε επίσης το ίδιο μ' αυτά που έχετε σκοπό να κάνετε, τις φορολογικές επιβαρύνσεις στο μισθωτό, στο συνταξιούχο, με το να μην κάνετε, όπως αφήνετε να εννοηθεί για τέταρτη, πέμτη χρονιά τιμαριθμική αναπροσαρμογή αφορολογήτων ποσών και φορολογικών κλιμακίων. Εάν δεν αποσύρετε αυτά τα άρθρα, τότε εμείς ευθέως σας καταγγέλλουμε ότι χαρίζετε χρήματα σε γνωστούς που τους φωτογραφίζετε, οι οποίοι είναι οι τετρακόσιοι που εσείς είπατε στη Διαρκή Επιτροπή, συγκεκριμένοι, οι οποίοι ανήκουν στα υψηλά εισοδηματικά στρώματα. Και αυτή δεν είναι αιτιολογία, κύριε Υφυπουργέ, την οποία επιχειρήσατε σήμερα να δώσετε, επειδή δεν ξέρουν κ.λπ. Εδώ πέρασαν από δύο δικαστήρια, Ποινικά ή Διοικητικά, όπως εσείς το λέτε και έχασαν τις υποθέσεις. Ξέρετε πολύ καλά, ότι σύμφωνα με το Τελωνειακό Κώδικα το δικαστήριο το Διοικητικό και το Ποινικό δεν επιχειρεί φύλλα επιβολής δασμών, τελών, φόρων, όταν δεν είναι εκ προθέσεως. 'Αρα, αποδέχθηκαν τα δικαστήρια ότι εκ προθέσεως έγιναν αυτές οι υποτιμολογήσεις και έρχεσθε εσείς και επιβραβεύετε αυτούς τους ανθρώπους; Και εσείς μπορείτε να διεκδικείτε σαν Κυβέρνηση τίτλο εκσυγχρονιστή, όταν κάνετε τέτοιες ρυθμίσεις και ευνοείτε σκανδαλωδώς ανθρώπους που βρίσκονται στα υψηλά εισοδηματικά στρώματα και των οποίων είναι βεβαιωμένες και δικαστικά, όχι μόνο διοικητικά, οι απαιτήσεις του Δημοσίου και το χρέος; Τι άλλο να σας πούμε, κύριε Υφυπουργέ; Ειλικρινά με πόνο ψυχής το λέω. Εδώ δεν είναι μία περίπτωση που δεν έχεις ελέγξει την υπόθεση, δεν έχεις βεβαιωθεί και επειδή έχεις αδυναμία με τους μηχανισμούς, τους φοροτεχνικούς, τους τελωνειακούς, να ελέγξεις, λες κάνω μία ρύθμιση.

Εδώ κάνεις ρύθμιση σε συγκεκριμένα πρόσωπα τα οποία έχουν περάσει από Ποινικά και από Διοικητικά δικαστήρια, εκμηδενίζεις δικαστικές αποφάσεις και το μήνυμα που περνάς στους τελωνειακούς και στους φοροτεχνικούς είναι "μην κάθεστε και ελέγχετε υποθέσεις, γιατί, αν αυτοί τους οποίους ελέγχετε και επιμένετε σωστά πράττοντας, κατά το καθήκον, ευσυνείδητα, και κάνετε φύλλα ελέγχου, τις υποστηρίζετε στη συνέχεια στα Διοικητικά και στα Ποινικά δικαστήρια, εμείς θα έλθουμε ως Πολιτεία, ως Κυβέρνηση με μια διάταξη και θα πούμε, διαγράφονται". Καταλαβαίνετε τι σημαίνει αυτό; Αυτό σημαίνει ότι βάζετε τορπίλη σε ό,τι έχει απομείνει από τον ευσυνείδητο υπάλληλο μέσα στο Υπουργείο Οικονομικών. Και εγώ πιστεύω ότι η πλειοψηφία τους είναι ευσυνείδητοι υπάλληλοι, αλλά είναι το παράδειγμα που δίνετε με τέτοιου είδους διατάξεις.

Ειλικρινά δεν μπορώ να καταλάβω. Επιμένετε ακόμη; Θα επιμείνετε σε τέτοιες διατάξεις; Θα τις βρείτε μπροστά σας σε λίγες ημέρες με τον προϋπολογισμό. 'Ηδη η ζημιά έχει γίνει.

Θα ήθελα να πω το εξής: Γνωρίζετε, πολύ καλά, κύριε Υφυπουργέ -και οι υπηρεσίες το ξέρουν πολύ πιο καλά, γιατί το θέμα ανάγεται στην περίοδο '94-'95- ότι για τις υπερημερίες έγιναν οι έλεγχοι από τις τελωνειακές υπηρεσίες. Οι υπάλληλοι αυτοί ευσυνείδητα έκαναν το καθήκον τους και βεβαίωσαν, έστειλαν τα σχετικά φύλλα στο Υπουργείο -δεν έχει καμία σχέση ο κ. Γεωργακόπουλος και το λέω ευθέως και το ξέρω το πράγμα όταν γεννήθηκε- και κρατήθηκε μήνες στα συρτάρια του Υπουργείου, γιατί αφορούσε ποσό, πράγματι, 500 δισεκατομμυρίων. Και μην επιχειρήσετε να το διαψεύσετε, γιατί θα σας φέρω αύριο τα επίσημα στοιχεία των υπηρεσιών. Και μεθοδεύτηκε η ιστορία με το Νομικό Συμβούλιο του Κράτους.

Και τελικά -όταν εσείς επικαλείστε θυσίες για να μειώσετε τα ελλείμματα τάχα και επιβάλετε παρατεταμένες περιοριστικές πολιτικές και επιβάλετε συνεχώς φορολογικές επιβαρύνσεις στα λαϊκά στρώματα και βρήκατε φόρμουλα- γιατί δεν πήγατε την υπόθεση στα δικαστήρια αν το αμφισβητούσαν; Διότι πρόκειται για μεγάλο ποσό, 500 δισ. και αφορούσε κάποιες από τις γνωστές μεγάλες εταιρείες πετρελαιοειδών. Αν το αμφισβητήσετε, θα σας φέρω αύριο το φάκελο της υπηρεσίας που είχε υποβληθεί από τους τελωνειακούς οι οποίοι πράγματι κάτω από αντίξοες συνθήκες έκαναν τον έλεγχο και έβγαλαν την υπόθεση και τελικά οι άνθρωποι απογοητεύτηκαν γιατί είδαν να μην προχωράει η υπόθεση. Να, λοιπόν, που βρίσκονται τα λεφτά.

Αυτά όμως, επειδή αφορούν συγκεκριμένους μεγαλοεπιχειρηματίες, δεν τα εισπράττετε για να επικαλείσθε μονόδρομο αυτήν την απαράδεκτη και άδικη κοινωνικά αλλά και αντιοικονομική πολιτική την οποία υλοποιείτε, υπηρετώντας συγκεκριμένα -μα συγκεκριμένα- συμφέροντα, ενάντια προς τα συμφέροντα της ελληνικής οικονομίας και του απλού καθημερινού πολίτη.

Να, γιατί λοιπόν -και κλείνω, κύριε Πρόεδρε- το θέμα του άρθρου 1 που συνδέεται και με αυτό -και όχι μόνο με αυτό- δεν πρέπει να το προχωρήσετε όσον αφορά την ίδρυση ιδιωτικών αποθηκών. Διότι ξέρετε πολύ καλά, αλλά το ήξερε και ο κ.Παπαδόπουλος πριν, όταν είχε βγει 1.300.000.000.000 δρχ. Φ.Π.Α. λόγω της αλλαγής του συστήματος από την Ενωμένη Ευρώπη και προς την Ελλάδα, επομένως έχουμε φοροδιαφυγή, με αυτό που κάνετε δημιουργείτε μια νέα πηγή έντασης της φοροδιαφυγής.

Και πώς θα πάρετε μετά αυτά τα τεράστια ποσά τα οποία διαφεύγουν; Θέτω καλοπροαίρετα αυτά τα ζητήματα. Δέστε τα, γιατί θα τα βρείτε μπροστά σας. Δεν κάνω καμία κριτική προσωπικά, κύριε Υπουργέ. Πρέπει να το καταλάβετε. Είναι ζητήματα αρχής, δικαίου, σωστής φορολογικής κατανομής και πνεύματος που περνάει στις υπηρεσίες. Είμαι και εγώ δέκτης, όπως είσθε και εσείς και ο κ. Μητσοτάκης και ο κ. Γεωργακόπουλος που έχουμε περάσει από αυτά τα Υπουργεία, παραπόνων που διαβιβάζονται σε μας από τους υπαλλήλους που τους είχαμε στα Υπουργεία, όπως είναι και αυτοί οι υπάλληλοι που βρίσκονται πίσω σας. Και είναι αξιόλογοι υπάλληλοι. Είναι ακόμα μία σειρά υπαλλήλων που υπηρετούν στα αεροδρόμια και στις άλλες υπηρεσίες, όπως τελωνειακοί και φοροτεχνικοί.

ΠΡΟΕΔΡΕΥΩΝ (Νικόλαος Κατσαρός): Παρακαλώ, κύριε Τσοβόλα, τελειώνετε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Με συγχωρείτε, κύριε Πρόεδρε, αλλά είναι πολύ σημαντικό το θέμα. Πάω να προλάβω τα χειρότερα που θα επέλθουν.

Πράγματι είναι απογοητευμένοι οι υπάλληλοι από αυτές τις ρυθμίσεις που έγιναν το 1994 και το 1995, αλλά και με αυτές που γίνονται τώρα. Θα αποδιαλύσετε τους ελάχιστους μηχανισμούς που έχουν απομείνει για να εισπραχθούν έσοδα από εκείνους που έχουν και όχι από εκείνους που δεν έχουν.

ΠΡΟΕΔΡΕΥΩΝ (Νικόλαος Κατσαρός): Εξαντλήθηκε ο κατάλογος των εγγεγραμμένων ομιλητών.

Ο κύριος Υπουργός έχει το λόγο.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Νικόλαος Κατσαρός): Θα δευτερολογήσετε, κύριε συνάδελφε, αλλά να απαντήσει πρώτα ο κύριος Υπουργός στις πρωτολογίες.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Νικόλαος Κατσαρός): Δεν μιλήσατε;

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, να προσθέσω κάτι.

ΠΡΟΕΔΡΕΥΩΝ (Νικόλαος Κατσαρός): Ο Επίτιμος Πρόεδρος της Νέας Δημοκρατίας ο κ. Μητσοτάκης έχει το λόγο.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν θα επαναλάβω τίποτα απ' ό,τι είπα, κύριε Πρόεδρε, γιατί δεν υπάρχει λόγος να λέμε τα ίδια πράγματα δύο φορές.

Ζητώ το λόγο, κύριε Υπουργέ, μόνο για να σας πω ότι υποστηρίζω την πρόταση του κ. Ακριτίδη. 'Εχω την εντύπωση ότι οι σημερινές περιστάσεις και οι οικονομικές εξελίξεις στα Βαλκάνια δημιουργούν δυνατότητες για την ελληνική οικονομία. Ασφαλώς η πρόταση του κ. Ακριτίδη υπηρετεί αυτήν την προσπάθεια και νομίζω ότι θα πρέπει να τη δεχθείτε.

ΠΡΟΕΔΡΕΥΩΝ (Νικόλαος Κατσαρός): Κύριε Κωστόπουλε, να τηρήσουμε αυτό που συνήθως τηρείται στη Βουλή: Απαντά στους πρωτολογούντες Βουλευτές ο Υπουργός και ο Κοινοβουλευτικός Εκπρόσωπος, ιδιαίτερα της Αξιωματικής Αντιπολιτεύσεως, απαντά στον Υπουργό.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Εντάξει, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Υπουργέ, έχετε το λόγο.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, κύριοι συνάδελφοι, σχετικά με το πρόβλημα που θέσατε για άλλη μία φορά με τις φορολογικές αποθήκες, θέλω να πω ότι θεωρώ πολύ σημαντική την ψήφιση της συγκεκριμένης παραγράφου του άρθρου 1, γιατί εισάγει επιτέλους το θεσμό των ιδιωτικών αποθηκών.

Θέλω να σας διαβεβαιώσω ότι στον τομέα αυτό έχουν ήδη δραστηριοποιηθεί πολλοί εκτελωνιστές, οι οποίοι βεβαίως έχασαν τη δουλειά τους μετά την απελευθέρωση των ενδοκοινοτικών συνόρων.

Ταυτόχρονα θέλω να σας διαβεβαιώσω ότι με την ψήφιση της συγκεκριμένης παραγράφου του άρθρου 1 δεν δημιουργείται πρόβλημα για τις δημόσιες τελωνειακές αποθήκες, αφού είναι γνωστή η ανεπάρκεια των αποθηκών αυτών να ανταποκριθούν στον αυξημένο όγκο του ενδοκοινοτικού εμπορίου, αλλά και του εμπορίου με τις τρίτες χώρες.

Σχετικά με το άρθρο 6, κύριοι συνάδελφοι, -για να δείτε ότι δεν έχω καμία απολύτως διάθεση γι' αυτά για τα οποία κατηγορείτε την Κυβέρνηση- δέχομαι ακριβώς να πάει και στο άρθρο 7 η διάταξη που υπάρχει στο άρθρο 6. Δηλαδή: "οι διατάξεις του άρθρου αυτού δεν έχουν εφαρμογή στις περιπτώσεις, που κατά το στάδιο του τελωνισμού προσκομίστηκαν πλαστά τιμολόγια για τις οποίες εφαρμόζονται οι διατάξεις της κείμενης νομοθεσίας".

Αυτό το αποδέχομαι. Το πρότεινε και ο κ. Μητσοτάκης, το δήλωσα και εγώ στην πρωτολογία μου. Επομένως, στο τέλος του άρθρου 6 προστίθεται η διάταξη "για όσες περιπτώσεις υπάρχουν πλαστά τιμολόγια, γι' αυτές δεν ισχύουν οι ρυθμίσεις αυτές".

Θα πρέπει να κατανοήσουμε επιτέλους ότι μπορούμε να νομοθετούμε στη Βουλή χωρίς να πυροβολεί η μία Πτέρυγα την άλλη.

Επίσης, στο άρθρο 7, κύριε Τσοβόλα, δέχομαι ότι υπάρχει πράγματι παράλειψη. 'Ετσι η πρώτη παράγραφος του άρθρου 7 έχει ως εξής:

"α. Δεν έχει εκδοθεί αμετάκλητη απόφαση ποινικού ή διοικητικού δικαστηρίου

β. Καταβάλει εφάπαξ" - και γ. όπως έχει.

Δέχομαι δηλαδή να πάει και στο άρθρο 7 η διάταξη που υπάρχει στο άρθρο 5 και στο άρθρο 6 και που μάλλον εκ παραδρομής δεν είχε γραφεί. Δεν υπήρχε σκοπιμότητα να κάνουμε μία ελαφρότερη διάταξη στους παραβάτες του άρθρου 7.

Κύριε Τσοβόλα, μου είπατε πάρα πολλά πράγματα. Εγώ δεν είμαι νομικός, αλλά αλίμονο στους νομικολογούντες νομικούς. Ρώτησα τις νομικές υπηρεσίες του Υπουργείου Οικονομικών. Οι νομικές μου υπηρεσίες, ακόμα και τώρα επιμένουν για την ορθότητα της διατύπωσης που υπάρχει στο κείμενο δηλαδή "αμετάκλητη απόφαση Ποινικού ή Διοικητικού Δικαστηρίου". Επειδή όμως..

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δεν σας εξήγησα περί τίνος πρόκειται. Αν μου επιτρέπει ο κύριος Πρόεδρος, με την άδειά του, για να αντιληφθείτε το θέμα. Εγώ έθεσα το θέμα για το άρθρο 7, ότι δεν περιείχετο ούτε ακόμη το ότι μέχρι τελεσίδικη περιλαμβάνεται. Εμείς όμως βάζουμε θέμα συνολικό απάλειψης πλήρους του άρθρου 6 και 7. Μιλάμε για συνολική απάλειψη.

ΓΕΩΡΓΙΟΣ ΔΡΥΣ (Υφυπ. Οικονομικών): Το κατάλαβα.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Με την προσθήκη που κάνετε στο άρθρο 7 έχουν βεβαιωθεί δικαστικά από το Πρωτοδικείο και το Εφετείο Ποινικό και Διοικητικό, αν το αφήσετε έτσι.

ΓΕΩΡΓΙΟΣ ΔΡΥΣ (Υφυπ. Οικονομικών): Νομίζω ότι έγινε κατανοητό τι κάνουμε στο άρθρο 7 και τι κάνουμε στο άρθρο 6. Για το άρθρο 6 που αναφερθήκατε, θέλω να σας διαβεβαιώσω ότι δεν έχει εκδοθεί καμία καταδικαστική απόφαση, έτσι ώστε να μπορείτε να επικαλείσθε αυτά που αναφέρατε. Σας είπα ότι έχουν εκδοθεί δύο αποφάσεις προέδρων δικαστηρίων και μόνο. Αυτά σας τα λέω για να νομοθετούμε, τουλάχιστον με αντικειμενικά δεδομένα. Δεν υπάρχει, λοιπόν, καμία απόφαση δικαστηρίου. Οι δύο αυτές αποφάσεις είναι αντίθετες μεταξύ τους.

Το άρθρο 6 δεν περιέχει κατηγορίες λαθρεμπορίας, για τις οποίες αναφέρεστε εσείς. Το άρθρο 6 έχει την εξής ιδιοτυπία. Οι δικές μας τελωνειακές αρχές ήταν εκείνες που με τις δικές μας υπηρεσίες εκτίμησης αξιών των τελωνείων είπαν ότι η αξία του σκάφους είναι Χ εκατομμύρια. Εκ των υστέρων, κάνοντας έρευνα, διαπιστώθηκε ότι υπήρξε υποτιμολόγηση. Αυτή την υποτιμολόγηση δεν την έχει αποδεχθεί κανείς εκ των αγοραστών ή εκ των ιδιοκτητών των σκαφών αυτών. Εμείς έχουμε παραπέμψει εκατόν πενήντα εξ αυτών στη δικαιοσύνη και δεν έχει εκδοθεί μέχρι σήμερα καμία καταδικαστική απόφαση. Σας το λέω αυτό για να μην σπιλώνουμε τόσο εύκολα συμπολίτες μας.

Δυστυχώς, όμως, η τακτική η οποία ακολουθείται από μερικούς συναδέλφους εδώ είναι ότι "ου με πείσεις, καν με πείσεις". Φαίνεται ότι δε φτάνει ο λόγος του Υπουργού στα δικά σας αυτιά. Εγώ όμως είμαι υποχρεωμένος να προσέχω καθετί, το οποίο λέγεται και από όσα λέτε, όσα είναι θετικά και βελτιωτικά για το συγκεκριμένο νομοσχέδιο, να τα κάνω αποδεκτά. Και αυτό δεν το αναγνωρίζετε.

Λέω, λοιπόν, για να μην κάνουμε το λάθος, ότι στην περίπτωση των σκαφών δεν πρόκειται για πράξεις λαθρεμπορίου. Τους καλούμε να πληρώσουν τους δασμούς που θα πλήρωναν ως να είχαν αγοράσει καινούριο σκάφος, ενώ είναι γνωστό ότι η συντριπτική πλειοψηφία των σκαφών αυτών είναι μεταχειρισμένα, άρα θα πληρώσουν τουλάχιστον 40% περισσότερο από την πραγματική αξία του σκάφους, το οποίο κατέχουν. 

Αυτά τα σκάφη είναι τεσσάρων, πέντε, έξι, δέκα ετών. Τους λέμε εμείς, "ελάτε να πληρώσετε Φ.Π.Α. σήμερα για την αξία του σκάφους σας ως αυτό να ήτο καινούργιο". Αυτό κάνουμε, κύριοι συνάδελφοι.

Σχετικά, κύριοι συνάδελφοι, με τα extra τα οποία αναφέρατε και πάλι. 'Ολες οι υποθέσεις των extra των αυτοκινήτων έχουν διαβιβαστεί στις αρμόδιες εισαγγελικές αρχές. Δεν είναι αρμοδιότητα του Υπουργείου Οικονομικών να εκδίδει δικαστικές αποφάσεις. Εγώ γι' αυτά που είπατε, κύριε Νικολόπουλε, θα ενημερώσω τον Υπουργό Δικαιοσύνης, έτσι ώστε καμμία απόφαση απ' αυτές τις οποίες συζητάμε, να μη παραγραφεί.

ΝΙΚΟΛΑΟΣ ΝΙΚΟΛΟΠΟΥΛΟΣ: Δεν ετέθησαν σε διαθεσιμότητα.

ΓΕΩΡΓΙΟΣ ΔΡΥΣ (Υφυπ. Οικονομικών): Για τους υπαλλήλους δεν έχει διαπιστωθεί, από την έρευνα που έγινε την εξαετία 90'-96' συγκεκριμένη ευθύνη.

ΝΙΚΟΛΑΟΣ ΝΙΚΟΛΟΠΟΥΛΟΣ: Στην εισαγγελία ποιος τους έστειλε;

ΓΕΩΡΓΙΟΣ ΔΡΥΣ (Υφυπ. Οικονομικών): Πλην του κ. Μανωλόπουλου, ο οποίος έχει παραπεμφθεί στον Εισαγγελέα για μια περίπτωση όπου "πέρασε" αυτοκίνητο με extra μεταλλικό χρώμα. Αυτό μας είπαν από την εισαγγελία της Πάτρας. Εγώ το ερεύνησα αυτό. Ζήτησα στοιχεία από τον Εισαγγελέα και τον παρακάλεσα να προχωρήσει γρήγορα στην έρευνα της υπόθεσης του κ. Μανωλόπουλου.

Σχετικά με τις αποσύρσεις, κύριοι συνάδελφοι, σας έχω δώσει πλήρη στοιχεία για το πλήθος των αποσύρσεων, γι' αυτές που ήταν αποσύρσεις μη σύννομες -και τα οποία στοιχεία καταθέτω πάλι για τα Πρακτικά.

(Στο σημείο αυτό ο Υφυπουργός Οικονομικών κ. Γ. Δρύς καταθέτει για τα Πρακτικά τα προαναφερθέντα στοιχεία, τα οποία έχουν ως εξής:
 

ΓΕΩΡΓΙΟΣ ΔΡΥΣ (Υφυπ. Οικονομικών): Μου προτείνατε εσείς και εγώ το έκανα αποδεκτό, η ποινική διώξη να συνεχίσει να υπάρχει για τους εμπόρους των αποσύρσεων και τους αντιπροσώπους των. 

Το ίδιο ισχύει και για το άρθρο 7. Οι έμποροι δηλαδή των extra, των αξεσουάρ όπως ονομάζονται, των αυτοκινήτων, δεν αθωώνονται από τις ποινικές τους ευθύνες. Μόνο ο αγοραστής, εφ' όσον αποδεχθεί τη ρύθμιση.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υπουργού).

Κύριε Πρόεδρε, όπως δώσατε σε όλους παραπάνω χρόνο, παρακαλώ και σε εμένα.

Σχετικά με την προσθήκη του κ. Ακριτίδη που επανέλαβε και ο Επίτιμος Πρόεδρος της Νέας Δημοκρατίας, για τα προβλήματα που δημιουργούνται στη βόρεια Ελλάδα, σας λέω ότι θα την μελετήσω. Δεν είμαι έτοιμος τώρα να σας απαντήσω. Ρύθμιση μου πρότεινε ο κ. Θωμόπουλος και ο κ. Σωτηρόπουλος για πρόβλημα που υπάρχει με μια βιομηχανία στο Νομό Αργολίδος. Θα το δω και αυτό.

Παράλληλα θέλω να πω ότι αύριο θα απαντήσω και στο πρόβλημα που έθεσε ο κ. Κουρουμπλής για του τυφλούς.

ΝΙΚΟΛΑΟΣ ΝΙΚΟΛΟΠΟΥΛΟΣ: Για τους πολύτεκνους;

ΓΕΩΡΓΙΟΣ ΔΡΥΣ (Υφυπ. Οικονομικών): Αυτό λέω.

...για να δούμε την επέκταση των ευεργετικών διατάξεων που έχουμε για τους αναπήρους και τους πολύτεκνους. Θα σας απαντήσω αύριο για όλα αυτά τα ζητήματα.

ΠΑΝΑΓΙΩΤΗΣ ΚΟΥΡΟΥΜΠΛΗΣ: Για τα καπνά, κύριε Υπουργέ;

ΓΕΩΡΓΙΟΣ ΔΡΥΣ (Υφυπ. Οικονομικών): Για τα καπνά δήλωσα ότι δεν αποδέχομαι την πρότασή σας. Δηλαδή, για το τσιγαρόχαρτο, για να είμαι ακριβής, δήλωσα στην πρωτολογία μου ότι δεν αποδέχομαι την πρότασή σας.

ΠΡΟΕΔΡΕΥΩΝ (Νικόλαος Κατσαρός): Ο κ.Κωστόπουλος έχει το λόγο.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κατ' αρχήν δεν θα επανέλθω σ' αυτά που είπα στην αρχική μου ομιλία, τύποις δευτερολογία. 'Ομως, πρέπει να συμφωνήσω με αυτό που είπε ο κ.Θωμόπουλος και ο κ. Σωτηρόπουλος, κύριε Υπουργέ. Παρακαλώ και εγώ, μια και ασχολήθηκα με το θέμα, να το δείτε με ιδιαίτερη προσοχή γιατί πρόκειται για μία βιομηχανία η οποία θα κλείσει και δεν νομίζω ότι υφίσταται καμία ζημιά το ελληνικό Κράτος με την παρούσα ρύθμιση.

Στο θέμα του άρθρου 7 θα σταθώ, κύριε Υπουργέ, το οποίο καλύψατε προηγουμένως, αλλά δεν νομίζω ότι το καλύψατε ουσία και τύποις. Υπάρχουν ενενήντα εννέα υποθέσεις, "παρά μία εκατό" λέει η εφημερίδα στην Πάτρα, όπου η δική σας Διεύθυνση του οικονομικού εγκλήματος τις έχει παραπέμψει στον Εισαγγελέα Πατρών. Και ο Εισαγγελέας Πατρών, κύριε Υπουργέ, είχε παραπέμψει τις υποθέσεις στον Ανακριτή, ο οποίος τις είχε βάλει στο μπαούλο.

Μόλις χθες τις βρήκαν. Μάλιστα δεν ήταν καν στο ανακριτικό γραφείο. Παρόλο που είπατε, κύριε Υπουργέ, ότι κανένας έμπορος και κανένας υπάλληλος δεν θα αθωωθεί με παραγραφή του αδικήματος, στο άρθρο 7 λέτε ότι, εφόσον πληρούνται οι παραπάνω προϋποθέσεις, δεν θα ασκηθεί ποινική δίωξη. Και όταν είπατε προχθές στη Διαρκή Επιτροπή ότι κάποιος νομομαθής θα κάνει κανονική νομοτεχνική εργασία πρέπει να κάνετε διευκρίνιση εδώ, διότι εμείς οι νομικοί λέμε ότι είναι η ποινική δίωξη in rem και όχι "in persona".

Είπατε, κύριε Υπουργέ, ότι είναι μόνο ο Μανωλόπουλος. Ο Μανωλόπουλος ως προϊστάμενος ήταν υπεύθυνος για όλες τις υποθέσεις και για τη συγκεκριμένη υπόθεση για την οποία σας είπα ότι ο Μανωλόπουλος στη μήνυση εναντίον μου λέει: "Δεν προέβην στο φυσικό έλεγχο του συγκεκριμένου αυτοκινήτου, βασιζόμενος στην ειλικρίνεια των δηλώσεων". 'Εχει και το θράσος αυτός ο υπάλληλος να περνά κάποιες εκατοντάδες αυτοκίνητα από την Πάτρα, να βοά όλη η Πάτρα για το τι γίνεται στο τελωνείο Πατρών και μετά να κάνει και μηνύσεις και να ζητάει 100 εκατομμύρια για ηθική αυτουργία. Να αποδείξει ότι είναι ηθικός και μετά να ζητά αποζημίωση για ζημία από ηθική βλάβη.

Νομίζω, κύριε Υπουργέ, ότι αυτές τις διατάξεις πριν ψηφιστεί αύριο το νομοσχέδιο, πρέπει να τις δείτε ιδιαιτέρως. Δεν μπορούμε να λέμε στους τελωνειακούς υπαλλήλους που καταλογίζουν και στέλνουν στον εισαγγελέα, ότι κακώς τα κάνουν όλα αυτά, ερχόμενοι με αυτές τις διατάξεις να αθωώνουμε αυτούς που παρανόμησαν. Αυτοί οι λίγοι αμαυρώνουν την τιμιότητα και την εργατικότητα των χιλιάδων τελωνειακών υπαλλήλων που φέρνουν το 25% των εσόδων του προϋπολογισμού.

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει ζητήσει το λόγο.

Ορίστε, κύριε Υπουργέ.

ΓΕΩΡΓΙΟΣ ΔΡΥΣ (Υφυπ.Οικονομικών): Θέλω να εκφράσω τη λύπη μου, γιατί ενώ έχει γίνει αυτή η βελτίωση την πρώτη ημέρα της συζήτησης, δεν την έχετε σημειώσει. Στο άρθρο 7 κάναμε αντίστοιχη ρύθμιση με αυτή που έγινε στα άρθρα 5 και 6. Η ρύθμιση αυτή είναι στα Πρακτικά της Βουλής. Λέει αυτή η διάταξη:"Οι ως άνω διατάξεις έχουν εφαρμογή μόνο για τους αγοραστές ή κατόχους αυτοκινήτων."

ΔΗΜΗΤΡΙΟΣ Ν.ΚΩΣΤΟΠΟΥΛΟΣ: Δεν την έχω, κύριε Υπουργέ.

ΓΕΩΡΓΙΟΣ ΔΡΥΣ (Υφυπ.Οικονομικών): Να σας τη δώσω.

"Για οποιοδήποτε άλλο φυσικό ή νομικό πρόσωπο που έχει συμμετάσχει στη διαδικασία τελωνισμού εφαρμόζονται οι κυρώσεις που προβλέπονται από την κείμενη νομοθεσία ευθυνομένων προσέτι αλληλεγγύως και εις ολόκληρον για την καταβολή στην αρμόδια τελωνειακή αρχή των ποσών της παρ.1".

ΛΕΩΝΙΔΑΣ ΑΥΔΗΣ: Κύριε Πρόεδρε, παρακαλώ το λόγο για να διευκρινίσω τι θα ψηφίσουμε.

ΠΡΟΕΔΡΕΥΩΝ (Νικόλαος Κατσαρός): Θα σας δώσω το λόγο, αλλά θέλω προηγουμένως να σας υπενθυμίσω, ότι σύμφωνα με το άρθρο 54 του Κανονισμού της Βουλής, οι συνεδριάσεις της Ολομέλειας και των Τμημάτων δεν παρατείνονται πέραν του μεσονυχτίου.

Ο κ.Θωμόπουλος έχει το λόγο για δύο λεπτά.

ΙΩΑΝΝΗΣ ΘΩΜΟΠΟΥΛΟΣ: Κύριε Πρόεδρε, θα ήθελα να αναφέρω στον κύριο Υπουργό, ότι πράγματι η εισηγητική έκθεση αναφέρεται στους εμπόρους αυτοκινήτων οι οποίοι θέλουν να εισάγουν ένα αυτοκίνητο και προκειμένου να φοροαποφύγουν χωρίζουν την καρότσα από το κουβούκλιο και τα εισάγουν χωριστά. 'Ετσι αποφεύγουν τον ειδικό φόρο κατανάλωσης. Με τη διάταξη που επαναφέρετε τώρα προσπαθείτε να καλύψετε αυτήν την περίπτωση.

'Ομως θα πρέπει να προβλεφθεί εξαίρεση, διότι αποδεδειγμένα υπάρχουν βιομηχανίες ή βιοτεχνίες με μεγάλες επενδύσεις -συγκεκριμένα μιλάω για την Αργολίδα- που εισάγουν την καρότσα και στο εργοστάσιο παράγουν το κουβούκλιο.

Εάν πράγματι επιβληθεί ο ειδικός φόρος κατανάλωσης της τάξεως του 10% κάτω από τριάμισι τόνους, γιατί περί τριάμισι τόνους πρόκειται, η βιομηχανία αυτή θα κλείσει και τριάντα οικογένειες θα μείνουν στο δρόμο και ο βιομήχανος θα πάει φυλακή. Νομίζω ότι δεν είναι στις προθέσεις του Υπουργείου να πιάσει αυτές τις περιπτώσεις.

Πιστεύω λοιπόν ότι θα το εξετάσει το ζήτημα και θα φέρετε εξαίρεση στο άρθρο 4 παράγραφος 3 εδάφιο δ', που να καλύπτει την περίπτωση αυτή.

ΠΡΟΕΔΡΕΥΩΝ (Νικόλαος Κατσαρός): Ο κ. Αυδής έχει το λόγο για ένα λεπτό.

ΛΕΩΝΙΔΑΣ ΑΥΔΗΣ: Κύριε Πρόεδρε, εγώ απλώς διευκρινίζω ότι ψηφίζω κατά, στα άρθρα 1,2,4,5,6,7,8,9,10 και 12 και "ναι" στα άρθρα 3 και 11.

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, δεν υπάρχει άλλος εγγεγραμμένος συνάδελφος για τη συζήτηση των άρθρων.

Κηρύσσεται περαιωμένη η συζήτηση επί της ενότητας των άρθρων 1 έως και 12.

Ερωτάται το Σώμα: Γίνεται δεκτό το άρθρο 1, όπως τροποποιήθηκε απο τον κύριο Υπουργό;

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, θέλω να κάνω μία βελτίωση στο άρθρο αυτό και παρακαλώ να κρατηθεί.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 1 κρατείται.

Ερωτάται το Σώμα: Γίνεται δεκτό το άρθρο 2;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ Ν.ΚΩΣΤΟΠΟΥΛΟΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 2 έγινε δεκτό, κατά πλειοψηφία.

Ερωτάται το Σώμα: Γίνεται δεκτό το άρθρο 3;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ Ν.ΚΩΣΤΟΠΟΥΛΟΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 3 έγινε δεκτό, κατά πλειοψηφία.

Ερωτάται το Σώμα: Γίνεται δεκτό το άρθρο 4;

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, θέλω να κάνω μία βελτίωση και σε αυτό το άρθρο που πρότειναν οι συνάδελφοι κύριοι Θωμόπουλος και Σωτηρόπουλος και παρακαλώ να κρατηθεί.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 4 κρατείται.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, δεχόμαστε εκ προϊμίου ότι ο κύριος Υπουργός θα φέρει αύριο την τροποποίηση του άρθρου.

ΠΡΟΕΔΡΕΥΩΝ (Νικόλαος Κατσαρός): Ερωτάται το Σώμα: Γίνεται δεκτό το άρθρο 5, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ Ν.ΚΩΣΤΟΠΟΥΛΟΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 5 έγινε δεκτό, κατά πλειοψηφία, όπως τροποποιήθηκε από τον κύριο Υπουργό.

Ερωτάται το Σώμα: Γίνεται δεκτό το άρθρο 6 όπως τροποποιήθηκε στη Διαρκή Επιτροπή;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ Ν.ΚΩΣΤΟΠΟΥΛΟΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 6 έγινε δεκτό κατά πλειοψηφία, όπως τροποποιήθηκε στη Διαρκή Επιτροπή.

Ερωτάται το Σώμα: Γίνεται δεκτό το άρθρο 7, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ Ν.ΚΩΣΤΟΠΟΥΛΟΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 7 έγινε δεκτό, κατά πλειοψηφία, όπως τροποποιήθηκε από τον κύριο Υπουργό.

Ερωτάται το Σώμα: Γίνεται δεκτό το άρθρο 8;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΝΑΣΤΑΣΙΟΣ ΙΝΤΖΕΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 8 έγινε δεκτό, κατά πλειοψηφία.

'Αρθρο 9. Ερωτάται το Σώμα...

ΑΛΕΞΑΝΔΡΟΣ ΔΑΜΙΑΝΙΔΗΣ: Κύριε Πρόεδρε, το άρθρο 9 το καταψηφίζουμε, γιατί αφορά τη διάταξη για τα καπνά.

Παρακαλούμε τον κύριο Υπουργό να βελτιώσει το άρθρο, αφαιρώντας την παράγραφο 2.

ΠΑΝΑΓΙΩΤΗΣ ΚΟΥΡΟΥΜΠΛΗΣ: Και εγώ συμφωνώ με το συνάδελφο κ. Δαμιανίδη.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, παρακαλώ να προχωρήσουμε στη διαδικασία.

ΠΡΟΕΔΡΕΥΩΝ (Νικόλαος Κατσαρός): Ερωτάται το Σώμα γίνεται δεκτό το άρθρο 9;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ Ν.ΚΩΣΤΟΠΟΥΛΟΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 9 έγινε δεκτό κατά πλειοψηφία.

Ερωτάται το Σώμα: Γίνεται δεκτό το άρθρο 10;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ Ν.ΚΩΣΤΟΠΟΥΛΟΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 10 έγινε δεκτό, κατά πλειοψηφία.

Ερωτάται το Σώμα: Γίνεται δεκτό το άρθρο 11;

ΓΕΩΡΓΙΟΣ ΔΡΥΣ (Υφυπ. Οικονομικών): Και εδώ, κύριε Πρόεδρε, θέλω να κάνω μία βελτίωση.

ΠΡΟΕΔΡΕΥΩΝ (Νικόλαος Κατσαρός): Συνεπώς και το άρθρο 11 κρατείται για να ψηφιστεί αύριο, αφού προηγηθεί η σχετική διόρθωση του κυρίου Υπουργού.

Ερωτάται το Σώμα: Γίνεται δεκτό το άρθρο 12 όπως τροποποιήθηκε από τον κύριο Υπουργό στη Διαρκή Επιτροπή;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ Ν.ΚΩΣΤΟΠΟΥΛΟΣ: Κατά πλειοψηφία.

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 12 έγινε δεκτό, κατά πλειοψηφία, όπως τροποποιήθηκε από τον κύριο Υπουργό στη Διαρκή Επιτροπή.

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 23.55' λύεται η συνεδρίαση για αύριο, ημέρα Τετάρτη 13 Νοεμβρίου 1996 και ώρα 18.00' με αντικείμενο εργασιών του Σώματος Κοινοβουλευτικό 'Ελεγχο, συζήτηση επικαίρων ερωτήσεων και στη συνέχεια Νομοθετική Εργασία, συνέχιση της συζήτησης του νομοσχεδίου του Υπουργείου Οικονομικών "Τροποποίηση και συμπλήρωση του Τελωνειακού Κώδικα και άλλες διατάξεις".

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
