ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΡΜΕ΄
Πέμπτη 7 Ιουνίου 2007 

ΘΕΜΑΤΑ
Α.ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών κ. Α. Καρπούζα, Κ. Τσιάρα και Ξ. Βεργίνη, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 8 Ιουνίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Οικονομίας και Οικονομικών, σχετικά με τη χορήγηση των απαραιτήτων πιστώσεων για τα έργα παράκαμψης Αμαρύνθου και Βασιλικού στην Εύβοια κ.λπ., σελ.
β) Προς τον Υπουργό Αγροτικής Ανάπτυξης και Τροφίμων,
i) σχετικά με τη χρηματοδότηση του αναδασμού στα αγροκτήματα Δημοτικών Διαμερισμάτων Χιονάδων και Ελαφοχωρίου Νομού Έβρου, σελ.
ii) σχετικά με την απόρριψη αιτήσεων πληγέντων παραγωγών του Δήμου Νικηφόρου Φωκά του Νομού Ρεθύμνου από την κακοκαιρία του 2004 κ.λπ., σελ.
γ) Προς τον Υπουργό Περιβάλλοντος, Χωροταξίας και Δημοσίων Έργων,
i) σχετικά με την κατοχύρωση του δημόσιου χαρακτήρα του δάσους του Τατοϊου, την αξιοποίησή του κ.λπ., σελ.
ii) σχετικά με την κατασκευή του κεντρικού αποδέκτη των ομβρίων των περιοχών των Δήμων Αχαρνών, Ζεφυρίου, Καματερού και Άνω Λιοσίων, σελ.
iii) σχετικά με τη διευθέτηση των παραλιακών ζωνών, την ελεύθερη πρόσβαση προς αυτές κ.λπ., σελ.
δ) Προς τον Υπουργό Πολιτισμού, σχετικά με την μονιμοποίηση των συμβασιούχων που εργάζονται στον Ιππόδρομο κ.λπ., σελ.
ε) Προς τον Υπουργό Εθνικής Άμυνας , σχετικά με την απομάκρυνση του πεδίου βολής Ασκού Θεσσαλονίκης, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1.ΚΑΤΑΘΕΣΗ ΕΚΘΕΣΕΩΝ ΔΙΑΡΚΩΝ ΕΠΙΤΡΟΠΩΝ
α) Η Διαρκής Επιτροπή Οικονομικών Υποθέσεων καταθέτει την Έκθεσή της στο σχέδιο νόμου του Υπουργείου Οικονομίας και Οικονομικών «Αναμόρφωση του Εθνικού Τελωνειακού Κώδικα και άλλες διατάξεις», σελ.
β) Η Διαρκής Επιτροπή Παραγωγής και Εμπορίου καταθέτει την Έκθεσή της στο σχέδιο νόμου του Υπουργείου Ανάπτυξης: «Κύρωση της Συμφωνίας μεταξύ των Συμβαλλομένων Κρατών Μερών στη Συνθήκη για την Ίδρυση του Ευρωπαϊκού Οργανισμού Διαστήματος και του Ευρωπαϊκού Οργανισμού Διαστήματος για την προστασία και ανταλλαγή διαβαθμισμένων πληροφοριών», σελ.
2. ΚΑΤΑΘΕΣΗ ΣΧΕΔΙΟΥ ΝΟΜΟΥ
Οι Υπουργοί Απασχόλησης και Κοινωνικής Προστασίας και Οικονομίας και Οικονομικών κατέθεσαν σχέδιο νόμου: «Θεσμικό Πλαίσιο Επενδύσεων και Αξιοποίησης της Περιουσίας των Φορέων Κοινωνικής Ασφάλισης», σελ.

ΟΜΙΛΗΤΕΣ
Επί των επικαίρων ερωτήσεων:
ΒΡΕΤΤΟΣ Κ., σελ.
ΔΕΡΜΕΝΤΖΟΠΟΥΛΟΣ Α., σελ.
ΔΡΑΓΑΣΑΚΗΣ Ι., σελ.
ΚΑΛΟΓΙΑΝΝΗΣ Σ., σελ.
ΚΕΔΙΚΟΓΛΟΥ Σ., σελ.
ΚΟΝΤΟΣ Α., σελ.
ΛΑΜΠΡΟΠΟΥΛΟΣ Ι., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΟΘΩΝΑΣ Ε., σελ.
ΟΡΦΑΝΟΣ Γ., σελ.
ΣΚΥΛΛΑΚΟΣ Α., σελ.
ΤΖΕΚΗΣ Α., σελ.
ΦΩΛΙΑΣ Χ., σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΡΜΕ΄
      Πέμπτη 7 Ιουνίου 2007
      
      Αθήνα, σήμερα στις 7 Ιουνίου 2007, ημέρα Πέμπτη και ώρα 10.42΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από το κ. Αλέξανδρο Δερμεντζόπουλο, Βουλευτή Έβρου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία η Αντιδήμαρχος Δήμου Ιεράς Πόλεως Μεσολλογγίου ζητεί την ένταξη του τριπόλου Αγρίνιο – Μεσολόγγι – Πλατυγιάλι Αστακού στους πόλους ανάπτυξης που προορίζονται για χρηματοδότηση από το ΕΣΠΑ 2007 – 2013.
      2) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία η Κοινότητα Τριπύλης Μεσσηνίας ζητεί τη χορήγηση εξόδων παράστασης και σε κοινότητες με πληθυσμό κάτω των δύο χιλιάδων κατοίκων.
      3) Η Βουλευτής Πέλλης κ. ΘΕΟΔΩΡΑ ΤΖΑΚΡΗ κατέθεσε αναφορά με την οποία ο Σύλλογος Εργαζομένων Νομαρχιακής Αυτοδιοίκησης Πέλλης ζητεί την έκδοση υπουργικών αποφάσεων για το χαρακτηρισμό του Νομού Πέλλης ως προβληματική περιοχή τύπου Α΄.
      4) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία το Επιμελητήριο Ηρακλείου ζητεί τη συμμετοχή αντιπροσώπων του, στην επιτροπή επίλυσης διαφορών του Ο.Α.Ε.Ε..
      5) Οι Βουλευτές Α΄ Θεσσαλονίκης και Β΄ Αθηνών κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και κ. ΙΩΑΝΝΗΣ ΔΡΑΓΑΣΑΚΗΣ αντίστοιχα, κατέθεσαν αναφορά με την οποία η Συντονιστική Επιτροπή Δήμου Θουρίας, για την απαλλοτρίωση ακινήτων για την κατασκευή του αυτοκινητοδρόμου του τμήματος Τσάκωνα – Καλαμάτα της νέας εθνικής οδού Τρίπολης – Καλαμάτας ζητεί την πλήρη αποζημίωση των απαλλοτριούμενων  ιδιοκτησιών.
      6) Ο Βουλευτής Λαρίσης κ. ΦΩΤΙΟΣ ΧΑΤΖΗΜΙΧΑΛΗΣ κατέθεσε αναφορά με την οποία ο Πανθεσσαλικός Σύλλογος Αναπήρων Πολιτών ζητεί τη δημιουργία υποδομών για την περίθαλψη ατόμων με αναπηρία που πάσχουν από μολυσματικές ασθένειες.
      7) Ο Βουλευτής Λαρίσης κ. ΦΩΤΙΟΣ ΧΑΤΖΗΜΙΧΑΛΗΣ κατέθεσε αναφορά με την οποία ο Πανθεσσαλικός Σύλλογος Αναπήρων Πολιτών ζητεί την απόδοση Δελτίου Στάθμευσης σε αυτοκίνητα ατόμων που τα απέκτησαν πριν την αναπηρία  τους.
      8) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία ο Δήμος Ανατολικού Ολύμπου Πιερίας ζητεί την εξεύρεση λύσης για τη διάθεση των υγρών αποβλήτων της περιοχής του.
      9) Ο Βουλευτής Ιωαννίνων κ. ΚΩΝΣΤΑΝΤΙΝΟΣ ΤΑΣΟΥΛΑΣ κατέθεσε αναφορά με την οποία οι Ενώσεις Αγροτικών Δασικών Συνεταιρισμών Κόνιτσας – Ζαγορίου – Μετσόβου και Πωγωνίου ζητούν να δοθεί η δυνατότητα σε όλες τις Ενώσεις να εισπράττουν τις επιδοτήσεις στη γεωγραφική ενότητα που ανήκουν. 
      10) Ο Βουλευτής Ιωαννίνων κ. ΚΩΝΣΤΑΝΤΙΝΟΣ ΤΑΣΟΥΛΑΣ κατέθεσε αναφορά με την οποία το τμήμα Ηπείρου του Τεχνικού Επιμελητηρίου Ελλάδος ζητεί την άμεση σιδηροδρομική σύνδεση της Ηπείρου με το υφιστάμενο σιδηροδρομικό δίκτυο της Χώρας.
      11) Ο Βουλευτής Ιωαννίνων κ. ΚΩΝΣΤΑΝΤΙΝΟΣ ΤΑΣΟΥΛΑΣ κατέθεσε αναφορά με την οποία το Τμήμα Ηπείρου του Τεχνικού Επιμελητηρίου Ελλάδος ζητεί τη δημιουργία φορέα διαχείρισης του φυσικού αερίου στην ΄Ηπειρο.
      12) Ο Βουλευτής Ιωαννίνων κ. ΚΩΝΣΤΑΝΤΙΝΟΣ ΤΑΣΟΥΛΑΣ κατέθεσε αναφορά με την οποία ο Δήμος Ανατολικού Ζαγορίου Ιωαννίνων ζητεί τη χρηματοδότηση έργων πυροπροστασίας στην περιοχή του, από την ετήσια κατανομή ΣΑΤΑ Πολιτικής Προστασίας του Υπουργείου Εσωτερικών.
      13) Ο Βουλευτής Ιωαννίνων κ. ΚΩΝΣΤΑΝΤΙΝΟΣ ΤΑΣΟΥΛΑΣ κατέθεσε αναφορά με την οποία ο ΤΟΕΒ ΄Ανω Ρου Αχέροντα ζητεί την υλοποίηση μελέτης για την ολοκλήρωση του αρδευτικού έργου του ΄Ανω Ρου Αχέροντα.
      14) Ο Βουλευτής Ιωαννίνων κ. ΚΩΝΣΤΑΝΤΙΝΟΣ ΤΑΣΟΥΛΑΣ κατέθεσε αναφορά με την οποία ο Νομάρχης Ιωαννίνων ζητεί την άμεση υλοποίηση έργων για τον εκσυγχρονισμό  του αεροδρομίου Ιωαννίνων.
      15) Η Βουλευτής Κερκύρας κ. ΑΓΓΕΛΙΚΗ ΓΚΕΡΕΚΟΥ κατέθεσε αναφορά με την οποία ο Δήμος Μελιτειέων Κερκύρας ζητεί τη ρύθμιση χρέους του προς την Αγροτική Τράπεζα.
      16) Η Βουλευτής Κερκύρας κ. ΑΓΓΕΛΙΚΗ ΓΚΕΡΕΚΟΥ κατέθεσε αναφορά με την οποία η κυρία Θεοδώρα Τσιώλη ζητεί να της αναγνωρισθεί το πτυχίο που κατέχει  από επαγγελματική σχολή αισθητικής της Φρανκφούρτης.  
      17) Η Βουλευτής Κερκύρας κ. ΑΓΓΕΛΙΚΗ ΓΚΕΡΕΚΟΥ κατέθεσε αναφορά με την οποία συμβασιούχοι υπάλληλοι Οργανισμού Τουριστικής Εκπαίδευσης και Κατάρτισης Εκπαιδευτηρίου Κέρκυρας ζητούν την πρόσληψη τους  από το δημόσιο.
      18) Η Βουλευτής Κερκύρας κ. ΑΓΓΕΛΙΚΗ ΓΚΕΡΕΚΟΥ κατέθεσε αναφορά με την οποία η Αντιπροσωπεία Τ.Σ.Α.Υ. Κερκύρας ζητεί την άμεση ίδρυση Γραφείου του Τ.Σ.Α.Υ. στο Νομό Κέρκυρας.
      19) Η Βουλευτής  Kερκύρας κ. ΑΓΓΕΛΙΚΗ ΓΚΕΡΕΚΟΥ κατέθεσε αναφορά με την οποία Φορείς Τουρισμού Κέρκυρας ζητούν  τη λήψη μέτρων για την εύρυθμη λειτουργία του Αεροδρομίου Κέρκυρας «Ιωάννης Καποδίστριας».
      20) Ο Βουλευτής Θεσσαλονίκης κ. ΔΗΜΗΤΡΙΟΣ ΓΑΛΑΜΑΤΗΣ κατέθεσε δημοσίευμα εφημερίδας στο οποίο καταγγέλλεται η κακή εξυπηρέτηση και η εγκατάλειψη των εγκαταστάσεων του κάμπινγκ του Ε.Ο.Τ. στην Ασπροβάλτα.
      21) Ο Βουλευτής Θεσσαλονίκης κ. ΔΗΜΗΤΡΙΟΣ ΓΑΛΑΜΑΤΗΣ κατέθεσε αναφορά με την οποία ο Σύλλογος Γονέων και Κηδεμόνων του δωδεκαθέσιου Δημοτικού Σχολείου και Νηπιαγωγείου Δημοτικού Διαμερίσματος Μελισσοχωρίου Δήμου Μυγδονίας Θεσσαλονίκης ζητεί την ανέγερση νέου σχολικού συγκροτήματος.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 5964/21-3-07 ερώτηση του Βουλευτή κ. Λάζαρου Λωτίδη δόθηκε με το υπ’ αριθμ. Δ5/ΗΛ/Α/Φ6/51/8045/13-4-07 έγγραφο από τον Υπουργό  Ανάπτυξης η ακόλουθη απάντηση:
      «Σε απάντηση της υπ’ αριθ. 5964/21-03-2007 ερώτησης που κατατέθηκε στη Βουλή, από τον ως άνω Βουλευτή, σας γνωρίζουμε ότι:
      Η ΔΕΗ Α.Ε., στο πλαίσιο του νόμου 3175/03 για την ανανέωση και αντικατάσταση του παραγωγικού δυναμικού παλαιών Μονάδων της, συνολικής ισχύος μέχρι 1600 MW, έχει ήδη εντάξει στο σχεδιασμό της με την Απόφαση του Διοικητικού της Συμβουλίου 114/17.05.2005, την ανάπτυξη τριών Μονάδων Συνδυασμένου Κύκλου με φυσικό αέριο ισχύος 400 MW εκάστη, αλλά και την εγκατάσταση μιας νέας λιγνιτικής μονάδας ηλεκτροπαραγωγής, σύγχρονης αντιρρυπαντικής τεχνολογίας, στη Δυτική Μακεδονία, τάξης ισχύος 400 MW. Σύμφωνα με εκτιμήσεις της ΔΕΗ ΑΕ, η έναρξη λειτουργίας της νέας Μονάδας τοποθετείται χρονικά στα τέλη του 2012 με αρχές του 2013.
      Επίσης, σημειώνεται ότι, το Υπουργείο Ανάπτυξης έκανε αποδεκτό το αίτημα που υπέβαλε η ΔΕΗ Α.Ε. για τη χορήγηση άδειας κατασκευής νέων μονάδων παραγωγής ηλεκτρικής ενέργειας έως 800 MW για την περίοδο μέχρι το 2017, με αντικατάσταση ίσης ισχύος παλαιών υφισταμένων μονάδων της. Με τον τρόπο αυτό παρέχεται η δυνατότητα στη ΔΕΗ ΑΕ να αντικαταστήσει πεπαλαιωμένες μονάδες της 35-45 ετών με νέες, σύγχρονες, υψηλής απόδοσης, αντιρρυπαντικές μονάδες, διασφαλίζοντας τη μεσομακροπρόθεση αναπτυξιακή προοπτική της.
      Ο Υπουργός
      Δ. ΣΙΟΥΦΑΣ»
      2. Στην με αριθμό 5874/20-3-07 ερώτηση του Βουλευτή  κ. Χρήστου Χάιδου δόθηκε με το υπ’ αριθμ. Δ6/Φ38/οικ.7890.13-4-07 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση που αναφέρεται στη βελτίωση της βατότητας του οδικού δικτύου που εξυπηρετεί την ευρύτερη περιοχή του υδροηλεκτρικού έργου Μεσοχώρας στο Νομό Τρικάλων, θέτουμε υπόψη σας την επιστολή της ΔΕΗ Α.Ε. Γ.ΔΝΣ/1378/3.4.2007.
      Ο Υπουργός
      ΔΗΜ. ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 4581/21-2-07 ερώτηση του Βουλευτή  κ. Στυλιανού Ματζαπετάκη δόθηκε με το υπ’ αριθμ. 1512/10-4-07 έγγραφο από τον Υπουργό  Δικαιοσύνης η ακόλουθη απάντηση:
      «Σε απάντηση της παραπάνω ερώτησης παρακαλώ να ενημερώσετε τον κ. Βουλευτή ότι για το διαλαμβανόμενο στη συγκεκριμένη ερώτηση ζήτημα διαβιβάζεται συνημμένα αντίγραφο του υπ’ αριθμ. 2335/30-3-2007 εγγράφου της ανεξάρτητης Αρχής Προστασίας Προσωπικών Δεδομένων.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 6707/12-4-07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. Δ16/Φ-15/10880/1026/24-5-07 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της υπ' αριθ. 6707/12.4.2007 ερώτησης που κατέθεσε στη Βουλή των Ελλήνων ο βουλευτής κύριος Φώτης Κουβέλης, σχετικό με τους ενδεχόμενους κινδύνους από την κατασκευή του εργοστασίου παραγωγής ηλεκτρικής ενέργειας στο Μπέλενε της Βουλγαρίας και ως προς το σκέλος των αρμοδιοτήτων του Υπουργείου Ανάπτυξης, σας επισυνάπτουμε την σχετική απάντηση της Ελληνικής Επιτροπής Ατομικής Ενέργειας (Ε.Ε.Α.Ε.), η οποία καλύπτει τα θιγόμενα θέματα.
      Ειδικότερα ζητήματα χειρισμού της Διεθνούς Σύμβασης ESPOO υπάγονται στην αρμοδιότητα του Υπουργείου Περιβάλλοντος, Χωροταξίας και Δημοσίων Έργων.
      Σε κάθε περίπτωση, η χώρο μας έχει αποσαφηνίσει σε όλες τις διασκέψεις ότι δεν πρόκειται να συμβαδίσει με τις πρωτοβουλίες άλλων χωρών για τη κατασκευή πυρηνικών μονάδων ηλεκτροπαραγωγής.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
       5. Στην με αριθμό 7466/2-5-07 ερώτηση του Βουλευτή κ. Χρήστου Αηδόνη δόθηκε με το υπ’ αριθμ. 7017/4/7114/24-5-07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Χ. ΑΗΔΟΝΗΣ, σας γνωρίζουμε ότι, με γνώμονα το γεγονός ότι τα δελτία ταυτοτήτων αποτελούν ταξιδιωτικά έγγραφα και επομένως πρέπει να έχουν τις απαιτούμενες προδιαγραφές και να πληρούν τα ελάχιστα πρότυπα ασφαλείας, όπως αυτά προβλέπονται τόσο στο ψήφισμα 310/28-10-2000 της Ε.Ε. όσο και στον Κανονισμό 2252/2004 του Ευρωπαϊκού Συμβουλίου, από το Αρχηγείο της Ελληνικής Αστυνομίας μελετάται ο εφοδιασμός του αστυνομικού προσωπικού με δελτία ταυτότητας νέου τύπου και υψηλού επιπέδου προδιαγραφές ασφαλείας, που θα υλοποιηθεί από τη Διεύθυνση Διαβατηρίων του Αρχηγείου της Ελληνικής Αστυνομίας, η οποία διαθέτει την τεχνογνωσία και τον κατάλληλο εξοπλισμό για το σκοπό αυτό.
      Στο σημείο αυτό πρέπει να επισημάνουμε ότι ο νέος τύπος ταυτότητας δεν απαλλάσσει το προσωπικό από την υποχρέωση εφοδιασμού του με νέο διαβατήριο, το οποίο είναι απαραίτητο για τη διακίνηση των πολιτών στα κράτη εκτός των ορίων των κρατών-μελών που εφαρμόζουν το κεκτημένο SCHENGEN.
      Σε ό,τι αφορά τα αναφερόμενα περί υποχρέωσης των αστυνομικών να κατέχουν τα δελτία ταυτότητας από την εποχή που ορκίσθηκαν ως νέοι αστυφύλακες, σας πληροφορούμε ότι τέτοια υποχρέωση δεν υφίσταται, αφού τα δελτία ταυτότητας του προσωπικού αντικαθίστανται για διάφορους λόγους, όπως λόγω βαθμολογικής προαγωγής, φθοράς, απώλειας, κλοπής κ.ο.κ.
      Τέλος σας ενημερώνουμε ότι, μέχρι σήμερα, δεν έχουν αναφερθεί από το προσωπικό προβλήματα κατά τις διάφορες συναλλαγές του με τις δημόσιες Υπηρεσίες, προερχόμενα από τη χρήση της υπηρεσιακής ταυτότητας.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      6. Στις με αριθμό 7530/3-5-07 και 7584/4-5-07 ερωτήσεις των Βουλευτών κυρίων Αικατερίνης Περλεπέ- Σηφουνάκη και Γεωργίου Παπαγεωργίου δόθηκε με το υπ’ αριθμ. Β-1422/24-5-07 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση των ερωτήσεων με αριθμό 7530/3-5-2007 και 7584/4-5-2007, που κατέθεσαν στη Βουλή οι Βουλευτές κα Κατερίνα Περλεπέ-Σηφουνάκη και κ. Γεωργ, Παπαγεωργίου, θέτουμε υπόψη σας τα εξής:
      Η Ο.Τ.Ε. Α.Ε. λειτουργεί με ιδιωτικοοικονομικά κριτήρια, σε περιβάλλον ελεύθερης αγοράς, σύμφωνα με το δίκαιο που τη διέπει, ως ανώνυμη εταιρεία του ν. 2190/1920.
      Το Ελληνικό Δημόσιο μετέχει στην Ο.Τ.Ε. Α.Ε. δια του Υπουργείου Οικονομίας και Οικονομικών, και ασκεί έλεγχο υπό την ιδιότητα αυτή του μετόχου.
      Σύμφωνα με τα παραπάνω, θέματα, όπως αυτό που θίγεται με την παρούσες ερωτήσεις, και αφορούν τη διαχείριση του δικτύου καταστημάτων της Εταιρείας, δεν είναι της ρυθμιστικής αρμοδιότητας του Υπ.Μ.Ε.
      Αποστέλλουμε, συνημμένα, το με αριθμ. 241706/22.5.2007 έγγραφο της ΟΤΕ Α.Ε. , με το οποίο παρέχεται η σχετική πληροφόρηση.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 7525/3-5-07 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. Β1384/24-5-07 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 7525/3-5-2007 που κατέθεσε στη Βουλή ο Βουλευτής κ. Γιαν. Δραγασάκης, σχετικά με την πρόταση της Ευρωπαϊκής Επιτροπής για το πλήρες άνοιγμα της ταχυδρομικής αγοράς από 1/1/2009 , θέτουμε υπόψη σας τα εξής:
      1. Όσον αφορά στην παροχή της Καθολικής Ταχυδρομικής Υπηρεσίας θα πρέπει να διατηρηθεί το εύρος, το περιεχόμενο και τα χαρακτηριστικά (καθημερινή διανομή, κάλυψη όλης της χώρας, προσιτές τιμές, κλπ) που υφίστανται σήμερα στην ελληνική ταχυδρομική αγορά.
      2. Για να διατηρηθεί η παροχή της Καθολικής Υπηρεσίας απαιτείται η διασφάλιση της χρηματοδότησής της, που σήμερα εξασφαλίζεται μέσω ενός περιορισμένου προστατευόμενου τομέα καθολικών υπηρεσιών, ο οποίος σύμφωνα με το σχέδιο της Οδηγίας καταργείται και προτείνονται εναλλακτικοί μηχανισμοί χωρίς τεκμηριωμένη τεχνικοοικονομική ανάλυση για κάθε κράτος-μέλος. Κατά συνέπεια, κρίνεται ότι η Ευρωπαϊκή Επιτροπή θα πρέπει να εξετάσει για κάθε χώρα τις μεθόδους χρηματοδότησης της Καθολικής Υπηρεσίας και κατόπιν να υποβάλει νέα πρόταση για το πλήρες ή μεταβατικό άνοιγμα της ταχυδρομικής αγοράς.
      3. Επί του θιγόμενου θέματος διαβιβάζουμε επίσης, το με αριθμ. 1.1.5./9-5-2007 σχετικό έγγραφο των Ελληνικών Ταχυδρομείων (ΕΛΤΑ) .
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 6052/22-3-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Κ.1374/43/Α0019/11-4-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην ανωτέρω εν θέματι ερώτηση του βουλευτή Ηρακλείου του ΠΑΣΟΚ κου Μανόλη Σοφ. Στρατάκη με θέμα «Καταγγελίες για έξαρση των παράνομων εισαγωγών φυτοφαρμάκων», σας γνωρίζουμε τα ακόλουθα:
      Τα μη κοινοτικά εμπορεύματα που εισέρχονται στο Τελωνειακό έδαφος της Κοινότητας, προσκομίζονται στην τελωνειακή αρχή ή σε οποιοδήποτε άλλο εγκεκριμένο από αυτή χώρο, υπόκεινται σε τελωνειακή επιτήρηση και λαμβάνουν έναν από τους αποδεκτούς τελωνειακούς προορισμούς μεταξύ των οποίων είναι και το καθεστώς της ελεύθερης κυκλοφορίας ή ανάλωσης (άρθρα 37 & 38 του Κοινοτικού Τελωνειακού Κώδικα).
      Κατά την εισαγωγή φυτοπροστατευτικών προϊόντων (γεωργικών φαρμάκων) από όλες τις χώρες εκτός των κρατών-μελών της Ε.Ε. ισχύουν οι διατάξεις του Ν.721/77 (ΦΕΚ 298/A/7-10-77) άρθρο 12, σύμφωνα με το οποίο απαιτείται άδεια εισαγωγής, η οποία χορηγείται από το Υπουργείο Αγροτικής Ανάπτυξης.
      Οι Τελωνειακές Αρχές της χώρας έχουν ενημερωθεί για τις ανωτέρω διατάξεις με την ΔΥΟ Γ.539/38/Α0019/2-7-2003 με την επισήμανση για αυστηρή εφαρμογή τους.
      Επίσης μετά από πληροφορίες ότι εισάγονται παράνομα στη χώρα μας μεγάλες ποσότητες γεωργικών φαρμάκων από τρίτες χώρες η υπηρεσία μας έχει εκδώσει την A.2745/418/A0019/9-08-2006 ΕΔΥΟ, με σκοπό την αποτροπή κάθε παράνομης εισαγωγής φυτοπροστατευτικών προϊόντων. Έτσι κάθε παράβαση που διαπιστώνεται είτε κατά τους εκ των υστέρων ελέγχους, είτε από ελέγχους των ΕΛΥΤ, γνωστοποιείται στην Δ/νση Προστασίας Φυτικής Παραγωγής του Υπουργείου Αγροτικής Ανάπτυξης και Τροφίμων και στις αντίστοιχες Νομαρχιακές Αυτοδιοικήσεις για να επιβάλλονται οι προβλεπόμενες κυρώσεις.
      Τέλος όσον αφορά τον έλεγχο των ενδοκοινοτικών  συναλλαγών γεωργικών φαρμάκων, η Τελωνειακή Υπηρεσία δεν παρεμβαίνει στη διαδικασία αυτή, ο έλεγχος για τα συγκεκριμένα είδη ανήκει στην αποκλειστική αρμοδιότητα του Υπουργείου Αγροτικής Ανάπτυξης και Τροφίμων.
      Ο Υφυπουργός
      Α. ΜΠΕΖΑΣ»
      9. Στην με αριθμό 5963/21-3-07 ερώτηση των Βουλευτών κυρίων Τόνιας Αντωνίου και Μιχάλη Χρυσοχοΐδη δόθηκε με το υπ’ αριθμ. 13274/ΕΥΣ 2160/16-4-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού και σε ό,τι αφορά θέματα αρμοδιότητας του Υπουργείου Οικονομίας και Οικονομικών, σας γνωστοποιούμε τα ακόλουθα:
      Με βάση τα στοιχεία που είναι καταχωρημένα στην Κεντρική Διαχειριστική Αρχή του ΚΠΣ, το έργο «Κτιριακές εγκαταστάσεις του Παραρτήματος ΤΕΙ Λαμίας στην Άμφισσα» είναι ενταγμένο στο ΕΠΕΑΕΚ ΙΙ με η/υ 3.364.180 ευρώ, σύμφωνα με την με αρ. πρωτ. 1542/17-02-03 Απόφαση Ένταξης και τελικό δικαιούχο το ΤΕΙ Λαμίας. Λόγω προβλημάτων που παρουσιάσθηκαν κατά την εκτέλεση του έργου, για τα οποία θα ενημερωθείτε αναλυτικά από το αρμόδιο, συνερωτώμενο, Υπουργείο Εθνικής Παιδείας και Θρησκευμάτων, έχει δρομολογηθεί η απένταξη του έργου από την ΕΥΔ ΕΠΕΑΕΚ, καθόσον δεν είναι εφικτή πλέον η υλοποίησή του στην τρέχουσα προγραμματική περίοδο.
      Όσον αφορά στην ενδεχόμενη ένταξη του έργου κατά την επόμενη προγραμματική περίοδο, στο πλαίσιο των αρμoδιοτήτων του ΥΠΟΙΟ, το οποίο έχει την ευθύνη της οργάνωσης και του συντονισμού της διαδικασίας σχεδιασμού και κατάρτισης του αναπτυξιακού προγραμματισμού για την περίοδο 2007-2013, σας γνωστοποιούμε συνοπτικά τα ακόλουθα:
      Παρεμβάσεις σε υποδομές εκπαίδευσης θα χρηματοδοτηθούν από τα Περιφερειακά Επιχειρησιακά Προγράμματα. Ωστόσο, καθώς στην παρούσα φάση, ο αναπτυξιακός προγραμματισμός της χώρας και η διαπραγμάτευση των Ε.Π. με την Ε.Ε. βρίσκεται σε εξέλιξη, η αναφορά στην ένταξη συγκεκριμένων έργων στα Προγράμματα της Δ΄ προγραμματικής περιόδου είναι πρόωρη. κάτι τέτοιο θα είναι εφικτό μετά την έγκριση των συγχρηματοδοτούμενων Επιχειρησιακών Προγραμμάτων από την Ε.Ε., όπου πέραν των άλλων, θα καθορισθούν οι διατάξεις εφαρμογής τους και τα κριτήρια ένταξης των έργων της επόμενης περιόδου.
      Ο Υφυπουργός
      ΧΡΗΣΤΟΣ ΦΩΛΙΑΣ»
      10. Στην με αριθμό 7339/26.4.07 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. Β/10051/13355/2830/18.5.07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της αριθ.7339/26-04-2007 ερώτησης που κατατέθηκε στη Βουλή από τη Βουλευτή κα Μαρία Δαμανάκη, αναφορικά με τις επενδύσεις του Ταμείου Ασφαλίσεως Προσωπικού Ο.Τ.Ε. σε Αμοιβαία Κεφάλαια, σας γνωρίζουμε τα εξής:
      Οι Ασφαλιστικοί Φορείς έχουν τη δυνατότητα, σύμφωνα με το άρθρο 40 του Ν.2676/99, να επενδύουν με αποφάσεις των Δ.Σ. τους, μεταξύ των άλλων και σε μερίδια αμοιβαίων κεφαλαίων, τα οποία επενδύουν το ενεργητικό τους σε τίτλους σταθερού εισοδήματος και μετοχές εισηγμένες στο Χρηματιστήριο Αξιών Αθηνών.
      Εξάλλου, από τη με αριθμ. 155492/Β.638/21.03.2002 Κοινή Απόφαση των Υπουργών Οικονομίας και Οικονομικών και Απασχόλησης και Κοινωνικής Προστασίας (πρώην Εργασίας και Κοινωνικών Ασφαλίσεων) όπως ισχύει, προβλέπονται τα εξής:
      «Β. Οι Ασφαλιστικοί Φορείς δεν επιτρέπεται να τοποθετούν πάνω από το 5% του μετοχικού χαρτοφυλακίου τους σε μετοχές του ίδιου εκδότη ή πάνω από το 5% του χαρτοφυλακίου των μεριδίων αμοιβαίων κεφαλαίων, σε μερίδια του ίδιου αμοιβαίου κεφαλαίου. ......
      δ. Στην περίπτωση που ο Ασφαλιστικός Φορέας δεν διαθέτει καθόλου μετοχικό χαρτοφυλάκιο ή χαρτοφυλάκιο μεριδίων αμοιβαίων κεφαλαίων, κάθε νέα τοποθέτηση που εμπίπτει στις περιπτώσεις β και γ, θα εξετάζεται από την Επιτροπή στο πλαίσιο του ελέγχου νομιμότητας που αυτή ασκεί, και θα λαμβάνονται υπόψη τα στοιχεία του χαρτοφυλακίου του Ασφαλιστικού Φορέα.» (ΚΥ Α 155492/Β.638/21.03.2002).
      Από τη διατύπωση των προαναφερομένων διατάξεων της ΚΥΑ σαφώς προκύπτει ότι ο ως άνω περιορισμός διασποράς του 5%, δεν είναι εφικτό να ισχύσει στην περίπτωση Φορέων που αποκτούν για πρώτη φορά αμοιβαία κεφάλαια, καθώς θα συνεπαγόταν την ταυτόχρονη αγορά τουλάχιστον 20 διαφορετικών ισόποσων μεριδίων.
      Με Βάση την άνω νομοθεσία, η Διοίκηση του Ταμείου με τις αριθ.44/14.11.2005 και 20/25.05.2006 αποφάσεις του Δ.Σ., προέβη στην αγορά δεκαεπτά αμοιβαίων κεφαλαίων μέσω Τραπεζών, όπως αναλυτικά εμφανίζονται στο συνημμένο πίνακα του Ταμείου.
      Οι αγορές αυτές πραγματοποιήθηκαν αφού ελήφθησαν υπόψη όλα τα στοιχεία των αμοιβαίων κεφαλαίων που παρουσίασαν στο Ταμείο. Δεν υπήρξε καμία προμήθεια εισόδου ή εξόδου στα εν λόγω αμοιβαία κεφάλαια, τα οποία αγοράστηκαν στην καθαρή τους αξία.
      Περαιτέρω, το Δ.Σ. του Ταμείου προέβη, με την αριθμ. 34/14.11.2006 απόφασή του, στη ρευστοποίηση όλων των εν λόγω αμοιβαίων κεφαλαίων, αποκομίζοντας κέρδη τα οποία ανήλθαν για το Ταμείο σε 4.025.513,88 €, ή σε ποσοστό απόδοσης 13,88%.
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      11. Στην με αριθμό 7663/7.5.07 ερώτηση του Βουλευτή κ. Απόστολου Κωστόπουλου δόθηκε με το υπ’ αριθμ. 7281Β/24.5.07  έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Απαντώντας στην παραπάνω σχετική ερώτηση, σας γνωρίζουμε ότι:
      Η προώθηση ήπιων μορφών διαχείρισης των φυσικών πόρων με ελεγχόμενη - οργανωμένη ανάπτυξη ειδικών τουριστικών δραστηριοτήτων στις ορεινές παραλίμνιες περιοχές των φραγμάτων Κρεμαστών, Καστρακίου και Στράτου, αφορά σχεδιασμό τοπικού επιπέδου. Κρίνεται δε ότι είναι συμβατή με τις γενικές κατευθύνσεις τόσο του πρόσφατα δημοσιοποιηθέντος σχεδίου Ειδικού Πλαισίου για τον Τουρισμό, που προωθεί για θεσμοθέτηση το ΥΠΕΧΩΔΕ, όσο και των ήδη θεσμοθετημένων «Περιφερειακού Πλαισίου Χωροταξικού Σχεδιασμού και Αειφόρου Ανάπτυξης Δυτικής Ελλάδας» (ΦΕΚ 1470 Β' Ι 03) και «Γενικών κατευθύνσεων ειδικά ρυθμιζόμενης πολεοδομικής δραστηριότητας (Π.E.P.Π.O.)
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      12. Στην με αριθμό 7726/8.5.07 ερώτηση του Βουλευτή κ. Ιωάννη Διαμαντίδη δόθηκε με το υπ’ αριθμ. Φ 90022/13298/794/22.5.07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην ανωτέρω ερώτηση, η οποία κατατέθηκε στη Βουλή από τον Βουλευτή κ. Ιωάννη Διαμαντίδη  σας γνωρίζουμε τα εξής:
      Από τις διατάξεις της νομοθεσίας του ΤΑΠ-ΟΤΕ, στο οποίο ασφαλίζονται και οι εργαζόμενοι διανομείς στα ΕΛΤΑ, δεν προβλέπονται ειδικές προϋποθέσεις συνταξιοδότησης, αντίστοιχες με τις προβλεπόμενες στον Κανονισμό Βαρέων και Ανθυγιεινών Επαγγελμάτων του ΙΚΑ και ως εκ τούτου, δεν είναι δυνατή η ένταξη των διανομέων των ΕΛΤΑ στον ως άνω Κανονισμό.
      Τέτοια δυνατότητα θα υπάρξει, ενδεχομένως, μετά την ένταξη του ΤΑΠ – ΟΤΕ στο ΙΚΑ – ΕΤΑΜ, για όσους υπαχθούν στην ασφάλιση του Ταμείου μετά την ένταξη και αφού ολοκληρωθεί ο επαναπροσδιορισμός των υπαγομένων στον κλάδο Βαρέων και Ανθυγιεινών Επαγγελμάτων.
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
      13. Στις με αριθμό 6271 και 6309/28-3-07 ερωτήσεις των Βουλευτών κυρίων Άγγελου Μανωλάκη και Φώτη Κουβέλη δόθηκε με το υπ’ αριθμ. 7017/4/7017/20-4-07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν οι Βουλευτές κ. κ. Α. Μανωλάκης και Φ. Κουβέλης, σας γνωρίζουμε ότι στην έκθεση απολογισμού της Διεύθυνσης Εσωτερικών Υποθέσεων, μεταξύ άλλων, αναφέρονται οι διαπιστώσεις της Υπηρεσίας ως προς του παράγοντες που συνέβαλαν στην εκδήλωση της παραβατικής συμπεριφοράς, στις υποθέσεις που διερευνήθηκαν κατά το έτος 2006, τόσο των αστυνομικών όσο και των λοιπών υπαλλήλων του δημοσίου. Στους παράγοντες αυτούς δεν συμπεριλαμβάνονται τα πειθαρχικά συμβούλια της Ελληνικής Αστυνομίας. Αυτό που επισημαίνεται στην έκθεση είναι ότι η καθυστερημένη ολοκλήρωση του πειθαρχικού ελέγχου των παραβατών αστυνομικών και η επιεικής αντιμετώπισή τους κατά την επιβολή των πειθαρχικών ποινών, εάν και όταν συμβαίνει, συμβάλλουν στην ενθάρρυνση για την εκδήλωση ή συνέχιση της εγκληματικής συμπεριφοράς.
      Από τα ανωτέρω και ιδιαίτερα από την έκφραση εάν και όταν συμβαίνει" δεν προκύπτει ότι τα πειθαρχικά συμβούλια της Αστυνομίας συνηθίζουν να αντιμετωπίζουν με επιείκεια τους παραβάτες, ούτε ότι είναι υπεύθυνα για τη διαιώνιση της διαφθοράς ή ότι παραμένουν ατιμώρητοι οι παραβάτες. Άλλωστε στους σχετικούς πίνακες που περιλαμβάνονται στην έκθεση εμφανίζονται με σαφήνεια οι πειθαρχικές ποινές που έχουν επιβληθεί από τα αρμόδια πειθαρχικά συμβούλια στους παραβάτες αστυνομικούς.
      Σχετικά με την επισήμανση της καθυστέρησης στην ολοκλήρωση του πειθαρχικού ελέγχου, αυτή γίνεται για να αναδειχθεί η σπουδαιότητα της επιτάχυνσης της ποινικής διαδικασίας. για υποθέσεις που χειρίζεται η Υπηρεσία, όπως αναλυτικά περιγράφεται στην έκθεση. Ως προς την πρόταση δε για τον χαρακτηρισμό Υπηρεσιών ως "υψηλού κινδύνου", δεν γίνεται διάκριση μεταξύ των Υπηρεσιών, δηλαδή ότι αφορά μόνο αυτές του ευρύτερου δημόσιου τομέα και εξαιρείται η Αστυνομία.
      Σε ό,τι αφορά τα πειθαρχικά συμβούλια της Αστυνομίας, πρέπει να επισημάνουμε ότι αυτά είναι ανεξάρτητα συλλογικά όργανα, στα οποία μετέχουν και αιρετοί εκπρόσωποι των συνδικαλιστικών φορέων του προσωπικού, με δικαίωμα ψήφου. Κατά τη συγκρότησή τους καταβάλλεται προσπάθεια ώστε οι αξιωματικοί που μετέχουν σ' αυτά να είναι άριστοι γνώστες του αντικειμένου (ορισμένοι από αυτούς είναι και πτυχιούχοι Νομικών Σχολών) και να είναι επιφορτισμένοι με λιγότερες υπηρεσιακές υποχρεώσεις, σε σχέση με τους υπολοίπους, προκειμένου να τους δίδεται η δυνατότητα να μελετούν τις υποθέσεις και να εξασφαλίζεται έτσι η δίκαιη αντιμετώπιση των παραπεμπομένων και η ταχεία απονομή της πειθαρχικής δικαιοσύνης.
      Πέραν αυτών, με εγκυκλίους διαταγές του Αρχηγείου της Αστυνομίας, δίδονται εντολές και κατευθύνσεις στα μέλη των πειθαρχικών συμβουλίων, ώστε οι αποφάσεις τους να περιέχουν επαρκή και εμπεριστατωμένη αιτιολογία. Στο σημείο αυτό πρέπει να επισημάνουμε ότι, όπως προκύπτει από τα τηρούμενα στην αρμόδια Υπηρεσία μας στοιχεία, ο αριθμός των αποφάσεων των πειθαρχικών συμβουλίων της Αστυνομίας, που ακυρώθηκαν από τα διοικητικά δικαστήρια την οκταετία 1999-2006 είναι μικρός.
      Τέλος, αναφορικά με το θέμα της εκπαίδευσης των αξιωματικών, σας πληροφορούμε ότι στη Σχολή Αξιωματικών, που είναι ανώτατο εκπαιδευτικό ίδρυμα ισότιμο με τα λοιπά ανώτατα εκπαιδευτικά ιδρύματα της χώρας, διδάσκονται από διακεκριμένους πανεπιστημιακούς καθηγητές και εξειδικευμένα στελέχη, κυρίως νομικά μαθήματα, όπως Ποινική Δικονομία, Ποινικό, Συνταγματικό, Αστικό, Διοικητικό Δίκαιο, όπως και τα νομοθετήματα των Οργανικών Νόμων - Κανονισμών του Σώματος. Ιδιαίτερη δε έμφαση δίδεται στις δικονομικές διαδικασίες που αναφέρονται στο πειθαρχικό δίκαιο του αστυνομικού προσωπικού, για τη διδασκαλία του οποίου χορηγείται εμπεριστατωμένο σύγγραμμα προς διαρκή ενημέρωση των αξιωματικών που ενεργούν διοικητικές εξετάσεις ή συμμετέχουν σε πειθαρχικά συμβούλια. Επίσης τα θέματα αυτά αποτελούν αντικείμενο διδασκαλίας και κατά τις μετεκπαιδεύσεις-επιμορφώσεις των αξιωματικών.
      Ο Υπουργός
      ΒΥΡΩΝ. Γ. ΠΟΛΥΔΩΡΑΣ»
      	14. Στην με αριθμό 6126/26-3-07 ερώτηση των Βουλευτών κυρίων Μιχάλη Καρχιμάκη, Εμμανουήλ Όθωνα και Βασιλείου Κεγκέρογλου δόθηκε με το υπ’ αριθμ. Φ900α/5435/9074/20-4-07 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 6126/26-03-2007 ερώτησης της Βουλής των Ελλήνων, που κατέθεσαν οι Βουλευτές κ.κ. Μιχάλης Καρχιμάκης, Μανώλης Όθωνας και Βασίλης Κεγκέρογλου, με θέμα τις εγκαταστάσεις του 547 ΤΠ/ΚΕΝ, σας γνωρίζουμε τα ακόλουθα:
      Η ενημέρωση προς την ιεραρχία του ΓΕΣ περί του κινδύνου στατικότητας του κτιρίου συγκροτήματος Εστιατορίων-ΚΨΜ στηρίχθηκε στην από 1-10-2005 επιτόπια έρευνα από την 736 ΔΣΕ, τους εργαστηριακούς ελέγχους του ΚΕΔΕ και την ακολούθως συνταχθείσα τεχνική έκθεση, από την οποία προκύπτουν σημαντικά προβλήματα, που άπτονται της στατικότητας, όπως μεγάλη διάβρωση οπλισμών, ρωγμές μεταξύ πλαισίου και κόμβων, αποκολλήσεις σκυροδέματος κ.λ.π.. Με το έγγραφο υπό στοιχεία Φ.917/14/42893/Σ.466/5 Ιουν 2006/ ΑΣΔΕΝ/ ΔΜΧ η ΑΣΔΕΝ/ ΔΜΧ κατατάσσει την κατασκευή στις κατηγορίες υψηλού κινδύνου.
      Κρίνοντας ότι η επισκευή του κτιρίου θα ήταν οικονομικά ασύμφορη και με αβέβαιο αποτέλεσμα, η ΑΣΔΕΝ διέταξε την άμεση εκκένωση του κτιρίου και πρότεινε την κατεδάφισή του και την κατασκευή νέου, με υπόγειο, δυναμικότητας εξακοσίων ατόμων.
      Κατόπιν των ανωτέρω η Ιεραρχία του ΓΕΣ τροποποίησε το πενταετές οικοδομικό πρόγραμμα έργων 2003-2007 αποφασίζοντας την κατασκευή νέου κτιρίου, για να δώσει οριστική λύση στο πρόβλημα, με στόχο την ασφαλή διαβίωση του προσωπικού.
      Πράγματι, αμέσως μετά την ολοκλήρωση της σχετικής μελέτης από τη ΔΥΠΟ/ΓΕΣ, πρόκειται να δημοπρατηθεί με ανοιχτή διαδικασία το έργο κατασκευής νέου κτιρίου μαγειρείων-εστιατορίων-ΚΨΜ, από οπλισμένο σκυρόδεμα, χωρητικότητας πεντακοσίων ατόμων, εκτιμώμενου προϋπολογισμού 1.700.000 € συν ΦΠΑ. Το κτίριο προβλέπεται να είναι έτοιμο προς χρήση εντός του 2008.
      Το έργο κατεδάφισης χωρίστηκε στην καθεαυτό κατεδάφιση και στην απομάκρυνση των προϊόντων εκσκαφής. Τα δύο έργα κατακυρώθηκαν σύμφωνα με την ισχύουσα νομοθεσία, με πρόχειρους διαγωνισμούς, σε δύο ανεξάρτητες εργολαβίες, λαμβάνοντας υπόψη το επείγον της περιπτώσεως λόγω της επικινδυνότητας του κτιρίου.
      Σας καταθέτουμε τα σχετικά έγγραφα.
      Το ΥΠΕΘΑ δεν αντιλαμβάνεται πώς είναι δυνατόν αφενός να επισημαίνετε τη σημασία της ασφάλειας του προσωπικού και αφετέρου να αντιδράτε σε κάθε προσπάθεια αναβάθμισής της. Είναι προφανές ότι με αυτόν τον τρόπο αυτοαναιρείσθε.
      Τέλος, σας καλούμε, για μία ακόμη φορά, να σταματήσετε να λοιδορείτε τις Ένοπλες Δυνάμεις με εκφράσεις του τύπου «ανοργάνωτος στρατός» μόνο και μόνο για να εξυπηρετήσετε τις μικροπολιτικές σας σκοπιμότητες αδιαφορώντας πλήρως για το εθνικό συμφέρον.
      Ο Υπουργός
      ΕΥΑΓΓΕΛΟΣ – ΒΑΣΙΛΕΙΟΣ Ι. ΜΕΙΜΑΡΑΚΗΣ»
      Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δερμεντζόπουλο.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 8 Ιουνίου 2007.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 628/5-6-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Σκουλά προς τον Υπουργό Υγείας και Κοινωνικής Αλληλεγγύης, σχετικά με τη λειτουργία της μονάδας τεχνητού νεφρού στο Βενιζέλειο Νοσοκομείο Ηρακλείου.
      2. Η με αριθμό 638/5-6-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς την Υπουργό Εθνικής Παιδείας και Θρησκευμάτων, σχετικά με την πρόσληψη του αναγκαίου προσωπικού καθαριότητας για τα δημόσια σχολεία κ.λπ..
      3. Η με αριθμό 631/5-6-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με τις απολύσεις προσωπικού στα ναυπηγεία Σκαραμαγκά κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 629/5-6-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Βαρβαρίγου προς την Υπουργό Εθνικής Παιδείας και Θρησκευμάτων, σχετικά με την αποκατάσταση των ζημιών στο σχολικό συγκρότημα του Αγίου Κήρυκα Ζακύνθου που προκλήθηκαν από τους σεισμούς κ.λ.π..
      2. Η με αριθμό 632/5-6-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Ανάπτυξης, σχετικά με τη χρησιμοποίηση λαμπτήρων χαμηλής κατανάλωσης για την εξοικονόμηση ενέργειας κ.λπ..
      ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Με τη σύμφωνη γνώμη του Σώματος θα προταχθεί η πρώτη με αριθμό 620/4-6-2006 πρώτη επίκαιρη ερώτηση δεύτερου κύκλου του Βουλευτή της Νέας Δημοκρατίας κ. Σίμου Κεδίκογλου προς τον Υπουργό Οικονομίας και Οικονομικών, σχετικά με τη χορήγηση των απαραίτητων πιστώσεων για τα έργα παράκαμψης Αμαρύνθου και Βασιλικού στην Εύβοια κ.λπ..
      Το περιεχόμενο της επίκαιρης ερώτησης του κυρίου συναδέλφου έχει ως εξής:
      «Σε πρόσφατη συζήτηση στη Βουλή αποκλειστικά για το θέμα του οδικού δικτύου του Νομού Ευβοίας (όπως προκύπτει από τα Πρακτικά τα οποία επισυνάπτονται) ο Υφυπουργός ΠΕ.ΧΩ.Δ.Ε. παραδέχτηκε ότι η Εύβοια τα τελευταία τριάντα χρόνια ήταν έξω από τους προγραμματισμούς του Υ.ΠΕ.ΧΩ.Δ.Ε. και ότι πράγματι η Εύβοια είναι αδικημένη.
      Παραδέχθηκε ότι οι μελέτες, λ.χ. παράκαμψη Αμαρύνθου, παράκαμψη Βασιλικού, παράκαμψη Αλιβερίου είναι έτοιμες και το πρόβλημα είναι η χρηματοδότησή τους. Από την άλλη πλευρά το Υπουργείο Εθνικής Οικονομίας επικαλείτο την έλλειψη μελετών για τη χρηματοδότηση.
      Παράλληλα με τα παραπάνω, είναι γνωστό ότι ποσό περί τα 50.000.000 ευρώ αφαιρέθηκαν από το Π.Ε.Π. για να χρηματοδοτηθεί ο δρόμος Χαλκίδα-Σχηματάρι που ήταν υποχρέωση του εθνικού προϋπολογισμού. Εάν δεν γινόταν η μεταφορά αυτή, η Περιφέρεια Στερεάς άνετα μπορούσε να χρηματοδοτήσει τουλάχιστον, τα χρήσιμα μέρη από πλευράς ατυχημάτων του εθνικού δικτύου.
      Η αλληλουχία των γεγονότων –αφαίρεση πιστώσεων από Π.Ε.Π. και άρνηση χορήγησης νέων πιστώσεων- έχουν προκαλέσει την αγανάκτηση των πολιτών της Εύβοιας για την οποία το εθνικό δίκτυο είναι η βάση για οποιαδήποτε ανάπτυξη.
      Ερωτάται ο κύριος Υπουργός: Πρόκειται να χορηγηθούν οι απαραίτητες πιστώσεις;»
      Στην επίκαιρη ερώτηση του κ. Κεδίκογλου θα απαντήσει ο Υφυπουργός Οικονομίας και Οικονομικών κ. Φώλιας.
      Ορίστε, κύριε Υπουργέ, έχετε το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κύριοι συνάδελφοι, έχω την χαρά να ενημερώσω το Σώμα, ότι μόλις χθες, παρουσία της Ευρωπαϊκής Επιτροπής, συμφωνήθηκε το Έργο Γέφυρα Σχοιματάρι-Χαλκίδα να μην βαρύνει το Π.Ε.Π. 2007-2013, αλλά μετά από συνεργασία με το Υ.ΠΕ.ΧΩ.Δ.Ε. και το Υπουργείο Οικονομίας θα συμπεριληφθεί στο τομεακό Επιχειρησιακό Πρόγραμμα Ενίσχυση Προσπελασιμότητας, που είναι αρμοδιότητα του Υ.ΠΕ.ΧΩ.Δ.Ε. και του Υπουργείου Μεταφορών. Επομένως, αφαιρείται, δεν βαρύνει το Π.Ε.Π. και αυτό πρέπει να επισημανθεί. 
      Θέλω, όμως, να σημειώσω ότι το έργο Σχοιματάρι-Χαλκίδα έγινε έργο- γέφυρα, αν και ήταν ενταγμένο από το 2001, διότι δεν μπορούσε να ολοκληρωθεί ακριβώς λόγω ανωριμότητας μελετών. 
      Επίσης, στο Πρόγραμμα Ενίσχυσης Προσπελασιμότητας που προαναφέρθηκε, αποφασίστηκε να συμπεριληφθεί και το έργο της παράκαμψης της Χαλκίδας για να διευκολυνθεί η πρόσβαση των επισκεπτών και των κατοίκων. 
      Τώρα όσον αφορά τα επιμέρους της ερωτήσεως σας: 
      Παράκαμψη Αλιβερίου: Σύμφωνα με τις υπηρεσίες του Υπουργείου Οικονομίας είχαν εγγραφεί 469.000 ευρώ, από τα οποία έχουν πληρωθεί από το 2000 ακόμα 350.000 ευρώ. Αναμένεται μετά από πολύ μεγάλες καθυστερήσεις να ολοκληρωθεί σύντομα και με πρόσθετους πόρους, ίσως από το μέτρο ωρίμανσης του Π.Ε.Π., καθώς έχει υποβληθεί σχετική πρόταση στο μέτρο ωρίμανσης και βρίσκεται στη φάση αξιολόγησης. Επομένως, το έργο ωριμάζει επιτέλους για να δημοπρατηθεί με τη βοήθεια και του Υ.ΠΕ.ΧΩ.Δ.Ε., όπως έχω ενημερωθεί και θα πρέπει να οριστικοποιηθεί ο προϋπολογισμός κατασκευής για να δούμε τα περαιτέρω. 
      Όσον αφορά στις παρακάμψεις Βασιλικού και Αμαρύνθου σύμφωνα πάντα με τις υπηρεσίες του Υπουργείου μας και τις μελέτες παράκαμψης Βασιλικού και Αμαρύνθου είχαν εγγραφεί από το 2002 στο Πρόγραμμα Δημοσίων Επενδύσεων 880.000 ευρώ, πληρωμές μηδέν. Εν  πάση περιπτώσει, όμως, τώρα η μελέτη του Βασιλικού είναι σχεδόν έτοιμη, ένα μέρος από το Υ.ΠΕ.ΧΩ.Δ.Ε., ένα μέρος από την περιφέρεια. Το κόστος κατασκευής ίσως θα μπορούσε να εξεταστεί για το νέο Π.Ε.Π., ίσως από τους πόρους που απελευθερώνονται από την απένταξη Σχοιματάρι-Χαλκίδα, αν και σε επίπεδο μικρών έργων το Υπουργείο Οικονομίας δεν παρεμβαίνει, διότι προτείνουν οι φορείς και οι περιφέρειες αποφασίζουν για το πλαίσιο των κανόνων που θέτει και η Ευρωπαϊκή ‘Ένωση. 
      Για τη μελέτη Αμαρύνθου έχει υποβληθεί σχετική πρόταση από τη            Δ.Μ.Ε.Ο. του Υ.ΠΕ.ΧΩ.Δ.Ε. στο μέτρο ωρίμανσης και βρίσκεται στη φάση αξιολόγησης. Επομένως, το έργο πρέπει να ωριμάσει πριν να μιλήσουμε για δημοπράτηση και κατασκευή και πρέπει να οριστικοποιηθεί ο προϋπολογισμός κατασκευής, για να δούμε που πάμε από εκεί και πέρα. 
      Τέλος, όπως έχει ενημερώσει ο συνάδελφος κ. Ξανθόπουλος, σε αυτό το ποσό προστίθενται τουλάχιστον 8.000.000 ευρώ επιπλέον που αφορούν τις μελέτες βελτίωσης συνολικά του άξονα Χαλκίδα-Ψαχνά-Ιστιαία-Αιδηψός, επομένως ακόμα δεν μιλάμε για κατασκευή. Πρέπει να εκπονηθεί το σύνολο από τις αναγκαίες μελέτες, να οριστικοποιηθεί ο προϋπολογισμός, για να δούμε τη συνέχεια. Συνεπώς στην παρούσα φάση του σχεδιασμού είναι πρόωρη η αναφορά στην ένταξη συγκεκριμένων έργων στις παρεμβάσεις της επόμενης προγραμματικής περιόδου. Κάτι τέτοιο θα είναι εφικτό μετά από την έγκριση και των επιχειρησιακών προγραμμάτων από την Ευρωπαϊκή Ένωση και από τα κριτήρια ένταξης των έργων της επόμενης περιόδου που θα αποφασιστούν από τις αρμόδιες επιτροπές παρακολούθησης. 
      ΠΡΟΕΔΡΕΥΩΝ (Γεώργιος Σούρλας): Ο κ. Κεδίκογλου έχει το λόγο.
      ΣΙΜΟΣ ΚΕΔΙΚΟΓΛΟΥ: Κατ’ αρχάς, κύριε Υπουργέ, να σας ευχαριστήσω για το όλο ενδιαφέρον που έχετε δείξει αυτά τα χρόνια για τα προβλήματα της Εύβοιας. Κατανοώ την ανάγκη που υπάρχει να ιεραρχηθούν τα αιτήματα που έρχονται στο Υπουργείο σας. Η πίτα των δημοσίων εσόδων είναι μικρή και τα αιτήματα είναι πολλά, είναι δίκαια, είναι επιτακτικά. 
      Σας ζητώ να καταλάβετε ότι η Εύβοια ζητά αποκατάσταση της δικαιοσύνης. Ομολογήθηκε από τον συνάδελφό σας στο Υ.ΠΕ.ΧΩ.Δ.Ε. για τα τριάντα χρόνια εγκατάλειψης που έχουμε ζήσει. 
      Επιπλέον ακόμα και τώρα τα διόδια που θα μεταφερθούν από το Σχοιματάρι προς τη Χαλκίδα  προβλέπεται να ενισχύσουν την κατασκευή της Ιονίας Οδού.
       Εμείς οι Ευβοιώτες πληρώνουμε για το γενικό καλό. Ζητάμε το αντίστοιχο και το ζητάμε γιατί ο εκσυγχρονισμός του οδικού δικτύου της Εύβοιας θα μας βγάλει όλους κερδισμένους.
       Εμείς οι Ευβοιώτες θα έχουμε επιτέλους προϋποθέσεις ανάπτυξης με ισότιμους όρους και θα σταματήσει ο παράλογος φόρος αίματος στην άσφαλτο. Οι Αθηναίοι θα έχουν γρήγορη και εύκολη πρόσβαση σε έναν ιδανικό δεύτερο τόπο κατοικίας αλλά και όμορφης ημερήσιας απόδρασης.
      Οι γύρω νησιωτικές περιοχές θα ωφεληθούν. Οι βόρειες Σποράδες από πέντε ώρες, που απέχουν από την Αθήνα, θα πέσουν στις δυόμισι με την αποπεράτωση του λιμανιού του Μαντουδιού και τον εκσυγχρονισμό του οδικού δικτύου της Εύβοιας. Τα νησιά του βορείου Αιγαίου θα έρθουν πιο κοντά στον ελλαδικό κορμό με το νέο δρόμο Χαλκίδα – Κύμη.
      Κύριε Υπουργέ, κερδισμένο, όμως, θα βγει και το Υπουργείο Οικονομίας από την αύξηση εσόδων, που θα επιφέρει η συνεπαγόμενη ανάπτυξη. 
      Το μεγάλο εμπόδιο στην ανάπτυξη της Εύβοιας είναι η προσπελασιμότητα. Όταν αυτό αίρεται, τα αποτελέσματα είναι εντυπωσιακά. 
      Στη Λιχάδα ένα φεριμπότ, που κατέβασε την απόσταση από τις τέσσερις ώρες στις δυόμισι, οδήγησε σε κατακόρυφη αύξηση της αξίας της γης και ραγδαία ανάπτυξη της περιοχής. 
      Εμείς αυτό που σας ζητάμε είναι να δώσετε στην Εύβοια τα εφόδια για την ανάπτυξή της. Θα σας δικαιώσει πλήρως.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε.
      Ο κύριος Υπουργός έχει το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
      Όπως ξέρετε, κύριε συνάδελφε, το ενδιαφέρον της σημερινής διακυβέρνησης για την ανάπτυξη της περιφέρειας είναι ιδιαίτερο, αλλά και πρακτικό. Ήδη στο πλαίσιο της 4ης Προγραμματικής Περιόδου το 80% της δημόσιας δαπάνης, που είναι πάνω από 36,5 δισεκατομμύρια ευρώ, απευθύνεται για επένδυση στην περιφέρεια. Και δεδομένου ότι και η Εύβοια είναι περιφέρεια, να είστε βέβαιος ότι θα πάρει το μερίδιο, που της αντιστοιχεί. Και αν και η ευρύτερη περιφέρεια, στην οποία ανήκει το νησί της Ευβοίας, έχει φύγει από το στόχο «ΕΝΑ», εν τούτοις όλα όσα πρέπει να γίνουν, θα γίνουν.
      Ήδη με αυτά που είπα στην πρωτολογία μου, βλέπετε ότι κάποια πράγματα αρχίζουν και μπαίνουν σε τάξη. Κακά τα ψέματα, ήταν εγκαταλελειμμένη η Εύβοια. Κατά τα ψέματα, έργα, μελέτες, δρόμοι –τα οποία, όπως αναφέρετε και στην ερώτησή σας, είχαν απενταχθεί ως ανώριμα ή με ανεπαρκείς μελέτες, ήταν έργα, τα οποία κατά ένα περίεργο τρόπο απεντάχθηκαν στις 5 Μαρτίου του 2004. 
      Αυτό το επισημαίνω, διότι μου κάνει εντύπωση πώς η περιφέρεια απένταξε έργα, τα οποία είχαν κατατεθεί για την Εύβοια, την Παρασκευή προ των εκλογών. Δηλαδή, ουσιαστικά οι τελευταίες αποφάσεις ήταν σαράντα οκτώ ώρες πριν τις εκλογές της 7ης Μαρτίου.
      Εν πάση περιπτώσει, σήμερα τα πράγματα διαφοροποιούνται, μπαίνουν σε μία σειρά, σε μία τάξη. Υπάρχουν πόροι, οι οποίοι θα επενδυθούν εκεί.
      Από εκεί και πέρα, τις επόμενες εβδομάδες θα επισκεφθώ τη Χαλκίδα με πρωτοβουλία του περιφερειάρχη, για να μπορέσουμε και επί τόπου να αντιμετωπίσουμε τα προβλήματα.
      Ευχαριστώ πάρα πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Επίκαιρες ερωτήσεις πρώτου κύκλου: 
      Θα συζητηθεί τώρα η πρώτη επίκαιρη ερώτηση του πρώτου κύκλου με αριθμό 612/4.6.2007 του Βουλευτή της Νέας Δημοκρατίας κ. Αλέξανδρου Δερμεντζόπουλου προς τον Υπουργό Αγροτικής Ανάπτυξης και Τροφίμων, σχετικά με τη χρηματοδότηση του αναδασμού στα αγροκτήματα Δημοτικών Διαμερισμάτων Χιονάδων και Ελαφοχωρίου Νομού Έβρου.
      Αναλυτικότερα ο κ. Δερμεντζόπουλος αναφέρει στην επίκαιρη ερώτησή του:
      «Ένα από τα βασικότερα προβλήματα της γεωργίας στη χώρα μας είναι το μικρό μέγεθος της εγγείου ιδιοκτησίας. Το μέσο μέγεθος της ιδιοκτησίας στην Ελλάδα είναι περίπου σαράντα με πενήντα στρέμματα, η οποία είναι τεμαχισμένη σε πέντε-έξι τεμάχια κατά μέσο όρο. 
      Το πρόβλημα αυτό της εγγείου ιδιοκτησίας έρχεται να λύσει ο αναδασμός, ο οποίος μέσω της ορθολογικής διάταξης συγκεντρώνει τη διάσπαρτη ιδιοκτησία σ’ ένα αγροτεμάχιο κανονικού σχήματος, το οποίο με την παράλληλη κατασκευή έργων, παραδίδεται στον ιδιοκτήτη προς καλλιέργεια. 
      Έτσι επιτυγχάνονται πολλαπλά οφέλη, μεταξύ των οποίων είναι και η αύξηση του καθαρού εισοδήματος των παραγωγών.
      Επιπλέον είναι γνωστό ότι κατά μέσο όρο την οκταετία 1996-2003 ολοκληρώθηκαν εβδομήντα χιλιάδες στρέμματα ανά έτος και υπολείπονται άλλα οκτώ εκατομμύρια στρέμματα προς αναδασμό.
      Στο Νομό Έβρου υπάρχει έτοιμη και εγκεκριμένη μελέτη προς δημοπράτηση του αναδασμού με παράλληλα έργα κατασκευής δικτύου δρόμων και στραγγιστικών τάφρων στα αγροκτήματα Δημοτικών Διαμερισμάτων Χιονάδων και Ελαφοχωρίου, έκτασης δεκαπεντέμισι χιλιάδων στρεμμάτων και συνολικού προϋπολογισμού 2.215.000 ευρώ.
      Με δεδομένη και διακηρυγμένη τη βούληση του Υπουργείου για επιτάχυνση των αναδασμών και τα οφέλη που θα προκύψουν από την υλοποίηση του έργου, σε συνδυασμό με την ωριμότητα της μελέτης, καθώς και τη δυνατότητα χρηματοδότησης είτε από τον κρατικό προϋπολογισμό, είτε από Ειδικό Λογαριασμό του Υπουργείου, ερωτάται ο κύριος Υπουργός:
      Εάν και πότε προτίθεται να προβεί στη χρηματοδότηση του εν λόγω αναδασμού.»
      Στην επίκαιρη ερώτηση του κ. Δερμεντζόπουλου θα απαντήσει ο Υφυπουργός Αγροτικής Ανάπτυξης και Τροφίμων, κ. Κοντός.
      Ορίστε, κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, συμφωνούμε απόλυτα με αυτά που αναφέρει ο ερωτών Βουλευτής, δηλαδή ότι πράγματι ένα από τα βασικότερα προβλήματα της γεωργίας στη χώρα μας είναι το μικρό μέγεθος της εγγείου ιδιοκτησίας. Ο αναδασμός είναι ένα ουσιαστικό, ένα αναπτυξιακό μέτρο. Μειώνει το κόστος παραγωγής των αγροτικών προϊόντων, δίνει τη δυνατότητα πραγματοποίησης δυναμικών καλλιεργειών και, αν θέλετε, μειώνει την ταλαιπωρία των αγροτών. 
      Δυστυχώς, οι αναδασμοί στη χώρα μας έχουν προχωρήσει με πολύ αργούς ρυθμούς. Θέλω να σας πω ότι κάποια από τα προβλήματα των αναδασμών τα έχουμε ήδη επιλύσει. Στον προηγούμενο νόμο του Υπουργείου Αγροτικής Ανάπτυξης και Τροφίμων έχουμε επιλύσει σοβαρότατα θέματα αναδασμών και έχουμε δημιουργήσει το θεσμικό πλαίσιο, έτσι ώστε να επιταχυνθούν οι αναδασμοί. 
      Εν συνεχεία ζητήσαμε από τις νομαρχίες όλης της χώρας να μας γνωρίσουν την ετοιμότητα που έχουν για αναδασμούς. Δυστυχώς, ελάχιστες νομαρχίες έχουν ανταποκριθεί. Δεν υπάρχει ετοιμότητα και για το λόγο αυτό προγραμματίζουμε μια μεγάλη σύσκεψη, έτσι ώστε να τους γνωρίσουμε για άλλη μια φορά το νομοθετικό πλαίσιο και, επίσης, να τους γνωρίσουμε από πού μπορούν να χρηματοδοτηθούν και να προχωρήσουν οι αναδασμοί. 
      Όσον αφορά τον αναδασμό που αναφέρετε στα Διαμερίσματα Χιονάδων και Ελαφοχωρίου, σας γνωρίζουμε ότι ήδη έχουμε επικοινωνήσει με τη Νομαρχία του Έβρου. Μας έχουν πληροφορήσει ότι η μελέτη όντως έχει ολοκληρωθεί. Δεν υπεβλήθη στα Π.Ε.Π., διότι μέχρι την προηγούμενη προγραμματική περίοδο, το Γ΄ Κοινοτικό Πλαίσιο Στήριξης, οι αναδασμοί κυρίως χρηματοδοτούνταν από τα Π.Ε.Π.. Δεν υπεβλήθη στα Π.Ε.Π. για να χρηματοδοτηθεί, όμως καλέσαμε το νομάρχη να μας φέρει τη μελέτη και παράλληλα να προχωρήσει και όλες τις διαδικασίες που απαιτούνται, δηλαδή να ληφθεί απόφαση από τους αγρότες της περιοχής να προχωρήσουν οι διοικητικές διαδικασίες και να οριστεί η Επιτροπή Ανταγωνισμού. Να δούμε, λοιπόν, τη μελέτη. 
      Για πρώτη φορά, χρηματοδότηση αναδασμών μπορεί να πραγματοποιηθεί από τη Δ΄ Προγραμματική Περίοδο, διότι συμπεριλάβαμε στις δράσεις της αγροτικής ανάπτυξης από το 2007 μέχρι το 2013 και τους αναδασμούς. Κατά συνέπεια, υπάρχει το νομοθετικό πλαίσιο, υπάρχει η χρηματοδοτική δυνατότητα από την Ευρωπαϊκή Ένωση. 
      Καλούμε, λοιπόν, τη Νομαρχιακή Αυτοδιοίκηση Έβρου να υποβάλει τη μελέτη και μαζί να δούμε πώς μπορούμε να προχωρήσουμε όλες τις διαδικασίες, έτσι ώστε να πραγματοποιηθεί ο αναδασμός στα Δημοτικά Διαμερίσματα Χιονάδων και Ελαφοχωρίου. Μιλούμε για μία έκταση δεκαπέντε χιλιάδων πεντακοσίων στρεμμάτων, που όντως θα βοηθήσει, όπως σωστά το επισημάνατε, την αγροτική ανάπτυξη της περιοχής. 
      Σας διαβεβαιώνουμε, λοιπόν, ότι εφόσον η μελέτη ανταποκρίνεται στις απαιτήσεις των δράσεων του Δ΄ Κοινοτικού Πλαισίου Στήριξης, εμείς είμαστε αποφασισμένοι να στηρίξουμε την προσπάθεια αυτή στο Νομό Έβρου. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Ο ερωτών συνάδελφος κ. Δερμεντζόπουλος έχει το λόγο. 
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Κύριε Υπουργέ, είναι γνωστή η χρησιμότητα, όπως επισημάνατε και εσείς και η αναγκαιότητα των αναδασμών στη χώρα μας ως απαραίτητο στοιχείο για την αύξηση της παραγωγικότητας των γεωργικών εκμεταλλεύσεων. Υπάρχουν και άλλοι αναδασμοί σε εξέλιξη στο Νομό Έβρου. Εάν έκανα την ερώτηση για το συγκεκριμένο, είναι γιατί είναι σε φάση πλήρους ωρίμανσης.  Και όταν λέω «φάση πλήρους ωρίμανσης», όπως θα δείτε και σεις από τα στοιχεία που ζητήσατε από τη Νομαρχία Έβρου, αυτό σημαίνει ότι έχουν τελειώσει όλες οι διαδικασίες, οπότε το θέμα και το ερώτημα που προκύπτει, είναι μόνο για τη χρηματοδότηση. 
      Είπατε ότι μπορεί να χρηματοδοτηθεί από το Ε.Σ.Π.Α., από τη Δ΄ Προγραμματική Περίοδο. Θα ήθελα να διερευνήσετε εάν υπάρχει δυνατότητα, γιατί, σύμφωνα με τις αποφάσεις  και τους νόμους, μπορούν να χρηματοδοτούνται οι αναδασμοί είτε από τον κρατικό προϋπολογισμό, είτε από το Γ’ Κοινοτικό Πλαίσιο Στήριξης είτε από το Δ΄ Κοινοτικό Πλαίσιο Στήριξης, όπως είπατε, είτε από κάποιο ειδικό λογαριασμό του Υπουργείου, που αφορά το δημόσιο κεφάλαιο δημοσίων επενδύσεων για χορηγήσεις δανείων, για ανέγερση κτηρίων του Υπουργείου Γεωργίας, καθώς και για εκτέλεση προγραμμάτων εποικισμού και αναδασμών. 
      Θα ήθελα, λοιπόν, επειδή το Δ΄ Κοινοτικό Πλαίσιο Στήριξης πιθανόν να πάει λίγο πίσω και επειδή ο συγκεκριμένος αναδασμός είναι σε πολύ καλή φάση ωρίμανσης, να διερευνήσετε και τη δυνατότητα εάν μπορούμε, εφόσον είναι έτοιμα  και ικανά τα στοιχεία που θα σας στείλει η νομαρχία, να υλοποιήσουμε τον εν λόγω αναδασμό και από κάποια άλλη πηγή για να είναι πιο σύντομη η διαδικασία.
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε. 
      Κύριε Υπουργέ, έχετε το λόγο. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε συνάδελφε, γνωρίζετε την ευαισθησία της Κυβέρνησης για την ανάπτυξη της ελληνικής περιφέρειας, της ελληνικής υπαίθρου. Ιδιαίτερα γνωρίζετε την ευαισθησία που έχουμε για τον ακριτικό Νομό του Έβρου. Την έχουμε αποδείξει την περσινή χρονιά, όπου πήραμε σημαντικότατα μέτρα, για να αντιμετωπίσουμε τα προβλήματα που είχαν δημιουργηθεί από τις μεγάλες πλημμύρες του ποταμού Έβρου.
      Σας λέμε λοιπόν και για το συγκεκριμένο αναδασμό, αλλά και για κάθε άλλη πρόταση που θα υποβάλετε για την ανάπτυξη του αγροτικού τομέα στο Νομό Έβρου, ότι εμείς θα εξαντλήσουμε όλα τα περιθώρια, έτσι ώστε και πόροι να εξευρεθούν και οι διαδικασίες να τρέξουν, για να μπορέσουν να γίνουν αυτά τα τόσο σημαντικά έργα. 
      Πιστεύουμε ότι ο Νομός Έβρου χρειάζεται αναδασμούς. Έχει μεγάλες εκτάσεις που, εφόσον γίνουν αναδασμοί, εφόσον προχωρήσουν -και θα προχωρήσουν- τα αντιπλημμυρικά έργα, μπορούν να γίνουν δυναμικές καλλιέργειες, δίνοντας έτσι μεγαλύτερη αναπτυξιακή διάσταση στον αγροτικό τομέα του νομού. Πολύ σωστά επισημάνατε ότι, εκτός από την τέταρτη προγραμματική περίοδο, τις δράσεις δηλαδή από το 2007 μέχρι το 2013 που χρηματοδοτούνται από την Ευρωπαϊκή Ένωση, υπάρχουν δυνατότητες και από τον κρατικό προϋπολογισμό, αλλά και από τον ειδικό λογαριασμό που υπάρχει στο Υπουργείο για τη χρηματοδότηση των αναδασμών. 
      Θα εξαντλήσουμε, λοιπόν, όλα τα περιθώρια σε συνεργασία με τη Νομαρχιακή Αυτοδιοίκηση -διότι κομβικό σημείο είναι να στηρίξει αυτήν την προσπάθεια η Νομαρχιακή Αυτοδιοίκηση- και με την Περιφέρεια Ανατολικής Μακεδονίας και Θράκης και σας λέμε ότι αυτό το έργο, το οποίο προτείνετε και εσείς, θα προχωρήσει με γρήγορους ρυθμούς, έτσι ώστε ο αναδασμός, που επί σειρά ετών επιζητούν οι αγρότες της περιοχής, να γίνει μια πραγματικότητα.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Εισερχόμαστε στη συζήτηση της δεύτερης, της με αριθμό 609/4-6-2007 επίκαιρης ερώτησης του Βουλευτή του Πανελληνίου Σοσιαλιστικού Κινήματος κ. Εμμανουήλ Όθωνα προς τον Υπουργό Αγροτικής Ανάπτυξης και Τροφίμων, σχετικά με την απόρριψη αιτήσεων πληγέντων παραγωγών του Δήμου Νικηφόρου Φωκά του Νομού Ρεθύμνου από την κακοκαιρία του 2004 κ.λπ..
      Αναλυτικότερα η επίκαιρη ερώτηση του κ. Όθωνα έχει ως εξής:
      «Σφοδρή αγανάκτηση έχει προκαλέσει στους παραγωγούς του Δήμου Νικηφόρου Φωκά του Νομού Ρεθύμνου η απόφαση του ΕΛ.Γ.Α. Ηρακλείου να απορρίψει το 98% των αιτήσεων των πληγέντων παραγωγών από τις έντονες χιονοπτώσεις του 2004, επικαλούμενη διάφορες προσχηματικές δικαιολογίες. Χαρακτηριστικό είναι ότι από τους περίπου 150 πληγέντες παραγωγούς, που κατέθεσαν ακριβώς τα ίδια δικαιολογητικά έγγραφα, δικαιώθηκαν μόλις οι 5! Η πρωτοφανής «αυστηρότητα» του ΕΛ.Γ.Α. εις βάρος τους δημιουργεί σαφείς υπόνοιες ότι έχει πολιτικά κίνητρα, προκειμένου να εξοικονομηθούν πόροι για να διατεθούν σε πληγέντες σε άλλες περιοχές της χώρας, εν όψει της «πρώιμης» προεκλογικής περιόδου στην οποία εισερχόμαστε. Είναι, λοιπόν, σαφές ότι προκαλούνται μεγάλα ερωτήματα για τη σκοπιμότητα της ανωτέρω απόφασης του ΕΛ.Γ.Α. Ηρακλείου και ότι προκαλεί έντονη ανησυχία στους παραγωγούς για την αξιοπιστία και φερεγγυότητα της λειτουργίας του, πέρα από κομματικές γραμμές και «άνωθεν» εντολές. 
      Κατόπιν των ανωτέρων, ερωτάται ο αρμόδιος Υπουργός:
      Υπάρχει η πολιτική βούληση να επανεξεταστούν οι αποφάσεις του ΕΛ.Γ.Α. Ηρακλείου που απορρίπτουν το 98% των αιτήσεων των παραγωγών του Δήμου Νικηφόρου Φωκά που επλήγησαν από τις χιονοπτώσεις του 2004 και να αποκατασταθεί η ηθική τάξη για εκείνους που υπέβαλαν πλήρη φάκελο;»
      Θα απαντήσει ο Υφυπουργός Αγροτικής Ανάπτυξης και Τροφίμων, ο κ. Κοντός.
      Κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, οι μη καλυπτόμενες από τον ΕΛ.Γ.Α. ζημιές που προξενήθηκαν από τους παγετούς του Φεβρουαρίου του 2004 στο φυτικό κεφάλαιο του Δήμου Νικηφόρου Φωκά του Νομού Ρεθύμνης, περιελήφθησαν στο πρόγραμμα χορήγησης κρατικών ενισχύσεων «FROST». 
      Για τις παραπάνω ζημιές, είχαν υποβληθεί στον ΕΛ.Γ.Α. εκατόν σαράντα δύο αιτήσεις παραγωγών. Οι εξατομικεύσεις των ζημιών ολοκληρώθηκαν και κοινοποιήθηκαν τα πορίσματα. Δικαιούχοι σε πρωτοβάθμιο και δευτεροβάθμιο επίπεδο δεν είναι πέντε, όπως αναφέρετε, κύριε συνάδελφε, αλλά είναι εξήντα τρεις. Οι υπόλοιποι εξήντα δύο παραγωγοί δεν έχουν κριθεί δικαιούχοι, διότι δεν έχουν υποβάλει τα δικαιολογητικά που απαιτούνται.
      Πρέπει να σας πω ότι οι κρατικές ενισχύσεις χορηγούνται σύμφωνα με τους όρους και τις προϋποθέσεις που καθορίζονται από τις κοινοτικές κατευθυντήριες γραμμές για τη γεωργία και οι δικαιούχοι καθορίζονται σύμφωνα με τον Κανονισμό Κρατικών Οικονομικών Ενισχύσεων. 
      Για να κριθεί, κατά συνέπεια, ένας παραγωγός ως δικαιούχος, πρέπει να προσκομίσει μαζί με την αίτηση ζημιάς όλα τα προβλεπόμενα δικαιολογητικά βάσει των οποίων θα αποδεικνύεται -εκτός των άλλων- και η κυριότητα της εκμετάλλευσης. Δυστυχώς, οι εξήντα δύο παραγωγοί, οι οποίοι δεν εκρίθησαν δικαιούχοι της αποζημίωσης, δεν έχουν προσκομίσει μέχρι στιγμής τα απαιτούμενα δικαιολογητικά.
      Κατά συνέπεια, αυτό που αναφέρετε στην ερώτησή σας, ότι δεν υπάρχει πολιτική βούληση, δεν ευσταθεί. Δεν έγινε καμμία απολύτως διακριτική μεταχείριση. Εμείς στον ΕΛ.ΓΑ. δεν κάνουμε ποτέ διακριτική μεταχείριση. Εάν εσείς έχετε έστω και ένα παράδειγμα ότι έγινε διακριτική μεταχείριση, σας καλώ να το αναφέρετε εδώ στη Βουλή, δηλαδή να μου δώσετε το όνομα και να είστε βέβαιος ότι και θα το ψάξουμε, αλλά και αν έχει γίνει αυτό που λέτε, θα επιρρίψουμε ευθύνες εκεί που αναλογούν. 
      Άρα, είναι καθαρά θέμα δικαιολογητικών. Δεν υπέβαλαν δικαιολογητικά οι υπόλοιποι εξήντα δύο παραγωγοί και γι’ αυτό και δεν έχουν κριθεί δικαιούχοι των ενισχύσεων. Γι’ αυτούς που έχουν κριθεί, προχωρούν οι εξατομικεύσεις και σύντομα θα εισπράξουν τις αποζημιώσεις τους. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Όθωνας.
      ΕΜΜΑΝΟΥΗΛ ΟΘΩΝΑΣ: Ευχαριστώ, κύριε Πρόεδρε.
      Κύριε Υπουργέ, κατ’ αρχάς να συμφωνήσουμε σε κάτι. Ότι τριάμισι χρόνια μετά τη σφοδρή κακοκαιρία -πρωτόγνωρη για τα χρονικά της Κρήτης και του Ρεθύμνου- από το Φεβρουάριο του 2004, ούτε ένας αγρότης δεν έχει αποζημιωθεί. Τουλάχιστον διασκεδάζουν τον πόνο τους οι αγρότες, γελώντας στα καφενεία κάθε βράδυ ενθυμούμενοι τους τρεις μήνες που ο ΕΛ.Γ.Α. θα κατέβαλε τις αποζημιώσεις που έγιναν τρεις μήνες μετά τη συγκομιδή και τώρα είμαστε στα τρία χρόνια και βλέπουμε.
       Από εκεί και μετά, για να γίνω πιο συγκεκριμένος, μετά την καθυστέρηση αυτή των τριάμισι ετών, όπου επαναλαμβάνω σε όλο το νομό δεν έχουν καταβληθεί συγκεκριμένες αποζημιώσεις, αλλά είναι συνεχώς σε εξέλιξη -μια διαδικασία η οποία εξελίσσεται και εξελίσσεται αλλά τελειωμό δεν έχει- στη συγκεκριμένη ευρύτερη περιοχή, στην οποία ειδικά αναφέρομαι και αναφερθήκατε, η προσχηματική, κατά την άποψή μου, επίκληση από την πλευρά του ΕΛ.Γ.Α. Ηρακλείου ότι οι συγκεκριμένοι φάκελοι, που αρχικά ήταν πολύ περισσότεροι -και χαίρομαι που λέτε τώρα ότι οι πιστοποιημένοι έστω δικαιούχοι έχουν αυξηθεί- είναι ότι δεν είχαν σφραγίδα με γνήσιο της υπογραφής στη δήλωση ιδιοκτησίας. Κάτι το οποίο ισχύει για αρκετούς από τους οποίους φαίνεται να πληρώνονται και εν πάση περιπτώσει είναι μία προσήλωση στην τυπικότητα και η αποθέωση της γραφειοκρατίας, η οποία θα μπορούσε να είχε ξεπεραστεί με μία συνεννόηση του ΕΛ.Γ.Α. Ηρακλείου με τους ανταποκριτές των ΕΛ.Γ.Α. στο δήμο, όπως οι ίδιοι ισχυρίζονται. Εν πάση περιπτώσει, δεν μπορεί οι δικαιούχοι αγρότες να γίνονται μπαλάκι σε μία συνεννόηση μεταξύ υπηρεσιών του ΕΛ.Γ.Α. για τυπικές παραλήψεις, οι οποίες επαναλαμβάνω, κατά την άποψή μου, χρησιμοποιούνται προσχηματικά και θα σας πω γιατί, επειδή μου είπατε να αναφέρω παραδείγματα. 
      Αυτή τη στιγμή αυξάνονται οι τελικοί δικαιούχοι και η αίσθηση που υπάρχει στην περιοχή, κύριε Υπουργέ, είναι επειδή συνωστίζονται στα πολιτικά γραφεία των συναδέλφων της Νέας Δημοκρατίας και των πολιτευτών, οι οποίοι πληθαίνουν όσο πλησιάζουν οι εκλογές. Υπάρχει μία έντονη καχυποψία και δυσπιστία του κόσμου ότι πρέπει να περάσει από τον πάγκο για να γίνει και αυτός δικαιούχος. 
      Ξεκαθαρίστε, λοιπόν, ποιες είναι οι τυπικές εκείνες παραλήψεις που δεν μπορούν να διορθωθούν και υπάρχει αυτή η απόκλιση μεταξύ αιτήσεων και τελικών δικαιούχων και να μπει όλη η κατάσταση σε μια σειρά που να μην υπάρχουν υπόνοιες ότι γίνονται διαφόρων ειδών παιχνίδια γύρω απ’ αυτήν την υπόθεση.
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, ο κύριος συνάδελφος, όπως πολλές φορές έχει γίνει στο Κοινοβούλιο, παραπληροφορεί τη Βουλή και τους αγρότες. Γιατί; Διότι σκοπίμως δεν ξεχωρίζει τα Π.Σ.Ε.Α. από τον ΕΛ.Γ.Α.. Είναι άλλο το ένα και άλλο το άλλο. Εμείς στο πρόγραμμά μας λέγαμε, τρεις μήνες από τη συγκομιδή του προϊόντος -όταν μιλούμε για ΕΛ.Γ.Α.- και αυτό το κάναμε πράξη και μειώσαμε κατά εκατό ημέρες το χρόνο που πληρώνονται οι αποζημιώσεις, σε σχέση με τους χρόνους που πληρώνονταν οι αποζημιώσεις και επί των ημερών της προηγούμενης κυβέρνησης. 
      Δεύτερον, μιλάει για πάγκους, για πολιτικά γραφεία, αλλά δεν μου αναφέρει ούτε ένα όνομα ούτε μία περίπτωση, έτσι ώστε να αποδείξουν ότι κάτι τέτοιο δεν ισχύει. 
      Τρίτον, λέει για δικαιολογητικά, ποια δικαιολογητικά απαιτούνται. Είναι πολύ απλό. Δικαιολογητικά που να αποδεικνύουν ότι κάποιοι αγρότες έχουν ιδιοκτησία. Ότι είναι δικά τους, δηλαδή, τα δέντρα που αναφέρουν ότι καταστράφηκαν. Οι εξήντα δύο αγρότες δεν τα αναφέρουν καν.
      Τέταρτον, επειδή αναφερόμαστε στα Π.Σ.Ε.Α., θέλω να σας πω ότι ενώ τα προγράμματα Π.Σ.Ε.Α., επί των δικών σας ημερών εγκρίνονταν σε ενάμισι με δύο χρόνια, τώρα εγκρίνονται το πολύ σε έξι με οκτώ μήνες κι αυτό είναι μία επανάσταση, όσον αφορά τις αγροτικές αποζημιώσεις.
      Θέλω επίσης να πω ότι επί των ημερών μας με δίκαιο και αντικειμενικό τρόπο γίνονται οι εκτιμήσεις. Θέλω να πω ότι επί των ημερών μας οι ανταποκριτές και οι εκτιμητές του ΕΛ.Γ.Α. είναι συνεχώς δίπλα στους αγρότες. Και θέλω να πω ότι επί των ημερών μας καταβάλλονται αποζημιώσεις και καλύπτουμε και άλλους κινδύνους έτσι ώστε να αισθάνεται πλήρη ασφάλεια ο αγρότης και να έχει εμπιστοσύνη και στον ΕΛ.Γ.Α. και να έχει εμπιστοσύνη και στο κράτος.
      ΕΜΜΑΝΟΥΗΛ ΟΘΩΝΑΣ: Θα επιδοτήσετε τον κόσμο, κύριε Υπουργέ;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Εάν εσείς τώρα αναφέρετε ότι θα πρέπει να παρανομήσουμε και να δώσουμε αποζημιώσεις και σε αγρότες που δεν έχουν δέντρα, που δεν έχουν ιδιοκτησία, τότε αυτό είναι έξω από τη δική μας φιλοσοφία, έξω από τη δική μας πολιτική και δεν πρόκειται να παρανομήσουμε, σας διαβεβαιώ, με κανέναν τρόπο. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Τρίτη είναι η με αριθμό 623/4.6.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου, προς τους Υπουργούς Περιβάλλοντος, Χωροταξίας και Δημοσίων Έργων και Οικονομίας και Οικονομικών, σχετικά με την κατοχύρωση του δημόσιου χαρακτήρα του δάσους του Τατοϊου την αξιοποίησή του κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Ο μεγαλύτερος πνεύμονας πρασίνου της Αττικής συνολικής έκτασης σαράντα δύο χιλιάδων  στρεμμάτων και μέρος του Εθνικού Δρυμού της Πάρνηθας, παρ’ ότι χρυσοπληρώθηκε από τον ελληνικό λαό με εκατόν είκοσι χρόνια μοναρχίας και 4,5 δισεκατομμύρια δραχμές στον Γλίξμπουργκ, εγκαταλείφθηκε τόσο από τις κυβερνήσεις του ΠΑ.ΣΟ.Κ., όσο και από τη σημερινή της Νέας Δημοκρατίας. ‘Ετσι διευκολύνεται το μεγάλο κεφάλαιο του τόπου, να βάλει στο χέρι ένα από τα ελάχιστα δάση της Αττικής, έναν τεράστιο χώρο σημαντικού φυσικού κάλλους, ανάσα ζωής για ολόκληρο το Λεκανοπέδιο. 
      Το λαϊκό αίτημα για να αποτραπεί κάθε επιχειρηματική δράση από ιδιώτες και την Τοπική Αυτοδιοίκηση και να αποκλειστεί κάθε σκέψη που οδηγεί στην ανταποδοτικότητα, είναι πέρα για πέρα δίκαιο. Το Τατόι από χώρος τσιμέντου και ιδιωτικής εκμετάλλευσης που τον προορίζει η Κυβέρνηση και τον διεκδικεί το κεφάλαιο, πρέπει να παραμείνει πνεύμονας πρασίνου. Να είναι δημόσια λαϊκή περιουσία, ενταγμένη στον Εθνικό Δρυμό της Πάρνηθας και με χρηματοδότηση από τον κρατικό προϋπολογισμό, να σχεδιαστεί και να αναμορφωθεί σε χώρο αναψυχής και ψυχαγωγίας για τη νεολαία και το λαό της Αττικής. Να υπάρχει ελεύθερη πρόσβαση και χρήση των χώρων, η λειτουργία του να είναι δωρεάν, με χώρους που θα αξιοποιηθούν για πολιτιστικές και αθλητικές εκδηλώσεις, ενώ τα υπάρχοντα κτήρια να διατηρηθούν ως αρχιτεκτονική και πολιτιστική κληρονομιά. 
      Ερωτώνται οι κύριοι Υπουργοί, ποια συγκεκριμένα και άμεσα μέτρα θα πάρει η Κυβέρνηση, προκειμένου το φυσικό κάλλος των σαράντα δύο χιλιάδων στρεμμάτων στο Τατόι και η πολιτισμική – αρχιτεκτονική αξία των κτισμάτων, να συντηρηθούν, να αναδειχθούν και να αποδοθούν στο λαό, με ελεύθερη πρόσβαση και δωρεάν χρήση των αθλητικών, πολιτιστικών, ψυχαγωγικών εγκαταστάσεων και εξυπηρετήσεων που πρέπει να λειτουργήσουν και ταυτόχρονα, να αποτρέψει κάθε επιχειρηματική δράση στο χώρο κατοχυρώνοντας τον αποκλειστικά δημόσιο χαρακτήρα του».
      Ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης θα απαντήσει στην ερώτηση του κ. Σκυλλάκου.
      Ορίστε, κύριε Υπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Σχετικά με την προστασία και αξιοποίηση του κτήματος Τατοϊου θα ήθελα να αναφέρω τα εξής: Από τον Οργανισμό της Αθήνας έχει προχωρήσει σε μεγάλο βαθμό σχέδιο προεδρικού διατάγματος για την προστασία του ορεινού όγκου της Πάρνηθας, στα όρια του οποίου περιλαμβάνεται και η περιοχή του Τατοϊου. Με βάση αυτόν το σχεδιασμό η εν λόγω περιοχή προβλέπεται να λειτουργήσει ως υπερτοπικός πόλος αναψυχής, πολιτισμού και αθλητισμού.
      Πιο συγκεκριμένα το κτήμα χωρίζεται σε πέντε ενότητες και θα αναφέρω εν συντομία τι προβλέπει το σχέδιο του προεδρικού διατάγματος για κάθε μία από αυτές τις ενότητες.
      Στην πρώτη ενότητα που αφορά την ορεινή και πιο δυσπρόσιτη περιοχή του κτήματος, που εκτείνεται δυτικά της οδού Βαρυμπόμπης – Αγίου Μερκουρίου, προτείνεται να περιληφθούν τα όρια της ζώνης απόλυτης προστασίας της περιοχής. Εκεί προβλέπονται:  η δυνατότητα επίσκεψης για επιστημονικούς και ερευνητικούς σκοπούς, διαχειριστικά μέτρα προστασίας της πανίδας και της χλωρίδας. 
      Στη δεύτερη ενότητα, που αφορά την περιοχή ανατολικά και νότια των κτηριακών συγκροτημάτων και μέχρι τη σιδηροδρομική γραμμή Αθηνών-Χαλκίδας, δίνεται η δυνατότητα ελαφρών χρήσεων αναψυχής και υπαίθριου αθλητισμού, είναι επιτρεπτή η εγκατάσταση ενός μικρού αναψυκτηρίου, καθώς και ενδεχόμενη αγροτική εκμετάλλευση. Για την εξυπηρέτηση των χρήσεων αυτών επιβάλλεται χρησιμοποίηση αποκλειστικά και μόνον των υφιστάμενων κτηρίων του κτήματος.
      Στην τρίτη ενότητα που αφορά την περιοχή εκατέρωθεν της οδού Βαρυμπόμπης-Αγίου Μερκουρίου και σε μικρό βάθος απ’ αυτήν, προτείνονται χρήσεις υπαίθριας αναψυχής. 
      Στην τέταρτη ενότητα που αφορά την περιοχή γύρω από τις υφιστάμενες κτηριακές εγκαταστάσεις και τα βοηθητικά κτίσματα προτείνονται χρήσεις αναψυχής, αθλητισμού, πολιτισμού και εκθέσεων ειδικής θεματολογίας κ.λπ. 
      Σε ό,τι αφορά την πέμπτη ενότητα που αφορά την περιοχή του συγκροτήματος των βοηθητικών χώρων που συγκεντρώνει και τις περισσότερες γεωργικές εκτάσεις, προτείνονται χρήσεις αθλητισμού και αναψυχής.
       Ενδεικτικά αναφέρω ότι επιτρέπονται εγκαταστάσεις ενός αναψυκτηρίου, ενός χώρου έκθεσης της ιστορίας του Τατοϊου, εγκαταστάσεις ιππικού ομίλου, εγκαταστάσεις εκπαιδευτικών δραστηριοτήτων, αξιοποίησης των γεωργικών και κτηνοτροφικών εγκαταστάσεων. 
      Θα πρέπει να πω ότι για τη διαχείριση των ζωνών που προανέφερα στο σχέδιο προεδρικού διατάγματος υπάρχει πρόβλεψη σύστασης ενός νομικού προσώπου νομικού δικαίου βάσει της ισχύουσας νομοθεσίας περί προστατευόμενων περιοχών. 
      ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Αντώνης Σκυλλάκος έχει το λόγο. 
      ΑΝΤΩΝΗΣ ΣΚΥΛΛΑΚΟΣ: Εμείς συνεχίζουμε να ανησυχούμε για το τι θα γίνει στο Τατόι, γιατί ναι μεν ετοιμάζεται κάποιο προεδρικό διάταγμα –άκουσα την απάντηση του κυρίου Υπουργού- όμως διαβεβαιώσεις ότι οι χώροι πρασίνου θα διατηρηθούν ως χώροι πρασίνου, αναψυχής κ.λπ., όπως το μητροπολιτικό πάρκο που θα γινόταν στο Ελληνικό, όπου κόψε-κόψε και με αλλαγή προγραμματισμού και προτάσεων και από τις παλαιότερες κυβερνήσεις και από τη σημερινή, όσον αφορά το Ελληνικό πάμε σ’ άλλη κατεύθυνση. Γι’ αυτό διατηρείται η ανησυχία μας. 
      Τελικά εάν βγει το προεδρικό διάταγμα με βάση αυτά που είπατε, κατάλαβα ότι θα υπάρχει νομικό πρόσωπο ιδιωτικού δικαίου, που θα διαχειρίζεται τα πέντε κομμάτια. Εκείνο όμως που δεν απαντήσατε, είναι τι θα γίνει με τη διαχείριση των χώρων αθλητισμού, πολιτισμού και αναψυχής. Θα δοθούν σε ιδιώτες, θα είναι δωρεάν η πρόσβαση, θα είναι με εισιτήριο; Εμείς είμαστε εντελώς αντίθετοι σε κάθε προοπτική εμπορευματοποίησης του Τατοϊου και όποιων εγκαταστάσεων αθλητικών, πολιτιστικών υπάρξουν εκεί πέρα. Δε λέω ότι δεν θα πληρώνουν το αναψυκτικό, όσοι πηγαίνουν στους χώρους αυτούς ,αλλά η διαχείριση των αθλητικών χώρων και όλων αυτών που μιλήσαμε, επειδή δεν συμφωνούμε στη λογική της ανταποδοτικότητας, πρέπει να υπάρχει ελεύθερη πρόσβαση και δωρεάν παροχή όλων των υπηρεσιών, που μπορεί αυτός το πνεύμονας να παράσχει στους κατοίκους του Λεκανοπεδίου. 
      Εδώ θα ήθελα τη θέση της Κυβέρνησης. Θα μπουν οι ιδιώτες μέσα; Θα υπάρχει εισιτήριο, θα πληρώνουν ή θα είναι όλα δωρεάν, όπως λέμε εμείς; 
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός  έχει το λόγο. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, όπως ανέφερα και προηγουμένως το προεδρικό διάταγμα προβλέπει για τη συγκεκριμένη περιοχή ότι θα δημιουργηθεί ένας υπερτοπικός πόλος πολιτισμού, αθλητισμού και αναψυχής. Η πρόσβαση στις προστατευόμενες περιοχές σ’ όλη τη χώρα, κύριε συνάδελφε, είναι ελεύθερη και δεν υπάρχει κανένας περιορισμός. 
      Είναι προφανές ότι το ενδιαφέρον μας για την περιοχή είναι αμέριστο, γιατί συνδέεται ιστορικά με την πολιτική ζωή της χώρας, αλλά ταυτόχρονα είναι και ένας μεγάλος πνεύμονας πρασίνου για την ευρύτερη περιοχή. 
      Επιτρέψτε μου να σας πω ότι και από πλευράς Υπουργείου Αγροτικής Ανάπτυξης, που έχει να κάνει με τη συγκεκριμένη περιοχή, το τελευταίο χρονικό διάστημα έχουν διαμορφωθεί τρεις χώροι αναψυχής στο δάσος του Τατοϊου, που βεβαίως επισκέπτονται ελεύθερα χιλιάδες συμπολίτες μας. 
      Στο πλαίσιο πυροπροστασίας του Τατοϊου, γίνεται ετήσια συντήρηση του δασικού οδικού δικτύου, γίνονται καθημερινές περιπολίες για την προστασία του δασικού πλούτου της περιοχής για αποφυγή παράνομων παρεμβάσεων και έχουν σχεδόν ολοκληρωθεί τα έργα πυροπροστασίας στο δάσος Τατοϊου προϋπολογισμού 1.230.000 ευρώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Θα συζητηθεί η τρίτη με αριθμό 621/4-6-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς, κ. Ιωάννη Δραγασάκη προς τον Υπουργό Πολιτισμού, σχετικά με την μονιμοποίηση των συμβασιούχων που εργάζονται στον ιππόδρομο κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Εδώ και σχεδόν τρεις μήνες σας έχουμε υποβάλει ερώτηση (αριθ. πρωτ. 4586/21/2/07) για τις απαράδεκτες συνθήκες που απασχολούνται στον Οργανισμό Διεξαγωγής Ιπποδρομιών Ελλάδας (Ο.Δ.Ι.Ε.), γνωστό ως ιππόδρομο, περίπου χίλιοι εργαζόμενοι με σύμβαση μιας ημέρας! Πολλοί από αυτούς εργάζονται πάνω από είκοσι χρόνια (ως και τριάντα δύο χρόνια η μεγαλύτερη προϋπηρεσία).
      Μετά το π.δ. 164/04 και τις υποσχέσεις της Κυβέρνησης για μονιμοποίηση των συμβασιούχων, επτακόσιοι συμβασιούχοι του Ο.Δ.Ι.Ε. κατέθεσαν στο Α.Σ.Ε.Π. τα στοιχεία της προυπηρεσίας τους (Σεπτέμβριος 2004). Από τότε ως σήμερα καμμία απάντηση δεν τους δόθηκε, παρ’ ότι το Α.Σ.Ε.Π. έκρινε ότι οι εργαζόμενοι στον Ο.Δ.Ι.Ε. είναι, πράγματι, συμβασιούχοι και δικαιούνται τη μετατροπή της σύμβασής τους σε αορίστου χρόνου σύμφωνα με το παραπάνω προεδρικό διάταγμα. Ζήτησε μάλιστα από το Δ.Σ. του Ο.Δ.Ι.Ε. να θεσπίσει θέσεις εργασίας αορίστου χρόνου. Ένα χρόνο μετά το Δ.Σ. του Ο.Δ.Ι.Ε. αρνείται να απαντήσει στο Α.Σ.Ε.Π., αρνείται να συμβάλει στην μετατροπή των συμβάσεων και συνεχίζει να απασχολεί τους εργαζόμενους με το μεσαιωνικό καθεστώς σύμβασης μιας μέρας! 
      Με βάση τα παραπάνω ερωτάται ο κύριος Υπουργός:
      1. Με δεδομένο ότι οι συγκεκριμένοι συμβασιούχοι του Ο.Δ.Ι.Ε. καλύπτουν ορισμένες ανάγκες και με δεδομένη την αναγνώριση και από το Α.Σ.Ε.Π. ότι εμπίπτουν στις διατάξεις του π.δ. 164/2004, πότε συγκεκριμένα θα αντιμετωπιστεί οριστικά το εργασιακό τους πρόβλημα;
      2. Έως ότου ρυθμιστεί η μονιμοποίηση στο πνεύμα του π.δ.  164/2004 θα ληφθεί μέριμνα, ώστε να απολαμβάνουν στοιχειωδών δικαιωμάτων που δικαιούνται οι υπόλοιποι εργαζόμενοι (π.χ. επιδόματα ασθενείας, οικογενειακά, αδείας);»
      Στην ερώτηση του κ. Δραγασάκη θα απαντήσει ο Υφυπουργός Πολιτισμού κ. Ορφανός.
      Ορίστε κύριε Υφυπουργέ, έχετε το λόγο.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Η ερώτηση του κυρίου συναδέλφου, πραγματικά θίγει ένα μεγάλο θέμα. Η παρούσα Κυβέρνηση και η παρούσα διοίκηση του Ο.Δ.Ι.Ε., κατ’ ουσίαν το έχει κληρονομήσει σ’ ένα μέγεθος έξω από τα φυσιολογικά. Θα πρέπει να περιγράψουμε λίγο τη νομική φύση που έχει η συγκεκριμένη δραστηριότητα, δηλαδή η σχέση εργασίας του ευκαιριακού προσωπικού, όπως το ονομάζουν στον κανονισμό λειτουργίας του, στον εσωτερικό κανονισμό οργάνωσης, διάρθρωσης και λειτουργίας του οργανισμού, ο οποίος έχει θεσπιστεί και έχει κυρωθεί κατά ρητή νομοθετική εξουσιοδότηση και άρα, έχει ισχύ νόμου, όπως προβλέπεται και από αποφάσεις δικαστηρίων. 
      Προσωπικό ευκαιριακά απασχολούμενο, λοιπόν, είναι το προσωπικό, που προσλαμβάνεται με σύμβαση μιας ημέρας κατά ειδική ρύθμιση μέσα στο συγκεκριμένο οργανισμό. Με βάση τις συγκεκριμένες διατάξεις, ο νομοθέτης προβλέπει ειδικά και συγκεκριμένα την απασχόληση ευκαιριακά απασχολουμένου προσωπικού στον Ο.Δ.Ι.Ε. και μάλιστα για την κάλυψη των αναγκών των ιπποδρομιακών συγκεντρώσεων, δηλαδή τις μέρες κατά τις οποίες έχει ιππόδρομο. 
      Το βασικό στοιχείο το οποίο υπάρχει με την έννοια του κανόνα αναγκαστικού δικαίου είναι το εξής. Αυτές οι ευκαιριακές συμβάσεις, δίνουν το δικαίωμα στον ΟΔΙΕ να μην υποχρεούται να συνεχίζει την απασχόληση των συγκεκριμένων προσώπων σ’ όλες τις ιπποδρομιακές συγκεντρώσεις. Μπορεί να τους καλέσει μία, δύο ή τρεις φορές και έχει τη διακριτική ευχέρεια της μη επαναπασχόλησης. 
      Όλα αυτά εμπεριέχονται και σε απάντηση, που έχει σταλεί στον κύριο συνάδελφο. Απλώς τα αναφέρω, για να ακουστούν. 
      Επίσης ένα άλλο κυρίαρχο στοιχείο, είναι ότι η συγκεκριμένη εργασιακή σχέση δεν έχει συνέχεια. Δηλαδή, αν για κάποιο λόγο απουσιάσει, ακόμα και αν τον έχουν καλέσει αδικαιολογήτως, δεν έχει ούτε τις προβλεπόμενες από το νόμο και σε κάθε περίπτωση τις περιγραφόμενες συνήθως στις εργασιακές συμβάσεις συνέπειες. Είναι μια σχέση μιας ημέρας, η οποία καταρτίζεται κάθε φορά πριν από την ιπποδρομιακή διαδικασία. Πληρώνεται στο τέλος της διαδικασίας και αποχωρεί. 
      Είναι φανερό, λοιπόν, ότι είναι μια σχέση εργασίας με εντελώς ιδιαίτερα χαρακτηριστικά, κυρίως, λόγω της φύσης και του αντικειμένου της παρεχόμενης εργασίας, που την καθιστούν σαφώς διακριτή από κάθε άλλη σχέση, που αφορά τύπους συμβάσεων εργασίας εκτάκτων αναγκών ή αυτές που ανανεώνονται χωρίς να υπάρχει αυτή η απόσταση των τριών μηνών, που προβλέπεται από το π.δ. 164/2004, οπότε η λογική θα ήταν ότι καλύπτονται απ’ αυτήν την διάταξη, για να μπορούν να έχουν αορίστου χρόνου συμβάσεις.
      Γι’ αυτό το λόγο άλλωστε, οι εκάστοτε καταρτιζόμενες ειδικές επιχειρησιακές συμβάσεις του Ο.Δ.Ι.Ε., ουδέποτε ρύθμισαν θέματα που αφορούν το εν λόγω προσωπικό, το οποίο ρητά και νόμιμα εξαιρείται της εφαρμογής. Είναι δηλαδή μια ειδική περίπτωση και ο στόχος είναι στο πλάι των μονίμων ή εκείνων που έχουν συγκεκριμένη δραστηριότητα, να εξυπηρετούν τις ιπποδρομιακές συγκεντρώσεις. 
      Είναι σαφές από το πρώτο μέρος της απάντησης -στο δεύτερο θα πω και την πολιτική θέση του αντικειμένου- ότι δεν υπάρχει τυπική διαδικασία πάνω στην οποία να στηριχθεί. Το Γ΄ τμήμα του Α.Σ.Ε.Π. έστειλε μία δική του τοποθέτηση. Κακώς αναφέρεται στην ερώτηση ότι δεν υπάρχει απάντηση του Ο.Δ.Ι.Ε.. Έχει απαντήσει ο Ο.Δ.Ι.Ε. και μάλιστα πρόσφατα έχουμε και δεύτερη απάντηση, που έρχεται από την ολομέλεια του Α.Σ.Ε.Π., την οποία στη δεύτερη φάση της ερώτησης θα την αναφέρω, ώστε να γίνει κατανοητό, ακριβώς, το σημείο στο οποίο βρίσκεται η συγκεκριμένη δραστηριότητα και πώς ενδεχομένως θα μπορούσε να ξεκαθαρίσει το σκηνικό.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει ο κ. Δραγασάκης.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, θέλω να πω ότι την ερώτηση αυτή, θα την έκανα ούτως ή άλλως, βέβαια, αλλά την έκανα, κυρίως, διότι με έχει συγκινήσει αυτό το πρόβλημα. Είναι μία ξεχωριστή περίπτωση. Μέχρι τώρα ξέραμε ότι υπάρχουν εργαζόμενοι με συμβάσεις αορίστου χρόνου και ότι υπάρχουν οι γνωστοί συμβασιούχοι. Εδώ είναι μια κατηγορία εργαζομένων με ανύπαρκτα εργασιακά δικαιώματα. Είναι σαν να μην υπάρχουν. Κάθε μέρα προσλαμβάνονται, κάθε μέρα απολύονται. 
      Επομένως, κύριε Υπουργέ, αναγνωρίζω βεβαίως ότι εσείς κληρονομήσατε αυτό το πρόβλημα. Σας προτείνω να μην το φορτωθείτε να το λύσετε πέρα από νόμους και διατάγματα. Όλα αυτά στηρίζονται σε μία υπουργική απόφαση, η οποία έγινε παλιά. Σας προτείνω όλα αυτά να τα αλλάξετε. Δεν μπορεί δηλαδή να σταθεί με βάση το Σύνταγμά μας ένα εργασιακό καθεστώς τέτοιας μορφής. Εδώ υπάρχουν ιδιομορφίες, οι οποίες όμως κατατείνουν στο εξής. Ο Ιππόδρομος κάνει ιπποδρομίες, άρα πάγιες είναι οι ανάγκες, έχουμε εργαζόμενους εκεί που δουλεύουν είκοσι χρόνια, επομένως εδώ πρέπει να θεσμοθετηθεί ένα καθεστώς μερικής βεβαίως απασχόλησης, αλλά αορίστου χρόνου και επομένως και οι εργαζόμενοι αυτοί να έχουν εργασιακά δικαιώματα. 
      Αυτήν τη στιγμή ο Ο.Δ.Ι.Ε., ως επιχείρηση βεβαίως, διατυπώνει κάποιες απόψεις με βάση στενά οικονομικά κριτήρια. Είμαι βέβαιος ότι εσάς σας ενδιαφέρει και η ευρύτερη διάσταση. Επομένως, ο Ο.Δ.Ι.Ε. αυτήν τη στιγμή είναι σε διαμάχη με το Α.Σ.Ε.Π. , πρέπει να δώσει επειγόντως τα στοιχεία που ζητάει το Α.Σ.Ε.Π., είναι σε διαμάχη με την Επιθεώρηση Εργασίας. Πήγε εκπρόσωπος της Επιθεώρησης Εργασίας και δεν βρήκε τίποτα εκεί και έχει κάνει έγγραφο ότι δεν τηρούνται οι νόμοι. Επομένως, άμεσα νομίζω πρέπει να λάβετε μέτρα. Πρώτον, να καλέσετε τη διοίκηση, αν χρειαστεί να την καλέσουμε και στη Βουλή, να γίνουν σεβαστά τα στοιχειώδη εργασιακά δικαιώματα που προτείνει και η Επιθεώρηση Εργασίας. Δεύτερον, να δοθούν τα στοιχεία στο Α.Σ.Ε.Π.. Και τρίτον, να αλλάξει η υπουργική απόφαση και να βρεθεί ο πιο πρόσφορος δρόμος, ούτως ώστε με συνειδητή πολιτική παρέμβαση, κύριε Υπουργέ, αυτή είναι η θέση μου, με συνειδητή παρέμβαση και με πολιτική βούληση δική σας και της Κυβέρνησης γενικά, με τη στήριξη βεβαίως πιστεύω και όλων των κομμάτων εδώ μέσα, να υπάρξει ένα ανθρώπινο εργασιακό καθεστώς για τόσους εργαζόμενους που είναι άλλωστε και πάρα πολλοί. Είναι εκατοντάδες.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δραγασάκη.
      Κύριε Υπουργέ, έχετε το λόγο.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, ο κύριος συνάδελφος έβαλε τη διάσταση που περιγράφεται και στην ερώτηση για το τι γίνεται με το συγκεκριμένο προσωπικό. Θέλω να πω ότι το Α.Σ.Ε.Π. έστειλε την απόφαση με αριθμό 1.071 από το τμήμα Α΄, στην οποία περιγράφει τις θέσεις του. Υπήρξε απάντηση από την πλευρά της διοίκησης και υπάρχει ένα πρόσφατο έγγραφο από τις 19 Μαΐου του 2007, το οποίο περίπου λέει τα εξής: Βάζει μια νομική βάση ότι η προηγούμενη απόφαση, η με αριθμό 1.071, όπως είναι προφανές από το περιεχόμενό της, δεν είναι οριστική, προεχόντως, διότι δεν διαλαμβάνει καν κρίση του Α.Σ.Ε.Π. περί του αν για τους επτακόσιους εργαζόμενους, για τους οποίους πρόκειται, συντρέχουν ή όχι οι νόμιμες προϋποθέσεις για την υπαγωγή τους στη ρύθμιση. Εφόσον από την όλη διαδικασία προκύψει ότι οι προϋποθέσεις είναι αυτές, σαφέστατο είναι ότι οι διατάξεις του π.δ. 164 είναι σεβαστές και γι’ αυτό υπάρχει, για να μπορέσουμε να λύσουμε αυτά τα προβλήματα.
      Από τη στιγμή κατά την οποία δεν θα υπάρξει λύση σε ικανοποιητικό επίπεδο, εμείς μελετάμε πολιτικά το θέμα, διότι πράγματι δεν είναι ένα απλό θέμα που αφορά μόνον πενήντα άτομα. Εκεί είναι χίλια άτομα, τα οποία εμφανίζουν μια άναρχη κατάσταση, σε πολλά στοιχεία. Είναι φανερό ότι αυτή η κατάσταση δεν μπορεί να συνεχιστεί. 
      Έτσι κι αλλιώς αυτή τη στιγμή ετοιμάζουμε ένα καινούργιο προγραμματισμό στη  λειτουργία του Ο.Δ.Ι.Ε. μέσα στο οποίο υπάρχει ένα πρόγραμμα δράσεων για τα επόμενα χρόνια δηλαδή τα έτη 2008, 2009, 2010, μέσα στο οποίο θα εντάξουμε όλο το θέμα των εργαζομένων, έτσι ώστε κατ’ αρχήν να μην υπάρχει –αυτό είναι αυτονόητο- παραβίαση εργασιακών όρων. Είναι αυτονόητο επίσης ότι η προστασία των εργαζομένων είναι πρωταρχικό στοιχείο της λειτουργίας μας. Από την άλλη πλευρά κινούνται χρήματα χωρίς να φέρνουν το ανάλογο αποτέλεσμα και γι’ αυτό δεν πρέπει να διατίθενται προς τέτοιες κατευθύνσεις. 
      Λαμβάνουμε υπ' όψιν μας σοβαρά τα στοιχεία που τέθηκαν και όταν θα έχουμε την τελική κρίση, θα έχουμε και τη δική μας θέση. 
      ΙΩΑΝΝΗΣ ΔΡΑΓΑΣΑΚΗΣ: Συγκρατώ το σημερινό καθεστώς ως απαράδεκτο. 
      ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω στο Σώμα τα εξής: α) Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Αναμόρφωση του Εθνικού Τελωνειακού Κώδικα και άλλες διατάξεις». 
      β) Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης: «Κύρωση της Συμφωνίας μεταξύ των Συμβαλλομένων Κρατών Μερών στη Συνθήκη για την Ίδρυση του Ευρωπαϊκού Οργανισμού Διαστήματος και του Ευρωπαϊκού Οργανισμού Διαστήματος για την προστασία και ανταλλαγή διαβαθμισμένων πληροφοριών». 
      Επίκαιρες ερωτήσεις δεύτερου κύκλου: 
      Θα συζητηθεί η δεύτερη με αριθμό 608/4-6-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Βρεττού προς τον Υπουργό Περιβάλλοντος, Χωροταξίας και Δημοσίων Έργων, σχετικά με την κατασκευή του κεντρικού αποδέκτη των ομβρίων των περιοχών των Δήμων Αχαρνών, Ζεφυρίου, Καματερού και Άνω Λιοσίων. 
      Η επίκαιρη ερώτηση του κ. Βρεττού έχει ως εξής: 
      «Παρά τις προειδοποιήσεις μου για την άμεση ανάγκη κατασκευής των έργων για τον αποδέκτη των όμβριων της λεκάνης των Δήμων Αχαρνών, Ζεφυρίου, Καματερού και Άνω Λιοσίων, η περιοχή υπέστη για άλλη μιά φορά τις συνέπειες των έντονων βροχοπτώσεων με καταστροφικές πλημμύρες σε  ορισμένες περιοχές τους, όπου συνήθως λιμνάζουν τα όμβρια νερά. Το πρόβλημα είναι παλαιό και γνωστό και το είχα επισημάνει και με πρόσφατη ερώτησή μου προς τον Υπουργό ΠΕ.ΧΩ.Δ.Ε. στις 2.3.2007. 
      Ο χείμαρρος της Εσχατιάς, που συνδέεται με τον Κηφισό ποταμό, είναι ο κεντρικός αποδέκτης των όμβριων υδάτων μιας λεκάνης είκοσι πέντε τετραγωνικών χιλιομέτρων και δεν επαρκεί για τη διοχέτευση τους αν δεν υλοποιηθούν τα απαραίτητα έργα. Χωρίς αυτά δεν μπορούν να λειτουργήσουν ούτε τα εσωτερικά δίκτυα όμβριων υδάτων των δήμων της περιοχής. Για την αντιμετώπιση του προβλήματος έχουν εκπονηθεί από το 2003 σχετικές προκαταρκτικές μελέτες που προέβλεπαν τη διαπλάτυνση του χειμάρρου με ταυτόχρονη υπογειοποίηση του σε ορισμένα σημεία του. 
      Σε προγενέστερη απάντηση του (1872Β/10-3-2005) ο Υπουργός ΠΕ.ΧΩ.Δ.Ε. δήλωσε ότι η Οριστική Μελέτη ήταν σχεδόν έτοιμη. Στην τελευταία του απάντηση, ο Υπουργός ΠΕ.ΧΩ.Δ.Ε. παραβλέποντας τι είχε δηλώσει πριν δύο χρόνια, απαντά ότι «οι οικονομικές δυνατότητες του προγράμματος του Υ.ΠΕ.ΧΩ.Δ.Ε., εξαρτώνται από τις δημοσιονομικές δυνατότητες του Υπουργείου Οικονομίας, ακόμη και για τις επείγουσες περιπτώσεις των αντιπλημμυρικών έργων της Αττικής». Είναι φανερό ότι όλες οι γραφειοκρατικές αιτιολογίες που παρουσίασε στη δισέλιδη απάντησή του είναι απλώς δικαιολογίες. Κρύβουν την οικονομική αδυναμία στην οποία περιήλθε η Κυβέρνηση για τους γνωστούς λόγους. Αντί να χτίσουν πάνω σε αυτά που βρήκαν και να κάνουν βήματα εμπρός, χτυπάνε σημειωτόν, όταν δεν πάνε πίσω. 
      Ερωτάται ο κύριος Υπουργός
      Θα προχωρήσει άμεσα στην κατασκευή των απαραίτητων έργων, ώστε το Ρέμα Εσχατιάς να λειτουργεί σαν ο βασικός αποδέκτης των όμβριων της λεκάνης του Δήμου Αχαρνών;» 
      Ο κύριος Υφυπουργός έχει το λόγο. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε συνάδελφε, το μεγάλο πρόβλημα που αντιμετωπίζει η Αττική με τις πλημμύρες είναι διαχρονικό και ασφαλώς δεν μπορεί να λυθεί με τοπικές μόνο επεμβάσεις. Χρειάζονται γενικότερες διευθετήσεις σε κάθε λεκάνη απορροής με έργα τα οποία θα πρέπει να προωθούνται από τα κατάντη προς τα ανάντη. 
      Είναι γεγονός ότι με την ευκαιρία των Ολυμπιακών Αγώνων έγιναν ορισμένα έργα. Επίσης, είναι γεγονός ότι δεν ολοκληρώθηκαν στο σύνολό τους τα έργα αυτά. Έτσι όταν, έχουμε ακραία φαινόμενα βροχής, όπως τα πρόσφατα, προκαλούνται προβλήματα. Ακραία φαινόμενα είχαμε στο Μενίδι. 
      Αναφέρω ενδεικτικά ότι σύμφωνα με στοιχεία μέτρησης του Εργαστηρίου Υδραυλικής του Πολυτεχνείου Αθηνών στο Δήμο Μενιδίου, στις 24.5.2007 η βροχόπτωση ανήλθε συνολικά σε 71,6 χιλιοστά. Σε μία ώρα έπεσαν περίπου σαράντα τέσσερα  χιλιοστά και κατεγράφη μέγιστη ένταση δεκαλέπτου 123,6 χιλιοστά ανά ώρα. Αυτά είναι μεγέθη που αντιστοιχούν σε βροχή πεντηκονταετίας. 
      Σε ό,τι αφορά τη σημερινή κατάσταση και τα έργα που αφορούν τη διευθέτηση του ρέματος Εσχατιάς από κατάντη προς τα ανάντη, θα σας δώσω αναλυτικά στοιχεία τα οποία έχουν ως εξής: Στη συμβολή του ρέματος Εσχατιάς με τον Κηφισό υπάρχει η πλέον επείγουσα ανάγκη ανακατασκευής έργων σε ένα μήκος περίπου εκατόν είκοσι μέτρων, για την άρση μιας υφιστάμενης στένωσης. 
      Υπάρχει εγκεκριμένη σήμερα οριστική μελέτη. Ο προϋπολογισμός του έργου ανέρχεται σε 1,6 εκατομμύρια ευρώ. Προωθούνται οι σχετικές διαδικασίες και εκτιμάται ότι το έργο θα δημοπρατηθεί το Σεπτέμβριο του έτους 2007. 
      Ένα δεύτερο τμήμα διευθέτησης, μήκους χιλίων μέτρων, έχει ήδη κατασκευαστεί με κλειστό αγωγό.  Για τα επόμενα εννιακόσια μέτρα βρίσκεται υπό έγκριση στο Υ.ΠΕ.ΧΩ.Δ.Ε. η οριστική μελέτη διευθέτησης, επίσης με κλειστό αγωγό. Υπάρχει δυνατότητα δημοπράτησης των έργων αυτών με προϋπολογισμό 9,5 εκατομμύρια ευρώ, εφόσον εξασφαλιστούν οι απαιτούμενες πιστώσεις. 
      Η μελέτη του ρέματος Εσχατιάς από την οδό Διστόμου έως τη λεωφόρο Πάρνηθας, βορείως του Δήμου Αχαρνών, πρόκειται να ολοκληρωθεί από το Υ.ΠΕ.ΧΩ.Δ.Ε. σε διάστημα λίγων μηνών. Μετά την ολοκλήρωση των μελετών θα πρέπει βεβαίως να εξασφαλιστούν οι αναγκαίοι πόροι και το έργο θα μπορεί να δημοπρατηθεί και κατά τμήματα. Αναφέρω ότι το σύνολο του κόστους εκτιμάται σε 60.000.000 ευρώ. 
      Μετά την ολοκλήρωση της οριστικής μελέτης του ρέματος Εσχατιάς μπορούν να γίνουν περισσότερες τοπικές επεμβάσεις για την άρση εμποδίων κατά μήκος των ρεμάτων. Αναφέρω ότι οι δήμοι της περιοχής έχουν υποβάλει στο Υ.ΠΕ.ΧΩ.Δ.Ε. σχετικές προτάσεις. Οι προτάσεις αυτές αξιολογούνται από το Υ.ΠΕ.ΧΩ.Δ.Ε. προκειμένου να ενταχθούν στις προαναφερόμενες εργολαβίες του ρέματος Εσχατιάς. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Βρεττός έχει το λόγο.
      ΚΩΝΣΤΑΝΤΙΝΟΣ ΒΡΕΤΤΟΣ: Κύριε Πρόεδρε, ο συμπαθής Υπουργός μου δίνει ασυμπαθείς ερωτήσεις. Γιατί εκείνο που μου είπε είναι ότι πρώτον έριξε πολύ βροχή και άρα, είναι φυσικό να έχουμε καταστροφές, ενώ δεν είναι έτσι. Και σε λιγότερες βροχές έχουμε τα ίδια φαινόμενα και μάλιστα, μερικές φορές ακόμα και χειρότερα φαινόμενα. Δεύτερον, μου είπε ο κύριος Υπουργός ότι γίνονται ορισμένες μελέτες, αλλά τίποτα δεν έχει ενταχθεί σε κανένα πρόγραμμα. 
      Αυτή δεν είναι ικανοποιητική απάντηση, κύριε Πρόεδρε. Αυτό μου λέει ότι, πρώτον, δεν υπάρχουν χρήματα ή και αν υπάρχουν χρήματα, έχουν δοθεί σε άλλες προτεραιότητες, που η Κυβέρνηση κρίνει ότι πρέπει να γίνουν. 
      Το πρόβλημα της απορροής των ομβρίων υδάτων αφορά τέσσερεις δήμους. Επίσης, αφορά πάνω από τριακόσιες χιλιάδες κατοίκους σε υποβαθμισμένες περιοχές. Υπήρχε μία μελέτη από το 2003. Αυτή, απ’ ό,τι φαίνεται, έχει μείνει στα χαρτιά, δεν έχει προχωρήσει τίποτα. 
      Ο κύριος Υπουργός λέει «κοιτάζουμε να δημοπρατήσουμε οριστικές μελέτες». Αυτή είναι η απάντησή του. Με αυτό καταλαβαίνω ότι δεν υπάρχει κάτι καινούριο από το 2003 μέχρι σήμερα. Υπάρχει, λοιπόν, στασιμότητα. Λυπάμαι για την απάντηση που δίνει ο κύριος Υπουργός. Θα περίμενα κάτι πιο ενθαρρυντικό, κάτι πιο ελπιδοφόρο για την περιοχή αυτή που έχει υποστεί πολλά δεινά.
      Είπε ότι τα έργα γίνονται από τα κατάντη προς τα ανάντη. Αυτό είναι σωστό. Η κυβέρνηση του ΠΑ.ΣΟ.Κ. έφτιαξε τα κατάντη, δηλαδή έφτασε να διευθετήσει όλο τον Κηφισό. Τα ανάντη τα ανέλαβε η Κυβέρνηση της Νέας Δημοκρατίας. Δεν έχει κάνει τίποτα. Αυτή είναι η πραγματικότητα και λυπάμαι που την επιβεβαιώνουμε για μία ακόμη φορά, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Βρεττέ.
      Κύριε Υπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Κατ’ αρχήν επιτρέψτε μου να πω στον εκλεκτό κύριο συνάδελφο ότι το οικονομικό θέμα, είναι θέμα του Υπουργείου Οικονομικών. Δεν είναι θέμα του Υ.ΠΕ.ΧΩ.Δ.Ε.. Το Υ.ΠΕ.ΧΩ.Δ.Ε. προετοιμάζει τις μελέτες σε οριστικό επίπεδο και από εκεί και πέρα, θα πρέπει να εξασφαλιστούν οι πόροι.
      ΚΩΝΣΤΑΝΤΙΝΟΣ ΒΡΕΤΤΟΣ: Εντάξει. Η Κυβέρνηση είναι ενιαία. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ασφαλώς. Συμφωνώ. 
      Για την αντιμετώπιση του θέματος των πλημμυρών στην Αττική γνωρίζετε ότι είναι σε εξέλιξη η υλοποίηση ενός master plan, ενός συνολικού σχεδίου αντιμετώπισης των πλημμυρών. Αναφέρω ενδεικτικά ότι ο συνολικός προϋπολογισμός είναι της τάξεως των 750.000.000 ευρώ, ποσό το οποίο βεβαίως θα πρέπει να εξασφαλιστεί από τους εθνικούς πόρους. 
      Με το ν. 744/1999 των προηγούμενων κυβερνήσεων, κύριε συνάδελφε, αφαιρέθηκε από την Ε.ΥΔ.ΑΠ., που είχε την εμπειρία και την υποδομή, η ευθύνη να υλοποιεί έργα αντιπλημμυρικής προστασίας. Αυτό πέρασε στο Υ.ΠΕ.ΧΩ.Δ.Ε.. Αυτό το πέρασμα καταλαβαίνετε ότι εκ των πραγμάτων προκάλεσε μία καθυστέρηση. Θέλω να διαβεβαιώσω ότι, όπως ανέφερα αναλυτικά στην πρωτολογία μου, τα έργα προχωράνε κανονικά.
      Αναφέρω επιπλέον ότι το 2006 στο πλαίσιο εργολαβίας αποκατάστασης ζημιών από πλημμύρες το Υ.ΠΕ.ΧΩ.Δ.Ε. έχει κατασκευάσει έργα στο ρέμα Εσχατιάς στην περιοχή του Καματερού, δαπάνης 170.000 ευρώ, χάρη στα οποία το πρόβλημα των έντονων βροχοπτώσεων των τελευταίων ημερών αμβλύνθηκε πάρα πολύ και επίσης έχει εκπονηθεί η οριστική μελέτη των κυρίων συλλεκτηρίων αγωγών αποχέτευσης ομβρίων του Δήμου Αχαρνών. 
      Η έγκριση της μελέτης προωθείται από το Υ.ΠΕ.ΧΩ.Δ.Ε., σε συνδυασμό με την περιβαλλοντική αδειοδότηση.
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Εισερχόμαστε στη συζήτηση της υπ’ αριθμό 624/4-6-2007 επίκαιρης ερώτησης του Βουλευτή του Κομμουνιστικού Κόμματος Ελλάδος κ. Άγγελου Τζέκη προς τους Υπουργούς Εθνικής Άμυνας και Περιβάλλοντος, Χωροταξίας και Δημοσίων Έργων, σχετικά με την απομάκρυνση του πεδίου βολής Ασκού Θεσσαλονίκης.
      Αναλυτικότερα, ο κ. Τζέκης αναφέρει στην επίκαιρη ερώτησή του τα εξής:
      «Με την τελευταία άσκηση των Ενόπλων Δυνάμεων της χώρας και του ΝΑΤΟ στο πεδίο βολής Ασκού επανέρχεται το ζήτημα που απασχολεί τους κατοίκους της επαρχίας Λαγκαδά και συγκεκριμένα των οικισμών Ασκού, Προφήτη, Νυμφόπετρας, Σοχού, Μικροκώμης, γιατί ζουν εδώ και πολλά χρόνια με τον φόβο των βλημάτων που πέφτουν συχνά κοντά στα σπίτια τους, στις καλλιέργειές τους και πολλές φορές οι συνέπειες είναι καταστροφικές (από άσκαστα βλήματα υπήρξαν και δύο θάνατοι).
      Το σημαντικότερο όμως είναι ότι υπάρχουν ενδείξεις ότι χρησιμοποιούνται και βλήματα με απεμπλουτισμένο ουράνιο, με ενδεχόμενους κινδύνους για την υγεία των κατοίκων.
      Να σημειωθεί ότι η περιοχή αυτή είναι ενταγμένη στη συνθήκη Ramsar και ότι περνάει η Εγνατία Οδός, με πολύ αυξημένη κίνηση οχημάτων.
      Είναι δίκαιη λοιπόν η αγανάκτηση των χιλιάδων κατοίκων και η απόφασή τους να κινητοποιηθούν, ώστε να απομακρυνθεί το πεδίο βολής από τη συγκεκριμένη περιοχή, που τους θέτει σε κίνδυνο και υποβαθμίζει ολόκληρη την περιοχή. 
      Η Κυβέρνηση, που ισχυρίζεται στα λόγια ότι επιδιώκει την ανάπτυξη της περιφέρειας, είναι υπεύθυνη για τη συνέχιση της απαράδεκτης αυτής κατάστασης, που πάνω από τα συμφέροντα του λαού θέτει τα συμφέροντα των Ευρωνατοϊκών δυνάμεων και σχεδιασμών.
      Ερωτώνται οι κύριοι Υπουργοί:
      Πότε θα απομακρυνθεί το πεδίο βολής Ασκού του Νομού Θεσσαλονίκης και μέχρι την απομάκρυνσή του πώς θα διασφαλιστεί η ζωή και η περιουσία των κατοίκων της περιοχής. 
      Αν θα γίνει έρευνα από αρμόδιους φορείς για τυχόν ύπαρξη απεμπλουτισμένου ουρανίου».
      Στην επίκαιρη ερώτηση του κ. Τζέκη θα απαντήσει ο Υφυπουργός Εθνικής Άμυνας κ. Λαμπρόπουλος.
      Κύριε Υπουργέ, έχετε το λόγο.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Ευχαριστώ, κύριε Πρόεδρε.
      Κύριε Πρόεδρε, θέλω να απαντήσω στον αγαπητό κύριο συνάδελφο, στην ερώτηση που κατέθεσε στη Βουλή, πως κατά την εκτέλεση των βολών δεσμεύεται μόνο ο χώρος του πεδίου ασκήσεων και όχι οποιαδήποτε άλλη γειτνιάζουσα ιδιωτική περιοχή. Παίρνονται όλα τα απαραίτητα μέτρα, ώστε να μηδενιστεί ο κίνδυνος ατυχήματος. Οι πτώσεις των βλημάτων πραγματοποιούνται μακριά από τις κατοικημένες περιοχές. Οι τροχιές των βλημάτων δεν διέρχονται πάνω από την Εγνατία Οδό. 
      Η Στρατιωτική Υπηρεσία κατά τους μήνες με έντονες γεωργικές δραστηριότητες στη συγκεκριμένη περιοχή έχει λάβει όλα τα απαραίτητα μέτρα, ώστε να μην εκτελούνται βολές στο εν λόγω πεδίο βολής. 
      Ο Ελληνικός Στρατός –και θέλω να είμαι ξεκάθαρος εδώ, για να μην σπέρνουμε ανησυχίες εκεί που δεν πρέπει και που δεν υπάρχει λόγος- δεν διαθέτει βλήματα απεμπλουτισμένου ουρανίου και επομένως, ουδέποτε χρησιμοποιήθηκαν τέτοιου είδους πυρομαχικά. Τελεία και παύλα σε αυτό.
      Το Γενικό Επιτελείο, προκειμένου να αμβλύνει τις ανησυχίες των κατοίκων, θα διενεργήσει άμεσα όλες τις προβλεπόμενες μετρήσεις, σε συνεργασία με τον «ΔΗΜΟΚΡΙΤΟ» και με τους τοπικούς φορείς των δήμων να στείλουν τεχνικό σύμβουλο, ό,τι θέλουν και να γίνουν όλα αυτά μαζί, όπως κάτι ανάλογο έγινε και στο Διδυμότειχο και αποδείχτηκε ότι δεν υπάρχει ίχνος μόλυνσης. Μάλιστα, στο γραφείο του δημάρχου υπήρχε περισσότερη μόλυνση απ’ ό,τι υπήρχε εκεί.
      Επιπλέον, θέλω να προσθέσω, ότι στο εν λόγω πεδίο ασκήσεων εκπαιδεύονται τμήματα του Ελληνικού Στρατού και μόνο. Άσκηση με συμμαχικά στρατεύματα είχε γίνει το 2000. Πρόσφατα διεξήχθη η Άσκηση «Ευρώπη II» -προσέξτε όμως- στο πλαίσιο της πιστοποίησης της δικής μας Ταξιαρχίας, της 71ης Ταξιαρχίας, ως σχηματισμού μάχης Ευρωπαϊκής Ένωσης. Πιστοποίηση, καμμία συμμετοχή ξένων στρατευμάτων.
      Οι περιοχές Κορώνειας-Βόλβης προστατεύονται πράγματι από τη Σύμβαση Ραμσάρ και για τούτο έχει εκδοθεί και ισχύει η Κοινή Απόφαση των Υπουργών ΠΕ.ΧΩ.Δ.Ε., Γεωργίας και Μακεδονίας–Θράκης, η οποία καθορίζει τις δραστηριότητες που επιτρέπονται σε διάφορες ζώνες που έχουν οριοθετηθεί. 
      Το πεδίο βολής Ασκού βρίσκεται στη Γ΄ Ζώνη, που είναι η εξωτερική περιφερειακή ζώνη αυτής της προστατευόμενης περιοχής. Στη Ζώνη αυτή, δηλαδή τη Γ’ Ζώνη, επιτρέπονται όλα τα έργα εθνικής σημασίας, όπως είναι το πεδίο βολής Ασκού. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Μισό λεπτό, κύριε Πρόεδρε.
      Θέλω να προσθέσω ακόμη ότι, τον τελευταίο καιρό –δεν ξέρω και πριν πόσο καιρό γινόταν- μετά από κάθε άσκηση συλλέγονται με πολλή προσοχή όλα τα άσκαστα βλήματα από ειδικά εξειδικευμένο προσωπικό. 
      Τα δύο ατυχήματα με νεκρούς που αναφέρετε, είχαν σημειωθεί το 2002. Αυτοί είναι γνωστό ότι είχαν εισέλθει παράνομα στους χώρους και είναι επίσης γνωστό και διαπιστωμένο ότι συνέλεγαν θραύσματα και διάφορα τέτοια είδη. Μάλιστα, ο ένας χτύπαγε με το τσεκούρι τον πυροσωλήνα. 
      Τελειώνοντας, κύριε Πρόεδρε, θέλω να ζητήσω την κατανόηση των κατοίκων για τα όποια προβλήματα μπορεί να δημιουργούνται. Όμως, δεν γίνεται διαφορετικά, διότι οι Ένοπλες Δυνάμεις μας, για να είναι αξιόμαχες, πρέπει να εκπαιδεύονται και να ασκούνται και δυστυχώς δεν υπάρχει άλλος χώρος. Δεν είναι δυνατόν να εξεύρουμε άλλο χώρο. Πρέπει οι Ένοπλες Δυνάμεις μας να ασκηθούν, να εκπαιδεύονται, να κάνουν βολές, διαφορετικά δεν θα έχουμε Ένοπλες Δυνάμεις αξιόμαχες. Ξεκαθαρίζω και πάλι ότι ασκούνται μόνο οι δικές μας Ένοπλες Δυνάμεις και κανένας άλλος. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας):  Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Κανείς δεν λέει ότι δεν πρέπει οι Ελληνικές Ένοπλες Δυνάμεις να ασκούνται, όμως και για το πεδίο βολής στο οποίο θα γίνει η άσκηση θα πρέπει να υπάρχει ένας σοβαρός υπολογισμός στις επιπτώσεις που έχει σε μία, κύριε Πρόεδρε, υποβαθμισμένη περιοχή, όπως είναι η επαρχία Λαγκαδά και τα συγκεκριμένα χωριά που ανέφερε ο κύριος Υπουργός: Ασκός, Προφήτης, Νυμφόπετρα, Σοχός, Μικροκώμη και άλλα. Και θέλω να πω ότι είναι γεωργική και κτηνοτροφική η περιοχή. 
      Ξέρετε πολύ καλά, κύριε Πρόεδρε, ότι λόγω της Κοινής Αγροτικής Πολιτικής, βρίσκονται σε αδιέξοδο. Η υποβάθμιση λοιπόν από την ύπαρξη του πεδίου βολής του Ασκού είναι ένα γεγονός. Είναι γεγονός που πρέπει να το δει σοβαρά η Κυβέρνηση και να πάρει την απόφαση απομάκρυνσης. Υπάρχουν σε όλες τις άλλες περιοχές να ψάξει να βρει και να μην είναι κοντά σε κατοικήσιμες περιοχές.
      Βέβαια, κρίνουμε ότι είναι θετικό αυτό που είπε, κύριε Πρόεδρε, ότι θα προχωρήσουν οι αρμόδιοι φορείς, για να ελέγξουν την ύπαρξη απεμπλουτισμένου ουρανίου και εκεί καλούν τους τοπικούς φορείς να συμμετέχουν. Αυτό είναι θετικό.
      Αλλά, όμως, αυτό που δεν είναι θετικό είναι η επιμονή της Κυβέρνησης να λέει ότι δεν μπορεί να φύγει από εκεί το πεδίο βολής. 
      Ξέρετε πολύ καλά, κύριε Πρόεδρε, ότι από εκεί διέρχεται η Εγνατία Οδός και υπάρχουν μαρτυρίες των ίδιων των κατοίκων ότι κατά την τελευταία άσκηση έβλεπαν τα βλήματα να φεύγουν πάνω από την Εγνατία. Άρα, δεν μπορούμε να τους βγάλουμε όλους ότι δεν λένε την αλήθεια. 
      Μάλιστα κοιτάξτε τι λένε. Και το 2002 –είναι σωστό αυτό που ειπώθηκε- έγιναν νατοϊκές ασκήσεις εκεί και υπήρχαν σοβαρές ενδείξεις για χρήση απεμπλουτισμένου ουρανίου από άλλες δυνάμεις του ΝΑΤΟ. Είναι συγκεκριμένα πράγματα αυτά και οι κάτοικοι έχουν πάρει την απόφαση ότι πραγματικά θα προχωρήσουν σε αγωνιστικές κινητοποιήσεις.
      Θέλει η Κυβέρνηση, λοιπόν, να θέσει αντιμέτωπους τους χιλιάδες κατοίκους της περιοχής με τις ελληνικές Ένοπλες Δυνάμεις; Δεν μπορεί να συνειδητοποιήσει και αυτή –η ελληνική Κυβέρνηση- ότι υπάρχει σοβαρό, υπαρκτό πρόβλημα για να γίνει η απομάκρυνση του πεδίου βολής; 
      Και ξέρετε κάτι, κύριε Πρόεδρε; Είναι σε υψηλά επίπεδα η λευχαιμία στη συγκεκριμένη περιοχή και χρόνια τώρα ζητούσαμε να γίνει αυτή η έρευνα που –επαναλαμβάνω- είναι θετικό ότι τώρα η Κυβέρνηση πήρε την απόφαση να την προχωρήσει. Πιστεύουμε, δηλαδή, ότι και οι δύο θάνατοι δεν είναι τυχαίοι. 
      Είπε ο κύριος Υπουργός ότι ύστερα μαζεύονται τα βλήματα. Μα, πριν από λίγο αποδείχθηκε ότι δεν μαζεύονται και υπεισέρχονται εκεί διάφοροι κάτοικοι της περιοχής ή και μη, για να πάρουν αυτά τα βλήματα και βλέπουμε βέβαια, να έχουμε και θανάτους. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Άρα –και κλείνω με αυτό- εμείς ζητάμε να βάλετε τα συμφέροντα του τόπου, της περιοχής και των κατοίκων πάνω από τα συμφέροντα, όπως είπατε και εσείς των ευρωνατοϊκών σχεδιασμών και πιστεύουμε ότι οι κάτοικοι εκεί όλα αυτά τα χρόνια, κύριε Πρόεδρε, έχουν δείξει κατανόηση. Αλλά, όμως, αυτή την κατανόηση δεν μπορεί σε καμία περίπτωση να την εκμεταλλεύεται η εκάστοτε κυβέρνηση και να λέει ότι δεν μπορούμε να πάρουμε το πεδίο βολής του Ασκού. 
      Αυτό θα το επιβάλλουν τελικά οι χιλιάδες κάτοικοι της περιοχής και εμείς, κύριε Πρόεδρε, θα είμαστε μαζί με τους κατοίκους. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Τζέκη.
      Κύριε Υπουργέ, έχετε το λόγο.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Ευχαριστώ, κύριε Πρόεδρε.
      Δεν ξέρω ίσως, ο κύριος συνάδελφος να μην παρακολούθησε όσα είπα. Προσπάθησα να είμαι επιγραμματικός. 
      Θέλω να πω όμως, στον κύριο συνάδελφο ότι το Υπουργείο Εθνικής Άμυνας και η Κυβέρνηση δεν στερούνται περιβαλλοντικής ευαισθησίας και ειδικά στο Υπουργείο Εθνικής Άμυνας τα τελευταία χρόνια έχουμε πολλά τέτοια δείγματα. Παράδειγμα ότι στη Μυτιλήνη τις περασμένες ημέρες υπήρχαν ειδικές εκδηλώσεις, συνέδριο ολόκληρο με τη συμμετοχή του Υπουργού για θέματα περιβάλλοντος. 
      Κατά συνέπεια, κάτι που ενδιαφέρει όλη την κοινωνία, ενδιαφέρει και εμάς ως Υπουργείο Εθνικής Άμυνας, ενδιαφέρει τις Ένοπλες Δυνάμεις, την ηγεσία των Ενόπλων Δυνάμεων, όλους μας ενδιαφέρει και μας καίει. 
      Σας διαβεβαιώ και πάλι ότι και σε άλλα πεδία βολής που έχουν γίνει μετρήσεις –και πρόσφατα έγιναν μετρήσεις με συμμετοχή του «Δημόκριτου» στο Διδυμότειχο- δεν υπήρξε ούτε ίχνος μόλυνσης. Σας διαβεβαιώ και πάλι ότι δεν υπάρχει απεμπλουτισμένο ουράνιο. Λαμβάνονται όλα τα μέτρα, που ίσως να μην λαμβάνονταν το 2002, όταν έγιναν τα ατυχήματα …
      ΑΓΓΕΛΟΣ ΤΖΕΚΗΣ: Έπεσαν και βλήματα μέσα σε αυλές σχολείων. 
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Σας παρακαλώ.
      Εμείς θα ήμασταν ευτυχείς, αν εσείς θα μπορούσατε να μας υποδείξετε έναν άλλο χώρο για να μπορούμε να κάνουμε ένα καινούριο πεδίο βολής και να εκπαιδεύονται οι Ένοπλες Δυνάμεις μας …
      ΑΓΓΕΛΟΣ ΤΖΕΚΗΣ: Τόσα βουνά και ρουμάνια υπάρχουν, κύριε Υπουργέ. 
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Σας διαβεβαιώ και πάλι ότι δεν έρχονται ξένοι να εκπαιδεύονται και να κάνουν βολές και πάνω απ’ όλα υπάρχει το εθνικό συμφέρον: ότι οι Ένοπλες Δυνάμεις πρέπει να εκπαιδεύονται, πρέπει να ασκούνται. Κατανοούμε, συνεργαζόμαστε με την τοπική κοινωνία …
      ΑΓΓΕΛΟΣ ΤΖΕΚΗΣ: Όχι σε κατοικημένες περιοχές. 
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Σας παρακαλώ δεν σας διέκοψα.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Τζέκη.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κατανοούμε, συνεργαζόμαστε με την τοπική κοινωνία, ακούμε και προσπαθούμε να μην δημιουργείται κανένα πρόβλημα. Παράδειγμα ότι σε περιόδους συγκομιδής αγροτικών καλλιεργειών δεν γίνονται βολές. Προσπαθούμε να υπάρχει αρμονική συνεργασία και να μην βλάπτεται η περιοχή στο παραμικρό. 
      Κάνουμε ό,τι είναι δυνατόν και μαζί θα κάνουμε και τις έρευνες να αποδειχθεί και να δείτε ότι δεν υπάρχει κανένα πρόβλημα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      ΑΓΓΕΛΟΣ ΤΖΕΚΗΣ: Πάντως, κύριε Υπουργέ, υπάρχουν τόσα βουνά και ρουμάνια. 
      ΠΡΟΕΔΡΕΥΩΝ (Γεώργιος Σούρλας): Για τα υπόλοιπα, κύριε Τζέκη, μπορείτε ιδιαιτέρως με τον κύριο Υπουργό και να συνεργαστείτε, γιατί το ενδιαφέρον όλων είναι δεδομένο. 
      ΑΓΓΕΛΟΣ ΤΖΕΚΗΣ: Στη Μαγνησία πάντως δεν έχετε, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στη συζήτηση της τέταρτης με αριθμό 622/4-6-2007 επίκαιρης ερώτησης της Βουλευτού του Συνασπισμού Ριζοσπαστικής Αριστεράς, κ. Ασημίνας Ξηροτύρη-Αικατερινάρη προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης, σχετικά με τη διευθέτηση των παραλιακών ζωνών, την ελεύθερη πρόσβαση προς αυτές κ.λπ.. 
      Αναλυτικότερα η επίκαιρη ερώτηση της κυρίας συναδέλφου έχει ως εξής:
      «Η πρωτοβουλία του Δήμου Ελληνικού ν’ απαλλάξει εδώ και τώρα την παραλία από τα δεσμά της και να την παραδώσει στους πολίτες της περιοχής καθώς και τα γεγονότα που ακολούθησαν με τις δηλώσεις συμπαράστασης αναδεικνύουν το αποκρουστικό πρόσωπο της κεντρικής εξουσίας, η οποία στη λογική της εμπορευματοποίησης δημοσίων αγαθών, την προσήλωση σε μοντέλα επιχειρηματικής διαχείρισης εκμεταλλεύεται τα κενά και τις αντιφάσεις του ισχύοντος θεσμικού πλαισίου, που η ίδια έχει ψηφίσει. Καταφέραμε όμως να διατηρηθεί  στο ν. 2971/2001 η διάταξη ότι ο αιγιαλός, η παραλία, η όχθη και η παρόχθια ζώνη είναι πραγματικά κοινόχρηστα και ανήκουν κατά κυριότητα στο δημόσιο, το οποίο τα προστατεύει και τα διαχειρίζεται. Η προστασία του οικοσυστήματος των ζωνών αυτών είναι ευθύνη του κράτους και κύριος προορισμός τους είναι η ελεύθερη και ακώλυτη πρόσβαση προς αυτές. Βούληση βέβαια για εφαρμογή του νόμου δεν υπήρξε, η οριοθέτηση του αιγιαλού και της παραλίας από το Κτηματολόγιο σε μια χώρα με δεκαέξι χιλιάδες χιλιόμετρα ακτές, δεν έγινε ποτέ, οι άναρχες παρεμβάσεις, με τις γνωστές παραχωρήσεις, ιδιαίτερα στους ιδιώτες, συνεχίζεται. Συμπλέοντας Νέα Δημοκρατία και ΠΑ.ΣΟ.Κ., έδωσαν τη δυνατότητα στην «Ε.Τ.Α. Α.Ε.» και στα «ΤΟΥΡΙΣΤΙΚΑ ΑΚΙΝΗΤΑ Α.Ε.», εκτός θεσμικού πλαισίου, εκτός περιβαλλοντικής και πολεοδομικής νομοθεσίας να αξιοποιούν και παραλιακές ζώνες και να τις μετατρέπουν σε ιδιωτικές επιχειρηματικές ζώνες.
      Μπροστά στην αγανάκτηση των πολιτών και την πρωτοβουλία του δήμου πολλοί από τους υπευθύνους δηλώνουν συμπαράσταση, όταν με έργα ή με τη σιωπή τους συνηγόρησαν στον αποκλεισμό της παραλίας, υπόσχονται εκ νέου για εκτόνωση το Πάρκο Ελληνικού και δηλώνουν ότι οι συμβάσεις μίσθωσης χώρων της παραλίας σε ιδιώτες θα σταλούν για έλεγχο στο Νομικό Συμβούλιο του Κράτους, επειδή γνωρίζουν ότι αυτή η διαδικασία διαρκεί πολλούς μήνες.
      Μετά από αυτά ερωτώνται οι κύριοι Υπουργοί τα εξής:
      Δέχονται ότι η πρόσβαση στην παραλία ως φυσικό αγαθό είναι ένα αναφαίρετο δικαίωμα για όλους τους πολίτες και τι έκαναν για να το διασφαλίσουν; 
      Ποια μέτρα θα πάρουν άμεσα, ώστε να απαλλαγούν οι παραλίες από άναρχες κατασκευές, κερδοσκοπική διαχείριση, μόλυνση και επιβάρυνση του περιβάλλοντος;
      Εξετάζουν το εύλογο ερώτημα της Τοπικής Αυτοδιοίκησης να της αποδοθούν οι παραλιακές ζώνες μέσω ενός αυστηρού πλαισίου για τη διαχείριση και την προστασία τους;» 
      Στην ερώτηση της κ. Ξηροτύρη-Αικατερινάρη θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης.
      Ορίστε, κύριε Υπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Θα έρθω αμέσως στα ερωτήματα τα οποία θέτει η κυρία συνάδελφος και θα πω σε ό,τι αφορά το πρώτο ερώτημα ότι δεν χρειάζεται ασφαλώς κανένας προβληματισμός για το εάν είναι αναφαίρετο δικαίωμα των πολιτών να έχουν ελεύθερη πρόσβαση στις παραλίες. Ασφαλώς και έχουν όλοι οι πολίτες αυτό το αναφαίρετο δικαίωμα. 
      Το θεσμικό πλαίσιο που διέπει τα περί αιγιαλού και παραλίας, όπως σωστά  αναφέρεται στο κείμενο της ερώτησης, είναι ο ν. 2971/2001 σύμφωνα με τον οποίο η παραλία, ο αιγιαλός, η όχθη και η παρόχθια ζώνη είναι κοινόχρηστα πράγματα και ανήκουν κατά κυριότητα στο δημόσιο, το οποίο τα προστατεύει και τα διαχειρίζεται. Ο οικιστικός νόμος 1337/1983 δεν επιτρέπει την περίφραξη σε ζώνη πλάτους πεντακοσίων μέτρων από την ακτή, με την επιφύλαξη ειδικών χρήσεων και καλλιεργειών που προβλέπονται στο π.δ. 236/1984.
      Βάσει της νομοθεσίας είναι δυνατόν να παραχωρηθούν στον αιγιαλό ή στην παραλία δικαιώματα απλής χρήσης σε ιδιώτες, σε νομικά πρόσωπα δημοσίου δικαίου και σε Ο.Τ.Α., με απόφαση του Υπουργού Οικονομίας και Οικονομικών. Από το 2002, με κοινή υπουργική απόφαση των Υπουργών Εσωτερικών και Οικονομικών, έχει παραχωρηθεί απευθείας και έναντι ανταλλάγματος στους Ο.Τ.Α. πρώτου βαθμού το δικαίωμα απλής χρήσης του αιγιαλού και της παραλίας που βρίσκονται στα όρια της διοικητικής τους περιφέρειας. 
      Η παραχώρηση ισχύει μέχρι το τέλος του 2008 και αυτό είναι μια απάντηση, αγαπητή κυρία συνάδελφε, στο τρίτο ερώτημα το οποίο έχετε θέσει.
      Σε ό,τι αφορά την Αττική, θα πρέπει να πω ότι ο Οργανισμός Αθήνας έχει εκπονήσει εξειδικευμένη μελέτη για τον παράκτιο χώρο του ανατολικού Σαρωνικού από το Στάδιο «Ειρήνης και Φιλίας» μέχρι την Αγία Μαρίνα Κρωπίας, η οποία έχει θεσμοθετηθεί με προεδρικό διάταγμα από το 2004. 
      Επίσης, θα πρέπει να τονίσω ότι οι κατά τόπο αρμόδιες κτηματικές υπηρεσίες λαμβάνουν όλα τα απαραίτητα και σύμφωνα με το νόμο μέτρα, σχετικά με την προστασία των κοινόχρηστων χώρων του αιγιαλού και της παραλίας. 
      Ενδεικτικό είναι σχετικό έγγραφο της Διεύθυνσης Δημόσιας Περιουσίας του Υπουργείου Οικονομικών στο οποίο αναφέρονται οι ενέργειες στις οποίες έχει προβεί η Κτηματική Υπηρεσία Πειραιά τα τελευταία δύο χρόνια. Έχει εκδοθεί πλήθος πρωτοκόλλων κατεδάφισης και υπάρχει πλήθος μηνυτήριων αναφορών στην υπό εξέταση περιοχή. Ενδεικτικά αναφέρω περιπτώσεις στη Βούλα, στον Άλιμο, στη Γλυφάδα, στο Παλαιό Φάληρο και στο Ελληνικό. 
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Το λόγο έχει η κ. Ξηροτύρη. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. 
      Κύριε Υπουργέ και κύριε Πρόεδρε, γνωρίζετε πάρα πολύ καλά ότι το Σύνταγμά μας προβλέπει και επιβάλλει την ελεύθερη πρόσβαση των πολιτών στις δημόσιες ακτές και παραλίες και τα θεωρεί δημόσια αγαθά τα οποία πρέπει να προστατεύονται. 
      Έτσι, το νομοθετικό μας πλαίσιο, παρ’ όλο που πολλές φορές προσπάθησε να το παραβιάσει αυτή η διάταξη και παρά -θα θυμάστε και εσείς, κύριε Υπουργέ- που τότε, κατά το σχέδιο νόμου 2971/2001 για τον αιγιαλό, δώσαμε μάχη για να μην παραβιαστεί αυτή η διάταξη, πολλές φορές -και αναφέρομαι στη λειτουργία της Ε.Τ.Α., των ολυμπιακών ακινήτων κ.λπ.- κάθε φορά αυτό το νομοθετικό πλαίσιο καταφέρνει με διάφορες ρυθμίσεις να «θολώνει τα νερά» και πράγματι, να αποπροσανατολίζει και τους πολίτες και όλους μας και να διαχέει την ευθύνη για την προστασία αυτών των δημόσιων αγαθών. 
      Όμως, προχθές είχαμε την παγκόσμια ημέρα του περιβάλλοντος και πήραμε όλοι το μήνυμα, κύριε Υπουργέ και κύριε Πρόεδρε, ότι βρισκόμαστε σε εγρήγορση, βρισκόμαστε στο παρά πέντε και ότι θα πρέπει οι κυβερνήσεις να ευαισθητοποιηθούν πολύ περισσότερο και να συνυπολογίζουν στις πολιτικές τους και τις δράσεις τους τον πυλώνα «περιβάλλον». 
      Η απεργία πείνας του δημάρχου και η κινητοποίηση των δημοτών, η συμπαράσταση που έγινε, κύριε Υπουργέ, από το τεχνικό επιμελητήριο, από το δικηγορικό σύλλογο και από τους φορείς της Τοπικής Αυτοδιοίκησης έφεραν το ενδιαφέρον για το πλανητικό, για το σύνολο δηλαδή του πλανήτη, στο τοπικό και θέλουν τελικά να αναληφθούν εδώ και τώρα άμεσες δράσεις, ούτως ώστε πράγματι να προκύψει μία ουσιαστική διαδικασία προστασίας και ελεύθερης πρόσβασης των πολιτών. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Μισό λεπτό, κύριε Πρόεδρε, σας παρακαλώ. 
      ΠΡΟΕΔΡΕΥΩΝ (Γεώργιος Σούρλας): Ορίστε, κυρία Ξηροτύρη, συνεχίστε. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τι ζητάει ο Δήμος Ελληνικού, κύριε Πρόεδρε; Το αυτονόητο, λέει ο κ. Σουφλιάς, ο κύριος Υπουργός Υ.ΠΕ.ΧΩ.Δ.Ε., αλλά από εκεί και πέρα δεν κάνει τίποτα. Ο άνθρωπος ζητάει να διαχειρίζεται και να προστατεύει το 1/10 των ακτών που ανήκουν στην περιοχή του. 
      Οι πολίτες τώρα διεκδικούν η εξ αδιαιρέτου κοινόχρηστη περιουσία -παραλίες, δάση κ.λπ.- η οποία είναι συνταγματικά κατοχυρωμένη, ανήκει σε όλους και άρα, ατομικά και στον καθένα και είναι πρώτιστη φροντίδα της πολιτείας, να την προστατεύει. 
      Μετά από τρεισήμισι χρόνια, κύριε Υφυπουργέ -και ξέρετε τη σχέση που έχουμε και την εκτίμηση που έχω στο πρόσωπό σας- πρέπει να αναλάβετε τις ευθύνες σας. Δηλαδή, πρέπει να αξιοποιήσετε την εθνική νομοθεσία και το Σύνταγμα και να δώσετε ένα τέλος σ’ όλη αυτή τη σύγχυση που υπάρχει. Ανήκει σε σας η ευθύνη. Λέμε ότι η ευθύνη είναι συλλογική, της Κυβέρνησης κ.λπ., αλλά το Υ.ΠΕ.ΧΩ.Δ.Ε. όταν θέλει να είναι πράγματι και Υπουργείο Περιβάλλοντος, θα πρέπει να αναλάβει ευθύνες σ’ αυτό το θέμα και να δώσει λύσεις. 
      Θα πρέπει, λοιπόν, κύριε Υπουργέ, αντί να μου υπενθυμίζετε τη νομοθεσία –την οποία την υπενθυμίζω και εγώ με την ερώτησή μου- να δημιουργήσετε μία νομοθετική ρύθμιση για το συγκεκριμένο θέμα που συζητάμε και να πάρετε μέτρα εδώ και τώρα για να τακτοποιηθεί αυτό το θέμα.
      Εμπιστευθείτε την Τοπική Αυτοδιοίκηση σ’ αυτό το θέμα και παράλληλα, κάντε κι ένα αυστηρό νομοθετικό πλαίσιο –νομίζω ότι αυτή είναι η πρόταση και των φορέων της Τοπικής Αυτοδιοίκησης- όσον αφορά τα θέματα της διαχείρισης, της προστασίας και της ελεύθερης πρόσβασης των ακτών. 
      Εσείς πρέπει να πάρετε τις πρωτοβουλίες. Δεν πρέπει να συγχέουμε την κατάσταση και ούτε να τη στέλνουμε στο νομικό συμβούλιο κ.λπ.. Αυτά τα θέματα θα γίνονται παράλληλα, αλλά πάρτε την πρωτοβουλία και δώστε λύση σ’ αυτό το θέμα.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία συνάδελφε. 
      Κύριε Υπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Ευχαριστώ την κυρία συνάδελφο για τα καλά της λόγια. Επιτρέψτε μου να πω ότι η εκτίμηση είναι αμοιβαία. 
      Το Υ.ΠΕ.ΧΩ.Δ.Ε. αναλαμβάνει τις ευθύνες του για ό,τι έχει σχέση με το περιβάλλον και αυτό αποδεικνύεται καθημερινά και εμπράκτως. 
      Επιτρέψτε μου να πω ότι όλα τα θέματα που έχουν να κάνουν με τον αιγιαλό και την παραλία -είτε είναι ο καθορισμός είτε η προστασία είτε η διαχείριση- ανήκουν στην αρμοδιότητα του Υπουργείου Οικονομίας και Οικονομικών. Στο πλαίσιο αυτό το αρμόδιο Υπουργείο, δηλαδή το Υπουργείο Οικονομίας και Οικονομικών, για να βελτιώσει και να εκσυγχρονίσει το υφιστάμενο πλαίσιο, έχει έτοιμο σχέδιο νόμου το οποίο θα καταθέσει σύντομα στη Βουλή. 
      Επιτρέψτε μου να αναφέρω ότι ένα μικρό δείγμα της ευαισθησίας του Υ.ΠΕ.ΧΩ.Δ.Ε. σε ό,τι αφορά το θέμα το οποίο συζητάμε είναι η πρόθεση του Υπουργού ΠΕ.ΧΩ.Δ.Ε. να βοηθήσει με κάθε τρόπο τον Δήμο Μοσχάτου στην υλοποίηση των προβλεπόμενων από τον σχεδιασμό που έχει κάνει ο Οργανισμός της Αθήνας για την περιοχή της παραλίας, δηλαδή για το οικολογικό πάρκο που βρίσκεται μεταξύ των εκβολών Κηφισού και Ιλισού. Θα υπάρξει συνεργασία και με τους όμορους δήμους και η βοήθεια θα είναι και τεχνικής φύσεως από πλευράς Υ.ΠΕ.ΧΩ.Δ.Ε. και οικονομικής. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      Έχω την τιμή να ανακοινώσω στο Σώμα ότι οι Υπουργοί Απασχόλησης και Κοινωνικής Προστασίας και Οικονομίας και Οικονομικών κατέθεσαν σχέδιο νόμου: «Θεσμικό Πλαίσιο Επενδύσεων και Αξιοποίησης της Περιουσίας των Φορέων Κοινωνικής Ασφάλισης».
      Παραπέμπεται στην αρμόδια Διαρκή Επιτροπή. 
      Επίσης, οι συνάδελφοι Βουλευτές κύριοι Καρπούζας, Τσιάρας και Βεργίνης ζητούν άδεια ολιγοήμερης απουσίας στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τις ζητηθείσες άδειες. 
      Κυρίες και κύριοι συνάδελφοι, έχουν διανεμηθεί τα Πρακτικά της συνεδρίασης της Τρίτης 29 Μαΐου 2007 και παρακαλώ το Σώμα για την επικύρωσή τους. 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της συνεδρίασης της Τρίτης 29 Μαΐου 2007 επικυρώθηκαν.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 12.11΄ λύεται η συνεδρίαση για αύριο ημέρα Παρασκευή 8 Ιουνίου 2007 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως Βουλευτών του ΠΑ.ΣΟ.Κ. προς τον Υπουργό Υγείας και Κοινωνικής Αλληλεγγύης, σχετικά με θέματα υγείας, σύμφωνα με την ημερήσια διάταξη που έχει διανεμηθεί. 
      
      Η ΠΡΟΕΔΡΟΣ                                                ΟΙ ΓΡΑΜΜΑΤΕΙΣ
Τελευταία Αποθήκευση:	13/6/2007 12:12:00 πμ	Από:	L.venetikidou
Εκτυπώθηκε:	12/6/2007 11:22:00 πμ

