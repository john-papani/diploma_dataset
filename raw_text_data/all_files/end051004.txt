ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ Β’

Τρίτη 4 Οκτωβρίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας της Βουλευτή κ. Α. Διαμαντοπούλου, σελ.
3. Εκλογή Κοσμητόρων και Γραμματέων, σελ.

Β. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίου νόμου:
Ο Υφυπουργός Πολιτισμού και οι Υπουργοί Οικονομίας και Οικονομικών, Εξωτερικών, Ανάπτυξης, Εθνικής Παιδείας και Θρησκευμάτων, Απασχόλησης και Κοινωνικής Προστασίας και Δημόσιας Τάξης, κατέθεσαν σχέδιο νόμου: «Κύρωση της Συμφωνίας μεταξύ της Κυβερνήσεως της Ελληνικής Δημοκρατίας και της Κυβερνήσεως της Ρωσικής Ομοσπονδίας για την ίδρυση και τους όρους δραστηριοτήτων Πολιτιστικών Κέντρων», σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ Β΄
      Τρίτη 4 Οκτωβρίου 2005
      Αθήνα, σήμερα στις 4 Οκτωβρίου 2005, ημέρα Τρίτη και ώρα 19.17’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
      Εισερχόμαστε στην
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Αντικείμενο της σημερινής συνεδρίασης είναι η εκλογή δύο Κοσμητόρων και τεσσάρων Γραμματέων από τη Συμπολίτευση, ενός Κοσμήτορα και ενός Γραμματέα από την Αξιωματική Αντιπολίτευση και ενός Γραμματέα από τη δεύτερη σε δύναμη Κοινοβουλευτική Ομάδα της Αντιπολίτευσης.
      Θα πρότεινα για την οικονομία του χρόνου να γίνει μία ψηφοφορία. Δέχεστε, λοιπόν, οι τρεις προβλεπόμενες ψηφοφορίες να γίνουν σε μία;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη - Ψαρούδα): Επομένως, με τη συμφωνία του Σώματος θα γίνει μία ψηφοφορία με τρεις κάλπες ως ακολούθως: 
      Η πρώτη κάλπη φέρει την ένδειξη «Κοσμήτορες και Γραμματείς από τη Νέα Δημοκρατία».
      Η δεύτερη κάλπη φέρει την ένδειξη «Κοσμήτορας και Γραμματέας από το ΠΑ.ΣΟ.Κ.».
      Και η τρίτη κάλπη φέρει την ένδειξη «Γραμματέας από το Κομμουνιστικό Κόμμα Ελλάδας».
      Παράλληλα, σας έχουν διανεμηθεί τρία ψηφοδέλτια ως εξής: Ένα ψηφοδέλτιο  με τα ονόματα των προτεινόμενων για το αξίωμα των δύο Κοσμητόρων και τεσσάρων Γραμματέων από τη Συμπολίτευση, ένα ψηφοδέλτιο με τα ονόματα των προτεινόμενων για το αξίωμα ενός Κοσμήτορα και ενός Γραμματέα από την Αξιωματική Αντιπολίτευση και ένα ψηφοδέλτιο με το όνομα του προτεινόμενου για το αξίωμα του Γραμματέα από τη δεύτερη σε δύναμη Κοινοβουλευτική Ομάδα της Αντιπολίτευσης.
	Υπάρχουν, επίσης, και λευκά ψηφοδέλτια.
	Θα γίνει εκφώνηση του καταλόγου και όποιος συνάδελφος ακούει το όνομά του θα προσέρχεται και θα ρίχνει το ψηφοδέλτιο της προτίμησής του στην αντίστοιχη κάλπη. Εννοείται ότι μπορεί να ρίξει ψηφοδέλτιο που φέρει τα ονόματα των προτεινόμενων συναδέλφων ή λευκό στην αντίστοιχη  κάλπη ή επί του λευκού να συμπληρώσει τυχόν άλλο όνομα της προτίμησής του. Αν υπάρξει ψηφοδέλτιο σε άλλη κάλπη από αυτή που προορίζεται, θα προσμετρηθεί κανονικά.
	Συμφωνεί το Σώμα;
	ΟΛΟΙ  ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΟΣ (Άννα Μπενάκη-Ψαρούδα):  Το Σώμα συμφώνησε ομοφώνως.
	Καλούνται επί του καταλόγου οι συνάδελφοι κύριοι Γκιουλέκας από τη Νέα  Δημοκρατία και Ν. Σαλαγιάννης από το ΠΑ.ΣΟ.Κ.
      Δεν χρειάζεται σταυρός. Είπα προηγουμένως ότι ρίχνετε το ψηφοδέλτιο με το όνομα ή ρίχνετε λευκό ή στο λευκό γράφετε άλλο όνομα.
	Καλούνται ως ψηφολέκτες για την πρώτη κάλπη, που είναι δύο Κοσμήτορες και τέσσερις Γραμματείς από τη  Συμπολίτευση , οι συνάδελφοι κύριοι Γ. Γαρουφαλιάς από τη Νέα Δημοκρατία και ο κ. Γ. Ντόλιος από το ΠΑ.ΣΟ.Κ.
	Για τη δεύτερη κάλπη, που είναι ένας Κοσμήτορας και ένας Γραμματέας από την Αξιωματική Αντιπολίτευση, οι κύριοι Σ. Καλαφάτης από τη  Νέα  Δημοκρατία και Π. Αντωνακόπουλος από το ΠΑ.ΣΟ.Κ..
	Για την Τρίτη κάλπη, που είναι ένας Γραμματέας από τη δεύτερη σε δύναμη Κοινοβουλευτική Ομάδα της Αντιπολίτευσης, οι κύριοι Κ. Τασούλας από τη Νέα Δημοκρατία και Ε. Νασιώκας από το ΠΑ.ΣΟ.Κ..
      Πρόεδροι των εφορευτικών επιτροπών ορίζονται κατά κάλπη οι συνάδελφοι κύριοι Κ. Τσιπλάκης, Μ. Τζίμας και Α. Λυκουρέντζος.
	Κυρίες και κύριοι συνάδελφοι, αρχίζει η ψηφοφορία. Παρακαλώ να αρχίσει η ανάγνωση του καταλόγου.
 (ΨΗΦΟΦΟΡΙΑ)
       (Κατά τη διάρκεια της ψηφοφορίας την Προεδρική Έδρα καταλαμβάνει ο Α’ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΕΥΩΝ (Σωτήρης Χατζηγάκης): Υπάρχει συνάδελφος που δεν άκουσε το όνομά του; Κανείς.
      Κηρύσσεται περαιωμένη η ψηφοφορία και παρακαλώ τους κυρίους ψηφολέκτες κ. Γ. Γαρουφαλιά, κ. Γ. Ντόλιο, κ. Σ. Καλαφάτη, κ. Π. Αντωνακόπουλο, κ. Κ. Τασούλα, κ. Ε. Νασιώκα και τους Προέδρους των Εφορευτικών Επιτροπών κ. Κ. Τσιπλάκη, κ. Μ. Τζίμα και κ. Α. Λυκουρέντζο να προβούν στην καταμέτρηση και διαλογή των ψηφοδελτίων και την εξαγωγή του αποτελέσματος. 
      (ΚΑΤΑΜΕΤΡΗΣΗ-ΔΙΑΛΟΓΗ)
     (ΜΕΤΑ ΤΗΝ ΚΑΤΑΜΕΤΡΗΣΗ – ΔΙΑΛΟΓΗ)
    ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, έχω την τιμή να ανακοινώσω προς το Σώμα το αποτέλεσμα της διεξαχθείσης μυστικής ψηφοφορίας.
    Κατά τη διεξαχθείσα μυστική, δια ψηφοδελτίων, ψηφοφορία ψήφισαν συνολικά 234 Βουλευτές.
    Μετά την καταμέτρηση και διαλογή των ψήφων έλαβαν για το αξίωμα των Κοσμητόρων από το Κόμμα της Συμπολίτευσης ο κ. Ιωάννης Χωματάς 201 ψήφους και ο κ. Αθανάσιος Δαβάκης 201 ψήφους.
    Για το αξίωμα των Γραμματέων από το Κόμμα της Συμπολίτευσης έλαβαν  η κ. Έλενα Ράπτη 201 ψήφους, ο κ. Γεώργιος Κασαπίδης 201 ψήφους, ο κ. Δημήτριος Γαλαμάτης 201 ψήφους και ο κ. Μιχαήλ Μπεκίρης 201 ψήφους.
    Λευκά 30. Άκυρα 3.
    Για το αξίωμα του Κοσμήτορα από το Κόμμα της Αξιωματικής Αντιπολίτευσης η κ. Ευαγγελία Σχοιναράκη-Ηλιάκη έλαβε 211 ψήφους.
    Για το αξίωμα του Γραμματέα από το Κόμμα της Αξιωματικής Αντιπολίτευσης η κ. Θεοδώρα Τζάκρη έλαβε 211 ψήφους.
    Λευκά 23. Άκυρα κανένα.
    Για το αξίωμα του Γραμματέα από το Κόμμα της δεύτερης σε δύναμη Κοινοβουλευτικής Ομάδας της Αντιπολίτευσης η κ. Ελπίδα Παντελάκη έλαβε 198 ψήφους.
    Λευκά 36. Άκυρα κανένα.
    Επομένως, εξελέγησαν άπαντες.
    Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδριάσεως.
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Σωτήρης Χατζηγάκης): Παρεσχέθη η ζητηθείσα εξουσιοδότηση.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο  Υφυπουργός Πολιτισμού και οι Υπουργοί Οικονομίας και Οικονομικών, Εξωτερικών, Ανάπτυξης, Εθνικής Παιδείας και Θρησκευμάτων, Απασχόλησης και Κοινωνικής Προστασίας και Δημόσιας Τάξης, κατέθεσαν σχέδιο νόμου «Κύρωση της Συμφωνίας μεταξύ της Κυβερνήσεως της Ελληνικής Δημοκρατίας και της Κυβερνήσεως της Ρωσικής Ομοσπονδίας για την ίδρυση και τους όρους δραστηριοτήτων Πολιτιστικών Κέντρων».
      Παραπέμπεται στην αρμόδια διαρκή επιτροπή. 
      Επίσης, η συνάδελφος Βουλευτής του Πανελληνίου Σοσιαλιστικού Κινήματος κ. Άννα Διαμαντοπούλου ζητεί άδεια απουσίας από τις εργασίες της Βουλής από σήμερα 4 Οκτωβρίου 2005 έως και αύριο 5 Οκτωβρίου 2005 λόγω μετάβασής της στο εξωτερικό. 
      Εγκρίνει η Βουλή; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς, παρεσχέθη η ζητηθείσα άδεια. 
      Στο σημείο αυτό, κύριοι συνάδελφοι, δέχεσθε να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 20.23΄ λύεται η συνεδρίαση για αύριο Τετάρτη 5 Οκτωβρίου 2005 και ώρα 10.30΄ με αντικείμενο εργασιών του Σώματος νομοθετική εργασία, σύμφωνα με την ημερήσια διάταξη που σας έχει διανεμηθεί.  
Η ΠΡΟΕΔΡΟΣ                                                                    ΟΙ ΓΡΑΜΜΑΤΕΙΣ


