      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΜΗ΄
      Τετάρτη 20 Οκτωβρίου 2004
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν μαθητές από το 130ο Δημοτικό Σχολείο Αθηνών, σελ.
      3. Επί του Κανονισμού, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Πέμπτης 21 Οκτωβρίου 2004, σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί των τροπολογιών του σχεδίου νόμου του Υπουργείου Οικονομίας και Οικονομικών: «Ανώνυμες εταιρείες διαχείρισης αμοιβαίων κεφαλαίων, οργανισμοί συλλογικών επενδύσεων σε κινητές αξίες, αμοιβαία κεφάλαια και άλλες διατάξεις», σελ.
      2. Ονομαστική ψηφοφορία επί της τροπολογίας υπ. αρ. 174 ειδ. 30 του σχεδίου νόμου του Υπουργείου Οικονομίας και Οικονομικών, σελ.
      3. Αίτηση ονομαστικής ψηφοφορίας και ψηφοφορία επί της τροπολογίας υπ. αρ. 168 ειδ. 24 του σχεδίου νόμου του Υπουργείου Οικονομίας και Οικονομικών, σελ.
      4. Αίτηση ονομαστικής ψηφοφορίας και ψηφοφορία επί της τροπολογίας υπ. αρ. 169 ειδ. 25 του σχεδίου νόμου του Υπουργείου Οικονομίας και Οικονομικών, σελ.
      5. Κατάθεση ‘Εκθεσης Διαρκούς Επιτροπής:
       Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Περί κυρώσεως του Κώδικα της Ελληνικής Ιθαγένειας», σελ.
      
      ΟΜΙΛΗΤΕΣ
      Α. Επί του Κανονισμού:
      ΚΑΣΤΑΝΙΔΗΣ Χ., σελ.
      ΡΕΓΚΟΥΖΑΣ Α., σελ.
      
      Β. Επί του σχεδίου νόμου του Υπουργείου Οικονομίας και Οικονομικών:
      ΑΛΑΒΑΝΟΣ Α., σελ.
      ΑΝΤΩΝΑΚΟΠΟΥΛΟΣ Ι., σελ.
      ΑΝΩΜΕΡΙΤΗΣ Γ., σελ.
      ΒΕΡΓΙΝΗΣ Ξ., σελ.
      ΓΕΙΤΟΝΑΣ Κ., σελ.
      ΓΕΩΡΓΑΚΟΠΟΥΛΟΣ Δ., σελ.
      ΚΑΚΛΑΜΑΝΗΣ Α., σελ.
      ΚΑΛΛΙΩΡΑΣ Η., σελ.
      ΚΑΡΑΜΑΡΙΟΣ Α., σελ.
      ΚΑΣΤΑΝΙΔΗΣ Χ., σελ.
      ΚΕΛΕΤΣΗΣ Σ., σελ.
      ΚΟΥΤΜΕΡΙΔΗΣ Ε., σελ.
      ΚΟΥΤΣΟΥΚΟΣ Ι., σελ.
      ΚΩΣΤΟΠΟΥΛΟΣ Δ., σελ.
      ΜΑΓΚΡΙΩΤΗΣ Ι., σελ.
      ΜΑΚΡΥΠΙΔΗΣ Α., σελ.
      ΜΑΝΟΣ Σ., σελ.
      ΜΑΝΩΛΗΣ Ι., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΠΑΓΚΑΛΟΣ Θ., σελ.
      ΠΟΛΥΔΩΡΑΣ Β., σελ.
      ΡΕΓΚΟΥΖΑΣ Α., σελ.
      ΣΓΟΥΡΙΔΗΣ Π., σελ.
      ΣΙΟΥΦΑΣ Δ., σελ.
      ΣΚΟΠΕΛΙΤΗΣ Σ., σελ.
      ΣΚΡΕΚΑΣ Θ., σελ.
      ΣΤΡΑΤΑΚΗΣ Ε., σελ.
      ΤΖΕΚΗΣ Α., σελ.
      ΤΖΙΜΑΣ Μ., σελ.
      ΤΣΙΟΓΚΑΣ Δ., σελ.
      ΦΛΩΡΙΔΗΣ Γ., σελ.
      ΦΩΤΙΑΔΗΣ Α., σελ.
      ΧΡΙΣΤΟΔΟΥΛΑΚΗΣ Ν., σελ.
      

ΠΡΑΚΤΙΚΑ  ΒΟΥΛΗΣ
ΙA΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Α΄
ΣΥΝΕΔΡΙΑΣΗ  ΜΗ΄
Τετάρτη 20 Οκτωβρίου 2004

      Αθήνα, σήμερα στις 20 Οκτωβρίου 2004, ημέρα Τετάρτη και ώρα 11.20΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ ΨΑΡΟΥΔΑ.
      ΠΡΟΕΔΡΟΣ (Άννα Μπενάκη - Ψαρούδα):  Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τη Γραμματέα της Βουλής κ. Έλενα Ράπτη, Βουλευτή Θεσσαλονίκης, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Λάρισας κ. ΜΑΞΙΜΟΣ ΧΑΡΑΚΟΠΟΥΛΟΣ κατέθεσε αναφορά με την οποία ο Σύλλογος Αρχηγών Μονογονεϊκών Οικογενειών Νομού Έβρου ζητεί τη θέσπιση νέων φορολογικών ρυθμίσεων για τα μέλη του.
     2) Ο Βουλευτής Λάρισας κ. ΜΑΞΙΜΟΣ ΧΑΡΑΚΟΠΟΥΛΟΣ κατέθεσε αναφορά με την οποία ο Δήμος Λιβαδίου Λάρισας ζητεί την επίσπευση των διαδικασιών για την υλοποίηση των προγραμμάτων επενδυτικών σχεδίων βελτίωσης γεωργικών επενδύσεων στην περιοχή του.
3) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία το Σωματείο Πολιτικού Προσωπικού Πολεμικής Αεροπορίας Ανατολικής Κρήτης «ΜΙΝΩΑΣ» ζητεί τη χορήγηση ολυμπιακού επιδόματος σε όλο το προσωπικό της Μονάδας.
4) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία το Σωματείο Εργατοϋπαλλήλων Μεταφοράς Αρκαδίας ζητεί την εφαρμογή των νόμων και των Π.Δ. στον τομέα της μεταφοράς.
5) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Σύλλογος Εργαζομένων στα προγράμματα κοινωνικής μέριμνας και βοήθειας στο σπίτι ζητεί τη χρηματοδότηση της συνέχισης των προγραμμάτων κοινωνικής μέριμνας.
6) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία ζητεί την ίδρυση γραφείου του ΕΟΤ στο Κιλκίς.
7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η ολοκλήρωση των διαδικασιών για την αγορά οικοπέδου από το Δήμο Σητείας για τον ΟΕΚ.
8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο περιέχει προτάσεις της ΚΕΔΚΕ για εκκρεμότητες που αφορούν στη λειτουργία της Δημοτικής Αστυνομίας.
9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η κατοχύρωση έκτασης 15.000 στρεμμάτων στο Δήμο Μακρύ Γιαλού Λασιθίου.
10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στα προγράμματα αξιοποίησης των ενοικιαζομένων δωματίων του Δήμου Μακρύ Γιαλού Λασιθίου.
11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η δρομολόγηση ειδικών πλοίων για τη μεταφορά κηπευτικών και ανθέων από τα λιμάνια της Κρήτης.
12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η άμεση τοποθέτηση Ειρηνοδίκη στο Ειρηνοδικείο Σητείας.
13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η κατασκευή νέου σύγχρονου λιμένα στην Ιεράπετρα Κρήτης.
14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας σχετικά με τις αυστηρές ποινές που έχουν επιβληθεί σε ελαιουργεία του Νομού Λασιθίου.
15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η άμεση καταβολή των επιδοτήσεων στους δικαιούχους ελαιοπαραγωγούς.
16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο καταγγέλλονται σοβαρά λάθη και παραλείψεις στο ελαιοκομικό μητρώο Λασιθίου Κρήτης.
17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η ανακατασκευή και ολοκλήρωση του Βόρειου οδικού άξονα Κρήτης.
18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η βελτίωση και η ολοκλήρωση της κατασκευής του Βόρειου οδικού άξονα Κρήτης.
19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο καταγγέλλονται σφάλματα στη σύνταξη των κτηματολογίων κατά μήκος του Βόρειου οδικού άξονα Κρήτης.
20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η επίλυση των προβλημάτων σίτισης και στέγασης των σπουδαστών ΤΕΙ Κρήτης.
21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η επίλυση του στεγαστικού προβλήματος του ΤΕΙ Σητείας.
22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η επίλυση του κτηριακού προβλήματος των σχολείων στο Νομό Λασιθίου.
23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Ιτάνου ζητεί την ένταξη στο ΠΕΠ Κρήτης του έργου της αναβάθμισης του οδικού άξονα Αγία Φωτιά - Παλαιόκαστρο – Ζάρκος – Ξερόκαμπος.
24) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία οι κ. Δέσποινα και Εμμανουήλ Καλαϊτζάκης, κάτοικοι Ιεράπετρας, ζητούν τη στελέχωση του Ειδικού Σχολείου Ιεράπετρας.
25) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Πανελλήνιος Σύνδεσμος Σπερματεγχυτών  ζητεί την τροποποίηση του Ν. 2685/99 άρθρο 2 παρ. 3 σχετικά με την αύξηση των ημερών εκτός κίνησης των μελών του κ.λπ.
26) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κυρία Αγγελική Αλμπάνη, κάτοικος Γιαννιτσών, ζητεί ενημέρωση σχετικά με συνταξιοδοτική της υπόθεση από το ΙΚΑ.
27) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε δημοσίευμα που αφορά στην κατασκευή οικισμού εργατικών κατοικιών στην Άμφισσα κλπ.
28) Ο Βουλευτής Λάρισας κ. ΦΩΤΗΣ ΧΑΤΖΗΜΙΧΑΛΗΣ κατέθεσε αναφορά με την οποία η Ένωση Προσωπικού Ημερησίων Εφημερίδων Θεσσαλίας – Στερεάς και Εύβοιας ζητεί την ένταξη των μελών του στην ασφάλιση του ΤΣΠΕΑΘ.
29) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Νικόλαος Χουρδάκης, επίτιμος πρόεδρος του Σωματείου «Οι φίλοι του παιδιού της Κρήτης» ζητεί τη δημιουργία Κέντρου Αποθεραπείας και Αποκατάστασης στη Νεάπολη Λασιθίου Κρήτης.
30) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία οι Αγροτικοί Συνεταιρισμοί και Σύλλογοι Νομού Εύβοιας ζητούν την εξίσωση των πλαφόν του σύσπορου βάμβακος για όλες τις περιοχές του Νομού Εύβοιας.
31) Ο Βουλευτής Έβρου κ. ΓΕΩΡΓΙΟΣ ΝΤΟΛΙΟΣ κατέθεσε δημοσίευμα εφημερίδας στο οποίο ο Δήμαρχος Σουφλίου Έβρου ζητεί να χαρακτηρισθούν ως ορεινές και μειονεκτικές περιοχές οι οικισμοί Γιαννούλη και Σιδηρώς Σουφλίου.
32) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το Εργατοϋπαλληλικό Κέντρο Βόλου Μαγνησίας ζητεί την άμεση πληρωμή των εργαζομένων στο έργο της παράκαμψης Βόλου.
33) Ο Β΄Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Ένωση Προσωπικού Ημερήσιων Εφημερίδων Θεσσαλίας – Στερεάς και Εύβοιας ζητεί την ένταξη του σωματείου της στο ΤΣΠΕΑΘ.
34) Ο Β΄Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύνδεσμος Ιδιοκτητών αγοραίων ΤΑΞΙ Νομού Μαγνησίας αναφέρεται στα προβλήματα που έχουν προκύψει στη λειτουργία των ταξί και αγοραίων από την εφαρμογή του Ν. 3109/2003.
35) Ο Β΄Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Κάρλας Μαγνησίας ζητεί να ορισθεί νέος πρόεδρος στο Δ.Σ.  του φορέα διαχείρισης της Κάρλας.
36) Ο Βουλευτής Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία κάτοικοι της περιοχής Ρούφ ζητούν την άρση της αναστολής οικοδόμησης στην περιοχή του Ρούφ.
37) Ο Βουλευτής Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία ο Σύνδεσμος Ιδρυτών Ελληνικών Ιδιωτικών Εκπαιδευτηρίων ζητεί να μη διορίζονται ιδιωτικοί εκπαιδευτικοί ως αναπληρωτές στη δημόσια εκπαίδευση, κατά τη διάρκεια του διδακτικού έτους.
38) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Μακρύ Γιαλού ζητεί οικονομική ενίσχυση για την αποκατάσταση ζημιών από βροχοπτώσεις.
39) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στις προσλήψεις καθηγητών στη Σχολή Ικάρων.
40) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Δημήτριος Σακελλάρης Πρόεδρος της Ένωσης Γεωργικών Συνεταιρισμών Οροπεδίου Λασιθίου ζητεί την αξιοποίηση της νέας κοινής Αγροτικής Πολιτικής της Ε.Ε. για την ανάπτυξη της γεωργίας στο οροπέδιο Λασιθίου.
41) Ο Βουλευτής Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία η «Κίνηση για την Άμεση Δημοκρατία» στο Περιστέρι Αθηνών ζητεί την τροποποίηση του Π.Δ. 410/95 ώστε να μειωθεί το πληθυσμιακό όριο πάνω από το οποίο μπορεί ένας Δήμος να διαιρεθεί σε διαμερίσματα.
42) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία το Σωματείο Εργαζομένων Καζίνο - Ξενοδοχείου και Τελεφερίκ Πάρνηθας ζητεί την τήρηση των όσων συμφωνήθηκαν και νομοθετήθηκαν σχετικά με τις μετατάξεις των υπαλλήλων.
43) Ο Βουλευτής Ρεθύμνου κ. ΕΜΜΑΝΟΥΗΛ ΟΘΩΝΑΣ κατέθεσε αναφορά με την οποία το Σωματείο Χειριστών Λιπαντικών Εκσκαπτικών και Ανυψωτικών Μηχανημάτων Παντός Τύπου και Οδοστρωτήρων Ν. Ρεθύμνου ζητεί την ίδρυση στην Κρήτη Παραρτήματος Επιθεώρησης Μεταλλείων Νοτίου Ελλάδος, με έδρα το Ρέθυμνο.
B. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 653/11-5-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Β13-652/2-6-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ’ αριθμ. 653/11-05-2004 ερώτηση, που κατέθεσε στη Βουλή των Ελλήνων ο Βουλευτής κ. Μιχάλης Καρχιμάκης σχετικά με πρόταση νόμου για την εγγύηση της διαφάνειας κατά τη σύναψη συμβάσεων δημοσίων έργων, προμηθειών και υπηρεσιών σας γνωστοποιούμε τα ακόλουθα:
      Η νέα πολιτική ηγεσία του Υπουργείου Ανάπτυξης, από την πρώτη ημέρα ανάληψης των καθηκόντων της, προχώρησε σε μια ολοκληρωμένη απογραφή και αξιολόγηση της υπάρχουσας κατάστασης στο τομέα των κρατικών προμηθειών, όχι μόνο στο επίπεδο των νομοθετικών ελλείψεων, αλλά και των οργανωτικών και διοικητικών αδυναμιών. Μεταξύ άλλων προέκυψαν τα εξής:
      1. Το ΥΠΑΝ-ΓΓΕ δεν διαθέτει μέχρι σήμερα αποτελεσματικό μηχανισμό ελέγχου. Δεν έχει επιβάλει ποτέ τα προβλεπόμενα πρόστιμα υπέρ του Δημοσίου στους φορείς που δεν αποστέλλουν απολογιστικά στοιχεία, παρά τη σχετική υποχρέωση από το νόμο. Ενώ οι έλεγχοι που πραγματοποιεί το Τμήμα Τεκμηρίωσης Κόστους και Μητρώου του ΥΠΑΝ-ΓΓΕ έχουν μειωθεί σε λιγότερο από το 15% των συμβάσεων που υπογράφονται. Διαχρονικά η συχνότητα υποβολής αιτήσεων κοστολογικών ελέγχων είναι έντονα πτωτική.
      2. Σημαντικά προβλήματα παρατηρούνται στην διοικητική διεκπεραίωση των διαγωνισμών. Το 2002 πραγματοποιήθηκε από την Γ.Γ. Εμπορίου η δημοσίευση του 60% των συνολικών διακηρύξεων του έτους το τελευταίο τρίμηνο, ενώ το 30% των συμβάσεων δεν έχει υπογραφεί δύο χρόνια μετά τη δημοσίευση της διακήρυξης.
      3. Καταγράφεται μεγάλος αριθμός ενστάσεων κατά την διάρκεια εκτέλεσης των διαγωνισμών, ενώ παρατηρείται μια δυρανάλογη συγκέντρωση των ενστάσεων αυτών σε ορισμένες κατηγορίες προϊόντων.
      4. Η συμμετοχή της Ελληνικής Διοίκησης στις αντίστοιχες ομάδες εργασίας που έχει η Ευρωπαϊκή Επιτροπή και που αποσκοπούν στην βελτίωση του τρόπου διενέργειας των κρατικών προμηθειών, ήταν μέχρι σήμερα εξαιρετικά υποβαθμισμένη και ανεπαρκής.
      5. Σύμφωνα με τον ΟΟΣΑ απαιτείται σημαντική βελτίωση στην διαδικασία ανακοίνωσης των προκηρύξεων και την εκτέλεση των διαγωνισμών.
      6. Σύμφωνα με την από 3/2/2004 μελέτη της Ευρωπαϊκής Επιτροπής η πραγματοποίηση προμηθειών μέσω διαγωνισμού, όπως προβλέπουν οι υφιστάμενες οδηγίες της Ευρωπαϊκής Ένωσης για τις κρατικές προμήθειες, οδηγεί σε περιορισμό των τιμών προμηθειών αγαθών και υπηρεσιών έως και 30% σε σχέση με τις περιπτώσεις που οι προμήθειες πραγματοποιούνται με απευθείας ανάθεση, ενώ η εφαρμογή των υπό επεξεργασία νέων οδηγιών αναμένεται να οδηγήσει σε επιπλέον μειώσεις τιμών.
      Είναι σαφές ότι η «Ισχυρή Ελλάδα» δεν πέρασε από το κατώφλι του συστήματος κρατικών προμηθειών του ΥΠΑΝ-ΓΓΕ Το υπάρχον σύστημα είναι σαθρό, αποτελεί εστία απίστευτη ς αδιαφάνειας και σπατάλης και ασφαλώς δεν συνάδει με μια χώρα που θέλει να συμμετέχει στην ελίτ των χωρών μελών της ευρωζώνης.
      Η νέα πολιτική ηγεσία του ΥΠΑΝ ετοιμάζει ένα ολοκληρωμένο πακέτο μέτρων με στόχο:
      Την αύξηση της διαφάνειας των διαδικασιών διακήρυξης και εκτέλεσης
      Την καλύτερη ενημέρωση των υποψήφιων προμηθευτών
      Την δημιουργία και ενεργοποίηση ελεγκτικών διαδικασιών και μηχανισμών κοστολογικού ελέγχου
      Την βελτίωση της λειτουργικής αποδοτικότητας του μηχανισμού κρατικών προμηθειών 
      Την ουσιαστική αναβάθμιση της συμμετοχής της χώρας στις σχετικές ομάδες εργασίας της ΕΕ.
      Την ουσιαστική εναρμόνιση της Εθνικής νομοθεσίας και των Εθνικών πρακτικών με τις οδηγίες της Ε.Ε
      Επιπλέον σας επισημαίνουμε, ότι στις 30-04-2004 δημοσιεύτηκε στην Εφημερίδα των Ευρωπαϊκών Κοινοτήτων η υπ’ 2004/18/EK Οδηγία σχετικά με το συντονισμό των διαδικασιών σύναψης δημοσίων συμβάσεων προμηθειών, έργων και υπηρεσιών, με καταληκτική ημερομηνία μεταφοράς της στο Ελληνικό Εθνικό Δίκαιο την 31-01-2006.
      Συνεπώς, η προώθηση πρόταση νόμου για βελτίωση των διατάξεων περί προμηθειών κατά τη σύναψη συμβάσέων δημοσίων έργων, προμηθειών και υπηρεσιών, θα πρέπει να εξεταστεί στα πλαίσια των διατάξεων που η νέα Οδηγία ορίζει και πριν την κατάθεση, να μεσολαβήσει μια περίοδος διαβούλευσης με όλους τους εμπλεκόμενους φορείς.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      2. Στην με αριθμό 651/11-5-04 ερώτηση των Βουλευτών κυρίων Βασιλείου Οικονόμου, Μιχάλη Καρχιμάκη και Κων/νου Σπηλιόπουλου δόθηκε με το υπ’ αριθμ. Φ900α/4043/7195/25-5-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της με αριθμό 651/11-05-2004 ερώτησης, που κατέθεσαν οι Βουλευτές κύριοι Βασίλης Οικονόμου, Μιχάλης Καρχιμάκης και Κώστας Σπηλιόπουλος, με θέμα τη συνέντευξη του κ. ΥΕΘΑ στην εφημερίδα «ΚΑΘΗΜΕΡΙΝΗ» της 9/5/2004 και τις σχετικές αναφορές του για πλεονάζουσες προμήθειες, σας γνωρίζουμε τα ακόλουθα:
      Η σημερινή Ηγεσία του ΥΠΕΘΑ δεν αμφισβήτησε ουδέποτε την επιχειρησιακή ετοιμότητα των Ενόπλων Δυνάμεων και σέβεται τις απόψεις της Στρατιωτικής Ηγεσίας σε θέματα εξοπλισμού.
      Αντίθετα, η προηγούμενη Πολιτική Ηγεσία του ΥΠΕΘΑ αγνοούσε κατά τρόπο προκλητικό και επιδεικτικό τις σχετικές εισηγήσεις της Στρατιωτικής Ηγεσίας με αποτέλεσμα τα Γενικά Επιτελεία να σύρονται σε προμήθειες υλικού, το οποίο κατά τη σχετική αξιολόγηση είχε καταλάβει χαμηλή βαθμολογία (TΟR) ή κατά το χρόνο παράδοσής του μετά τον καθυστερημένο εκσυγχρονισμό του θα είχε υπερβεί το όριο ηλικίας του (φρεγάτες ΠΝ) ή είχε υπερκοστολογηθεί (οχήματα Hummer). Για τις ανωτέρω προμήθειες, οι οποίες επιβάρυναν υπέρμετρα τον Κρατικό Προϋπολογισμό, έχει ήδη επέμβει η Δικαιοσύνη. Χαρακτηριστική δε περίπτωση, αποτελεί η περίπτωση προμήθειας των ραντάρ αντιπυροβολικού (TPQ-37) αξίας 108 εκατομμυρίων δολαρίων τα οποία αγοράστηκαν παρά τη γραπτή άρνηση της Στρατιωτικής Ηγεσίας και σήμερα βρίσκονται στις αποθήκες.
      Κατόπιν των ανωτέρω είναι πασιφανές ποιος υπονόμευσε με συγκεκριμένες επιλογές και συγκεκριμένα έργα το αξιόμαχο των Ενόπλων Δυνάμεων, αγνοώντας τη Στρατιωτική Ηγεσία και επιδεικνύοντας άκριτη έλλειψη σεβασμού προς αυτή, με κίνητρα τόσα θολά και ύποπτα που προκάλεσαν την Εισαγγελική παρέμβαση.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      3. Στην με αριθμό 619/11-5-04 ερώτηση του Βουλευτή κ. Αναστάσιου Σιδηρόπουλου δόθηκε με το υπ’ αριθμ. Α.Π.Φ. 21/7/ΑΣ 1336δις 20-5-04 έγγραφο από τον Υπουργό Εξωτερικών η ακόλουθη απάντηση:
      «Η Ελλάδα έχει συνάψει διμερείς συμφωνίες εποχιακής απασχόλησης με τις γειτονικές της χώρες, Βουλγαρία και Αλβανία. Όσον αφορά τη δεύτερη, οι αρμόδιες εθνικές υπηρεσίες, έχουν, κατά καιρούς, διαπιστώσει φαινόμενα καταστρατήγησης των διατάξεων της υφιστάμενης διμερούς συμφωνίας, με σκοπό την είσοδο στη χώρα εκτός πλαισίου εποχιακής απασχόλησης.
      Δεδομένου ότι η Αθήνα πρόκειται να φιλοξενήσει τους Ολυμπιακούς Αγώνες τους 2004 και οι τελευταίες διεθνείς εξελίξεις σε θέματα ασφαλείας, απαιτούν εντατικούς ελέγχους σε θέματα εισόδου και παραμονής στη χώρα, το Υπουργείο Εξωτερικών, σε συνεργασία με τα συναρμόδια Υπουργεία Εσωτερικών και Απασχόλησης, θεωρεί επιβεβλημένο τον εξορθολογισμό της διαδικασίας χορήγησης αδειών εισόδου και παραμονής μετακαλουμένων Αλβανών υπηκόων, ούτως ώστε, να επιτευχθεί η καλύτερη δυνατή εφαρμογή της διεθνούς συμφωνίας εποχιακής απασχόλησης και, κατά συνέπεια, η επωφελέστερη δυνατή αξιοποίηση των δυνατοτήτων που αυτή προσφέρει.
      Με βάση τα παραπάνω, το Υπουργείο Εξωτερικών, επιδιώκοντας την εναρμονισμένη εφαρμογή της ανωτέρω συμφωνίας, από τις συναρμόδιες Αρχές της χώρας:
      α) έχει δώσει οδηγίες προς τις Ελληνικές Προξενικές Αρχές της Αλβανίας να χορηγούν εθνικές θεωρήσεις εισόδου επί τη βάσει των απαιτούμενων δικαιολογητικών και της προβλεπόμενης αυτοπρόσωπης συνεντεύξεως, όπου απαραιτήτως θα διαπιστώνεται η προηγούμενη επαγγελματική εμπειρία και η εν γένει επάρκεια του ενδιαφερομένου προς μετάκληση σε συναφείς εποχικές καλλιέργειες, λόγω παλαιότερης μετακλήσεώς του.
      β) έχει εισηγηθεί προς τα συναρμόδια Υπουργεία και λοιπούς εμπλεκόμενους φορείς τη διαμόρφωση κοινού πλαισίου συνεργασίας για υλοποίηση προκαταρκτικού ελέγχου, σύμφωνα με τις πραγματικές ανάγκες σε εποχιακή εργασία ανά περιοχή, προκειμένου να υπάρξει ουσιαστική εφαρμογή των υφισταμένων εποχιακών συμφωνιών προς όφελος όλων των μερών.
      Επισημαίνεται επίσης, ότι το αρμόδιο Υπουργείο Απασχόλησης, έχει εκδώσει, εκ νέου, τις απαραίτητες εγκυκλίους οδηγίες προς όλες τις Διευθύνσεις Εργασίας των Νομαρχιών καθώς και προς τον ΟΑΕΔ, για απαρέγκλητη τήρηση των προβλεπομένων υποχρεωτικών διαδικασιών από τις ανωτέρω συμφωνίες και ειδικότερα, ως προς ό,τι αφορά τη διεξαγωγή προηγούμενης έρευνας της αγοράς εργασίας για ενδεχόμενη πλήρωση των κενών θέσεων, από άνεργους ημεδαπούς, κοινοτικούς υπηκόους ή νόμιμα διαμένοντες στη χώρα αλλοδαπούς.
      Ο Υπουργός
      ΠΕΤΡΟΣ Γ. ΜΟΛΥΒΙΑΤΗΣ»
      4. Στην με αριθμό 532/6-5-04 ερώτηση της Βουλευτού κ. Θεοδώρου Τζακρή δόθηκε με το υπ’ αριθμ. Α.Π.Φ. 21/5/Α3 1320δις 19-5-04 έγγραφο από τον Υπουργό Εξωτερικών η ακόλουθη απάντηση:
      «Η Ελλάδα έχει συνάψει διμερείς συμφωνίες εποχιακής απασχόλησης με τις γειτονικές της χώρες Βουλγαρία και Αλβανία. Όσον αφορά τη δεύτερη, οι αρμόδιες εθνικές υπηρεσίες έχουν, κατά καιρούς, διαπιστώσει φαινόμενα καταστρατήγησης των διατάξεων της υφιστάμενης διμερούς συμφωνίας, με σκοπό την είσοδο στη χώρα εκτός πλαισίου εποχιακής απασχόλησης.
      Δεδομένου ότι η Αθήνα πρόκειται να φιλοξενήσει τους Ολυμπιακούς Αγώνες του 2004 και οι τελευταίες διεθνείς εξελίξεις σε θέματα ασφαλείας απαιτούν εντατικούς ελέγχους σε θέματα εισόδου και παραμονής στη χώρα, το Υπουργείο Εξωτερικών, σε συνεργασία με τα συναρμόδια Υπουργεία Εσωτερικών και Απασχόλησης, θεωρεί επιβεβλημένο τον εξορθολογισμό της διαδικασίας χορήγησης αδειών εισόδου και παραμονής μετακαλουμένων Αλβανών υπηκόων, ούτως ώστε να επιτευχθεί η καλύτερη δυνατή εφαρμογή της διμερούς συμφωνίας εποχιακής απασχόλησης και, κατά συνέπεια, η επωφελέστερη δυνατή αξιοποίηση των δυνατοτήτων που αυτή προσφέρει.
      Με βάση τα παραπάνω, το Υπουργείο Εξωτερικών, επιδιώκοντας την εναρμονισμένη εφαρμογή της ανωτέρω συμφωνίας από τις συναρμόδιες Αρχές της χώρας:
      α) έχει δώσει οδηγίες προς τις Ελληνικές Προξενικές Αρχές της Αλβανίας να χορηγούν εθνικές θεωρήσεις εισόδου επί τη βάσει των απαιτούμενων δικαιολογητικών και της προβλεπόμενης αυτοπρόσωπης συνεντεύξεως, όπου απαραιτήτως θα διαπιστώνεται η προηγούμενη επαγγελματική εμπειρία και η εν γένει επάρκεια του ενδιαφερομένου προς μετάκληση σε συναφείς εποχικές καλλιέργειες, λόγω παλαιότερης μετακλήσεώς του.
      β) έχει εισηγηθεί προς τα συναρμόδια Υπουργεία και λοιπούς εμπλεκόμενους φορείς την διαμόρφωση κοινού πλαισίου συνεργασίας για υλοποίηση προκαταρκτικού ελέγχου, σύμφωνα με τις πραγματικές ανάγκες σε εποχιακή εργασία ανά περιοχή, προκειμένου να υπάρξει ουσιαστική εφαρμογή των υφισταμένων εποχιακών συμφωνιών προς όφελος όλων των μερών.
      Ο Υπουργός
      ΠΕΤΡΟΣ Γ. ΜΟΛΥΒΙΑΤΗΣ»
      5. Στην με αριθμό 425/3-5-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 27789/25-5-04 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σχετικά με τη χρηματοδότηση έργων στο Ν. Λασιθίου, και στα πλαίσια των αρμοδιοτήτων μας, σας ενημερώνουμε για τα εξής:
      Η Περιφέρεια Κρήτης έχει ζητήσει από το Υπουργείο Οικονομίας και Οικονομικών την ένταξη της μελέτης «Σύμβουλος για την υποβοήθηση των Υπηρεσιών στην επικαιροποίηση της μελέτης της λιμνοδεξαμενής Ζου Ν. Λασιθίου» στη ΣΑΜΠ Κρήτης 0023 με προϋπολογισμό 48.000 ευρώ.
      Η Νομαρχιακή Αυτοδιοίκηση Λασιθίου έχει συντάξει προμελέτη και μελέτη περιβαλλοντικών επιπτώσεων για το φράγμα Αγ. Ιωάννη, οι οποίες θα προωθηθούν για έγκριση που θα ολοκληρωθεί μέχρι το τέλος του τρέχοντος έτους.
      Όσο αφορά το φράγμα Ρετικού, υπάρχει οριστική μελέτη και απομένει η έγκριση περιβαλλοντικών όρων από το ΠΕΧΩΔΕ, για την οποία έχουν ζητηθεί συμπληρωματικά στοιχεία από τη Νομαρχιακή Αυτοδιοίκηση Λασιθίου, τα οποία θα δοθούν σε σύντομο χρονικό διάστημα.
      Για το φράγμα Καθαρού στο Δ.Δ. Κριτσά του Δήμου Αγ. Νικολάου, προωθείται η εκπόνηση των σχετικών μελετών από τη Νομαρχιακή Αυτοδιοίκηση Λασιθίου, η οποία εκτιμά ότι οι σχετικές εγκρίσεις θα δοθούν μέχρι το τέλος του τρέχοντος έτους.
      Για τα λοιπά θέματα αρμόδια να απαντήσουν είναι τα συνερωτώμενα Υπουργεία Αγροτικής Ανάπτυξης και Τροφίμων, Οικονομίας και Οικονομικών και ΠΕΧΩΔΕ.
      Ο Υφυπουργός
      Α. ΝΑΚΟΣ»
      6. Στην με αριθμό 348/29-4-04 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. 1041674/56/19-5-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμό πρωτοκόλλου 348/29.4.04 ερώτησης που κατέθεσε ο Βουλευτής κ. Στάθης Κουτμερίδης, σχετικά με το ανωτέρω θέμα, σας γνωρίζουμε τα εξής:
      Α. 1. Δεν έχει οριστικοποιηθεί ακόμη η τελική μορφή των οργανωτικών μεταβολών για τις φορολογικές ελεγκτικές Υπηρεσίες (ΣΔΟΕ, ΤΕΚ κλπ), ούτε έχει καθοριστεί το ακριβές χρονοδιάγραμμα αυτών.
      2. Με τις σχετικές διατάξεις που θα προωθηθούν, θα ρυθμιστούν και τα θέματα των οργανικών θέσεων προσωπικού των παραπάνω Υπηρεσιών.
      3. Μέχρι την ολοκλήρωση των παραπάνω μεταβολών, οι Υπηρεσίες αυτές λειτουργούν σύμφωνα με τις υφιστάμενες διατάξεις που διέπουν την οργάνωση και λειτουργία αυτών, καθώς και τις σχετικές οδηγίες που τους έχουν δοθεί.
      Β. Οι μετακινήσεις των εφοριακών υπαλλήλων από τα Τοπικά Ελεγκτικά Κέντρα (Τ.Ε.Κ.) προς τις Δ.Ο.Υ. ήταν επιβεβλημένες από λόγους δημοσίου συμφέροντος, και ειδικότερα για την κάλυψη πρόσκαιρων και επειγουσών αναγκών και για συγκεκριμένο χρονικό διάστημα, ήτοι μέχρι 30.6.2004. Συγκεκριμένα, κατόπιν συνεχών αιτημάτων των Δ.Ο.Υ., για ενίσχυση των υπηρεσιών αυτών, κατά την περίοδο υποβολής των φορολογικών δηλώσεων, κρίθηκαν αναγκαίες οι συγκεκριμένες μετακινήσεις, προκειμένου να στελεχωθούν καλύτερα οι υπηρεσίες, για το κρίσιμο αυτό χρονικό διάστημα, και να εξυπηρετηθεί αποτελεσματικότερα και γρηγορότερα ο φορολογούμενος πολίτης.
      Εξάλλου, οι υπάλληλοι των Τ.Ε.Κ. είναι εφοριακοί υπάλληλοι, οι οποίοι υπόκεινται, όπως όλοι οι υπάλληλοι, σε μετακινήσεις, αφού από καμία διάταξη νόμου δεν ορίζεται το αμετάθετό τους, ενώ σε κάθε περίπτωση είναι στη διάθεση της υπηρεσίας, ως προς το αντικείμενο και τα καθήκοντα που θα τους ανατεθούν.
      Γ. 1. Το πείραμα των ΤΕΚ απογοήτευσε και τους ίδιους τους εμπνευστές του, όσον αφορά δε την Κυβέρνηση υπάρχει προεκλογική δέσμευση για κατάργησή τους και θα τηρηθεί, οι δε αποσπάσεις υπαλλήλων απ' αυτά αποτελούν προσωρινή λύση για αντιμετώπιση εκτάκτων αναγκών στις ΔΟΥ και δεν είναι δεσμευτικές υπό μορφή οριστικής μετακίνησης.
      2. Οι υπάλληλοι των Τ.Ε.Κ. που μετακινήθηκαν ή μετακινούνται στις Δ.Ο.Υ. ασχολούνται στις υπηρεσίες αυτές σύμφωνα με τις υφιστάμενες διατάξεις που διέπουν την οργάνωση και λειτουργία τους, καθώς και τις υπηρεσιακές ανάγκες, συμπεριλαμβανομένων και των ελεγκτικών.
      Σημειώνεται ότι από τις Δ.Ο.Υ. διενεργούνται προσωρινοί πρωτίστως ή προληπτικοί φορολογικοί έλεγχοι, στις υποθέσεις ελεγκτικής αρμοδιότητάς τους, ή και τακτικοί, κατά τις κείμενες διατάξεις, εφόσον αυτό επιβάλλεται με βάση τα δεδομένα των υποθέσεων.
      3. Σε ότι αφορά το θέμα της αναπλήρωσης των φορολογικών εσόδων εκ της μείωσης των διενεργούμενων ελέγχων λόγω της παραπάνω μετακίνησης, που θίγεται στην ερώτηση, σημειώνεται ότι δεν τίθεται τέτοιο θέμα, καθότι αφενός μεν οι έλεγχοι γενικώς συνεχίζονται από τις αρμόδιες ελεγκτικές υπηρεσίες, αφετέρου δε ο έλεγχος των εκκρεμών υποθέσεων ελεγκτικής αρμοδιότητας των Τ.Ε.Κ. θα αντιμετωπισθεί μέσα στα πλαίσια της στρατηγικής των φορολογικών ελέγχων και της τελικής οργανωτικής δομής του ελεγκτικού μηχανισμού.
      Ο Υφυπουργός
      ΑΔΑΜ ΡΕΓΚΟΥΖΑΣ»
     7. Στην με αριθμό 1060/26-5-04 ερώτηση του Βουλευτή κ. Παναγιώτη Ρήγα δόθηκε με το υπ’ αριθμ. 1060/14-6-04 έγγραφο από τον Υπουργό Αιγαίου και Νησιωτικής Πολιτικής η ακόλουθη απάντηση:
     «Σε απάντηση της σχετικής ερώτησης του Βουλευτή κ. Π. Ρήγα που αφορά την εξασφάλιση πιστώσεων για την μεταφορά πόσιμου νερού στα άνυδρα νησιά των Κυκλάδων και της Δωδεκανήσου, σας γνωρίζουμε τα ακόλουθα:
     Είναι γεγονός ότι 1) απελθούσα Κυβέρνηση δεν εφρόντισε να καλύψει τις ανάγκες υδροδότησης των άνυδρων νησιών καθ' όλη την διάρκεια του έτους. Ακόμη περισσότερο, δεν μερίμνησε ούτε καν για την εξόφληση οφειλών του προηγούμενου έτους όπως και εσείς αναφέρετε στην ερώτησή σας.
     Λίγο μετά την ανάληψη των καθηκόντων μου, την 07/04/2004 με απόφασή μου η Νομαρχιακή Αυτοδιοίκηση Κυκλάδων χρηματοδοτήθηκε με το ποσόν των 413.390,64 ευρώ προς αποπληρωμή υποχρεώσεων του παρελθόντος έτους.
     Όσον αφορά την φετινή περίοδο το Υπουργείο μας θα καλύψει όλα τα χρηματοδοτικά κενά ώστε να μην υπάρξει πρόβλημα υδροδότησης των άνυδρων νησιών μας.
     Όπως προκύπτει από τα προαναφερθέντα, με την ανάληψη των καθηκόντων μου προχώρησα όχι μόνο στη συνέχιση της χρηματοδότησης για την μεταφορά νερού κατά την τρέχουσα περίοδο, αλλά και στην κάλυψη οφειλών του έτους 2003.
     Επειδή θεωρούμε ότι η σημερινή λύση δεν είναι πάντοτε η πρέπουσα και προκειμένου να καθορίσουμε την αποδοτικότερη και οικονομικότερη και η οποία μάλιστα πρέπει να έχει χρονική προοπτική, αρχίσαμε κύκλο ανταλλαγής απόψεων με τους ειδικούς και τους ενδιαφερόμενους.
     Η λύση αυτή θα βασίζεται στην αξιοποίηση μελετών - υπάρχουν «αναρίθμητες» - στην ολοκλήρωση των ημιτελών έργων καθώς και των εκτελεσθέντων έργων (π.χ. λιμνοδεξαμενές, φράγματα, γεωτρήσεις, συστήματα αφαλάτωσης κ.α.) και την ολοκλήρωση των εγκαταλελειμμένων.
     Η αρμοδιότητα για την εξασφάλιση των σχετικών πιστώσεων τόσο για την συνέχιση μεταφοράς νερού στα άνυδρα νησιά του Αιγαίου όσο και για την υλοποίηση των ανωτέρω αναφερομένων έργων παρά το ότι ανήκει στο Υπουργείο Οικονομίας και Οικονομικών, το οποίο είναι συναποδέκτης της ερώτησης, το Υπουργείο Αιγαίου και Νησιωτικής Πολιτικής παρεμβαίνει συνεχώς στις αρμόδιες Υπηρεσίες ώστε η ροή των σχετικών πιστώσεων να είναι τέτοια που να μη δημιουργείται πρόβλημα μεταφοράς νερού.
     Ο Υπουργός
     ΑΡΙΣΤΟΤΕΛΗΣ Α. ΠΑΥΛΙΔΗΣ»
     8. Στην με αριθμό 1236/2-6-04 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. 245/15-6-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Λ. Γρηγοράκος, σας πληροφορούμε τα εξής:
     1. Για τις καλυπτόμενες από τον ΕΛΓΑ ζημιές, που προξενήθηκαν από τους παγετούς Ιανουαρίου - Φεβρουαρίου 2004 στα εσπεριδοειδή του Ν. Λακωνίας, διενεργήθηκε από τον ΕΛΓΑ συνολική εκτίμηση και η καταβολή των αποζημιώσεων θα αρχίσει εντός του Ιουλίου 2004.
     2. Για την ΕΑΣ Λακωνίας, έχει ολοκληρωθεί η πληρωμή της εκκαθάρισης και έχουν εκδοθεί από τον ΟΠΕΚΕΠΕ οι σχετικές εντολές πληρωμής ως ακολούθως:
     α) για την περίοδο 2000/2001 για 31.380 παραγωγούς ελαιολάδου συνολικού ύψους 2.873.960,59 € καθώς και για 2.401 παραγωγούς επιτραπέζιας ελιάς συνολικού ύψους 265.646,74 € και
     β) για την περίοδο 2001/2002 για 30.532 παραγωγούς ελαιολάδου συνολικού ύψους 2.660.892,48€ καθώς και για 3.409 παραγωγούς επιτραπέζιας ελιάς συνολικού ύψους 385.405,96€.
     Για την περίοδο 2002/2003 μέχρι 8-6-2004 έχουν εκδοθεί από τον ΟΠΕΚΕΠΕ εντολές πληρωμής προκαταβολής για 29.626 παραγωγούς ελαιολάδου συνολικού ύψους 28.476.585 € καθώς και εντολές πληρωμής προκαταβολής για 2.699 παραγωγούς επιτραπέζιας ελιάς συνολικού ύψους 949.895,67€.
     Σημειώνεται ότι η διαδικασία χορήγησης της προκαταβολής της ενίσχυσης ελαιολάδου για την περίοδο 2002/2003 θα ολοκληρωθεί μετά την εξέταση των ενστάσεων και την έκδοση των σχετικών υπουργικών αποφάσεων.
     Ο Υπουργός
     Σ. ΤΣΙΤΟΥΡΙΔΗΣ»
      9. Στην με αριθμό 1164/28-5-04 ερώτηση  της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. 3877/16-6-04 έγγραφο από τον Υπουργό Μακεδονίας Θράκης  η ακόλουθη απάντηση:
     «Απαντώντας στην με αριθμό 1164/28-5-2004 ερώτηση, που κατέθεσε στη Βουλή η Βουλευτής κ. Ασημίνα Ξηροτύρη- Αικατερινάρη , σε σχέση με τον αποχαρακτηρισμό του βιομηχανικού συγκροτήματος του ΦΙΞ και την έναρξη εργασιών κατεδάφισης σ’ αυτό, σας πληροφορούμε τα εξής:
     Για τα κτίρια του βιομηχανικού συγκροτήματος ΦΙΞ, επί της οδού 26ης Οκτωβρίου στη Θεσσαλονίκη, εκδόθηκε απόφαση YΠΠO/ΔΙΛΑΠ/Γ/993/26938/23-5-1994 (ΦΕΚ 479 Β΄) του Υπουργού Πολιτισμού, για το χαρακτηρισμό τους ως ιστορικών διατηρητέων.
     Για τα ίδια κτίρια εκδόθηκε η απόφασηYΠΠO/ΔΙΛΑΠ/Γ/829/18311/7-4-2003 (ΦΕΚ 421 Β΄) του Υπουργού Πολιτισμού και πάλι, σύμφωνα με την οποία τροποποιείται και συμπληρώνεται η προηγούμενη υπουργική απόφαση του έτους 1994. Ειδικότερα, μεταξύ άλλων, ανακαλείται η Υπουργική αυτή απόφαση ως προς το χαρακτηρισμό αριθμού κτιρίων του βιομηχανικού συγκροτήματος.
     Για το βιομηχανικό συγκρότημα του ΦΙΞ δεν έχει εκδοθεί από την υπηρεσία μας απόφαση χαρακτηρισμού του ως διατηρητέου. Πρόκειται για χαρακτηρισμένα από το Υπουργείο Πολιτισμού ακίνητα ή εκτάσεις, για τα οποία υπερισχύουν οι διατάξεις του Ν. 3028/2002 (Α΄ 153) «Για την προστασία των Αρχαιοτήτων και εν γένει της Πολιτιστικής Κληρονομιάς», με βάση τις οποίες εκδόθηκε η απόφαση του Υπουργού Πολιτισμού (άρθρο 73, παρ. 12, Ν. 3028/2002).
     Το θέμα της έναρξης εργασιών κατεδάφισης για μη διατηρητέα ή αποχαρακτηρισθέντα κτίρια εμπίπτει στην αρμοδιότητα της Νομαρχιακής Αυτοδιοίκησης Θεσσαλονίκης (Διεύθυνση Πολεοδομίας αυτής).
     Ο Υπουργός
     ΝΙΚΟΛΑΟΣ ΤΣΙΑΡΤΣΙΩΝΗΣ»
      10. Στην με αριθμό 1147/27-5-04 ερώτηση  της Βουλευτού κ. Χρύσας Αράπογλου δόθηκε με το υπ’ αριθμ. 3872/16-6-04 έγγραφο από τον Υπουργό Μακεδονίας Θράκης  η ακόλουθη απάντηση:
     «Απαντώντας στην με αριθμό 1147/27-5-2004 ερώτηση, που κατέθεσε στη Βουλή η Βουλευτής κ Χρύσα Αράπογλου, σε σχέση με την προστασία και την ανάδειξη του ιστορικού κέντρου της Θεσσαλονίκης, του παραδοσιακού οικισμού της Άνω Πόλης και του κτιρίου επί της οδού Π. Π. Γερμανού αρ. 20, σας πληροφορούμε τα εξής:
     Το κτίριο στην οδό Π. Πατρών Γερμανού αρ. 20 της πόλης της Θεσσαλονίκης χαρακτηρίσθηκε ως «έργο τέχνης» με την απόφαση ΥΠΠΟ/ΔIΛΑΠ/Γ/33489/2123Π-8-1985 (ΦΕΚ551/τ.Β/19-9-1995) του Υπουργείου Πολιτισμού).
     Το ίδιο κτίριο αποχαρακτηρίσθηκε (ανακλήθηκε η προηγούμενη απόφαση χαρακτηρισμού του) με την απόφαση ΥΠΠΟ/ΔΙΛΑΠ/Γ/1068/33579/7-8-1985 (ΦΕΚ497/τ.Β΄/16-9-1987) της τότε Υπουργού Πολιτισμού, αείμνηστης Μελίνας Μερκούρη, με την αιτιολογία ότι «έχουν αλλοιωθεί σε σημαντικό βαθμό τα στοιχεία που συνετέλεσαν στο χαρακτηρισμό του ως έργου τέχνης».
     Μετά από ατύχημα και για την «αποφυγή νέων ατυχημάτων», «επειδή υπάρχει κίνδυνος πτώσης και άλλων χαλαρών στοιχείων (επιχρισμάτων, οπτοπλίνθων και τεμαχίων σκυροδέματος», η Τριμελής Επιτροπή του άρθρου 7 του Π. Δ/τος της 13/22-41929, του Τμήματος Επικινδύνων και Ετοιμορρόπων της Δ/νσης Πολεοδομίας της Νομαρχιακής Αυτοδιοίκησης Θεσσαλονίκης, εξέδωσε το ομόφωνο πρωτόκολλο αυτοψίας Επικινδύνως Ετοιμορρόπου κτίσματος με αριθμό 30104, σύμφωνα με το οποίο «το κτίσμα είναι επικινδύνως ετοιμόρροπο και πρέπει να εκκενωθεί….., να ληφθούν όλα τα απαραίτητα μέτρα ασφαλείας… και να κατεδαφιστεί μέχρι τη στάθμη του εδάφους...».
     Λόγω του ότι το κτίριο αυτό (Π. Π. Γερμανού 20) είχε επισημανθεί και από το ΥΠΕΧΩΔΕ ως αξιόλογο για να εξεταστεί ο χαρακτηρισμός ή μή αυτού ως διατηρητέου, η αρμόδια υπηρεσία του Υπουργείου Μακεδονίας - Θράκης (Διεύθυνση Κοινωνικής Πολιτιστικής Ανάπτυξης και Επικοινωνίας αυτού), ζήτησε επανειλημμένα, από τη Διεύθυνση Πολεοδομίας Θεσσαλονίκης, να εξεταστεί αρμοδίως η δυνατότητα άμεσης αποσόβησης του κινδύνου με ηπιότερα μέσα.
     Η τελική απάντηση του Τμήματος Επικινδύνων και Ετοιμορρόπων της Διεύθυνσης Πολεοδομίας Θεσσαλονίκης ήταν πως «η οικοδομή παρουσιάζει αποσύνθεση στη φέρουσα μάζα των τοιχοποιιών σε βαθμό επικίνδυνο σε πολλά σημεία της, μεταξύ αυτών και στη βάση της, γεγονός που διαπιστώθηκε από τα μέλη της αρμόδιας Τριμελούς Επιτροπής, μετά από ... τρεις αυτοψίες στο κτίσμα ... και έρευνα όλων των ορόφων και όψεων αυτού».
     - Το ιστορικό κέντρο της πόλης της Θεσσαλονίκης έχει χαρακτηρισθεί ως ιστορικός τόπος με τις αποφάσεις ΥΠΠΟ/ΔΙΛΑΠ/Γ/21565/992/26-4-1994 (ΦΕΚ 384/τ.Β΄/24-5-1994) και ΥΠΠΟ/ΔΙΛΑΠ/Γ/3046/51009/14-10-1994 (ΦΕΚ 833/τ.Β΄/9-11-1994) του Υπουργείου Πολιτισμού. Πρόκειται επομένως για περιοχή για την προστασία της οποίας έχουν εφαρμογή – και υπερισχύουν- οι διατάξεις του Ν. 3028/2002 (ΦΕΚ 153 Α' ) «Για την προστασία των Αρχαιοτήτων και εν γένει της Πολιτιστικής Κληρονομιάς».
     - Για τον παραδοσιακό οικισμό της Άνω Πόλης της Θεσσαλονίκης, το Υπουργείο Μακεδονίας Θράκης, μετά την Ομάδα Ειδικής Μελέτης, που συγκρότησε, από εκπροσώπους όλων των φορέων της πόλης, προήλθε στην έκδοση αποφάσεων χαρακτηρισμού τριακοσίων είκοσι οκτώ (328) κτιρίων και αρχιτεκτονικών και πολεοδομικών στοιχείων ως διατηρητέων, καθώς επίσης και στην τροποποίηση των ειδικών όρων δόμησης στην περιοχή, προκειμένου να διαφυλαχθεί, κατά το δυνατόν, ο παραδοσιακός χαρακτήρας του μοναδικού αυτού, για τη Θεσσαλονίκη, παραδοσιακού οικισμού.
     Σύντομα θα μας επιστραφεί από το Δήμο της Θεσσαλονίκης η μελέτη για την τροποποίηση του ρυμοτομικού σχεδίου, για το κυκλοφοριακό - συγκοινωνιακό και στη συνέχεια θα μας υποβληθεί και η μελέτη για τις χρήσεις γης. Μετά την ολοκλήρωσητου πλαισίου προστασίας, το Υπουργείο Μακεδονίας- Θράκης θα εξετάσει με συναρμόδιους φορείς (ΥΠΕΧΩΔΕ, ΥΠΠΟ, Περιφέρεια Κεντρικής Μακεδονίας, Νομαρχία Θεσσαλονίκης, ΤΕΕ-Παράρτημα Κεντρικής Μακεδονίας, Σύλλογο Αρχιτεκτόνων Θεσσαλονίκης κ.α.) και εκπροσώπους των κατοίκων, μέτρα ανάδειξης του οικισμού.
     - Το θέμα της προστασίας και της ανάδειξης των διατηρητέων κτιρίων και στοιχείων είναι βεβαίως γενικότερο. Από την πλευρά του το Υ.ΜΑ.Θ. καταβάλλει κάθε δυνατή προσπάθεια προς αυτήν την κατεύθυνση.
     Σημειώνουμε ότι πέραν των γνωστών μέχρι πρότινος κινήτρων διατήρησης (π.χ. δάνειο με επιχορηγούμενο επιτόκιο, μείωση φόρου μεταβίβασης, δυνατότητα αξιοποίησης του περιβάλλοντος χώρου ή εξάντλησης του συντελεστή δόμησης αυτού), με τη διάταξη του άρθρου 17 (παρ. 2) του Συντάγματος (αναθεώρηση 2001) εισάγεται σημαντικός κανόνας που αφορά τη δυνατότητα καταβολής αποζημίωσης σε είδος, με τη μορφή της παραχώρησης κυριότητας σε άλλο ακίνητο ή της πqραχώρησης δικαιωμάτων επί άλλου ακινήτου (π.χ. μεταφοράς συντελεστή δόμησης), εφόσον συναινεί ο δικαιούχος.
     Ο Υπουργός
     ΝΙΚΟΛΑΟΣ ΤΣΙΑΡΤΣΙΩΝΗΣ»
     11. Στην με αριθμό 1037/25-5-04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 212/15-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές κύριοι Α. Τζέκης, Γ. Χουρμουζιάδης, σας πληροφορούμε τα εξής:
     Για τις μη καλυπτόμενες από τον ΕΛ.Γ.Α. ζημιές που προκλήθηκαν από τις αντίξοες καιρικές συνθήκες κατά το χρονικό διάστημα Νοεμβρίου 2001 - Ιανουαρίου, Φεβρουαρίου 2002 (πρόγραμμα FROGY) στις ελαιοκαλλιέργειες του Ν. Σερρών, έχουν καταβληθεί μέχρι 16-6-2004 από τον εν λόγω Οργανισμό, σε δικαιούχους που έχουν αποκαταστήσει το Φυτικό τους Κεφάλαιο, οικονομικές ενισχύσεις ύψους 14.100.998,82 €
     Εκκρεμεί η καταβολή ποσού 6.023.136,12 € το οποίο περιλαμβάνει:
     1) Οικονομικές ενισχύσεις για ανασύσταση Φυτικού. Κεφαλαίου (των παραγωγών που ακόμη δεν έχουν πραγματοποιήσει τις εργασίες ανασύστασης π.χ. κοπή κορμού, κοπή πρωτογενών ή δευτερογενών κλάδων κλπ.), οι οποίες θα καταβληθούν στους δικαιούχους αφού προβούν σε ανασύσταση των καλλιεργειών τους και αυτό βεβαιωθεί από τους αρμόδιους Γεωπόνους του ΕΛ.Γ.Α.
     2) Την 3η και 4η δόση της συμπληρωματικής ενίσχυσης (ενίσχυση για απώλεια παραγωγής εξ αιτίας της αποκατάστασης), οι οποίες θα καταβληθούν στους δικαιούχους παραγωγούς Δεκέμβριο 2004 και Δεκέμβριο 2005 αντίστοιχα.
     Ο Υπουργός
     Σ. ΤΣΙΤΟΥΡΙΔΗΣ»
      12. Στην με αριθμό 1034/25-5-04 ερώτηση της Βουλευτού κ. Ευαγγελίας Σχοιναράκη –Ηλιάκη δόθηκε με το υπ’ αριθμ.ΥΠΠΟ/ΓΡ.ΑΝ.ΥΠ/Κ.Ε./76 έγγραφο από τον Αναπληρωτή Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 1034/25.05.2004 ερώτηση της Βουλευτού κας Ευαγγελίας Σχοιναράκη - Ηλιάκη, και σύμφωνα με τα στοιχεία που έθεσε υπόψη μας ο Οργανισμός Προβολής Ελληνικού Πολιτισμού Α.Ε., σας γνωρίζουμε τα εξής:
      Στο πλαίσιο της Πολιτιστικής Ολυμπιάδας διοργανώνονται σειρά εκδηλώσεων και στην πόλη του Ηρακλείου Κρήτης.
      Α. Ο Οργανισμός Προβολής Ελληνικού Πολιτισμού μέσα στο πλαίσιο της Πολιτιστικής Ολυμπιάδας και σε συνεργασία με τον Σύλλογο Αρχιτεκτόνων Νομού Ηρακλείου, εκθέτει τα 34 βραβευθέντα έργα του διεθνούς διαγωνισμού Αρχιτεκτονικής, με θέμα «Εφήμερες Κατασκευές στην πόλη της Αθήνας», στον Τεχνοχώρο «Πόλις», από 22.06 -16.07.2004, στο Ηράκλειο Κρήτης.
      Πρόκειται για μια οικολογική ματιά στις αρχιτεκτονικές επεμβάσεις και για τον επαναπροσδιορισμό της σχέσης της αρχιτεκτονικής με την πόλη. Το «εφήμερο» των κατασκευών δηλώνει όχι τη μικρή βιωσιμότητα αλλά την μεταβλητότητα των κατασκευών, οι οποίες μένουν σε κάποιο χώρο όσο λειτουργούν και χρειάζονται και εφόσον οι κάτοικοι τις υιοθετούν στην καθημερινότητά τους. Αυτό που τις χαρακτηρίζει είναι ότι πρόκειται για αποσυναρμολογούμενες και μετακινούμενες κατασκευές, καθώς μπορούν να μεταφέρονται σε διαφορετικές πόλεις και χώρες. Η έκθεση έχει ήδη πραγματοποιηθεί στην Αθήνα, στον Λονδίνο, την Κύπρο, την Λαμία και τώρα στο Ηράκλειο, στα πλαίσιο της Πολιτιστικής Ολυμπιάδας.
      Η διαφορετική πρόταση και πειραματική χροιά αυτών των κατασκευών οι οποίες αλλάζουν την πόλη όχι τελεσίδικα αλλά με σεβασμό στις ανάγκες και τις επιθυμίες των κατοίκων της, είχαν σαν αποτέλεσμα ο διαγωνισμός αυτός να προκαλέσει το μεγάλο ενδιαφέρον της Διεθνούς Αρχιτεκτονικής Κοινότητας. Έτσι, ο συγκεκριμένος διαγωνισμός αποτελεί τον μεγαλύτερο, σε αριθμό συμμετοχών, διεθνή διαγωνισμό που διοργανώθηκε μέχρι σήμερα στην Ελλάδα, περισσότερα από 470 σχέδια μελετών υποβλήθηκαν για να 	συμμετάσχουν σε αυτόν.
      Β. Εκδηλώσεις για τον Νίκο Καζαντζάκη
      Η Πολιτιστική Ολυμπιάδα αποτίει φόρο τιμής στον Νίκο Καζαντζάκη -στο εξέχον αυτό πνεύμα της ελληνικής διανόησης αλλά και του 200υ αιώνα- με πλήθος εκδηλώσεων αφιερωμένων στον Πατριάρχη της ελληνικής Λογοτεχνίας, στον μοναδικό Έλληνα συγγραφέα που μεταφράστηκε σε περισσότερα από 40 γλώσσες. Ο Νίκος Καζαντζάκης εκφράζει την αιώνια αναμέτρηση με τα ανθρώπινα όρια και τελικά την υπέρβασή τους.
      Ελεύθερος άνθρωπος, με καθαρή και ακηλίδωτη ματιά για τις ανθρώπινες σχέσεις υπέδειξε τον πολίτη που ζει την πρόκληση του κόσμου δεκαετίες πριν αυτός γίνει ανέκλητα ασύνορος. 
      α) Έκθεση: «Νίκος Καζαντζάκης, Μια Οδύσσεια», 08.07 - 29.08.2004
      Στο κέντρο του Ηρακλείου, στη βασιλική του Αγίου Μάρκου, βενετσιάνικο κτίριο που χρησιμοποιείται ως Δημοτική Πινακοθήκη και για περιοδικές εκθέσεις, θα εγκατασταθεί σε έκταση 350 τ.μ. μια περιδιάβαση στη ζωή και το έργο του συγγραφέα με αναφορές στις φιλοσοφικές και φιλολογικές του καταγωγές, τις επιδράσεις που δέχτηκε, τις φιλίες, την απήχηση και την διάδοση του έργου του. Όλες οι πτυχές της δράσης του (φιλοσοφία, ποίηση, πεζογραφία, θέατρο, σενάρια, μεταφράσεις, ταξίδια) θα αναπαρασταθούν με κείμενα, φωτογραφίες και ντοκουμέντα ενώ, παράλληλα, θα διατρέχει την πορεία ο άξονας της πολιτικής όσο και της λογοτεχνικής ιστορίας.
      Θα συγκεντρωθούν από μουσεία και ιδιωτικές συλλογές και θα εκτεθούν, με σύγχρονη εκθεσιακή αντίληψη, χειρόγραφα, βιβλία και μεταφράσεις έργων του, φωτογραφίες, εικονογραφήσεις, φωτογραφικά και άλλα ντοκουμέντα βιογραφικού και ιστορικού ενδιαφέροντος, εκδόσεις έργων του σε όλες τις γλώσσες, διαρκείς συνδέσεις με sites, κινηματογραφημένες μαρτυρίες κ.λπ., ώστε ο επισκέπτης να αποκομίζει μια πλήρη εικόνα της ζωής και του έργου του συγγραφέα. Η φιλολογική τεκμηρίωση της έκθεσης θα γίνει σε συνεργασία με την έδρα Καζαντζάκη - Πρεβελάκη του Τμήματος Φιλολογίας του Πανεπιστήμιο Κρήτης, .ενώ η οργάνωση θα γίνει σε συνεργασία με το Δήμο Ηρακλείου, την Εταιρεία Κρητικών Ιστορικών Μελετών, το Δήμο Νίκος Καζαντζάκης και το Μουσείο Καζαντζάκη της Μυρτιάς.
      Πληροφορίες: Μουσείο Καζαντζάκη, Βαρβάροι (Μυρτιά) Δήμος Νίκου Καζαντζάκη 70100 Ηράκλειο Κρήτης, τηλέφωνο: 2810-742451, 741685, διεύθυνση: Βασιλική Αγίου Μάρκου 25ης Αυγούστου, Πλατεία Λιονταριών, Ηράκλειο. Ώρες λειτουργίας: Δε - Σα 9.00 13.30
      β) Έκθεση χαρακτικής 12.07 - 31.08.2004
      Στην καινούργια αίθουσα περιοδικών εκθέσεων του Ιστορικού Μουσείου Κρήτης, στην παραλία του Ηρακλείου, στο οποίο βρίσκεται και η «αίθουσα Καζαντζάκη» (όπου φυλάσσεται το γραφείο, η βιβλιοθήκη και πολλά χειρόγραφα του συγγραφέα) θα εκτεθούν τα 50 χαρακτικά που φιλοτέχνησε στη Γαλλία ο χαράκτης Χρήστος Σανταμούρης για την «Ασκητική» και για την «Οδύσσεια» του Καζαντζάκη καθώς και οι πρωτότυπες εκδόσεις τους.
      Διεύθυνση: Ιστορικό Μουσείο Κρήτης, Λυσιμάχου Καλοκαιρινού 7, 71202 Ηράκλειο. Ώρες λειτουργίας: Δε - Πα 9.00 -17.00, Σα 9.00 -14.00
      Η Αναπληρωτής Υπουργός
      ΦΑΝΗ ΠΑΛΛΗ- ΠΕΤΡΑΛΙΑ»
      13. Στην με αριθμό 1086/26-5-04 ερώτηση του Βουλευτή κ. Κων/νου Καϊσερλή δόθηκε με το υπ’ αριθμ. 218/15-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής Κ. Κ. Καίσερλης, σας πληροφορούμε τα εξής:
      Η κατασκευή του Φράγματος Σχοινιά στη Νήσο Κάρπαθο είναι στις άμεσες προτεραιότητες του Υπουργείου μας.
      Το έργο έχει συμπεριληφθεί στον πίνακα των προς ένταξη έργων του Μέτρου 6.2 του Επιχειρησιακού Προγράμματος Αγροτικής Ανάπτυξης και Ανασυγκρότησης της Υπαίθρου.
      Το φυσικό αντικείμενο του έργου αφορά την κατασκευή φράγματος στο Χείμαρρο Σχοινιά συνολικής χωρητικότητας 1.300.000m3 ύδατος.
      Η οριστική μελέτη του έργου έχει εγκριθεί το 1995 (απόφαση Δ.Β. 45 Ε/11-12-1995) του Υπουργείου Γεωργίας.
      Με την υπ' αριθμ. απόφαση 83755/22-2-2002 του ΥΠΕΧΩΔΕ προ εγκρίθηκε η χωροθέτηση του έργου.
      Για να είναι το έργο ώριμο προς δημοπράτηση εντός του 2004 δόθηκε άμεση εντολή στην αρμόδια υπηρεσία και επικαιροποιείται η οριστική τεχνική μελέτη του έργου από τον Τεχνικό Σύμβουλο, εάν έχει υποβληθεί στο ΥΠΕΧΩΔΕ για έγκριση η μελέτη περιβαλλοντικών επιπτώσεων που θα καθορίσει τους περιβαλλοντικούς όρους.
      Οι παραπάνω διαδικασίες προβλέπεται να ολοκληρωθούν περί το τέλος 2004, αρχές 2005.
      Παράλληλα για την επιχειρησιακή λειτουργικότητα του έργου, σύμφωνα με τις προϋποθέσεις ένταξης νέων έργων στο Γ΄ ΚΠΣ, ανασυντάσσεται τεχνικό δελτίο που θα περιλαμβάνει και τη μελέτη αξιοποίησης, των υδάτων του ταμιευτήρα (αρδευτικά δίκτυα) καθώς και τους περιβαλλοντικούς όρους των δικτύων.
      Η εξασφάλιση οικονομικών πόρων είναι δεδομένη από το Γ΄ ΚΠΣ.
      Εκτιμώμενος Προϋπoλoγισμός Μελέτης: 10.000.000ευρώ. 
      Προβλεπόμενος χρόνος Δημοπράτησης του έργου του φράγματος τέλος 2004, αρχές 2005.
      Ολοκλήρωση του φυσικού αντικειμένου του φράγματος 12ος /2007. 
      Ολοκλήρωση των αρδευτικών δικτύων 12ος /2008.
      Ο Υπουργός
      Σ. ΤΣΙΤΟΥΡΙΔΗΣ»
      14. Στην με αριθμό 1158/27-5-04 ερώτηση του Βουλευτή κ. Μανώλη Στρατάκη δόθηκε με το υπ’ αριθμ. 49576/ΙΗ/15-6-04  έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1158/27-5-2004 την οποία κατέθεσε ο Βουλευτής κ. Μαν Στρατάκης, και αφορά στη μονιμοποίηση αναπληρωτών και ωρομισθίων εκπαιδευτικών σας γνωρίζουμε τα ακόλουθα:
      Σύμφωνα με τις διατάξεις του Ν. 1566/85 (άρθρο 17), αν για οποιαδήποτε αιτία απουσιάζουν από τα σχολεία εκπαιδευτικοί της Πρωτοβάθμιας και της Δευτεροβάθμιας Εκπαίδευσης, καθώς και αν υπάρχουν άλλες έκτακτες ανάγκες λειτουργίας των σχολείων, οι οποίες δημιουργούνται κατά τη διάρκεια του διδακτικού έτους, προσλαμβάνονται με αίτησή τους προσωρινοί αναπληρωτές με σχέση εργασίας ιδιωτικού δικαίου από αυτούς που υπέβαλαν αίτηση διορισμού σε θέσεις εκπαιδευτικών.
      Η απόλυση των προσωρινών αναπληρωτών γίνεται αυτοδικαίως με τη λήξη του διδακτικού έτους και χωρίς καμία αποζημίωση.
      Εν όψει των παραπάνω συνάγεται ότι οι προσωρινοί αναπληρωτές δεν καλύπτουν πάγιες διαρκείς και μόνιμες ανάγκες της εκπαίδευσης. Προσλαμβάνονται για την αντιμετώπιση λειτουργικών κενών στα σχολεία τα οποία δημιουργούνται:
      α) από παραιτήσεις εκπαιδευτικών στη διάρκεια του εκπαιδευτικού έτους.
      β) από αποσπάσεις εκπαιδευτικών εκτός διδακτικού έργου (υπηρεσίες και οργανισμοί του ΥΠΕΠΘ, Γενικά αρχεία του Κράτους, Εθνική Βιβλιοθήκη, Δημόσιες βιβλιοθήκες, ΑΕΙ, ΤΕΙ, Βουλή των Ελλήνων, Γραφεία βουλευτών κ.λ.π.).
      γ) από τη χορήγηση εκπαιδευτικών αδειών. 
      δ) από τη χορήγηση αναρρωτικών αδειών.
      ε) από τη χορήγηση άδειας διάρκειας (9) εννέα μηνών για την ανατροφή ανήλικων τέκνων και
      στ) από τις παρατάσεις ορκωμοσίας των νεοδιοριζόμενων εκπαιδευτικών.
      Οι ανάγκες των σχολείων είναι προσωρινού χαρακτήρα και διαφοροποιούνται κατά διδακτικό έτος και περιοχές και επομένως δε θα ήταν δυνατή η πρόσληψη αναπληρωτών εκπαιδευτικών με συμβάσεις εξηρτημένης εργασίας αορίστου χρόνου.
      Η πρόσληψη αυτή θεσπίστηκε λόγω της ιδιαιτερότητας της λειτουργίας της εκπαίδευσης καθ' όσον οι σχολικές Μονάδες δεν είναι δυνατόν να λειτουργούν με κενά εκπαιδευτικών και γίνεται πάντα για το τρέχον διδακτικό έτος. Οι θέσεις αυτές (λειτουργικά κενά) που καλύπτουν οι προσωρινοί αναπληρωτές με την πρόσληψή τους, σε καμία περίπτωση δε θεωρούνται οργανικά κενά για να καλυφθούν με μόνιμο διορισμό ή με σύμβαση αορίστου χρόνου δεδομένου ότι, μετά την έλλειψη του λόγου για τον οποίο απουσίαζε ο μόνιμος εκπαιδευτικός, αυτός οφείλει να επιστρέψει στη θέση του.
      Τα οργανικά κενά δημιουργούνται λόγω παραίτησης - συνταξιοδότησης - θανάτου του εκπαιδευτικού, οπότε αυτά καλύπτονται με πρόσληψη μονίμου εκπαιδευτικού σύμφωνα πάντα με τις κείμενες διατάξεις.
      Το γεγονός ότι ο προσωρινός αναπληρωτής τυγχάνει να προσλαμβάνεται για μερικά χρόνια συνεχώς δεν σημαίνει ότι καλύπτει πάγια ανάγκη, δεδομένου ότι αυτός κάθε φορά απασχολείται σε άλλο νομ6 ή άλλο σχολείο για να καλύψει το συγκεκριμένο κενό που έκτακτα δημιουργείται.
      Εάν τυγχάνει να υπηρετήσει στο ίδιο σχολείο δύο ή τρείς συνεχόμενες χρονιές αυτό γίνεται γιατί προσμετράται αθροιστικά η ήδη προσφερθείσα υπηρεσία του οπότε καταλαμβάνει υψηλότερη θέση σε σχετικό πίνακα που καταρτίζεται στο ΥΠΕΠΘ και ο οποίος συντάσσεται κατά φθίνουσα σειρά συνολικής προϋπηρεσίας.
      Κατά συνέπεια έχει ένα πλεονέκτημα ως προς τα σχολεία που έχουν λειτουργικά κενά στο νομό που ζήτησε να προσληφθεί ως αναπληρωτής. Επισημαίνεται ότι η πρόσληψη προσωρινών αναπληρωτών γίνεται ύστερα από ετήσια προκήρυξη του Υφυπουργού Εθνικής Παιδείας με την οποία καλούνται οι ενδιαφερόμενοι να υποβάλουν αίτηση με δήλωση προτίμησης για όλους τους νομούς της χώρας.
      Συντάσσονται δε πίνακες που έχουν ισχύ μόνο για το τρέχον διδακτικό έτος.
      Η πρόσληψή τους γίνεται με απόφαση του Υφυπουργού Εθνικής Παιδείας και Θρησκευμάτων και τοποθετούνται σε Διευθύνσεις Δ/θμιας Εκπαίδευσης. Η τοποθέτησή του σε συγκεκριμένη σχολική μονάδα γίνεται με πράξη του Διευθυντή της Διεύθυνσης Εκπαίδευσης σύμφωνα με τις προτιμήσεις τους και τα κοινωνικά κριτήρια.
      Επομένως πρόκειται για συμβάσεις που υπογράφονται κατ' έτος και σε καμία περίπτωση συμβάσεις ανανέωσης προηγούμενων (αρχικών). Εξυπακούεται ότι τα λειτουργικά κενά κατ' έτος ποικίλουν και οι διορισμοί των προσωρινών αναπληρωτών γίνονται σε πολλές φάσεις και ενδιαμέσως του διδακτικού έτους και όχι μόνο με την έναρξη αυτού (όποτε παραστεί ανάγκη αναπλήρωσης).
      Με την έναρξη του διδακτικού έτους καλύπτονται τα κενά από τους καταρτισθέντες πίνακες προσωρινών αναπληρωτών, σύμφωνα με τις προτιμήσεις των υποψηφίων και τη σειρά που έχουν στον σχετικό πίνακα. Ακολούθως ενδιαμέσως του διδακτικού έτους σε διάφορα χρονικά διαστήματα αυτού, το ΥΠΕΠΘ προβαίνει σε επανειλημμένες προσλήψεις αναπληρωτών από τον ανωτέρω πίνακα, λόγω έκτακτης δημιουργίας νέων λειτουργικών κενών.
      Άλλωστε από τη λήξη της σύμβασης έως την τυχούσα επόμενη πρόσληψη μεσολαβεί διάστημα μεγαλύτερο συνήθως των τριών μηνών.
      Από το σχολικό έτος 2003 και εφεξής οι διορισμοί εκπαιδευτικών Α/θμιας και Β/θμιας Εκπαίδευσης στις κενές οργανικές θέσεις γίνονται ως εξής: α) σε ποσοστό 75% από τον πίνακα διοριστέων του ΑΣΕΠ και β) σε ποσοστό 25% από τον πίνακα αναπληρωτών του άρθρου 138 του ν.2725/99. Μετά την εξάντληση του αριθμού των υποψηφίων του πίνακα της περίπτωσης β) το ποσοστό των θέσεων καλύπτεται από τους εγγεγραμμένους στον ενιαίο πίνακα αναπληρωτών, ο οποίος συντάσσεται για κάθε έτος (άρθρο 7 παρ.1 α, γ, του ν. 3027/2002).
      Επιπροσθέτως προγραμματίζεται μετά το επόμενο σχολικό έτος και εφεξής, ο διορισμός των μονίμων εκπαιδευτικών να ανέρχεται σε ποσοστό 60% από τον πίνακα του ΑΣΕΠ και 40% από τον πίνακα αναπληρωτών.
      Επίσης μελετάται και ο διορισμός μέχρι το σχολικό έτος 2007-2008, όλων των προσωρινών αναπληρωτών με 30μηνη πραγματική υπηρεσία.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      15. Στην με αριθμό 1284/4-6-04ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 147/28-6-04  έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή τα παρακάτω:
      ΟΔΙΚΟΣ ΑΞΟΝΑΣ ΣΧΗΜΑΤΑΡΙ - ΧΑΛΚΙΔΑ - Ν.ΑΡΤΑΚΗ - ΠΟΛΙΤΙΚΑ -ΛΙΜΝΗ - ΛΕΩΦ.ΑΙΔΗΨΟΥ - ΙΣΤΙΑΙΑ
      ΟΔΙΚΟΣ ΑΞΟΝΑΣ ΣΧΗΜΑΤΑΡΙ-ΧΑΛΚΙΔΑ
      Το έργο της κατασκευής του παραπάνω οδικού άξονα έχει δημοπρατηθεί και μετά την ολοκλήρωση της διαδικασίας του διαγωνισμού, την ανάδειξη του Αναδόχου και τον προσυμβατικό έλεγχο από το Ελεγκτικό Συνέδριο, θα προχωρήσουμε στην υπογραφή της Σύμβασης. Προβλέπεται εν συνεχεία η ένταξη του έργου στο ΠΕΠ Στερεάς Ελλάδας.
      ΠΑΡΑΚΑΜΨΗ ΧΑΛΚΙΔΑΣ
      Έχει υπογραφεί σύμβαση με τίτλο «Συμπληρωματικές μελέτες της οδού παράκαμψης Χαλκίδας-ανισόπεδος κόμβος Χαραυγής» που περιλαμβάνει υποστηρικτικές μελέτες, προκειμένου να έχουμε ώριμο προς δημοπράτηση το έργο της παράκαμψης της Χαλκίδας, με απαιτούμενο χρόνο εκπόνησης χωρίς τα στάδια εγκρίσεων, τους 12,5 μήνες και προϋπολογισμό 1.467.000,00 ευρώ.
      - ΑΓ.ΣΤΕΦΑΝΟΣ - Ν.ΑΡΤΑΚΗ - ΨΑΧΝΑ
      Έχει δοθεί εντολή να εκπονηθούν οι αναγκαίες μελέτες Οδοποιίας (Οριστική Μελέτη με τη νέα διατομή και συνδετήριο τμήμα με την υφιστάμενη οδό προς Ψαχνά), των οποίων η υποβολή προβλέπεται να γίνει σύντομα, ενώ έχει γίνει η έγκριση των περιβαλλοντικών μελετών. Επίσης δόθηκε εντολή για πορεία της μελέτης επί του εγκεκριμένου από την Προμελέτη άξονα της οδού, στο τμήμα Α.Κ. Βατώντα-Ψαχνά.
      - ΨΑΧΝΑ - ΣΤΡΟΦΥΛΙΑ - ΠΕΥΚΙ
      Εκπονούνται οι παρακάτω μελέτες:
      1. «Συμπληρωματικές μελέτες βελτίωσης κατά τμήματα της Ε.Ο. 77 Χαλκίδα -Ψαχνά-Ιστιαία-Αιδηψού-Λ.Αιδηψού» με προϋπολογισμό 792.369,77 ευρώ και αντικείμενο μήκος οδού 7,6 και από την έξοδο Ψαχνών μέχρι την παραλλαγήνια σήραγγα στο Παγώντα.
      Έχει υποβληθεί πρόγραμμα για την εκπόνηση Οριστικής Γεωλογικής Μελέτης και Γεωτεχνικών ερευνών, ενώ εκπονείται η προκαταρκτική μελέτη τεχνικών έργων.
      2. «Βελτίωση κατά τμήματα της οδού Πευκί-Βασιλικά-Στροφυλιά»
      Αντικείμενο της μελέτης είναι η παράκαμψη της Αγ. Άννας προϋπολογισμού 435.534,45 ευρώ, όπου μετά τη σύνταξη της Οριστικής Μελέτης και της Μελέτης Περιβαλλοντικών Επιπτώσεων θα γίνει ένταξη σε κατασκευαστικό πρόγραμμα.
      ΠΟΛΙΤΙΚΑ-ΛΙΜΝΗ-Λ.ΑΙΔΗΨΟΥ-ΙΣΤΙΑΙΑ
      Στο τμήμα αυτό έχει υποβληθεί και τελεί υπό έλεγχο η αναγνωριστική μελέτη οδοποιίας και έχει εγκριθεί η μελέτη περιβαλλοντικών επιπτώσεων.
      Ειδικότερα, εκπονείται μελέτη Σκοπιμότητας για πραγματοποίηση της «μεσογείου λύσης» που θα συνδέει τα Πολιτικά με τη Λίμνη και εν συνεχεία τη Λίμνη με το Βουτά καταλήγοντας στην Ιστιαία, ενώ για τον άξονα Λίμνη-Λουτρά-Αιδηψός εκπονείται μελέτη βελτίωσης.
      Στον άξονα Boυτά-Ιστιαία υπάρχει εγκατεστημένη εργολαβία για την εκτέλεση των εργασιών πλήρους κατασκευής από χ.θ. 0+000 έως χ.θ. 5+112.
      Τέλος, έχει ολοκληρωθεί η σύμβαση της μελέτης για την «Εκτέλεση εργασιών πλήρους κατασκευής της παράκαμψης Λουτρών Αιδηψού» και για την πραγματοποίηση του έργου έχει υποβληθεί αρμοδίως Τεχνικό Δελτίο.
      ΟΔΙΚΟΣ ΑΞΟΝΑΣ ΧΑΛΚΙΔΑ-ΑΛΙΒΕΡΙ-ΛΕΠΟΥΡΑ-ΑΥΛΩΝΑΡΙ-ΚΥΜΗ Για τον άξονα αυτό, εκπονούνται οι παρακάτω μελέτες:
      1. Μελέτη «Βελτίωσης Ε.Ο. Χαλκίδας-Λεπούρων-Κύμης» με προϋπολογισμό 372.707,26 ευρώ, όπου έχει εγκριθεί η οριστική μελέτη των παρακάμψεων Βασιλικού και Αμαρύνθου όσον αφορά την οδοποιία και εκπονούνται οι μελέτες των κόμβων και των γεωτεχνικών.
      2. Συμπληρωματική μελέτη «Ολοκλήρωση παράκαμψης Βασιλικού και Αμαρύνθου» με προϋπολογισμό 880.000,00 ευρώ, όπου αναμένεται η εκδίκαση ασφαλιστικών μέτρων για την κατακύρωση της απόφασης ανάθεσης των υπόψη συμβάσεων.
      3. Συμπληρωματικές μελέτες «Ολοκλήρωσης του οδικού άξονα Χαλκίδα-Λέπουρα-Κύμη» με προϋπολογισμό 469.552,46 ευρώ, όπου έχει γίνει έγκριση των περιβαλλοντικών όρων της παράκαμψης Αλιβερίου και δόθηκε εντολή για τη σύνταξη των τοπογραφικών εργασιών.
      Κατασκευάζεται το έργο του κόμβου της Ερέτριας στην Ανατολική Είσοδο με προϋπολογισμό 1.075.568,00 ευρώ.
      ΟΔΙΚΟΣ ΑΞΟΝΑΣ ΛΕΠΟΥΡΑ-ΣΤΥΡΑ-ΚΑΡΥΣΤΟΣ
      Υπεγράφη σύμβαση για τις μελέτες δύο γεφυρών στις χ.θ. 9+213,50 και χ.θ.9+939,61 του έργου: «Κατασκευή οδού Κάρυστος-Λέπουρα από χ.θ. 8+500 έως χ.θ. 10+300» ενώ εγκρίθηκαν οι προκαταρκτικές τεχνικών και δόθηκε εντολή για τις οριστικές.
      Επίσης έχουν εκπονηθεί όλες οι μελέτες και έχουν κηρυχθεί οι απαλλοτριώσεις ακινήτων, για την κατασκευή της επαρχιακής οδού Λέπουρα-Κάρυστος από χ.θ.0+00 στην περιοχή διασταύρωσης προς Πόρτο Λάφια έως χ.θ. 9+854,37 της μελέτης: «Επαρχιακή οδός Λέπουρα-Κάρυστος από διασταύρωση προς Πόρτο Λάφια μέχρι την χ.θ. 0+000 της οριστικής μελέτης «Διασταύρωση Μαρμαρίου-Κάρυστος».
      Τέλος έχει εκπονηθεί η .οριστική μελέτη για το τμήμα Ραπταίοι-Ν.Στύρα-Στύρα, του άξονα Ιστιαία-Λέπουρα, όπου μετά την υποβολή των συμπληρωματικών μελετών, το έργο θα είναι ώριμο προς δημοπράτηση.
      Για τη νέα γέφυρα στο στενό «Μπούρτζι» και τον κάθετο άξονα Βασιλικό-Μπούρτζι-Στενή-Χιλιαδού, μέσα στα πλαίσια των οικονομικών μας δυνατοτήτων, θα εξεταστεί η δυνατότητα υλοποίησης των σχετικών έργων.
      Ο Υπουργός
      Γ. ΣΟΥΦΛΙΑΣ»
      16. Στην με αριθμό 1259/3-6-04 ερώτηση του Βουλευτή κ. Βασίλειου Κεγκέρογλου  δόθηκε με το υπ’ αριθμ. 329Β/22-6-04 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      Απαντώντας στην παραπάνω ερώτηση σας γνωρίζουμε τα εξής:
      Ο Δήμος Ρούβα κατέθεσε στο πλαίσιο της 3ης Πρόσκλησης του Μέτρου 1.2 «Ειδικές παρεμβάσεις στον τομέα της αποχέτευσης και ειδικά έργα» αιτήσεις χρηματοδότησης για τα έργα «Επεξεργασία υγρών αποβλήτων Νιβρύτου Δήμου Ρούβα με φυσικά συστήματα» και «Επεξεργασία υγρών αποβλήτων Πανασσού Δήμου Ρούβα με φυσικά συστήματα». Σύμφωνα με την μεθοδολογία Αξιολόγησης της Πρόσκλησης (Συγκριτική αξιολόγηση) και οι δύο προτάσεις αξιολογήθηκαν αρνητικά λόγω ασάφειας του φυσικού αντικειμένου καθώς και του τρόπου υλοποίησης. Οι σχετικές απαντήσεις κοινοποιήθηκαν στον Δήμο Ρούβα στις 28/5/2003 9αρ. πρωτ. 102262 και 102277 αντίστοιχα)
      Στο πλαίσιο της 4ης Πρόσκλησης του ιδίου Μέτρου ο Δήμος Ρούβα κατέθεσε αίτηση χρηματοδότησης για το έργο «Επεξεργασία υγρών αποβλήτων Νιβρύτου και Πανασσού Δήμου Ρούβα με φυσικά συστήματα». Η πρόταση αυτή αξιολογήθηκε με το σύστημα στης συγκριτικής αξιολόγησης και δεν συμπεριλήφθηκε στον κατάλογο των ενταγμένων έργων λόγω ανωριμότητας ως προς το επίπεδο μελετών. Το σχετικό έγγραφο κοινοποιήθηκε στον Δήμο Ρούβα στις 5/3/2004 (αρ. πρωτ. ΕΥΔ ΕΠΠΕΡ 169046)
      Επιπλέον σας ενημερώνουμε ότι:
      α) Με το τεχνικό δελτίο του έργου δεν κατατέθηκε καμία μελέτη.
      β) Ο Δήμος Ρούβα μπορεί να επανέλθει στο πλαίσιο ενδεχόμενης μελλοντικής πρόσκλησης αρκεί να καταθέσει έγκαιρα μία ώριμη πρόταση.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      17. Στις με αριθμό 515/9.5.04 και 799/17.5.04 ερωτήσεις των Βουλευτών κυρίων Σταύρου Σκοπελίτη, Τάκη Τσιόγκα και Ιωάννου Πίττα δόθηκε με το υπ’ αριθμ. Β-366/28.5.04 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση των ερωτήσεων με αριθμό πρωτοκόλλου 515/9-5-2004 και 799/17-5-2004 που κατέθεσαν στη Βουλή οι Βουλευτές κύριοι Σταύρος Σκοπελίτης, Τάκης Τσιόγκας και Ιωάννης Πίττας σχετικά με την λειτουργία των ΕΛΤΑ στη νήσο Χίο, σύμφωνα και με το 2212/275/306.7/14-5-2004 έγγραφο των Ελληνικών Ταχυδρομείων, σας πληροφορούμε τα παρακάτω:
      1. Το προσεχές διάστημα θα ολοκληρωθούν στον ΕΛΤΑ οι διαδικασίες προσλήψεων μόνιμου προσωπικού στον κλάδο των διανομέων και στον κλάδο Εσωτερικής Εκμετάλλευσης, με τις οποίες θα καλυφθούν πανελλαδικά τόσο υπάρχουσες ανάγκες, όσο και μελλοντικές, που θα προκύψουν από τις συνταξιοδοτήσεις.
      2. Για τον σχεδιασμό των παραπάνω προσλήψεων, ο οποίος έγινε σε επίπεδο Νομού, λήφθηκαν υπόψη πολλοί παράγοντες, όπως οι συνταξιοδοτήσεις που έχουν πραγματοποιηθεί, οι συνταξιοδοτήσεις που Θα υπάρξουν λόγω ορίου ηλικίας, οι υπάρχουσες υπηρεσιακές ανάγκες (κενές Θέσεις, νέοι τομείς διανομής, κ.λ.π.), οι εσωτερικές μετατάξεις, οι αιτήσεις μετάθεσης του προσωπικού, οι ιδιαιτερότητες που τυχόν υπάρχουν (π.χ. παραμεθόριος περιοχή) καθώς και ο αριθμός των εγκεκριμένων προσλήψεων.
      3. Με βάση τα ανωτέρω πραγματοποιήθηκε ο σχεδιασμός των προσλήψεων και για τον Νομό Χίου, και καταβλήθηκε κάθε προσπάθεια ώστε να δοθεί η καλύτερη λύση στα προβλήματα που υπάρχουν, αλλά και σε αυτά που Θα προκύψουν, προς όφελος τόσο των εργαζομένων όσο και του Οργανισμού. Όμως πριν την προκήρυξη των θέσεων, δόθηκε προτεραιότητα στους υπαλλήλους του Οργανισμού που επιθυμούν και έχουν τις προϋποθέσεις που ορίζει ο Κανονισμός Μεταθετότητας, να υποβάλουν αίτηση μετάθεσης όχι μόνο στο Νομό Χίου αλλά και σε όλους τους Νομούς της Χώρας.
      4. Επίσης, σας πληροφορούμε ότι σε Καταστήματα του Νομού Χίου υπηρετούν σήμερα πέραν του υπάρχοντος προσωπικού και τέσσερις (4)υπάλληλοι εναλλακτικής θητείας, οι οποίοι προσφέρουν και αυτοί βοήθεια στο έργο του ΕΛΤΑ.
      5. Όσον αφορά το Θέμα των υπολοίπων αδειών του προσωπικού του Νομού Χίου, καταβλήθηκε κάθε δυνατή προσπάθεια, και μέχρι σήμερα έχει δοθεί το μεγαλύτερο μέρος αυτών. Για το ελάχιστο υπόλοιπο που έχει απομείνει (περίπου 80 ημέρες),το Θέμα Θα αντιμετωπιστεί σύμφωνα με το κανονιστικό πλαίσιο και την ισχύουσα νομοθεσία. Οι περιοχές της Χίου Κάμπος, Λειβάδια, Καρφά και Αγία Ερμιόνη, εξυπηρετούνται από δύο δρομολόγια τα οποία είναι χαρακτηρισμένα ως αγροτικά, και έτσι πρέπει να εκτελούνται από τους αρμόδιους διανομείς, και ο ΕΛΤΑ δεν υποχρεώνει τους εργαζόμενους να τα εκτελούν ως αστικά.
      6. Με απόφαση του Δ. Σ. της θυγατρικής εταιρείας του ΕΛΤΑ, «ΤΑΧΥΜΕΤΑΦΟΡΕΣ ΕΛΤΑ Α.Ε.», αποφασίστηκε η υπηρεσία των Ταχυμεταφορών στη Χίο, να εκτελείται από Πρακτορείο, (βρίσκεται σε εξέλιξη η διαδικασία για να βρεθεί ο κατάλληλος Πράκτορας), και έτσι δεν Θα επιβαρύνει πλέον τους υπαλλήλους της Μονάδας Διανομής Χίου.
      7. Τέλος, πληροφορούμε ότι στόχος του ΕΛΤΑ είναι η συνεχής βελτίωση της ποιότητας των παρεχόμενων υπηρεσιών στο συναλλασσόμενο κοινό, σε συνδυασμό με την επίτευξη του καλύτερου δυνατού οικονομικού αποτελέσματος δεδομένου ότι σήμερα δραστηριοποιείται πλέον σε ένα έντονα ανταγωνιστικό περιβάλλον.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      18. Στις με αριθμό 825/18.5.04, 879/19.5.04, και 889/19.5.04 ερωτήσεις των Βουλευτών κυρίων Άγγελου Μανωλάκη, Αικατερίνης Ξηροτύρη-Αικατερινάρη και Χρήστου Αηδόνη δόθηκε με το υπ’ αριθμ 169/27.5.04 έγγραφο από τον Υφυπουργό η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κύριοι Α. Μανωλάκης, Α. Ξηροτύρη- Αικατερινάρη, Χ. Αηδόνης, σας πληροφορούμε τα εξής:
      Η υφιστάμενη επιστημονική γνώση είναι περιορισμένη και ανεπαρκής σχετικά με τις επιπτώσεις της καλλιέργειας γενετικά τροποποιημένων οργανισμών στη βιοποικιλότητα, αλλά κυρίως στη γενετική καθαρότητα αγρίων και καλλιεργουμένων ειδών, ενώ τα μέχρι σήμερα αποτελέσματα ερευνητικών πειραμάτων αλλά και υφιστάμενων καλλιεργειών γενετικά τροποποιημένων οργανισμών είναι αρνητικά και ανησυχητικά. Έως ότου η επιστήμη αποφανθεί επαρκώς και με ασφάλεια για τις επιπτώσεις των γενετικά τροποποιημένων οργανισμών στη δημόσια υγεία και στο περιβάλλον, η Ελλάδα ως χώρα Θα παραμείνει σταθερά αντίθετη στην εισαγωγή και στην καλλιέργεια γενετικά τροποποιημένων οργανισμών.
      Υπενθυμίζουμε ότι κατά τις εργασίες του Συμβουλίου Υπουργών στις 26 Απριλίου 2004 στο Λουξεμβούργο, όπου εκρίθη το Θέμα η Ελλάδα καταψήφισε ως μειοψηφία την πρόταση για διάθεση στην αγορά γλυκού αραβόσιτου από γενετικώς τροποποιημένο αραβόσιτο της σειράς Βt11.
      Μέχρι σήμερα στη χώρα μας δεν παράγονται ούτε καλλιεργούνται γενετικώς τροποποιημένα φυτά. Επομένως γενετικώς τροποποιημένα τρόφιμα είναι, προς το παρόν, μόνο αυτά που θα εισάγονται.
      Ελεγκτικοί μηχανισμοί για τα εισαγόμενα τρόφιμα υπάρχουν στο Υπουργείο μας. Ειδικότερα οι Διευθύνσεις Αγροτικής Ανάπτυξης των Νομαρχιακών Αυτοδιοικήσεων, οι οποίες συντονίζονται και εποπτεύονται από τα οκτώ (8) Περιφερειακά Κέντρα Προστασίας Φυτών και Ποιοτικού ελέγχου προϊόντων φυτικής προέλευσης, υπό την γενική εποπτεία της Διεύθυνσης Μεταποίησης - Τυποποίησης και Ποιοτικού Ελέγχου Φυτικών Προϊόντων διενεργούν δειγματοληπτικούς ελέγχους. Τα δείγματα στέλνονται σε ειδικά εργαστήρια ελέγχου γενετικών τροποποιήσεων, Ιδιωτικά (διαπιστευ μένα) ή Πανεπιστημιακά ή Κρατικά (ΕΘΙΑΓΕ) και ανάλογα με τα αποτελέσματα επιτρέπεται ή απορρίπτεται η εισαγωγή τους στην εσωτερική αγορά.
      Τα γενετικώς τροποποιημένα τρόφιμα, που είναι εγκεκριμένα, ελέγχονται ώστε να έχουν την ειδική επισήμανση κατά την εισαγωγή.
      Ο Υφυπουργός
      Ε. ΜΠΑΣΙΑΚΟΣ»
      19. Στην με αριθμό 690/12.5.04 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. 148/27.5.04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Σ. Κουτμερίδης, σας πληροφορούμε τα εξής:
      Από τις προτάσεις της Ευρωπαϊκής Επιτροπής οι οποίες υποβλήθηκαν το Σεπτέμβριο του 2003 στο Συμβούλιο και στο Ευρωπαϊκό Κοινοβούλιο, μετά από τις επιτυχείς διαπραγματεύσεις της ελληνικής Κυβέρνησης στο Συμβούλιο Υπουργών στις 22 Απριλίου 2004 και στο πλαίσιο της διασφάλισης του εισοδήματος των ελαιοπαραγωγών υιοθετήθηκαν τα ακόλουθα:
      1. Για το θέμα των μικρών εκμεταλλεύσεων (κάτω των 3 στρεμμάτων και όχι 5 στρεμμάτων), όλη η ενίσχυση που θα χορηγείται θα είναι πλήρως αποδεσμευμένη (100% του μέσου όρου των ενισχύσεων που έλαβαν κατά την περίοδο αναφοράς) εφόσον απλουστεύεται το σύστημα χορήγησης ενίσχυσης για μεγάλο αριθμό παραγωγών.
      2. Στους ελαιοπαραγωγούς των οποίων η αίτηση για τη χορήγηση της ενίσχυσης για τη διατήρηση των ελαιώνων αναφέρεται σε ποσό μικρότερο από 50€/ανά αίτηση, αντί για 75€/ανά αίτηση, όπως προέβλεπε η πρόταση της Ευρωπαϊκής Επιτροπής, δεν θα χορηγείται η ενίσχυση για λόγους απλούστευσης. Τα σχετικά ποσά Θα παραμένουν στον εθνικό φάκελο και Θα χορηγούνται στους παραγωγούς που πληρούν τις προϋποθέσεις.
      3. Στα πλαίσια εγκεκριμένων προγραμμάτων, έχουν φυτευτεί στη χώρα μας, μετά την 1 Μαΐου 1998, 35.000στρέμματα (το πρόγραμμα ολοκληρώθηκε τέλος του 2001, με δυνατότητα φύτευσης μέχρι και 30 δένδρα το στρέμμα), στη Γαλλία 35.000 στρέμματα και στην Πορτογαλία 150.000 στρέμματα μέχρι σήμερα από τα 300.000 στρέμματα που της είχαν κατανεμηθεί . Για τις εν λόγω φυτεύσεις δεν υπάρχει περίοδος αναφοράς και ο προϋπολογισμός της Κοινότητας, στο πλαίσιο της αναθεώρησης (που καθορίζεται από την περίοδο αναφοράς), δεν προβλέπει ποσά για δικαιώματα ενίσχυσης και συμπληρωματική βοήθεια για τις εν λόγω εκτάσεις.
      Η Επιτροπή μετά από πρόταση της Ελληνικής Κυβέρνησης στο Συμβούλιο Υπουργών στις 22 Απριλίου 2004 αποδέχθηκε ότι μπορεί να χορηγηθεί ποσό που αντιστοιχεί στις ποσότητες της εθνικής εγγυημένης ποσότητας (Ε.Ε.Π.) που δεν έχει χρησιμοποιηθεί από τα ενδιαφερόμενα κράτη-μέλη. Για τη χώρα μας δεν υπάρχει σχετική ποσότητα, σε αντίθεση με τη Γαλλία και την Πορτογαλία που η παραγωγή τους τα χρόνια της περιόδου αναφοράς, ήταν κάτω από την εγγυημένη ποσότητα τους.
      Ο Υφυπουργός
      Ε. ΜΠΑΣΙΑΚΟΣ»
      20. Στην με αριθμό 591/7.5.04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 7839/28.5.04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην αριθμ. 591/2004 ερώτηση, που κατατέθηκε στη Βουλή από το Βουλευτή κ. Δ. Πιπεργιά, σχετικά με την αποζημίωση εργαζομένων της ΕΛΛΕΝΙΤ Α.Ε., σας πληροφορούμε τα εξής:
      Α. Το εργοστάσιο παραγωγής Προϊόντων αμιαντοτσιμέντου «ΕΛΛΕΝΙΤ Α.Ε.» με έδρα την Νέα Λάμψακο Εύβοιας, διέκοψε τη λειτουργία του από 10-6-1 990.
      Το τελευταίο χρονικό διάστημα, πριν τη διακοπή της λειτουργίας του, απασχολούσε 100 εργατοϋπαλλήλους, εκ των οποίων οι 30 απασχολούνταν στην παραγωγή Προϊόντων αμιαντοτσιμέντου και οι υπόλοιποι στην παραγωγή πλαστικών σωλήνων.
      Τη δεκαετία του 1970 και το πρώτο μισό της δεκαετίας του 1980 απασχολούσε σε μόνιμη βάση 300 περίπου εργαζόμενους.
      Όταν προέκυψε το πρόβλημα, σχετικά με την υγεία των εργαζομένων από τη χρήση του αμίαντου, η επιχείρηση αντικατέστησε την παραγωγή σωλήνων αμιαντοτσιμέντου με την παραγωγή πλαστικών σωλήνων και στις 10-6-1990 διέκοψε τη λειτουργία της μεταφέροντας τη δραστηριότητά της στα εργοστάσια, που διαθέτει σε άλλες πόλεις της χώρας.
      Οι εγκαταστάσεις περιήλθαν στην κατοχή της Εθνικής Τράπεζας, η οποία στη συνέχεια τις παραχώρησε στον όμιλο «ΜΑΡΙΝΟΠΟΥΛΟΥ», ο οποίος με εξειδικευμένο συνεργείο απομάκρυνε όλα τα υλικά που περιείχαν αμίαντο, τηρώντας τα κατάλληλα προβλεπόμενα μέτρα για την εξασφάλιση της υγείας των εργαζομένων.
      Επίσης, έχουν αναφερθεί θάνατοι εργαζομένων της «ΕΛΛΕΝΙΤ Α.Ε.», λόγω βλάβης της υγείας τους από τον αμίαντο. Εργαζόμενοι και συγγένείς θανόντων έχουν προσφύγει στη δικαιοσύνη και διεκδικούν αποζημίωση από την επιχείρηση λόγω βλάβης της υγείας τους.
      Η αρμόδια Τεχνική και Κοινωνική Επιθεώρηση του Σώματος Επιθεώρησης Εργασίας (Σ.ΕΠ.Ε.) δεν είναι σε θέση να γνωρίζει τις δικαστικές αποφάσεις που έχουν εκδοθεί από τις παραπάνω προσφυγές.
      Στην Ελλάδα σήμερα, η παραγωγή και χρήση αμιαντοτσιμέντου μειώνεται συνεχώς, εξαιτίας των προβλημάτων υγείας που συνδέονται με την έκθεση σε αμίαντο, την πίεση της κοινής γνώμης, την ανάπτυξη νομοθετικού πλαισίου και της τεχνολογικής προόδου στην δημιουργία υποκατάστατων ινών και μη ινωδών υλικών.
      Αξίζει να αναφέρουμε ότι η εμπορία και χρήση ινών όλων των τύπων αμιάντου και των προϊόντων, που τις περιέχουν κατόπιν εκούσιας προσθήκης, θα απαγορευτεί στη χώρα μας από 1-1-2005 στα πλαίσια της εναρμόνισης του Εθνικού μας δικαίου με την οδηγία της Ε.Ε. 1999/77/ΕΚ.
      Είναι γεγονός, όμως, ότι ο κίνδυνος παραμένει, γιατί πολλά προϊόντα αμιαντοτσιμέντου είναι ήδη εγκατεστημένα. Γι’ αυτό το λόγο η προσοχή επικεντρώνεται στις ασφαλείς πρακτικές σε περίπτωση που πρόκειται να επισκευαστεί, συντηρηθεί ή αφαιρεθεί προϊόν αμιαντοτσιμέντου.
      Το Νομοθετικό πλαίσιο για το πώς πρέπει να εκτελούνται οι παραπάνω εργασίες, έτσι ώστε να μη δημιουργείται πρόβλημα ασφάλειας και υγείας των εργαζομένων, υπάρχει (άρθρο 14 του Π.Δ. 175/97, Φ.Ε.Κ. 150/Α/15-7-97).
      Σε περίπτωση που οι Επιθεωρητές Εργασίας, κατά τους ελέγχους που πραγματοποιούν, διαπιστώσουν παραβάσεις της Εργατικής Νομοθεσίας κατά την εκτέλεση των παραπάνω εργασιών επιβάλουν τις προβλεπόμενες από το Νόμο ποινικές και διοικητικές κυρώσεις.
      Β. Σχετικά με την εφαρμογή των δικαστικών αποφάσεων σας πληροφορούμε ότι, το θέμα αυτό δεν εμπίπτει στην αρμοδιότητα του Σ.ΕΠ.Ε.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      21. Στην με αριθμό 526/6.5.04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 449/1.6.04 έγγγραφο από τον Υφυπουργό Τουρισμού η ακόλουθη απάντηση:
      «Αναφορικά με την παραπάνω ερώτηση του Βουλευτή κ. Ματζαπετάκη, σας γνωρίζουμε τα ακόλουθα:
      Το σωματείο των Ξεναγών Κρήτης και Θήρας αναφερόμενο σε χορήγηση «από τον ΕΟΤ αδειών ξενάγησης σε μη επαγγελματίες ξεναγούς» πιθανόν εννοεί την κατ’ εξαίρεση δυνατότητα που παρέχει ο ίδιος ο νόμος 710/1977 (άρθρο 11) σε εν ενεργεία καθηγητές φιλολογικών ή αρχαιολογικών σχολών Πανεπιστημίων να παρέχούν χωρίς αμοιβή ειδική πληροφόρηση σε συναδέλφους τους ή σε φοιτητές τους στους χώρους των μουσείων ή σε αρχαιολογικού ενδιαφέροντος τοποθεσίες.
      Όμως, η ειδική αδειοδότηση για τις πιο πάνω κατ’ εξαίρεση ξεναγήσεις δεν γίνεται από τον ΕΟΤ (όπως λανθασμένα ισχυρίζεται ο ερωτών Βουλευτής) αλλά από την καθ’ ύλην αρμόδια Διεύθυνση Περιφερειακής Πολιτικής του Υπουργείου Τουρισμού (και συγκεκριμένα από το αρμόδιο Τμήμα Τουριστικών Επαγγελμάτων και Μεταφορών). Εξάλλου, η ειδική αυτή αδειοδότηση, από τον ίδιο της τον χαρακτήρα, είναι πάρα πολύ περιορισμένη.
      Σας τονίζουμε ότι σε καμία άλλη — πέραν της προαναφερόμενης- περίπτωση δεν χορηγείται άδεια ξενάγησης σε μη επαγγελματίες ξεναγούς και επομένως, δεν τίθεται θέμα λήψης οιωνδήποτε μέτρων, αφού είναι προφανές τοις πάσοι ότι ουδεμία πέραν των ορίων του νόμου ενέργεια διαπιστώνεται.
      Πάντως, για πληρέστερη ενημέρωση σας , και Παρότι δεν είναι αρμοδιότητα του Υπουργείου μας, σας γνωρίζουμε ότι με την παράγραφο 32 του άρθρου 10 του νόμου 3207/24.12.2003 που εισήγαγε στη Βουλή το Υπουργείο Πολιτισμού διευρύνθηκε ελαφρώς ο κύκλος των δυναμένων κατόπιν αδείας να ξεναγούν χωρίς αμοιβή σε μουσεία και αρχαιολογικούς χώρους, όπως για παράδειγμα καθηγητές σχολείων μπορούν να ξεναγούν τους μαθητές τους.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων  της Πέμπτης 21 Οκτωβρίου 2004:
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 331/18-10-2004 επίκαιρη ερώτηση της Βουλευτού της Νέας Δημοκρατίας κ. Μαρίας Κόλλια-Τσαρουχά προς τον Υπουργό Οικονομίας και Οικονομικών, σχετικά με τη λήψη μέτρων οικονομικής ενίσχυσης των κατοίκων των ορεινών και μειονεκτικών περιοχών.
      2. Η με αριθμό 330/18-10-2004 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Μαρίας Δαμανάκη προς την Υπουργό Εθνικής Παιδείας και Θρησκευμάτων, σχετικά με την πρωτοβουλία του Παιδαγωγικού Ινστιτούτου να αφαιρέσει κείμενα μεγάλων διανοητών από τα σχολικά βιβλία και τις ενέργειες της Υπουργού για την αντιμετώπιση τέτοιων περιστατικών.
      3. Η με αριθμό 338/18-10-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εθνικής Άμυνας, σχετικά με το πρόσφατο ατύχημα με την πτώση των δύο μαχητικών αεροσκαφών F-16 στο Πήλιο, την τήρηση των μέτρων ασφαλείας κλπ.
      4. Η με αριθμό 329/18-10-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Απασχόλησης και Κοινωνικής Προστασίας, σχετικά με την αντιμετώπιση του οξύτατου κοινωνικού προβλήματος της φτώχειας στη χώρα μας, την καθιέρωση ελάχιστου εγγυημένου εισοδήματος κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 335/18-10-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τους Υπουργούς Αγροτικής Ανάπτυξης και Τροφίμων και Εσωτερικών, Δημόσιας Διοίκησης και Αποκέντρωσης, σχετικά με την καταβολή των οφειλομένων οδοιπορικών στους υπαλλήλους της Νομαρχιακής Αυτοδιοίκησης Ηρακλείου για τον έλεγχο και την καταβολή των επιδοτήσεων στους αγρότες κλπ.
      2. Η με αριθμό 339/18-10-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με τη διασφάλιση των θέσεων εργασίας στη βιομηχανία « BALKAN EXPORT», την επαναπρόσληψη των απολυθέντων και την καταβολή των δεδουλευμένων κλπ.
      3. Η με αριθμό 337/18-10-2004 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Ανάπτυξης, σχετικά με τη διασφάλιση επάρκειας ηλεκτρικής ενέργειας στη χώρα μας κλπ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Ανώνυμες εταιρείες διαχείρισης αμοιβαίων κεφαλαίων, οργανισμοί συλλογικών επενδύσεων σε κινητές αξίες, αμοιβαία κεφάλαια και άλλες διατάξεις».
      Θα διεξαχθεί ονομαστική ψηφοφορία επί της τροπολογίας με γενικό αριθμό 174 και ειδικό 30. 
      Καλούνται επί του καταλόγου ο κ. Κωνσταντίνος Τασούλας από τη Νέα Δημοκρατία και ο κ. Ιωάννης Τσακλίδης από το ΠΑΣΟΚ.
      Οι αποδεχόμενοι την τροπολογία λέγουν «ΝΑΙ».
      Οι μη αποδεχόμενοι την τροπολογία λέγουν «ΟΧΙ».
      Οι αρνούμενοι ψήφο λέγουν «ΠΑΡΩΝ».
      Επίσης σας ενημερώνω ότι στο Προεδρείο έχουν έλθει τηλεομοιοτυπίες συναδέλφων, σύμφωνα με το άρθρα 70α΄ του Κανονισμού της Βουλής, οι οποίοι γνωστοποιούν την ψήφο τους επί της τροπολογίας με γενικό αριθμό 174 και ειδικό 30. Πρόκειται για κοινοβουλευτικές ή κυβερνητικές αποστολές στο εξωτερικό. Οι ψήφοι αυτές θα ανακοινωθούν και θα συνυπολογιστούν στην καταμέτρηση, η οποία θα ακολουθήσει.
      Παρακαλώ να αρχίσει η ανάγνωση του καταλόγου.
      
      (ΨΗΦΟΦΟΡΙΑ)
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΟΣ (Άννα Μπενάκη - Ψαρούδα): Υπάρχει κάποιος κύριος συνάδελφος που δεν άκουσε το όνομά του;  Ο κ. Στέφανος Μάνος.
      (Στο σημείο αυτό ψηφίζει ο Βουλευτής κ. Στέφανος Μάνος)
      Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
      (ΚΑΤΑΜΕΤΡΗΣΗ)
      
      (ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, έχω την τιμή να ανακοινώσω στο Σώμα το αποτέλεσμα της διεξαχθείσης ονομαστικής ψηφοφορίας. 
      Ψήφισαν συνολικά 271 Βουλευτές. 
      Υπέρ της τροπολογία, δηλαδή «ΝΑΙ», ψήφισαν 153 Βουλευτές.
      Κατά της τροπολογίας, δηλαδή «ΟΧΙ», ψήφισαν 118 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:

«Ονομαστική ψηφοφορία επί της τροπολογίας 174/30
						             NAI		    OXI
ΕΠΙΚΡΑΤΕΙΑΣΈβερτ Μιλτιάδης-Σουφλιάς Γεώργιος+Μπερνιδάκη- Άλντους Ελευθερία+Ρουσόπουλος Θεόδωρος+Βαληνάκης Ιωάννης+Καρύδη Χρυσή+Διαμαντοπούλου Άννα-Δαμανάκη Μαρία+Μάνος Στέφανος+Ανδρουλάκης Δημήτρης (Μίμης)+Ανδριανόπουλος Ανδρέας+Κοσμίδης Σωκράτης+Α΄ ΑΘΗΝΩΝ Αβραμόπουλος Δημήτριος+Κακλαμάνης Νικήτας+Βουλγαράκης Γεώργιος+Αλογοσκούφης Γεώργιος+Παυλόπουλος Προκόπιος+Γιαννάκου-Κουτσίκου Mαριoρή (Mαριέττα)-Μπενάκη-Ψαρούδα Άννα+Κωνσταντάρας Δημήτριος+Κουντουρά Έλενα+Σκανδαλίδης Κωνσταντίνος+Παπουτσής Χρήστος-Αλευράς Αθανάσιος (Νάσος)+Τσούρας Αθανάσιος+Ράπτη Αναστασία-Συλβάνα+Παπαντωνίου Ιωάννης (Γιάννος)+Κανέλλη Γαρυφαλλιά (Λιάνα)-Κωνσταντόπουλος Νικόλαος+Β΄ ΑΘΗΝΩΝΤζαννετάκης Τζαννής+Μητσοτάκης Κυριάκος+Σπηλιωτόπουλος Αριστόβουλος (Άρης)+Καμμένος Παναγιώτης (Πάνος)+Μεϊμαράκης Ευάγγελος - Βασίλειος+Παναγιωτόπουλος Παναγιώτης (Πάνος)+Παπακώστα-Σιδηροπούλου Κατερίνα+Πολύδωρας Βύρων+Βαρβιτσιώτης Μιλτιάδης+Γιακουμάτος Γεράσιμος+Λιάπης Μιχάλης - Γιώργος+Βούλτεψη Σοφία+Πετραλιά-Πάλλη Φάνη+Ζαγορίτης Ελευθέριος (Λευτέρης)+Σταθάκης Αριστοτέλης (Άρης)+Παπαθανασίου Γιάννης+Κασίμης Θεόδωρος+Ανδρεουλάκος Απόστολος+Καρράς Κώστας+Αποστολάκη Ελένη-Μαρία(Μιλένα)+Λοβέρδος Ανδρέας+Δημαράς Ιωάννης +Παπανδρέου Βασιλική (Βάσω)-Κακλαμάνης Απόστολος+Ευθυμίου Πέτρος+Παπαδόπουλος Αλέξανδρος (Αλέκος)+Χυτήρης Τηλέμαχος+Κουλούρης Κίμων+Γείτονας Κωνσταντίνος+Κούρκουλα Ελένη+Πρωτόπαπας Χρήστος+Ανωμερίτης Γεώργιος+Μπένος Σταύρος-Ιωάννης+Κατσέλη Ελεονώρα (Νόρα)-Παπαϊωάννου Μιλτιάδης+Τζουμάκας Στέφανος+Παπαρήγα Αλεξάνδρα-Κολοζώφ Ορέστης-Σκυλλάκος Αντώνιος+Αλαβάνος Αλέξανδρος+Κουβέλης Φώτιος-Φανούριος+Δραγασάκης Ιωάννης+ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣΣαλμάς Μάριος+Καραγκούνης Ανδρέας+Αγγελόπουλος Νικόλαος+Μαγγίνας Βασίλειος+Κωστόπουλος Απόστολος+Βερελής Χρήστος+Μωραΐτης Αθανάσιος(Θάνος)+Μακρυπίδης Ανδρέας+ΝΟΜΟΣ ΑΡΓΟΛΙΔΟΣ Μανώλης Ιωάννης+Παπαδημητρίου Ελισάβετ (Έλσα)+Μανιάτης Ιωάννης+ΝΟΜΟΣ ΑΡΚΑΔΙΑΣΤατούλης Πέτρος+Λυκουρέντζος Ανδρέας+Ρέππας Δημήτριος+ΝΟΜΟΣ ΑΡΤΗΣΚαραμπίνας Κωνσταντίνος+Παπαγεωργίου Γεώργιος+Κολιοπάνος Θεόδωρος+ΝΟΜΟΣ ΑΤΤΙΚΗΣΒλάχος Γεώργιος+Μπούρας Αθανάσιος+Δούκας Πέτρος+Κατσιγιάννης Αθανάσιος+Κατσίκης Θεόδωρος+Σταύρου Απόστολος+Πάγκαλος Θεόδωρος+Βρεττός Κωνσταντίνος (Ντίνος)+Χριστοφιλοπούλου Παρασκευή (Εύη)+Οικονόμου Βασίλειος+Παπαηλίας Ηλίας-Λεβέντης Αθανάσιος+ΝΟΜΟΣ ΑΧΑΪΑΣΣπηλιωτόπουλος Σπήλιος+Νικολόπουλος Νικόλαος+Βασιλείου Θεόφιλος+Μπεκίρης Μιχαήλ+Φούρας Ανδρέας+Βέρρας Μιλτιάδης+Σπηλιόπουλος Κωνσταντίνος+Κατσιφάρας Απόστολος+Κοσιώνης Παναγιώτης+ΝΟΜΟΣ ΒΟΙΩΤΙΑΣΜπασιάκος Ευάγγελος+Γιαννάκης Μιχαήλ+Ακριβάκης Αλέξανδρος+Τόγιας Βασίλειος+ΝΟΜΟΣ ΓΡΕΒΕΝΩΝ Φώλιας Χρήστος+ΝΟΜΟΣ ΔΡΑΜΑΣΔαϊλάκης Σταύρος+Τζίμας Μαργαρίτης+Αηδόνης Χρήστος+ΝΟΜΟΣ ΔΩΔΕΚΑΝΗΣΟΥ Παυλίδης Αριστοτέλης-Καραμάριος Αναστάσιος+Χρύσης Βασίλειος+Καϊσερλης Κωνσταντίνος+Παρασκευάς Ιωάννης+ΝΟΜΟΣ ΕΒΡΟΥΔερμεντζόπουλος Αλέξανδρος+Κελέτσης Σταύρος+Φωτιάδης Απόστολος+Ντόλιος Γεώργιος+ΝΟΜΟΣ ΕΥΒΟΙΑΣ Λιάσκος Αναστάσιος+Κεδίκογλου Συμεών (Σίμος)+Μαρκόπουλος Κωνσταντίνος+Περλεπέ-Σηφουνάκη Αικατερίνη+Παπαγεωργίου Γεώργιος+Πιπεργιάς Δημήτριος+ΝΟΜΟΣ ΕΥΡΥΤΑΝΙΑΣΤσιαμάκης Δημοσθένης+ΝΟΜΟΣ ΖΑΚΥΝΘΟΥΒαρβαρίγος Δημήτριος+ΝΟΜΟΣ ΗΛΕΙΑΣΑδρακτάς Παναγιώτης+Κοντογιάννης Γεώργιος+Κανελλοπούλου Κρινιώ+Κουτσούκος Γιάννης+Αντωνακόπουλος Παναγιώτης+Γεωργακόπουλος Δημήτριος+ΝΟΜΟΣ ΗΜΑΘΙΑΣΧαλκίδης Μιχαήλ+Φωτιάδης Ηλίας+Χρυσοχοΐδης Μιχαήλ+Σιδηρόπουλος Αναστάσιος+ΝΟΜΟΣ ΗΡΑΚΛΕΙΟΥ Κεφαλογιάννης Εμμανουήλ+Δεικτάκης Γεώργιος+Μπαντουβάς Κωνσταντίνος+Στρατάκης Εμμανουήλ+Σχοιναράκη-Ηλιάκη Ευαγγελία+Φραγκιαδουλάκης Μάνος+Ματζαπετάκης Στυλιανός+Κεγκέρογλου Βασίλειος+ΝΟΜΟΣ ΘΕΣΠΡΩΤIΑΣΜπέζας Αντώνιος+Α΄ ΘΕΣΣΑΛΟΝΙΚΗΣ (πρώην Δήμος Θεσσαλονίκης)Καραμανλής Κωνσταντίνος-Γκιουλέκας Κωνσταντίνος+Ιωαννίδης Ιωάννης+Ορφανός Γεώργιος+Παπαθεμελής Στυλιανός- Άγγελος+Ράπτη Ελένη+Καλαφάτης Σταύρος+Σπηλιόπουλος Αναστάσιος+Παπανδρέου Γεώργιος-Καστανίδης Χαράλαμπος+Βενιζέλος Ευάγγελος+Αράπογλου Χρυσή+Τσοχατζόπουλος Απόστολος-Αθανάσιος+Μαγκριώτης Ιωάννης+Χουρμουζιάδης Γεώργιος+Ξηροτύρη-Αικατερινάρη Ασημίνα+Β΄ ΘΕΣΣΑΛΟΝΙΚΗΣ (Υπόλοιπο Ν. Θεσσαλονίκης)Ρεγκούζας Αδάμ+Σαλαγκούδης Γεώργιος+Καράογλου Θεόδωρος+Γαλαμάτης Δημήτριος+Ζαχαράκης Κωνσταντίνος+Γερανίδης Βασίλειος+Τζέκης Άγγελος+ΝΟΜΟΣ ΙΩΑΝΝΙΝΩΝΚαλογιάννης Σταύρος+Τασούλας Κωνσταντίνος+Φούσας Αντώνιος+Αργύρης Ευάγγελος+Παντούλας Μιχαήλ+ΝΟΜΟΣ ΚΑΒΑΛΑΣΚαλαντζής Γεώργιος+Χριστοφιλογιάννης Δημήτρης +Τσακλίδης Ιωάννης+Τσίμας Κωνσταντίνος+ΝΟΜΟΣ ΚΑΡΔΙΤΣΗΣ Σιούφας Δημήτριος+Ταλιαδούρος Σπυρίδων+Τσιάρας Κωνσταντίνος+Ρόβλιας Κωνσταντίνος+Σαλαγιάννης Νικόλαος+ΝΟΜΟΣ ΚΑΣΤΟΡΙΑΣΑγγελής Ανέστης+Πετσάλνικος Φίλιππος+ΝΟΜΟΣ ΚΕΡΚΥΡΑΣΓεωργιάδης Νικόλαος+Δένδιας Νικόλαος-Γεώργιος+Γκερέκου Αγγελική (Άντζελα)+ΝΟΜΟΣ ΚΕΦΑΛΛΗΝΙΑΣ Αλιβιζάτος Πέτρος -Παύλος-ΝΟΜΟΣ ΚΙΛΚΙΣΚιλτίδης Κωνσταντίνος+Τσιτουρίδης Σάββας +Φλωρίδης Γεώργιος+ΝΟΜΟΣ ΚΟΖΑΝΗΣΤσιαρτσιώνης Νικόλαος+Παπαδόπουλος Μιχάλης+Κασαπίδης Γεώργιος+Λωτίδης Λάζαρος+Βλατής Ιωάννης+ΝΟΜΟΣ ΚΟΡΙΝΘΙΑΣΠαπαληγούρας Αναστάσιος-Πέτρος+Κόρκα –Κώνστα Αθηνά+Μανωλάκης Άγγελος+Χωρέμης Αναστάσιος+ΝΟΜΟΣ ΚΥΚΛΑΔΩΝΧωματάς Ιωάννης+Μανούσου –Μπινοπούλου Αριάδνη-Ρήγας Παναγιώτης+ΝΟΜΟΣ ΛΑΚΩΝΙΑΣΣκανδαλάκης Παναγιώτης+Δαβάκης Αθανάσιος+Γρηγοράκος Λεωνίδας+ΝΟΜΟΣ ΛΑΡΙΣΗΣΖώης Χρήστος+Χαρακόπουλος Γεώργιος+Γαρουφαλιάς Γεώργιος+Αγοραστός Κωνσταντίνος+Έξαρχος Βασίλειος+Νασιώκας Έκτορας+Χατζημιχάλης Νικόλαος- Φώτιος+Τσιόγκας Δημήτριος-ΝΟΜΟΣ ΛΑΣΙΘΙΟΥΠλακιωτάκης Ιωάννης+Καρχιμάκης Μιχαήλ+ΝΟΜΟΣ ΛΕΣΒΟΥΓιαννέλης - Θεοδοσιάδης Ιωάννης+Καλογήρου Χριστιάνα+Σκοπελίτης Σταύρος +ΝΟΜΟΣ ΛΕΥΚΑΔΑΣΒεργίνης Ξενοφών+ΝΟΜΟΣ ΜΑΓΝΗΣΙΑΣΝάκος Αθανάσιος+Μακρή Ζωή (Ζέττα)+Σούρλας Γεώργιος+Ζήση Ροδούλα +Γκατζής Νικόλαος-ΝΟΜΟΣ ΜΕΣΣΗΝΙΑΣΣαμπαζιώτης Δημήτριος+Καλαντζάκου Σοφία+Λαμπρόπουλος Ιωάννης-Κουσελάς Δημήτριος-Κατσιλιέρης Πέτρος+ΝΟΜΟΣ ΞΑΝΘΗΣΚοντός Αλέξανδρος+Τσαλίδης Φίλιππος+Σγουρίδης Παναγιώτης+Α΄ ΠΕΙΡΑΙΩΣΜαντούβαλος Πέτρος+Μιχαλολιάκος Βασίλειος+Καλός Γεώργιος +Μελάς Παναγιώτης+Σημίτης Κωνσταντίνος+Παντελάκη Ελπίδα-Β΄ ΠΕΙΡΑΙΩΣΝεράντζης Αναστάσιος+Τραγάκης Ιωάννης+Βασιλείου Γεώργιος+Κουράκος Ιωάννης+Νιώτης Γρηγόριος +Λιντζέρης Δημήτριος+Διαμαντίδης Ιωάννης-Πατσιλινάκος Ιωάννης+ΝΟΜΟΣ ΠΕΛΛΗΣΚαρασμάνης Γεώργιος-Τζαμτζής Ιορδάνης (Δάνης) -Τζάκρη Θεοδώρα-Πασχαλίδης Γεώργιος+ΝΟΜΟΣ ΠΙΕΡΙΑΣΚωνσταντόπουλος Γεώργιος+Πολύζος Ευάγγελος+Καρπούζας Αντώνιος+Παπαγεωργίου Αθανάσιος+ΝΟΜΟΣ ΠΡΕΒΕΖΗΣΤσαντούλας Δημήτριος+Παπαχρήστος Ευάγγελος+ΝΟΜΟΣ ΡΕΘΥΜΝΗΣΚεφαλογιάννης Ιωάννης+Όθωνας Εμμανουήλ-ΝΟΜΟΣ ΡΟΔΟΠΗΣΣτυλιανίδης Ευριπίδης+Αχμέτ Ιλχάν-Μανωλιά Χρυσάνθη+ΝΟΜΟΣ ΣΑΜΟΥΘαλασσινός Θαλασσινός+ΝΟΜΟΣ ΣΕΡΡΩΝΧαϊτίδης Ευγένιος-Λεονταρίδης Θεόφιλος+Κόλλια - Τσαρουχά Μαρία+Τσιπλάκης Κωνσταντίνος+Μουσιώνης Αριστείδης+Μπόλαρης Μάρκος-Κουτμερίδης Ευστάθιος+ΝΟΜΟΣ ΤΡΙΚΑΛΩΝΛέγκας Νικόλαος+Σκρέκας Θεόδωρος+Χατζηγάκης Σωτήριος+Χάϊδος Χρήστος+Μερεντίτη Αθανασία+ΝΟΜΟΣ ΦΘΙΩΤΙΔΑΣ Γιαννόπουλος Αθανάσιος+Καλλιώρας Ηλίας+Σταυρογιάννης Νικόλαος+Αντωνίου Αντωνία (Τόνια)+Παπαδήμας Λάμπρος+ΝΟΜΟΣ ΦΛΩΡΙΝΗΣΚορτσάρης Νικόλαος+Λιάνης Γεώργιος+ΝΟΜΟΣ ΦΩΚΙΔΟΣΜπούγας Ιωάννης+ΝΟΜΟΣ ΧΑΛΚΙΔΙΚΗΣ Βαγιωνάς Γεώργιος+Πάππας Βασίλειος-Δριβελέγκας Ιωάννης+ΝΟΜΟΣ ΧΑΝΙΩΝΜαρκογιαννάκης Χρήστος+Νικηφοράκης Στυλιανός+Χριστοδουλάκης Νικόλαος+Σκουλάκης Εμμανουήλ+ΝΟΜΟΣ ΧΙΟΥΠίττας Ιωάννης+Τσουρή Ελπίδα+      
      ΓΕΝΙΚΟ ΣΥΝΟΛΟ                  «ΝΑΙ»:         153
           »	     »                          «ΟΧΙ»:           118
      ΣΥΝΟΛΟ ΨΗΦΙΣΑΝΤΩΝ:      271
      
      Ο ΠΡΟΕΔΡΟΣ					ΟΙ ΓΡΑΜΜΑΤΕΙΣ»
      
      ΠΡΟΕΔΡΟΣ (Άννα Μπενάκη –Ψαρούδα): Συνεπώς η τροπολογία με γενικό αριθμό 174 και ειδικό 30 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο. 
      Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν σε χώρους του κτηρίου της Βουλής, σαράντα οκτώ μαθητές και δύο δάσκαλοι από το 130ο Δημοτικό Σχολείο Αθηνών. 
      Η Βουλή τους καλωσορίζει.
      (Χειροκροτήματα απ’ όλες τις πτέρυγες)
      Θέλω επίσης να σας ανακοινώσω ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης «Περί κυρώσεως του Κώδικα της Ελληνικής Ιθαγένειας».
      Εισερχόμαστε στη συζήτηση της τροπολογίας με γενικό αριθμό 176 και ειδικό 32: «Τροποποίηση και συμπλήρωση του άρθρου 17 του ν. 2545/97 «Βιομηχανικές και Επιχειρηματικές Περιοχές και άλλες διατάξεις».
      Κύριε Υπουργέ, αν δεν έχετε καμία παρατήρηση, να προχωρήσουμε στη συζήτηση της τροπολογίας.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Μάλιστα, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ο κ. Καλλιώρας έχει το λόγο.
      ΗΛΙΑΣ ΚΑΛΛΙΩΡΑΣ: Ευχαριστώ πολύ, κυρία Πρόεδρε.
      Στην προκειμένη περίπτωση γνωρίζουμε όλοι ότι κάποια στιγμή, με την προηγούμενη κυβέρνηση, όταν η Τράπεζα της ΕΤΒΑ ιδιωτικοποιήθηκε, βρεθήκαμε να έχουμε τις ΒΙΠΕ και στη συνέχεια τις ΒΕΠΕ.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Εδώ το Υπουργείο πήρε την απόφαση να μην εντάσσονται πλέον στα περιφερειακά επιχειρησιακά προγράμματα. Επειδή η Γενική Γραμματεία της Βιομηχανίας είναι ο τελικός δικαιούχος -είναι πολύ απλό- υπάρχουν δύο βασικοί λόγοι για τους οποίους θα πρέπει να υποστηριχθεί αυτή η τροπολογία. Δεν έχει τίποτα το ιδιαίτερο, ούτε υπάρχει κάποια δαπάνη, διότι ό,τι εξοικονομείται από την Περιφέρεια Στερεάς Ελλάδος, το αναλαμβάνει το Υπουργείο.
      Δεν υπάρχει, λοιπόν, κανένας λόγος να μην ψηφιστεί η εν λόγω τροπολογία.
	ΠΡΟΕΔΡΕΥΩΝ (Γεώργιος Σούρλας): Ο κ. Φωτιάδης έχει το λόγο.
	ΑΠΟΣΤΟΛΟΣ ΦΩΤΙΑΔΗΣ: Κύριε Πρόεδρε, αγαπητοί συνάδελφοι, διαφωνούμε με τη συγκεκριμένη τροπολογία για πολύ απλούς λόγους.
	Όπως προκύπτει σαφώς από το περιεχόμενο της τροπολογίας, η αρμοδιότητα για τον καθορισμό του ύψους των επιλέξιμων δαπανών μιας επένδυσης καθορίζεται αποκλειστικά και μόνο από την πρόταση εννεαμελούς επιτροπής, της οποίας η σύνθεση, η συγκρότηση, οι αρμοδιότητες και οι όροι λειτουργίας καθορίζονται, κατά το κείμενο της τροπολογίας, από τον ίδιο τον Υπουργό.
	Θα πρέπει να γίνει ξεκάθαρο εκ των προτέρων, έστω και κατά τρόπο ενδεικτικό αλλά σαφή, ποιες δαπάνες είναι κατ’ αρχήν επιλέξιμες, ώστε να μην είναι στην απόλυτη κυριαρχική κρίση της επιτροπής, μιας επιτροπής που διορίζεται αποκλειστικά και μόνο με κριτήρια του ίδιου του Υπουργού –ο Υπουργός διορίζει πάντα την επιτροπή- και να γνωρίζουν οι επενδυτές ποιες δαπάνες εκ των προτέρων…
	ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, μου επιτρέπετε;
	ΠΡΟΕΔΡΕΥΩΝ (Γεώργιος Σούρλας): Εάν το επιτρέπει και ο ομιλητής.
	Το επιτρέπετε, κύριε Φωτιάδη;
	ΑΠΟΣΤΟΛΟΣ ΦΩΤΙΑΔΗΣ: Ναι, βεβαιότατα.
	ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ.
	ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε συνάδελφε, ο λόγος για τον οποίο έρχεται αυτή η τροπολογία, είναι απλός και ευκρινής. Εδώ και τέσσερα χρόνια, από την έναρξη του Γ΄ Κοινοτικού Πλαισίου Στήριξης, τα προγράμματα για υποδομές στις βιομηχανικές περιοχές και ιδιαίτερα στα βιοτεχνικά πάρκα, έχουν μηδέν απορροφητικότητα. Δεν προχώρησε κανένα απολύτως, διότι οι διαδικασίες σε επίπεδο περιφέρειας είναι τόσο γραφειοκρατικές, ώστε σε όλες τις περιφέρειες της χώρας δεν προχώρησε κανένα πρόγραμμα.
	Κατόπιν αυτού, το Υπουργείο Οικονομίας και Οικονομικών έκανε πρόταση στο Υπουργείο Ανάπτυξης να αναλάβει τη συνολική ευθύνη να προχωρήσει αυτό το πρόγραμμα στήριξης για υποδομές στις βιομηχανικές περιοχές και στα βιοτεχνικά πάρκα. Αναλαμβάνουμε αυτήν την ευθύνη, για να κινηθεί η διαδικασία ταχύτερα.
    Ενημερώνω την Εθνική Αντιπροσωπεία: Πρόγραμμα ύψους 120.000.000 ευρώ για υποδομές σε βιοτεχνικά πάρκα σε όλη την Ελλάδα και βιομηχανικές περιοχές.
    Απορρόφηση και στις δεκατρείς περιφέρειες με τέσσερα χρόνια εξέλιξη του προγράμματος: μηδέν. Μας έγινε η πρόταση από το Υπουργείο Οικονομίας και Οικονομικών να αναληφθεί σε κεντρικό επίπεδο αυτό το πρόγραμμα. Αναλάβαμε αυτήν την ευθύνη, θα κερδίσουμε το χαμένο χρόνο και δεν θα χαθεί ούτε ένα ευρώ. Αυτός είναι ο λόγος για τον οποίο έρχεται αυτή η τροπολογία, κύριε Φωτιάδη.
      ΑΠΟΣΤΟΛΟΣ ΦΩΤΙΑΔΗΣ: Κύριε Υπουργέ, εγώ ήμουν πολύ σαφής. Να ψηφίσουμε την τροπολογία, όμως να καθορίσουμε, τουλάχιστον –θα έλεγα- ενδεικτικά, τις κύριες δαπάνες που είναι επιλέξιμες. Σήμερα ξεκινάει κάποιος επενδυτής και βασίζεται αποκλειστικά και μόνο στην απόφαση του Υπουργού ή της Επιτροπής για το ποιες δαπάνες θα είναι επιλέξιμες. Έχω την εντύπωση ότι μπορεί να γίνει. Ξανατονίζω ότι δεν είμαι υπέρ της αποκλειστικής απαρίθμησης, αλλά να ξέρει κάποιος επενδυτής ότι, όταν κάνει κάποιες δαπάνες οι οποίες θα μνημονεύονται ρητά, έστω και ενδεικτικά μέσα στο νόμο, αυτές οι δαπάνες θα είναι σίγουρα επιλέξιμες. Να μην εξαρτάται κάθε φορά από επιτροπές, οι οποίες ξέρετε πώς λειτουργούν και ποιες εξαρτήσεις μπορούν να δημιουργηθούν μεταξύ των επενδυτών και των επιτροπών.
      Θεωρώ απαράδεκτο το ύψος της επιχορήγησης για κάθε ΔΕΠΕ ξεχωριστά να καθορίζεται με απόφαση του Υπουργού. Καθορίστε το τώρα. Πείτε ένα ποσοστό, 50%, που νομίζω ότι έλεγε ο νόμος ή 60% ή 40%, να ξέρει επακριβώς ο καθένας επενδυτής και να είναι σταθερό. Δεν μπορεί κάθε φορά να βρίσκεται υπό εξάρτηση ο επενδυτής και να προστρέχει στις επιτροπές για να εισηγηθούν θετικά στον Υπουργό και να βρίσκεται έξω από τα γραφεία του Υπουργού, προκειμένου να πετύχει μεγαλύτερο ύψος της επιδότησης. 
      Η επιδότηση και η επιχορήγηση πρέπει να είναι σαφώς προσδιορισμένη, όποιο και αν είναι το ποσοστό, το οποίο μπορούμε να το κουβεντιάσουμε και να κρίνουμε αν είναι μικρό ή μεγάλο. Θεωρώ, όμως, ότι είναι απαράδεκτο να επαφίεται στην αποκλειστική κρίση εν τέλει του Υπουργού. Θα είναι πρόβλημα και για σας. Αλλά επειδή ο νόμος δεν ψηφίζεται μόνο για μια θητεία ενός Υπουργού, αλλά υποτίθεται ότι αφορά  και το μέλλον, θα έλεγα ότι για τον κάθε Υπουργό θα είναι πρόβλημα, γιατί θα έρχεται ο καθένας να πιέζει για το ύψος της επιχορήγησης που θα εξαρτάται αποκλειστικά και μόνο από την απόφαση του Υπουργού. 
      Εμείς δεν θα είχαμε αντίρρηση γι’ αυτό, άσχετα αν θα πρέπει να κουβεντιάσουμε το θέμα του να μη γίνεται συγκέντρωση αρμοδιοτήτων κεντρικά στην Αθήνα, αλλά εγώ να δεχθώ ότι όντως επείγει και πρέπει να γίνει απορρόφηση και ορθώς το Υπουργείο Ανάπτυξης προχωράω. Όμως προσδιορίστε κατ’ αρχήν ποιες είναι οι επιλέξιμες δαπάνες, κάντε έστω και ενδεικτική αρίθμηση και αναφορά, αλλά και το ποσοστό της επιχορήγησης να είναι απολύτως σαφές, ώστε να γνωρίζει κάποιος που ξεκινάει, τι ακριβώς θα πάρει, αν κάνει αυτήν την επένδυση. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Σκοπελίτης. 
      ΣΤΑΥΡΟΣ ΣΚΟΠΕΛΙΤΗΣ: Εμείς, όπως είναι γνωστό, για τους λόγους που είχαμε αναφέρει τότε, ήμασταν αντίθετοι με την τροποποίηση του άρθρου 17 του ν. 2545/97. Την αντίθεσή μας αυτή την καταγράψαμε βέβαια τότε με την καταψήφιση του συγκεκριμένου άρθρου. Αντίθετοι είμαστε και σήμερα με τη συγκεκριμένη τροπολογία. Κινείται μέσα στα πλαίσια της προηγούμενης τροποποίησης και με αυτήν την έννοια την καταψηφίζουμε, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Ξηροτύρη-Αικατερινάρη.
      ΑΛΕΞΑΝΔΡΟΣ ΑΛΑΒΑΝΟΣ: Κύριε Πρόεδρε, η κ. Ξηροτύρη- Αικατερινάρη είναι στην Εξεταστική Επιτροπή και την αντικαθιστώ εγώ. Επομένως συγχωρέστε με, αν πω κάτι που είναι λάθος, γιατί τώρα προσέγγισα το θέμα.
      Άκουσα με προσοχή αυτά που είπε ο Υπουργός και τη λογική του, η οποία είναι η εξής λογική: Είναι στις περιφέρειες οι βιομηχανικές ζώνες, δεν απορροφώνται τα χρήματα και τις φέρνουμε κεντρικά στο Υπουργείο για να μη χάσουμε τα χρήματα. Είναι μια λογική και, επειδή είναι μια λογική, εμείς διαφωνούμε με την ουσία της. 
      Αν γινόταν αυτό σε μια άλλη χώρα, όπως η Ιταλία, αν περνούσε αυτή η τροπολογία, θα ήταν κεντρικό πολιτικό γεγονός, δηλαδή η μεταβίβαση εξουσιών από την περιφερειακή αυτοδιοίκηση στην κεντρική διοίκηση, στην κυβέρνηση. Θα ήταν γεγονός, θα είχαμε επανάσταση από τη Λέγκα του Βορρά μέχρι τις αντιδράσεις των παραγόντων της αυτοδιοίκησης, της Αριστεράς κλπ. 
      Δεν μπορούμε εμείς να δεχθούμε αυτήν την εύκολη λογική: «Δεν τα καταφέρνει η περιφέρεια, άρα ας ξαναγυρίσουμε στο Υπουργείο, στους κεντρικούς κυβερνητικούς μηχανισμούς». Είναι γραφειοκρατικές οι διαδικασίες, κύριε Υπουργέ. Απογραφειοκρατικοποιήστε τις επειγόντως με μια επείγουσα διαδικασία και όχι αυτήν τη λύση. Η απλή αυτή λύση εκφράζει  και μια ελληνική παθολογία, στην οποία θα συναινούσαμε, αν ψηφίζαμε την τροπολογία. 
      Δηλαδή πρόκειται για εκείνο το όργανο που κατ’ εξοχήν είναι αυτοδιοικούμενο και πρέπει να έχει αρμοδιότητες, ευθύνες, λειτουργικότητα στο πλαίσιο της Ευρωπαϊκής Ένωσης. Δηλαδή η περιφέρεια στην Ελλάδα είναι ένα παράρτημα του κρατικού μηχανισμού, το οποίο δεν μπορεί να λειτουργήσει με αποτελεσματικότητα, με αξιόλογο τρόπο και μας φέρνει σ’ αυτές τις καταστάσεις που μας φέρνει. 
    Για λόγους επομένως πολιτικής αντίληψης πάνω στα ζητήματα της εκλογής της περιφέρειας, της ενίσχυσης της περιφέρειας και της άμεσα απογραφειοκρατικοποίησης των διαδικασιών, ο Συνασπισμός της Ριζοσπαστικής Αριστεράς δεν θα την ψηφίσει αυτή την τροπολογία, θα την καταψηφίσει.
    Ευχαριστώ. 
    ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, πρέπει να σας πω ότι επειδή δεν λειτουργεί το ηλεκτρονικό σύστημα, για την εγγραφή σας, θα πρέπει να απευθύνεστε στο Προεδρείο. 
    Ο κ. Γείτονας έχει το λόγο.
    ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, πέραν των όσων είπε ο εισηγητής μας και αφού άκουσα τον κύριο Υπουργό στη διακοπή και στην παρέμβασή του, θα ήθελα να πω τα εξής: Ωραία, να διευκολύνουμε όπως είπατε, κύριε Υπουργέ. Δεν θα πρέπει όμως να μπουν εδώ, τουλάχιστον στο νόμο, κριτήρια επιλεξιμότητας των δαπανών; Ποιος θα αποφασίσει; Τελικά αποφασίζετε εσείς. Και δεν είναι μόνο θέμα διαφάνειας, αλλά είναι και θέμα τελικά να γνωρίζουν και οι ίδιοι οι φορείς εκ των προτέρων ποια θα είναι τα κριτήρια επιλεξιμότητας. Αυτό θα πρέπει να το σκεφθείτε. 
    Επί της ουσίας, κύριε Πρόεδρε, δεν έχω να πω τίποτε άλλο. Όμως ήθελα να επισημάνω, σε σχέση με όσα συνέβησαν χθες, κύριε Πρόεδρε, ως προς τη σειρά συζήτησης των τροπολογιών το εξής: Καλό θα είναι τώρα το Σώμα να γνωρίζει εάν η Κυβέρνηση έχει οριστικοποιήσει τις απόψεις της και αν έχει συνεννοηθεί με το Προεδρείο, ώστε να γνωρίζουμε από τώρα με ποια σειρά θα συζητηθούν από δω και πέρα οι τροπολογίες και για την προετοιμασία τη δική μας και για τη διευκόλυνση της συζήτησης.
    Θα παρακαλέσω, λοιπόν, μετά τη συζήτηση της τροπολογίας αυτής, να ανακοινωθεί η σειρά συζήτησης των υπολοίπων τροπολογιών, η οποία θα πρέπει επιτέλους να είναι οριστική. 
    Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Ο κ. Στρατάκης έχει το λόγο.
    ΕΜΜΑΝΟΥΗΛ ΣΤΡΑΤΑΚΗΣ: Θα μπορούσε κανείς πράγματι να αποδεχθεί τη συλλογιστική που ανέπτυξε ο Υπουργός, εάν εδώ η τροπολογία περιελάμβανε ζητήματα και προσπαθούσε ή επεδίωκε να λύσει τα προβλήματα της γραφειοκρατίας. Όμως δεν συμβαίνει αυτό. Υπάρχει η αντίληψη ότι, αν έλθουν τα ζητήματα στο κέντρο, θα λυθούν γρηγορότερα και καλύτερα. Είναι μια αντίληψη που διέπει και τη σημερινή Κυβέρνηση. Εμείς πιστεύουμε ότι αυτό είναι λάθος. Κάθε τι που συγκεντρώνεται δημιουργεί ακόμα χειρότερες καταστάσεις απ’ αυτές που προϋπήρχαν. 
    Εδώ στην πράξη υπάρχει μια λεπτομέρεια από την οποία προκύπτει ότι συμβαίνει κάτι άλλο. Φέρνει ο Υπουργός την αρμοδιότητα της επιτροπής στο κέντρο με την ευθύνη να την ορίζει και για ό,τι ακριβώς προβλέπει η τροπολογία από τη μια πλευρά και από την άλλη, για ό,τι μένει στην περιφέρεια, προσπαθεί να αλλάξει τον όποιο συσχετισμό διαμορφώνεται. Και ενώ η υφιστάμενη επιτροπή είναι εννεαμελής, την κάνει δεκαμελή, που σημαίνει δηλαδή στην πράξη ότι προσπαθεί να βάλει δύο ψήφους ακόμα μέσα στην επιτροπή. 
    Αυτή είναι η ίδια σκοπιμότητα, κύριε Πρόεδρε, που δημιουργεί η δεύτερη παράγραφος, να μπορεί δηλαδή το Υπουργείο με δική του ευθύνη να κάνει ό,τι θέλει σε σχέση με τις επιδοτήσεις. Εάν δε λάβουμε υπόψη μας αυτά που είπε ο εισηγητής μας, ότι δεν μπαίνει κανένα κριτήριο σε σχέση με τις δαπάνες, τότε αντιλαμβανόμαστε ποια είναι η πραγματική σκοπιμότητα. 
    Εγώ πιστεύω ότι αυτής της μορφής οι τροπολογίες δεν πρέπει να έρχονται στο Ελληνικό Κοινοβούλιο, γιατί το υποβαθμίζουν. Το υποβαθμίζουν και αν θέλετε, δεν λαμβάνουν υπόψη τους τη νοημοσύνη του ελληνικού λαού.
    Ευχαριστώ πολύ.
    ΠΡΟΕΔΡΕΥΩΝ (Γεώργιος Σούρλας): Ο κ. Πάγκαλος έχει το λόγο.
    ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, είχαμε ακούσει προεκλογικά και συνεχίζουμε να ακούμε και μετά τις εκλογές την άποψη της Νέας Δημοκρατίας, ότι είναι η παράταξη της αποκέντρωσης, η οποία θα μεταφέρει ευρύτερα τις εξουσίες και δυνατότητες στην περιφέρεια. Αυτό βέβαια, για όσους έχουν παρακολουθήσει λίγο το θέμα της αποκέντρωσης, ήταν εντελώς παράξενο, γιατί όλοι θυμόμαστε ότι η αποκέντρωση, πριν έλθει το ΠΑΣΟΚ στην εξουσία το 1981, είχε ως αποκλειστική αρμοδιότητα τα νεκροταφεία, τη συλλογή των απορριμμάτων και το ληξιαρχείο. Επίσης όλοι θυμόμαστε ότι η Νέα Δημοκρατία αργότερα αντεστάθη ερρωμένως στην προσπάθεια δημιουργίας αξιόπιστων οργανισμών αποκέντρωσης, αποχωρώντας από τη Βουλή, καταψηφίζοντας, δηλώνοντας ότι θα επιτρέψει –αλήθεια περιμένω να γίνει αυτό- την επαναδιαίρεση των Καποδιστριακών δήμων στα εξ ων συνετέθησαν, χωριά και συνοικισμούς. 
      Επίσης έχει δηλώσει –και αυτό περιμένω να δω ποια μοίρα θα έχει στο μέλλον- ότι θα καταργήσει τον αιρετό νομάρχη. Χάρη στο θεσμό αυτό, είχαμε κατά τη διάρκεια της διακυβέρνησης της χώρας από το ΠΑΣΟΚ αιρετούς και στωμύλους νομάρχες της Νέας Δημοκρατίας, τους οποίους βλέπαμε καθημερινά να εκφράζουν τις πολιτικές τους απόψεις. 
      Αλλά όλα αυτά θα είναι γενική φιλολογία, αν εδώ δεν έχουμε αποκαλυπτήρια κυριολεκτικά των πολιτικών προθέσεων του κόμματος που κυβερνά. Εδώ έχουμε μεταφορά αρμοδιοτήτων και εξουσιών από την περιφέρεια στο κέντρο. Μας είπε ο κύριος Υπουργός ότι είναι χαμηλή η απορροφητικότητα. Πράγματι έτσι είναι. Και αυτό συνιστά ένα πρόβλημα. Υπάρχουν, όμως, ποικίλοι τρόποι για να προσεγγίσουμε και να αντιμετωπίσουμε το θέμα. 
      Εδώ ακολουθείται η παλαιοκομματική, αν θέλετε, συνταγή του ελληνικού δημοσίου: «Πονάει το δόντι, κόβω το κεφάλι». Επειδή υπήρξε χαμηλή απορροφητικότητα στην περιφέρεια, χωρίς να έχουμε καμία ένδειξη ή καμία συλλογιστική που να μπορεί να μας οδηγήσει στο συμπέρασμα ότι στο κεντρικό επίπεδο θα έχουμε μεγαλύτερη απορροφητικότητα -γιατί χαμηλή απορροφητικότητα για τέτοια θέματα έχουμε και στο κεντρικό επίπεδο- έχουμε την έναρξη καταργήσεως εξουσιών του ελληνικού λαού, για να οδηγηθούμε σ΄ ένα συγκεντρωτικό και αυταρχικό σύστημα διακυβέρνησης. Περί αυτού πρόκειται. 
      Και αυτό, αν το αμφισβητεί ο κύριος Υπουργός ή οποιοσδήποτε άλλος ομιλητής της Πλειοψηφίας, προκύπτει και από τον τρόπο από τον οποίο είναι διατυπωμένη η ρύθμιση. Βλέπουμε ότι η συγκρότηση αρμοδιότητας και η όλη λειτουργία της επιτροπής καθορίζεται από απόφαση του Υπουργού Ανάπτυξης. Στην ουσία, δηλαδή, ο Υπουργός Ανάπτυξης αφαιρεί αρμοδιότητες από ένα αιρετό και αντιπροσωπευτικό όργανο της περιφέρειας και επιφυλάσσει στον εαυτό του την άσκηση όλων αυτών των αρμοδιοτήτων. Είναι αρμοδιότητες που συνδέονται με αποφάσεις επενδύσεων, δηλαδή με ιδιωτικά συμφέροντα. Και δημιουργεί εκεί ένα θολό τοπίο με τις αποφάσεις που πρόκειται να ληφθούν και αυτό γιατί, έχοντας ο ίδιος και το πεπόνι και το μαχαίρι, θα παίρνει ό,τι αποφάσεις θέλει. Αυτό μας καλείτε να ψηφίσουμε και βεβαίως δεν μπορούμε να το κάνουμε.
      ΠΡΟΕΔΡΕΥΩΝ (Γεώργιος Σούρλας): Ο κ. Χριστοδουλάκης έχει το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Ευχαριστώ, κύριε Πρόεδρε.
      Κατανοώ την αγωνία και το άγχος του Υπουργού να αυξήσει την απορροφητικότητα των πόρων του Κοινοτικού Πλαισίου Στήριξης, διότι πράγματι στο συγκεκριμένο τομέα υπήρξε μία καθυστέρηση στην απορρόφηση. Η καθυστέρηση αυτή, όμως, δεν είχε σχέση με την κατανομή αρμοδιοτήτων για το ποιος παίρνει αποφάσεις. Απλούστατα, μετά την ιδιωτικοποίηση της ΕΤΒΑ, η οποία είχε τότε τις βιομηχανικές περιοχές, ετέθη ένα θέμα, το οποίο χρειάστηκε ένα μακρύ χρονικό διάστημα για να επιλυθεί στην Ευρωπαϊκή Ένωση: Εάν οι βιομηχανικές ζώνες εξακολουθούν να θεωρούνται επιλέξιμες για επιχορήγηση από το Κοινοτικό Πλαίσιο Στήριξης. Μετά από πολλές προσπάθειες λύθηκε θετικά το θέμα από την επιτροπή της Ευρωπαϊκής Ένωσης για τον ανταγωνισμό και έτσι μπορεί να προχωρήσει απρόσκοπτα η χρηματοδότηση των βιομηχανικών περιοχών.
      Πιστεύω ότι το προηγούμενο διάστημα είχαν υποδεχθεί πολύ θετικά οι περιφέρειες την ανάθεση σ΄ αυτές να διαχειριστούν την ευθύνη και τη χρηματοδότηση των βιομηχανικών περιοχών, ώστε να ξέρουν να τις εντάξουν και να τις αντιστοιχίσουν σε πραγματικές τοπικές ανάγκες. Κατά συνέπεια πιστεύω ότι η αφαίρεση αυτού του περιφερειακού καταμερισμού που έγινε για πολύ συγκεκριμένους λόγους, για να εντάξουμε την περιφερειακή δραστηριότητα και στο βιομηχανικό σχεδιασμό, δεν μπορεί να αποδώσει τώρα για πολύ απλούς λόγους.
      Πρώτα απ’ όλα το Υπουργείο Ανάπτυξης, εξ όσων θυμάμαι τουλάχιστον, δεν έχει μηχανισμούς ώστε να μπορεί να εποπτεύσει, να αξιολογήσει και να παρακολουθήσει τη λειτουργία, τη χρηματοδότηση και την αξιολόγηση των βιομηχανικών περιοχών. Αυτά τα ξέρουν καλύτερα οι περιφέρειες. 
      Γι’ αυτό θα κάνω έκκληση στον παριστάμενο Υπουργό να αναθεωρήσει αυτές τις απόψεις και να παροτρύνει τις περιφέρειες να ασχοληθούν με τα θέματα βιομηχανικής ανάπτυξης σε κάθε περιοχή που έχουν αρμοδιότητα. Ενδεχομένως αν κάποια περιφέρεια -που δεν γνωρίζω- δεν μπορεί να αντεπεξέλθει για λόγους προσωπικού ή οτιδήποτε άλλο και μπορεί να βρεθεί το Υπουργείο Ανάπτυξης αρωγός σ’ αυτήν την προσπάθεια, μπορεί για κάποια εξαίρεση να διατηρήσει αυτό το δικαίωμα για την κεντρική διοίκηση. Αλλιώς φοβάμαι ότι εάν προωθηθεί και υλοποιηθεί αυτή η τροπολογία, τότε θα προκαλέσουμε ένα νέο κύμα αμφισβητήσεων για το πώς θα χρηματοδοτηθούν οι βιομηχανικές περιοχές και θα υπάρχει μία γενικευμένη καχυποψία στις τοπικές κοινωνίες. Και ξέρετε πώς είναι ειδικά για τα θέματα των βιομηχανικών περιοχών αυτά τα ζητήματα.
Πολύ φοβάμαι ότι τότε θα καθυστερήσει η απορρόφηση κοινοτικών πόρων για λόγους που δεν θα μπορεί πλέον να ελέγξει και να αντιμετωπίσει η Κυβέρνηση.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριοι συνάδελφοι, εκτιμώ ότι οι τοποθετήσεις οι οποίες έχουν γίνει, δεν κινούνται μόνο στο χώρο της υπερβολής ή του αντιπολιτευτικού λόγου για τη συγκεκριμένη τροπολογία, αλλά φθάνουν να κάνουν συνδυασμούς και συσχετισμούς, οι οποίοι δεν έχουν καμία σχέση με τη ρύθμιση την οποία προτείνει η Κυβέρνηση.
      Θα συμφωνήσω με τον εισηγητή του Κομμουνιστικού Κόμματος, ο οποίος έχει μία λογική και λέει: «Δεν το ψηφίζουμε αυτό, όπως δεν ψηφίζουμε και το συγκεκριμένο νόμο». Τιμώ αυτήν τη θέση, γιατί είναι μία καθαρή θέση. Αλλά, κύριε Αλαβάνε, πού είδατε ότι το Υπουργείο με αυτήν την τροπολογία παίρνει αυτοδιοικητικές αρμοδιότητες; Είναι αυτοδιοίκηση η περιφέρεια; Έχω κρατήσει τα όσα είπατε από τα Πρακτικά. Είπατε ότι μεταφέρονται αρμοδιότητες. Μεταφέρεται, όμως, πρόγραμμα για εκτέλεση στο κέντρο και όχι αρμοδιότητες. 
      Επί τέσσερα χρόνια αυτό το πρόγραμμα δεν υλοποιήθηκε. Οι ίδιες οι περιφέρειες έκαναν πρόταση στο Υπουργείο Οικονομίας και στην αρμόδια γραμματεία, η οποία χειρίζεται το Γ΄ Κοινοτικό Πλαίσιο Στήριξης και είπαν ότι αδυνατούν να το προχωρήσουν. Γι’ αυτό αναζήτησαν μία πρόσφορη λύση. Έγινε η πρόταση στο Υπουργείο Ανάπτυξης, αν μπορεί να αναλάβει αυτό το πρόγραμμα που αφορά τις υποδομές σε βιομηχανικές περιοχές και σε βιοτεχνικά πάρκα, για να το «περπατήσει». 
      Το Υπουργείο Ανάπτυξης δεν το απεδέχθη αυτό, επειδή ξύπνησε το πρωί ο Υπουργός και είπε: «Τι θα κάνω σήμερα, θα εκτελέσω το πρόγραμμα». Κάναμε μακριά συζήτηση με την αρμόδια υπηρεσία στη Γενική Γραμματεία Βιομηχανίας, συνεννοηθήκαμε με την ΒΙΠΕ ΕΤΒΑ και φέραμε τους ίδιους τους γενικούς γραμματείς των περιφερειών στην Αθήνα. Ο επικεφαλής του ΕΠΑΝ ανέλαβε την υποχρέωση να ενισχύσει με δυνάμεις την εκτέλεση ενός συγκεκριμένου προγράμματος.
      Συνεπώς είναι καθαρό ότι σ’ αυτήν την Αίθουσα μπορεί να αντιτιθέμεθα σε μια κυβερνητική πολιτική, αλλά από του σημείου αυτού μέχρι να φθάνουμε σ’ αυτό που είπε ο αγαπητός κ. Πάγκαλος, που συνέδεσε αυτήν τη δραστηριότητα μέσα σε πλαίσια πολιτικής αυταρχισμού της Κυβέρνησης, μιλώντας ακόμη και για τον αιρετό νομάρχη, βάζοντας εκεί άλλου είδους ζητήματα, είμαστε μακριά από την πραγματικότητα. Κύριε Πάγκαλε, γνωρίζετε ότι σας τιμώ και για το λόγο σας και για την τόλμη σας και για τον ανατρεπτικό σας λόγο. Εδώ, όμως, ή δεν αντιληφθήκατε τι ακριβώς γίνεται ή επειδή η ρύθμιση αυτή έρχεται από τη νέα διακυβέρνηση, θέλετε να βρείτε τρόπους για να επιτεθείτε. 
      Τα πράγματα δεν είναι έτσι. Με την τροπολογία που αφορά την εναρμόνιση και τη δυνατότητα των υπαλλήλων που εκτελούν υπηρεσία για τα προγράμματα σε ελέγχους και πιστοποιήσεις, επιβάλλεται να υπάρξει αυτή η ρύθμιση, το ίδιο πράγμα κάνω και τώρα. 
      Το Υπουργείο Ανάπτυξης αναλαμβάνει συγκεκριμένο πρόγραμμα.
Δεν αναλαμβάνει αρμοδιότητες. Μακριά από εμάς και μάλιστα από τον απευθυνόμενο προς εσάς, που είναι πολιτικός της περιφέρειας, ο οποίος αγωνίζεται για την ελληνική περιφέρεια σε όλη του την πολιτική διαδρομή και έχει την ευθύνη του τομέα ανάπτυξης. Και το γνωρίζετε –το έχω καταθέσει μέσα στην Εθνική Αντιπροσωπεία- ότι είναι ώρα να στραφούμε στην ελληνική περιφέρεια και ότι Ελλάδα δεν είναι μόνο η Αθήνα, για να έρχεστε και να λέτε ότι παίρνουμε αρμοδιότητες από την περιφέρεια. 
      Ε, έχω την εντύπωση ότι και η Αντιπολίτευση έχει ορισμένα όρια και ορισμένους φραγμούς. Εκείνο, όμως, που είναι το πιο σημαντικό, είναι ότι ανησυχείτε τώρα γιατί πρόκειται να προχωρήσει το πρόγραμμα, αγαπητέ μου Θεόδωρε Πάγκαλε και τέσσερα χρόνια που δεν εκταμιεύτηκε μία δραχμή δεν είχατε ανησυχήσει καθόλου; 
      Ευχαριστώ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της τροπολογίας με γενικό αριθμό 176 και ειδικό 32.
      Ερωτάται το Σώμα: Γίνεται δεκτή η τροπολογία με γενικό αριθμό 176 και ειδικό 32;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 176 και ειδικό 32 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο. 
      Στη συνέχεια θα ήθελα να απαντήσω στον κ. Γείτονα ότι θα ακολουθηθεί η σειρά της κατάθεσης των τροπολογιών. Για παράδειγμα, θα ακολουθήσει η συζήτηση των τροπολογιών με γενικό αριθμό 168, 169, 170, 175, 177 και 179. Αναφέρω, λοιπόν, ότι έχουμε μπροστά μας αυτόν τον αριθμό των τροπολογιών. 
      Τώρα εισερχόμαστε στη συζήτηση της τροπολογίας με γενικό αριθμό 168 και ειδικό 24 του Υπουργού κ. Αλογοσκούφη: «Επέκταση του ν. 3259/2004 αναφορικά με τη ρύθμιση εκκρεμών φορολογικών υποθέσεων, μείωση του συντελεστή λογιστικών διαφορών για ορισμένες κατηγορίες επιτηδευμάτων». 
      Το λόγο έχει ο Υφυπουργός κ. Ρεγκούζας. 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, το περιεχόμενο της συγκεκριμένης τροπολογίας είναι και συμβατό με το περιεχόμενο του νομοσχεδίου και έχει τα χαρακτηριστικά του επείγοντος. Πρόκειται για μία διοικητική μεταβολή ενός ουσιαστικά αποτυχημένου πειράματος, που είχε αναγνωρίσει εν πολλοίς μέχρι ένα βαθμό και η προηγούμενη κυβέρνηση. 
      ΘΕΟΔΩΡΟΣ ΠΑΓΚΑΛΟΣ: Δεν μιλάμε γι’ αυτήν την τροπολογία! 
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν μιλάμε γι’ αυτήν, κύριε Υφυπουργέ! 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, συζητάμε για την τροπολογία με γενικό αριθμό 168 και ειδικό 24. Πρόκειται για την πρώτη τροπολογία του καταλόγου. 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Συγγνώμη, κύριε Πρόεδρε, αλλά είναι πολλές και έκανα λάθος. 
      Η συγκεκριμένη λοιπόν τροπολογία, κυρίες και κύριοι συνάδελφοι, είναι και αυτή συμβατή με το περιεχόμενο του νομοσχεδίου και έχει το χαρακτήρα του επείγοντος. 
      Εξηγούμαι. Όπως είναι γνωστό, με τον τελευταίο νόμο που ψηφίσαμε, το ν. 3259/2004, καθιερώθηκε ένα σύστημα αυτόματης περαίωσης ανέλεγκτων υποθέσεων μέχρι την κατηγορία των ακαθάριστων εσόδων των 8 εκατομμυρίων 804 χιλιάδων ευρώ ή, με το παλιό νόμισμα, των 3 δισεκατομμυρίων δραχμών ή, με διαφορετική γλώσσα, των επιχειρήσεων αρμοδιότητας περιφερειακών ελεγκτικών κέντρων (ΠΕΚ). 
      Μέχρι εδώ είναι η ρύθμιση και δεν ανοίγει αυτό το διάστημα της οροφής σε καμία περίπτωση. Αυτό το λέω για να φύγουν οι όποιες υποψίες έχουν κατατεθεί στον Τύπο ή στα μέσα ηλεκτρονικής ενημέρωσης ότι αφορά κάποιους «μεγάλους» κλπ. Ο περιορισμός, λοιπόν, είναι μέχρι τα οκτώ εκατομμύρια οκτακόσιες τέσσερις χιλιάδες (8.804.000) ευρώ. 
      Τι προσπαθούμε, λοιπόν, να κάνουμε εδώ. Υπάρχουν κάποιοι μικροεπιτηδευματίες, οι οποίοι έχουν περαιώσει τις υποθέσεις τους, αλλά προέκυψαν κάποια νέα στοιχεία με δελτία πληροφοριών στις εφορίες. Με τις τρέχουσες διατάξεις, σ’ αυτές τις περιπτώσεις ακόμη και οι οριστικά περαιωθείσες υποθέσεις ανοίγουν ξανά λόγω νέων στοιχείων. 
      Με τη ρύθμιση που κάναμε αρχικά, εντάσσονται σ’ αυτήν τη ρύθμιση μόνο οι ανέλεγκτες υποθέσεις, υπακούοντας, αν θέλετε, στα κελεύσματα κάποιων μικροεπαγγελματιών οι οποίοι είπαν το αυτονόητο. Είπαν ότι εμείς θέλουμε να ενταχθούμε σ’ αυτήν τη ρύθμιση πληρώνοντας τα παραπάνω, που προβλέπει η ρύθμιση σε περίπτωση κάποιας φοροδιαφυγής –εδώ μιλάμε για μικροφοροδιαφυγή, για δελτία πληροφοριών- και να ενταχθούμε και εμείς σ’ αυτές τις ευεργετικές ρυθμίσεις και να πληρώσουμε τα μικρότερα πρόστιμα, όπως κάνουν αυτοί που ουσιαστικά είναι ανέλεγκτοι και τίποτα περισσότερο. 
      Πραγματικά η ρύθμιση αυτή ούτε παράθυρα ανοίγει, ούτε κανέναν υποκρύπτει. Αντίθετα προσπαθούμε να ικανοποιήσουμε μικροεπιτηδευματίες, μικρομεσαίες επιχειρήσεις, που ζητούν να έχουν την ίδια μεταχείριση, κάτι που δεν τους δίνει ο νόμος αυτός που ψηφίσαμε αρχικά, μιας και άλλο πράγμα είναι ανέλεγκτη υπόθεση και άλλο είναι περαιωμένη με νέα στοιχεία που προέκυψαν. Αυτή είναι όλη η ρύθμιση. 
      Από εκεί και πέρα εξακολουθεί να υπάρχει ο προαιρετικός χαρακτήρας της ρύθμισης, όπως αρχικά ισχύει ακόμα και σήμερα. Εξακολουθεί να ισχύει η ρύθμιση πρωτογενώς για όλες τις επιχειρήσεις που έχουν αυτές τις προϋποθέσεις του τζίρου οροφής, όπως το λέμε και βέβαια δεν αλλάζει τίποτα σε ό,τι αφορά τα υπόλοιπα στοιχεία της ρύθμισης. 
     ΠΡΟΕΔΡΕΥΩΝ (Γεώργιος Σούρλας): Ο κ. Καστανίδης έχει το λόγο. Παρ΄ ότι ο κύριος Υφυπουργός είχε την καλοσύνη να εξηγήσει ορισμένα από τα θέματα που ρυθμίζονται με τη συζητούμενη τροπολογία, υπάρχουν πρόσθετα ερωτηματικά για τα οποία θα παρακαλέσω την Κυβέρνηση να μας δώσει απαντήσεις που θα διευκολύνουν τη συζήτησή μας. 
	Κύριε Υφυπουργέ, στην τροπολογία σας προβλέπεται ότι ξανασυζητώνται υποθέσεις, οι οποίες έχουν ήδη αχθεί στο Διοικητικό Πρωτοδικείο ή στο Διοικητικό Εφετείο. Το ερώτημά μου είναι: Σημαίνει αυτό ότι καταργείται η υφιστάμενη εκκρεμοδικία;
	Ερώτημα δεύτερο: Πόσους περίπου μικροεπιτηδευματίες, όπως είπατε, αφορά η ρύθμισή σας; Εάν μπορούσατε, να μας δώσετε μια τάξη μεγέθους, για να γνωρίζουμε περί τίνος πρόκειται. 
	Τέλος στην ειδική έκθεση αναγράφεται μεν απώλεια εσόδων με τη ρύθμιση του 7%0, αλλά αυτό αφορά μία από τις παραγράφους των ρυθμίσεών σας. Στην προκειμένη περίπτωση υπάρχουν και άλλες απώλειες εξαιτίας των όσων ρυθμίζονται. Άρα, θα μπορούσαμε να έχουμε μια εικόνα για το εάν υπάρχει πρόσθετη απώλεια εσόδων και ποια είναι αυτή;
	Ευχαριστώ.
ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο. 
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Καστανίδη, η εκκρεμοδικία, στην οποία αναφερθήκατε, υπάρχει ούτως ή άλλως πρωτογενώς από τον ψηφισμένο νόμο και από τη ρύθμιση, όπως ισχύει σήμερα, χωρίς την τροπολογία αυτή. Δηλαδή δίνουμε τη δυνατότητα με τη ρύθμιση που έγινε με το νόμο, να ενταχθούν πρωτογενώς σ΄ αυτήν τη ρύθμιση επιχειρήσεις οι οποίες είτε είναι ανέλεγκτες είτε είναι ελεγμένες, δηλαδή έχει διαπιστωθεί το ύψος της φοροδιαφυγής και βρίσκονται σε επιδικία μέχρι και το δεύτερο βαθμό, αρκεί να μην έχει γίνει η συζήτηση στο δεύτερο βαθμό. 
     Γι΄ αυτές οι οποίες έχουν συζητηθεί σε πρώτο βαθμό, η πρωτόδικη απόφαση λαμβάνεται υπόψη για τον υπολογισμό της πρόσθετης φοροδιαφυγής, που υπολογίζεται για να περαιωθεί η υπόθεση και βέβαια με όλα τα πρόσθετα και για τους συντελεστές και για τα πρόστιμα που προβλέπει η διαδικασία. Δεν μπαίνει κάτι καινούργιο στην προκειμένη περίπτωση. Ό,τι ισχύει πρωτογενώς με το νόμο που ισχύει ούτως ή άλλως, που μπορεί ακόμα και σήμερα κάποιος να κάνει  χρήση αυτής της ρύθμισης, ισχύει και μ΄ αυτό που κάνουμε τώρα. Η διαφορά που προκύπτει τώρα, είναι η εξής: Αντί να εντάσσονται μόνο οι ανέλεγκτες, δίνουμε τη δυνατότητα σ΄ αυτές που είχαν περαιωθεί με τον άλφα ή βήτα τρόπο, είτε με οριστικό έλεγχο είτε με παλαιότερη ρύθμιση, αλλά που προέκυψαν νέα στοιχεία από ένα δελτίο πληροφοριών κάποιας σχετικής φοροδιαφυγής, να ενταχθούν στη ρύθμιση, για να κλείσουν με τις ευεργετικές διατάξεις. Τους διευκολύνουμε δηλαδή. Δεν έχει εισπρακτικό χαρακτήρα η ρύθμιση. Το ένα στοιχείο είναι αυτό. 
     Με ρωτάτε για την απόσυρση, του προαιρετικού χαρακτήρα ακριβώς αυτών των περιπτώσεων. Αλλά δεν είμαι σε θέση να γνωρίζω και πόσες υποθέσεις σε όλη την Ελλάδα έχουν πρόσθετα στοιχεία φοροδιαφυγής, νέα στοιχεία, δηλαδή, που είναι περαιωμένα.
	Άλλο στοιχείο είναι το κόστος. Το Γενικό Λογιστήριο, όπως ξέρετε, έκανε μία εκτίμηση. Ασφαλώς μπορεί να μην προσεγγίζει τα πραγματικά όρια, αλλά είναι μια προσέγγιση. Δεν μπορώ να έχω περισσότερα στοιχεία. Πολύ ευχαρίστως, αν είχα, να το έκανα.
      Δεν γνωρίζω, όμως, πόσες ακριβώς είναι και δεύτερον, πόσες από αυτές, με τον προαιρετικό χαρακτήρα της ρύθμισης, θα προστρέξουν για να ρυθμιστούν.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υπουργέ, επιτρέψτε μου να σας ρωτήσω κάτι, επειδή αναφερθήκατε στην πρωτογενή, όπως την χαρακτηρίσατε, ρύθμιση. Είναι αληθές ότι η πρωτογενής ρύθμιση αφορά τις ανέλεγκτες υποθέσεις;
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Ναι.
      ΧΑΡΑΛΑΜΠΟΣ ΚΑΣΤΑΝΙΔΗΣ: Μάλιστα. Εφόσον, όμως, είναι ανέλεγκτες οι υποθέσεις, δεν μπορεί να έχουν αχθεί ενώπιον του δικαστηρίου. Διότι εάν έχουν αχθεί ενώπιον του δικαστηρίου, σημαίνει ότι έχουν ελεγχθεί. Άρα αυτό που σήμερα κάνετε, είναι περαιωθείσες υποθέσεις ή ευρισκόμενες στο στάδιο της εκκρεμοδικίας να τις επανεξετάζετε.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Όχι, κύριε Καστανίδη. Καλόπιστα σας εξηγώ: Υπάγονται οι ανέλεγκτες. Αυτή είναι η πρώτη κατηγορία. Και η δεύτερη κατηγορία είναι οι ελεγμένες, οι οποίες βρίσκονται ακόμη στη διαδικασία της επιδικίας, σε πρώτο ή μέχρι το δεύτερο βαθμό, χωρίς να έχουν συζητηθεί επ’ ακροατηρίω.
      ΧΑΡΑΛΑΜΠΟΣ ΚΑΣΤΑΝΙΔΗΣ: Συμφωνώ μαζί σας, αλλά αυτό το τελευταίο προστίθεται τώρα με την τροπολογία.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Όχι, όχι. Δεν προστίθεται. Υπάρχει και πρωτογενώς και μπορεί κάποιος να κάνει χρήση της ρύθμισης πρωτογενώς και να ενταχθεί σ΄ αυτήν. Δεν κάνουμε κανένα άνοιγμα.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υπουργέ, απλώς σας ερωτώ, για να κατανοήσω. Είναι πραγματικά θέμα κατανοήσεως.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ και κύριε Καστανίδη, να τελειώσουμε με το διάλογο αυτό ή να πάρετε το λόγο και πάλι, αλλά να μην έχετε συνεχή διαλογική συζήτηση.
      ΧΑΡΑΛΑΜΠΟΣ ΚΑΣΤΑΝΙΔΗΣ: Τελειώνω, κύριε Πρόεδρε. Επειδή θέλω να θεμελιώσω την άποψή μου σε κάτι που είναι απολύτως κατανοητό απ’ όλους μας…
      ΠΡΟΕΔΡΕΥΩΝ (Γεώργιος Σούρλας): Τονίστε το και τελειώστε. Ορίστε, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Άρα μου λέτε ότι το Υπουργείο Οικονομικών έχει υπόψη του ελεγχθείσες υποθέσεις ή υποθέσεις οι οποίες ευρίσκονται στον πρώτο ή στο δεύτερο βαθμό της διοικητικής δικαιοσύνης και τις θεωρεί ως ανέλεγκτες;
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Αυτό συζητήθηκε, κύριε Καστανίδη και εξαντλήθηκε, όταν ψηφίστηκε ο νόμος. Υπάρχουν ανέλεγκτες υποθέσεις, που δεν έχουν μπει στη διαδικασία του ελέγχου. Η μία κατηγορία είναι αυτή. Υπάρχουν όμως και υποθέσεις που έχουν ελεγχθεί και προκύπτουν στοιχεία πρόσθετα και διαφωνίες με το φορολογούμενο ο οποίος έχει προσφύγει στα διοικητικά δικαστήρια. Με την πρωτογενή ρύθμιση δίναμε –και δίνουμε ακόμη και σήμερα, αφού είναι σε ισχύ- τη δυνατότητα να μπουν σ΄ αυτήν τη ρύθμιση.
      Το καινούργιο στοιχείο που έρχεται τώρα, είναι το εξής: Για όποιες περαιωθείσες υποθέσεις έχουν προκύψει νέα στοιχεία –και γι’ αυτά, με βάση τις γενικές διατάξεις της φορολογίας, ανοίγουν ξανά- δίνουμε τη δυνατότητα, με τις πρόσθετες ποινές που προβλέπει η ρύθμιση γι’ αυτήν την κατηγορία, να ενταχθούν και να τύχουν της μείωσης του προστίμου, παραδείγματος χάρη, που προβλέπεται. Μιλάμε πάντα για πρωτογενή διαδικασία. Ταυτόχρονα δίνουμε τη δυνατότητα να πάμε με τις επιβαρύνσεις που προβλέπει η ρύθμιση, που ασφαλώς είναι ευνοϊκότερες από την κανονική διαδικασία.
      ΠΡΟΕΔΡΕΥΩΝ (Γεώργιος Σούρλας): Προχωράμε, λοιπόν.
      Ο κ. Καλλιώρας έχει το λόγο.
      ΗΛΙΑΣ ΚΑΛΛΙΩΡΑΣ: Ευχαριστώ, κύριε Πρόεδρε.
      Πρέπει να πούμε εδώ ότι με τη συγκεκριμένη τροπολογία η Κυβέρνηση, κύριε Πρόεδρε, προσπαθεί, όπως έκανε και με το νόμο στον οποίο αναφερόμαστε συνεχώς, να κλείσει τα κεφάλαια. Είπαμε ως Κυβέρνηση σ΄ αυτά τα οποία βρήκαμε –είτε σας πειράζει είτε όχι- από τη δημοσιονομική απογραφή ή εδώ με τις περαιώσεις, να βάλουμε ένα τέρμα. Επίσης και ο δικαστικός δρόμος σχεδόν σε όλες τις περιπτώσεις, εγώ δεν γνωρίζω να καταλήγει κάπου. Είναι μια αλυσιτελής διαδικασία και όλοι μπορούμε να καταλάβουμε τι σημαίνει, αν ακολουθηθεί.
      Τρίτον, είναι αλήθεια ότι και εμείς ως Νέα Δημοκρατία για την έννοια της προαιρετικότητας και τα θέματα των αδικιών μεταξύ τιμίων και εντίμων, τα έχουμε πει εδώ, σ΄ αυτήν την Αίθουσα. Και όπως και να έχει, αυτό, όταν θα ειπωθεί και από εσάς, έχει μια έννοια, έστω μια μερική λογική. Να τη δεχθούμε και αυτή.
      Επίσης πρέπει να τονίσουμε στην Αίθουσα, κύριε Πρόεδρε, ότι υπάρχει μια πιο συγκεκριμένη διαδικασία. Δεν είναι δηλαδή όπως στο παρελθόν, σε άλλες περαιώσεις, που ήταν επί κυβερνήσεων ΠΑΣΟΚ, όπου ακόμη και το ποσό το οποίο έπρεπε εν τέλει να πληρώσει κάποιος, δεν έφτανε με τη μια διαδικασία και υπήρχε μια διαφορετική κατάσταση και οι αδικίες ήταν πολύ περισσότερες. Τώρα και πιο ευνοϊκό είναι το σύστημα και αυτοματοποιημένη είναι η διαδικασία και συνεκτιμώνται τα δηλούμενα καθαρά κέρδη. Όλα αυτά πρέπει να ληφθούν υπόψη. Επίσης το όριο είναι σαφές, είναι στα 8,8 εκατομμύρια ευρώ.
      Από κει και πέρα, πρέπει να πω και στον κ. Καστανίδη ειδικότερα, σε σχέση με το άρθρο 3 του ν. 3259/2004, ότι αν το διαβάσει προσεκτικά, θα δει ότι είναι ακριβές.
Δηλαδή είναι δύο περιπτώσεις, όπου έχει διενεργηθεί έλεγχος και έχουν εκδοθεί συμπληρωματικά φύλλα ελέγχου και από ΄κει και πέρα δίνει την απάντηση. ΄Η η άλλη περίπτωση είναι όταν είναι σε δημόσια οικονομική υπηρεσία και υπάρχουν συμπληρωματικά στοιχεία. ΄Αραγε, λοιπόν, είναι απόλυτα συγκεκριμένο το άρθρο, δεν αφήνει παρερμηνείες. Και από ΄κει και πέρα, εάν κάποιοι θέλουν να πουν ότι εδώ κάποιους μεγαλοσχήμονες ευνοεί η Κυβέρνηση, νομίζω ότι το ποσό του ορίου, το οποίο υπάρχει στον πρότερο νόμο και τον οποίο συμπληρώνουμε σήμερα με την τροπολογία, δίνει μια απάντηση για τους μεγαλοσχήμονες. 
      Και ένα τελευταίο. Κύριε Πρόεδρε, δεν είναι εύκολο. Και μάλιστα εδώ, αν δούμε το Γενικό Λογιστήριο του Κράτους και την έκθεση την οποία έχει αναφορικά με την τροπολογία που συζητούμε, βλέπετε ότι και αυτοί αδυνατούν. Όπως και ο κύριος Υπουργός, που από τις υπηρεσίες παίρνει μια απάντηση, την οποία δεν μπορούμε να πούμε, όπως ζητάει ο κ. Καστανίδης, για το πόσους αφορά, πόσες υποθέσεις ή ποια είναι η απώλεια των ευρώ. Διότι είναι πραγματικά αδύνατο αυτήν τη στιγμή να γνωρίζουμε πόσοι είναι αυτοί τελικά οι επιτηδευματίες  ή οι επαγγελματίες ή όσοι μπορούν να ενταχθούν σ’ αυτήν τη συγκεκριμένη διαδικασία και να βρούμε το ποσό αυτό. 
      Έτσι, λοιπόν, θα πρέπει να δεχθείτε ότι είναι καλοπροαίρετο και ότι θέλουμε πραγματικά να κάνουμε μια καινούργια αρχή.
      ΠΡΟΕΔΡΕΥΩΝ (Γεώργιος Σούρλας): Ο κ. Φωτιάδης έχει το λόγο.
      ΑΠΟΣΤΟΛΟΣ ΦΩΤΙΑΔΗΣ: Περί εντιμότητος, διαφάνειας και συναλλακτικής ηθικής μιλούσε η Νέα Δημοκρατία και εξακολουθεί όλως υποκριτικώς να το πράττει έως και σήμερα. Και τα πρώτα μέτρα τα οποία πήρε για να αποδείξει τελικώς τη συνέπεια λόγων και έργων, ήταν ο νόμος για το ξέπλυμα χρήματος, με τον οποίο δίνεται η δυνατότητα σε όλους τους παρανομούντες να φέρουν τα χρήματά τους πληρώνοντας για το συγχωροχάρτι, την άφεση των αμαρτιών για τα χρήματα που παρανόμως εξήγαγαν στο εξωτερικό. 
      Ο ισχυρισμός ο οποίος διατυπώνεται δημόσια, είναι ότι θέλετε χρήματα για για την προσέλκυση επενδύσεων. Θέλω να θυμίσω στον κύριο Υπουργό ότι ούτως ή άλλως κάποιος που θέλει να κάνει επένδυση, δεν υπόκειται στο πόθεν έσχες, όπως και άλλες περιπτώσεις για την αγορά ομολόγων ή αγορά μετοχών. Θα μπορούσε, άνετα θα να το πράξει έλεγα, κακώς κατά τη γνώμη μου μεν αλλά παγίως, επί σειρά δεκαετιών δεν υπάρχει πόθεν έσχες. Επομένως θα έλεγα ότι αποκλειστικός σκοπός της συγκεκριμένης ρύθμισης ήταν η νομιμοποίηση όλων αυτών που παρανόμησαν τα προηγούμενα χρόνια. 
      Η δεύτερη ρύθμιση είναι η νομιμοποίηση όλων των πλαστογράφων, των εκδοτών, αυτών που συνελήφθησαν κλέπτοντες οπώρας και τελικά βεβαιώθηκαν σε βάρος τους σημαντικά ποσά. Ερχόμαστε αντί πινακίου φακής, πληρώνοντας ένα πολύ μικρό ποσό, να δώσουμε άφεση αμαρτιών σε συγκεκριμένους παραβάτες της φορολογικής νομοθεσίας, αυτούς οι οποίοι γέμισαν όλη την αγορά με εκατοντάδες χιλιάδες εικονικά τιμολόγια. Γιατί είναι βέβαιο ότι οι ελεγκτικοί μηχανισμοί συλλαμβάνουν ένα μικρό ποσοστό των παρανομούντων. Αυτούς, λοιπόν, που συνελήφθησαν αποδεδειγμένα να παρανομούν, να εκδίδουν ή να αποδέχονται εικονικά ή πλαστά τιμολόγια, σ’ αυτούς δίνετε άφεση αμαρτιών. 
      Αλήθεια, ποιο μήνυμα στέλνετε  στους συνεπείς φορολογούμενους πολίτες; Το μήνυμα ότι είναι μακάριοι οι παρανομούντες και ότι είναι προτιμότερο κανένας να κλέβει διαρκώς, συστηματικά και σε βάθος χρόνου την εφορία, γιατί θα έρχονται τέτοιες ρυθμίσεις οι οποίες τελικώς θα δίνουν  άφεση αμαρτιών; Και στο τέλος, με δεδομένο ότι δεν συλλαμβάνεται το σύνολο των παρανομιών και πληρώνοντας τα ελάχιστα κονδύλια, βγαίνουν απόλυτα κερδισμένοι. 
      Δεν μιλάμε για οποιαδήποτε παράβαση. Απλή παράβαση φορολογική θα ήταν συγχωρητέα, σ’ ένα πλαίσιο  συγκεκριμένων γενικών ρυθμίσεων. Όμως εσείς οδηγηθήκατε στην αμνήστευση όλων των σοβαρών παρανομιών. Και μάλιστα θυμάμαι, κύριε Υπουργέ, και τη δική σας τοποθέτηση και του κ. Αλογοσκούφη εδώ στην προηγούμενη ρύθμιση, που εμείς κάναμε για την εξαετία και η οποία ρύθμιση, σημειωτέον, ήταν αποτέλεσμα συμφωνίας -όχι πρότασης μόνο-  της Γενικής Συνομοσπονδίας Επαγγελματιών Βιοτεχνών Ελλάδος, της Εθνικής Συνομοσπονδίας Ελληνικού Εμπορίου και της Κεντρικής ΄Ενωσης Επιμελητηρίων Ελλάδος, που και αυτοί συνέπραξαν στη σύνταξη ακόμα και της υπουργικής απόφασης. Ήταν μια ρύθμιση, η οποία έτυχε της πανηγυρικής και δημόσιας αποδοχής από την πλευρά είκοσι πέντε ομοσπονδιών, εκτός των τριών συνομοσπονδιών που ανέφερα. Αυτήν την καταγγείλατε εσείς, σαν αντιπολίτευση. 
      Και σήμερα έρχεστε να κάνετε καινούργια ρύθμιση και συγκεκριμένα να προχωρήσετε σε αύξηση μέχρι 285%. Μεγαλύτερη είναι η επιβάρυνση σχεδόν για το σύνολο, για το 90% των φορολογουμένων. Ταυτόχρονα, εξαιρείτε μόνο πέντε χιλιάδες με εφτά χιλιάδες επιχειρήσεις, που είναι εισηγμένες στο Χρηματιστήριο ή είναι αρμοδιότητας του ΕΘΕΚ και τελικά ρυθμίζετε τα πάντα με ψίχουλα. Είπατε ότι είναι ευνοϊκό το κλείσιμο. Οι ίδιοι οι φορείς, οι τρεις συνομοσπονδίες οι οποίες δέχθηκαν την προηγούμενη ρύθμιση, κατήγγειλαν τη συγκεκριμένη ρύθμιση. Αυτοί που είναι ικανοποιημένοι, είναι αυτοί που φοροδιέφευγαν και οι μεγάλοι, οι οποίοι θα πληρώσουν ελάχιστα χρήματα σε σχέση με αυτά που θα πλήρωναν από τους ελέγχους. Έτσι, λοιπόν, σήμερα έρχεστε να συμπληρώσετε το κακούργημα που κάνατε και λέτε ότι και περαιωμένες υποθέσεις, αυτές που τελείωσαν οριστικά πια, εφόσον υπάρχουν συμπληρωματικά φύλλα ελέγχου ή ακόμα έχουν εκδοθεί και πράξεις προσδιορισμού του φόρου ή του ΦΠΑ, ακόμα και αυτές να τις εντάξουμε. 
      Εμείς διερωτώμαστε και σας καλούμε να μας πείτε το εξής. Αυτές τις υποθέσεις δεν τις εντάξατε τον Αύγουστο στο νομοσχέδιο. Ποιοι σας πίεσαν; Ποιοι υπέβαλαν αίτημα; Να γνωρίζουμε συγκεκριμένα και όχι αόριστοι. Πιθανόν να αφορά και άλλους. Ασφαλώς μόνοι σας δεν σκεφτήκατε από τον Αύγουστο μέχρι σήμερα να φέρετε αυτήν την τροπολογία. Δεχθήκατε κάποια αιτήματα και κάποιες πιέσεις. Ποιοι φορείς ζήτησαν την υπαγωγή της συγκεκριμένης αυτής ρύθμισης, η οποία είναι όντως σκανδαλώδης; Μην μου πείτε ότι περαιωμένες υποθέσεις έρχονται, γιατί βρέθηκε μία τυπική παράβαση. Ξέρετε πολύ καλύτερα από μένα ότι όσες υποθέσεις περαιωθούν, μόνο για συγκεκριμένες, πολύ σοβαρές περιπτώσεις μπορεί να εισαχθούν ξανά για καινούργιο έλεγχο και όχι για τυπικές μικρές παραβάσεις. Άρα μιλάμε για παραβάσεις, οι οποίες άπτονται της έκδοσης πλαστών ή εικονικών τιμολογίων ή πολύ μεγάλης, σοβαρής φοροδιαφυγής.
      Θα πρέπει να γίνει σαφές, κύριε Υπουργέ, ποιους αφορά. Να μη λέτε αορίστως: «Κάποιοι μας υπέβαλαν.» Ασφαλώς κάποιοι ήρθαν σε σας στο Υπουργείο και σας είπαν: «Εμείς δεν συμπεριλαμβανόμαστε. Τελικά ενώ υπάγονται όλοι, το 99% των φορολογούμενων και οι άλλοι παρανομούντες ήταν με σοβαρές παραβάσεις. Και εμείς παρανομήσαμε στον ίδιο ή μεγαλύτερο βαθμό. Βάλτε μας και εμάς». Θα πρέπει να γίνετε σαφής, κύριε Υπουργέ, τελικά ποιο αίτημα ικανοποιείτε και τίνων. Να μνημονεύσετε και όχι να μιλάτε αορίστως. Δεν θέλουμε αόριστο αριθμό, αλλά ποιοι ζήτησαν μεταξύ Αυγούστου και σήμερα τη συγκεκριμένη ρύθμιση.
     ΠΡΟΕΔΡΕΥΩΝ (Γεώργιος Σούρλας): Το Προεδρείο παρακαλεί να περιοριστείτε στα χρονικά όρια που δικαιούστε. Να αναφέρω ότι πλην των εισηγητών και των αγορητών, είναι εγγεγραμμένοι ακόμα δώδεκα ομιλητές –βλέπω ότι γράφονται και τώρα- και έχουμε να συζητήσουμε ακόμα πέντε τροπολογίες. Από ό,τι αντιλαμβάνεστε, η συζήτηση θα συνεχιστεί μέχρι αργά το απόγευμα. Παρακαλώ, λοιπόν, να εξαντλείτε το χρόνο, αλλά να μην τον υπερβαίνετε. Δεν το λέω για εσάς, κύριε Σκοπελίτη, γιατί είστε πάντα σύντομος.
      Το λόγο έχει ο κ. Σκοπελίτης.
      ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, εμείς θα καταψηφίσουμε τη συγκεκριμένη τροπολογία. Εντάσσεται μέσα στα πλαίσια του ν. 3259/2004, τον οποίο είχαμε καταψηφίσει και είχαμε καταγγείλει σαν βαθιά φορομπηχτικό για τους μικρομεσαίους επαγγελματίες και βιοτέχνες.
      Όμως και εγώ ήθελα να επισημάνω τούτο το πράγμα, κύριε Πρόεδρε. Γεννάται ένα ερώτημα σχετικά με τις ρυθμίσεις που προωθούνται. Κάτι το ύποπτο υπάρχει. «Κάποιο λάκκο έχει η φάβα», που λέει και ο λαός, γύρω από αυτό το θέμα. Γιατί έρχεται αυτή η ρύθμιση τώρα, λίγο χρονικό διάστημα μετά την ψήφιση του νόμου; Είναι ανάγκη, λοιπόν, να δοθούν συγκεκριμένες απαντήσεις, κύριε Υπουργέ, για το ποιοι είναι αυτοί που περιλαμβάνονται στη συγκεκριμένη ρύθμιση. Αυτό είναι το πρώτο σημείο.
      Η δεύτερη παρατήρηση έχει σχέση με αυτό που αναφέρεται στο πέμπτο σημείο της τροπολογίας. Γιατί μονάχα αυτές οι δύο κατηγορίες, κύριε Υφυπουργέ, να τυγχάνουν αυτής της μείωσης, που γίνεται στο συντελεστή λογιστικών διαφορών και μάλιστα μιας μείωσης αρκετά μεγάλης, που η απώλεια εσόδων δεν προσδιορίζεται, απ’ ό,τι αναφέρεται, γύρω από αυτό το θέμα;
      Το θέμα, λοιπόν, είναι να πούμε γιατί αυτές οι δύο κατηγορίες. Δεν μπορούμε να το κατανοήσουμε αυτό το πράγμα. Μαζεύουμε και χαρίζουμε. Οι άλλοι; Οι υπόλοιπες κατηγορίες των επιχειρηματιών; Πάνε όλα καλά; Δεν έχουν ανάγκες; Γιατί περιορίζεται στις δύο συγκεκριμένες κατηγορίες; Δώστε μας μία απάντηση γύρω από αυτά τα σημεία.
      Καταψηφίζουμε, λοιπόν, την τροπολογία, κύριε Πρόεδρε.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Αλαβάνος έχει το λόγο.
      ΑΛΕΞΑΝΔΡΟΣ ΑΛΑΒΑΝΟΣ: Ευχαριστώ, κύριε Πρόεδρε.
      Θέλω να πω ότι και εμείς δεν μπορούμε να δεχθούμε αυτήν την τροπολογία, κύριε Υπουργέ. Και δεν μπορούμε να καταλάβουμε μέχρι πότε θα παίζεται αυτό το παιχνίδι και αν τελικά έχουμε κυβερνητική αλλαγή, έχουμε αλλαγή κομμάτων στη διακυβέρνηση ή όχι. Διότι είπε ο κ. Φωτιάδης ότι είχατε τους εντελώς αντίθετους ρόλους πριν από λίγους μήνες. Δηλαδή η κυβέρνηση του ΠΑΣΟΚ είχε κάποιες ρυθμίσεις σ΄ αυτόν τον τομέα, πιο περιορισμένες από αυτές και εσείς ήσασταν με τον κ. Αλογοσκούφη κήνσορες. Και τώρα βλέπουμε να έχει αλλάξει η κατάσταση και να είστε εσείς με τον κ. Αλογοσκούφη και να μας φέρνετε αυτά και να ακούμε τον κ. Χριστοδουλάκη ή τον κ. Φωτιάδη να είναι κήνσορες. Μέχρι που δηλαδή; Κάπου τελικά αυτά που λέγατε, δεν φέρνουν και μία μετατόπιση στην πολιτική;
      Εμείς φοβούμαστε να την αγγίξουμε αυτήν την τροπολογία, πρώτα απ’ όλα γιατί…
      ΘΕΟΔΩΡΟΣ ΠΑΓΚΑΛΟΣ: Κύριε συνάδελφε…
      ΠΡΟΕΔΡΕΥΩΝ (Γεώργιος Σούρλας): Μη διακόπτετε, σας παρακαλώ.
      ΑΛΕΞΑΝΔΡΟΣ ΑΛΑΒΑΝΟΣ: Εμείς φοβούμαστε και να αγγίξουμε καν αυτήν την τροπολογία, γιατί πρώτον, δεν μας δίνετε στοιχεία εδώ μέσα.
      Ειπώθηκαν σωστές παρατηρήσεις από τον κ. Φωτιάδη. Για πόσους πρόκειται; Μέχρι για τι όριο υποθέσεων πρόκειται; Τι εισοδήματα υπάρχουν; Επίσης είπε ο κ. Σκοπελίτης: Τι μικροβιοτέχνες είναι αυτοί οι χονδρέμποροι προϊόντων καπνοβιομηχανίας, οι έμποροι βενζίνης και πετρελαίου ή οι διάφοροι εργολάβοι, οι οποίοι μπορεί να κρύβονται πίσω από εκεί; Δεν μπορούμε, λοιπόν. 
      Εάν θέλατε να μας πείσετε, θα μπορούσατε να είχατε μία γνωμοδότηση, μία τοποθέτηση της ΓΕΣΕΒΕ, να είχατε μία τοποθέτηση της ΓΣΕΕ. Αυτήν τη στιγμή γίνεται μία φοβερή πάλη για την πίεση μέσα σε συνθήκες ακρίβειας από τα φορολογικά μέτρα. Μόνο ο ΦΠΑ από τις τιμές του πετρελαίου είναι φοβερά πιεστικός Πώς εμείς θα αντέξουμε να δεχθούμε ότι θα μειωθούν σε 7ο/οο οι επιβαρύνσεις για τους χονδρέμπορους των καπνοβιομηχανιών ή τα πρατήρια πετρελαίου; 
      Εμείς σας καλούμε να πάρετε πίσω την τροπολογία. Θα την καταψηφίσουμε. Σας καλούμε, όμως, να κάνετε ένα θετικό βήμα, να την πάρετε πίσω και αν μπορείτε, να βρείτε τα στοιχεία που σας λέω και να μας πείσετε. Φέρτε την ξανά, κυρίως εάν έχει τη στήριξη της ΓΕΣΕΒΕ από τη μια, που καλύπτει πραγματικά ένα μεγάλο όγκο μικρών επιχειρηματιών και της ΓΣΕΕ από την άλλη, που μπορεί να δώσει μία αντίληψη συνολικά από την πλευρά των εργαζομένων -ή και των ανέργων ακόμη- σε σχέση με την ένταξη σε μία προοδευτική, ας το πούμε, κοινωνική φορολογική μεταρρύθμιση.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Πάγκαλος έχει το λόγο.
      ΘΕΟΔΩΡΟΣ ΠΑΓΚΑΛΟΣ: Ευχαριστώ.
      Κύριε Πρόεδρε, εμείς είχαμε προειδοποιήσει την Κυβέρνηση να μην αποπειραθεί να χειραγωγήσει τη Βουλή με το σύνολο αυτό των δώδεκα τροπολογιών, πολλές από τις οποίες ήταν άσχετες με το συζητούμενο νομοσχέδιο. 
      Υπήρχε μία πρακτική σ΄ αυτήν την Αίθουσα, την οποία είχε εφαρμόσει ο προηγούμενος Πρόεδρος της Βουλής, ο κ. Κακλαμάνης, ο οποίος δεν επέτρεπε σε Υπουργούς να φέρνουν άσχετες τροπολογίες και ο προηγούμενος Πρωθυπουργός, ο κ. Σημίτης, είχε απαγορεύσει στους Υπουργούς του να φέρνουν πέραν των τριών, ακόμη και σχετικών, τροπολογιών.
Πηγαίνουμε πολλά χρόνια πίσω με την πρακτική που ακολουθήθηκε στο συγκεκριμένο νομοσχέδιο. 
      Γι’ αυτό βλέπετε, κύριε Υπουργέ, ότι σύσσωμη η Αντιπολίτευση αντιδρά, διότι η μία ρύθμιση μετά την άλλη αποκαλύπτεται ότι αποκρύπτουν μεθοδεύσεις κυβερνητικές, οι οποίες δεν τολμούν να πουν το όνομά τους. Και αυτό που σας ζητούμε, είναι επί του προκειμένου να δώσετε στοιχειώδεις πληροφορίες στην Εθνική Αντιπροσωπεία για να αποφασίσουμε.
      Μας ζητάτε να χαρίσουμε αυτά τα ποσά, κάτι που είναι μεγάλη γαλαντομία. Περιορίσατε το ποσό κάτω των οκτώ εκατομμυρίων (8.000.000) ευρώ, αν κατάλαβα, πράγμα που για σας είναι μικρό ποσό. Με συγχωρείτε, αλλά εμένα μου φαίνεται κολοσσιαίο ποσό. Ίσως να μη συναναστρεφόμεθα τον ίδιο κόσμο. Αλλά στον κόσμο που ζω εγώ, οκτώ εκατομμύρια (8.000.000) ευρώ είναι ένα ποσό που αγγίζει τα τρία δισεκατομμύρια (3.000.000.000) δραχμές. Δεν έχει καμία σχέση με τις ρυθμίσεις της προηγούμενης κυβέρνησης. Είναι πολλαπλάσιο. Δεν ενθυμούμαι ακριβώς ποιο ήταν το ποσό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Εβδομήντα πέντε εκατομμύρια (75.000.000).
      ΘΕΟΔΩΡΟΣ ΠΑΓΚΑΛΟΣ: Εβδομήντα πέντε εκατομμύρια (75.000.000). Από τα εβδομήντα πέντε εκατομμύρια (75.000.000) πάμε στα τρία δισεκατομμύρια (3.000.000.000). Τι είδους άνοιγμα είναι αυτό και τι είδους ενθάρρυνση προς τα μεγάλα κεφάλαια, τα οποία μαστίζουν αυτόν τον τόπο και καταπατούν τους νόμους ανενδοίαστα και απροκάλυπτα;
      Εγώ θα σας έλεγα το εξής: Να αποσύρετε αυτήν την τροπολογία, φέρτε μας ένα κατάλογο των ποσών, που επιτέλους μας καλείτε να εγκαταλείψουμε -μας καλείτε εδώ να εγκαταλείψουμε ποσά, τα οποία οφείλονται και τα οποία πρέπει να καταβληθούν- και φέρτε μας έναν κατάλογο των επιχειρήσεων που θα ωφεληθούν, έστω και ενδεικτικό, έστω και δειγματοληπτικό. 
      Λέγονται φοβερά πράγματα στην αγορά αυτήν τη στιγμή. Ομιλεί η αγορά περί λαθρεμπόρων χρυσού. Ομιλεί περί μεγάλου εκδοτικού συγκροτήματος. Εγώ δεν θέλω να γίνω κουτσομπόλης, όπως μερικοί Υπουργοί που λένε ονόματα στις τηλεοράσεις και δεν θα πω ονόματα. Αυτά τα πράγματα, όμως, θα έπρεπε να σας ανησυχήσουν και να σας δημιουργήσουν ενδοιασμούς και να μην προχωρήσετε σ’ αυτήν τη ρύθμιση, εφόσον δεν είσαστε προετοιμασμένος, κύριε Υπουργέ. Να είχατε κάνει στην αρμόδια επιτροπή, την Επιτροπή μας δηλαδή των Οικονομικών, τη σχετική συζήτηση, που θα επέτρεπε και σε μας να πάρουμε θέση εν συνειδήσει. Μας καλείτε να ψηφίσουμε σ΄ ένα θολό τοπίο άγνωστα ποσά για άγνωστους ανθρώπους, τα οποία μπορεί να ήρθαν από άγνωστες αιτίες. 
      Αυτός δεν είναι τρόπος του νομοθετείν. Και δεν μπορούμε να συμβάλουμε στην αναζήτηση κάποιας λύσης για οποιοδήποτε θέμα με αυτά τα δεδομένα. Δεν έχουμε καμία κακή πρόθεση, αλλά δεν προτιθέμεθα να γίνουμε συνένοχοι και συνεργοί σε κανενός είδους τέτοιες μεθοδεύσεις.
      ΠΡΟΕΔΡΕΥΩΝ (Γεώργιος Σούρλας): Ο κ. Γεωργακόπουλος έχει το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Υπουργέ, λυπάμαι, αλλά με την τροπολογία αυτή ανοίγετε τους «ασκούς του Αιόλου». 
      Είναι παγκόσμια πρωτοτυπία ότι υποθέσεις, οι οποίες έχουν αχθεί στο δικαστήριο, τις πηγαίνετε σε ευνοϊκές ρυθμίσεις, έστω κι αν έγινε με το νόμο του καλοκαιριού. Το δεύτερο είναι ότι έρχεστε τώρα, δύο μήνες μετά και επεκτείνετε αυτήν τη χαριστική ρύθμιση των εκκρεμών –υποτίθεται- υποθέσεων. Δεν είναι εκκρεμείς οι υποθέσεις αυτές, οι οποίες έχουν αχθεί στα δικαστήρια. Όποιες ευνοϊκές ρυθμίσεις είχαν γίνει στο παρελθόν τα τελευταία είκοσι πέντε χρόνια, που θυμάμαι εγώ, πάντοτε σταματούσαν για αυτές που είχαν ελεγχθεί. Ή όσες είχαν ελεγχθεί, πήγαιναν σύμφωνα με τον έλεγχο. Καμία δεν πήγαινε στη ρύθμιση. Εσείς έρχεστε τώρα και το επεκτείνετε όχι μόνο σ’ αυτές που έχουν ελεγχθεί, αλλά και σ’ αυτές που έχουν πάει στα δικαστήρια κι έχουν πρωτοδίκως εκδικαστεί κι έχουν πάει και στο Εφετείο, αλλά απλώς δεν έχει ολοκληρωθεί η διαδικασία στο Εφετείο.
      Τι είδους πρωτοτυπία είναι αυτή που κάνετε; Και δεν είναι για μικρομεσαίες επιχειρήσεις. Δεν είναι πολλές οι ελληνικές επιχειρήσεις, που έχουν 3 δισεκατομμύρια τζίρο. Είναι ελάχιστες οι ελληνικές επιχειρήσεις που έχουν τζίρο από 3 δισεκατομμύρια και πάνω. Πέντε χιλιάδες επιχειρήσεις υπάρχουν. Θέλετε να πούμε επτά, δέκα; Δέκα. Είναι οκτακόσιες χιλιάδες επιχειρήσεις όμως συνολικά.
      Επομένως εδώ δημιουργείται ένα πολύ κακό προηγούμενο. Κι έρχεστε τώρα και το επεκτείνετε με τη διάταξη αυτή, όπως το λέει εδώ η τροπολογία σας. Τι λέει η τροπολογία; «Να έχει διενεργηθεί έλεγχος, να έχουν εκδοθεί συμπληρωματικά φύλλα ελέγχου ή πράξεις προσδιορισμού αποτελεσμάτων ή Φόρου Προστιθέμενης Αξίας, τα οποία είτε δεν έχουν οριστικοποιηθεί είτε εκκρεμούν ενώπιον του Διοικητικού Πρωτοδικείου ή Διοικητικού Εφετείου και δεν έχουν συζητηθεί στο ακροατήριο του Εφετείου».
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
Δηλαδή οι υποθέσεις αυτές είναι τελειωμένες. Αφήστε τα δικαστήρια να βγάλουν την απόφαση. Γιατί επεμβαίνετε εσείς, εφόσον έχουν προσφύγει οι ενδιαφερόμενοι στα δικαστήρια; Δεν έχετε εμπιστοσύνη στα δικαστήρια, όταν οι ίδιοι έχουν προσφύγει σ΄ αυτά για να δικαιωθούν; Γιατί έρχεστε και παίρνετε τις υποθέσεις από τη δικαιοσύνη και τις ρυθμίζετε μ΄ αυτόν τον τρόπο, ο οποίος δεν είναι σύννομος και είναι, όπως σας είπα, πρωτότυπος, με την κακή έννοια όμως της πρωτοτυπίας;
      Πραγματικά στέλνετε μήνυμα από αυτήν την Αίθουσα σήμερα, εάν ψηφιστεί αυτή η τροπολογία, κύριοι συνάδελφοι της Νέας Δημοκρατίας,  ιδιαίτερα σ΄ αυτούς που έχουν φοροκλέψει το ΦΠΑ με πλαστά, εικονικά τιμολόγια. Ξέρετε ότι η μεγαλύτερη απάτη που γίνεται σήμερα στη φοροδιαφυγή, είναι η φοροδιαφυγή με τα πλαστά και εικονικά τιμολόγια και έρχεστε εδώ και τους δίνετε «συγχωροχάρτι».  Σας συμβουλεύω να μη βάλετε την υπογραφή σας σ΄ αυτήν την τροπολογία, γιατί στέλνετε ένα πάρα πολύ κακό μήνυμα. Δεν βοηθάτε την Κυβέρνηση. Βοηθείστε την Κυβέρνηση, καταψηφίζοντας αυτήν την τροπολογία. Τότε πραγματικά θα έχουμε στείλει ένα μήνυμα, ότι η φοροδιαφυγή δεν μπορεί να εκτρέφεται μέσα από τη νομοθεσία. 
      Νομοθετούμε τη φοροδιαφυγή, κύριε Υπουργέ, με αυτό που κάνουμε. Εάν αυτός είναι ο σκοπός και ο ρόλος της Κυβέρνησης, να νομοθετεί τη φοροδιαφυγή, προχωρήστε. Να μη μιλάτε, επομένως, περί φοροδιαφυγάδων και να λέτε ότι θα πιάσετε τη φοροδιαφυγή, γιατί έρχεστε εδώ με αυτόν τον τρόπο και τη νομοθετείτε. 
      Είναι ένας τρόπος για τους έντιμους πολίτες, που πληρώνουν το φόρο τους, να προσφύγουν και αυτοί στη φοροδιαφυγή. Γιατί εξισώνετε τους έντιμους φορολογούμενους με τους φοροκλέφτες; Γιατί το κάνετε αυτό το πράγμα; Άλλο αν δεν έχει ελεγχθεί μια υπόθεση και θέλουμε να την κλείσουμε -έχει γίνει και στο παρελθόν- για να διευκολύνουμε τις ελεγκτικές υπηρεσίες, οι οποίες για πολλούς και ποικίλους λόγους δεν προλαβαίνουν να το κάνουν.
      Εκείνο που θα περιμέναμε να φέρετε εσείς εδώ, θα ήταν μια βαθιά τομή στον ελεγκτικό μηχανισμό. Και αντί να φέρετε βαθιά τομή στον ελεγκτικό μηχανισμό, έρχεστε και διευκολύνετε τους φοροκλέφτες. Σας τους χαρίζουμε! Είναι πολλοί οι φοροκλέφτες, αλλά πρέπει να ξέρετε ότι είναι πολύ περισσότεροι οι εντίμως φορολογούμενοι Έλληνες πολίτες και αυτά που γίνονται εδώ, τα βλέπουν πάρα πολύ άσχημα.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Γεωργακόπουλε.
      Ο κύριος Χριστοδουλάκης έχει το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Σας ευχαριστώ, κύριε Πρόεδρε.
      Κύριε Υπουργέ, εάν δεν αποσυρθεί σήμερα αυτή η τροπολογία, φοβάμαι ότι θα σπείρετε θύελλες, οι οποίες θα οδηγήσουν σε πλήρη κατάρρευση της φορολογικής συνείδησης. 
      Κάνατε μία ρύθμιση τον Αύγουστο, η οποία έδωσε, πρώτα από όλες τις άλλες, ένα μεγάλο σήμα στους φοροφυγάδες και σ΄ αυτούς οι οποίοι έχουν τιμωρηθεί με πρόστιμα, ιδιαίτερα σ΄ αυτούς που έχουν τιμωρηθεί για την έκδοση εικονικών τιμολογίων και έρχεστε σήμερα και ολοκληρώνετε αυτό το σήμα.
      Είστε πάρα πολύ ξεκάθαροι. Λέτε: «Δεν πειράζει, εάν δεν έχετε πληρώσει. Δεν πειράζει, εάν έχετε τιμωρηθεί. Δεν πειράζει, εάν έχετε πρωτοδίκως καταδικαστεί. Εμείς για τα εικονικά τιμολόγια και για άλλες σοβαρές παραβάσεις θα σας αμνηστεύουμε». Αυτό είναι το σήμα, το οποίο εισπράττει σήμερα η αγορά.
      Θέλω να σας πληροφορήσω, κύριε Υπουργέ, ότι η μάχη εναντίον των εικονικών τιμολογίων αποτέλεσε το σκληρότερο μέτωπο της μάχης κατά της φοροδιαφυγής, όταν αποφασίσαμε να νομοθετήσουμε και να ποινικοποιήσουμε όχι μόνο την έκδοση των εικονικών τιμολογίων -πράγμα που υπήρχε και παλαιότερα, αλλά δεν πιάνονταν, γιατί είναι εταιρείες-σφραγίδες- αλλά και τη λήψη και αξιοποίηση των εικονικών τιμολογίων, ακόμα και από επιχειρήσεις οι οποίες έχουν βιτρίνα και παρουσία.
      Έτσι αυξήθηκε θεαματικά ο Φόρος Προστιθέμενης Αξίας τα προηγούμενα χρόνια.  Έτσι πήγαν καλά οι προϋπολογισμοί. Έτσι χρηματοδοτήθηκαν τα κοινωνικά πακέτα των προηγούμενων ετών. Εσείς σήμερα έρχεστε και κατεδαφίζετε το βασικότερο όπλο στη μάχη κατά της φοροδιαφυγής: την τιμωρία του λήπτη εικονικών τιμολογίων. 
      Πολλά λέγονται. Αναφέρθηκαν και ερωτήματα και αμφιβολίες από τον κ. Πάγκαλο προηγουμένως. Και εγώ θα θέσω ορισμένα ερωτήματα. Πριν από ενάμιση χρόνο περίπου το ΣΔΟΕ, το οποίο εσείς έχετε συλλήβδην συκοφαντήσει, εντόπισε ένα εκτεταμένο κύκλωμα λαθρεμπορίας χρυσού και προχώρησε στις αναγκαίες επιβολές προστίμων. Σας ρωτώ ευθέως: Οι λαθρέμποροι αυτοί καλύπτονται, βρίσκουν καταφύγιο στις διατυπώσεις αυτές, ναι ή όχι;
      Περιμένουμε επίσης ακόμα να δούμε ποιοι ωφελήθηκαν από τις μυστηριώδεις διατάξεις του Αυγούστου και ποιοι θα ωφεληθούν σήμερα. Δεν νομίζω ότι είναι σωστό, κύριε Υπουργέ, να έρχεστε εδώ και να λέτε: «Μη σας νοιάζει, δεν είναι μεγάλοι αυτοί που θα ωφεληθούν. Μέχρι οκτώ εκατομμύρια ευρώ». Μα, σοβαρολογούμε; Οκτώ εκατομμύρια ευρώ είναι μεσαίες και μεγάλες επιχειρήσεις. Όταν εμείς κάναμε ρυθμίσεις, είχαμε αποκλείσει αυτούς που είχαν καταδικαστεί. Και εν πάση περιπτώσει, τις κάναμε για πολύ μικρές επιχειρήσεις μέχρι εβδομήντα πέντε εκατομμύρια (75.000.000) δραχμές και όχι σαράντα φορές παραπάνω, όπως κάνετε σήμερα. Και δεύτερο και σημαντικότερο, το είχαμε κάνει με πλήρη συμφωνία των αρμοδίων συνδικαλιστικών και επαγγελματικών οργανώσεων. 
      Πιστεύω ότι αυτό που γίνεται σήμερα είναι πρωτοφανές. Λέει η δική σας τροπολογία: «αυτοί που θα πάνε στο Διοικητικό Εφετείο». Μα, ποιος θα πάει στο διοικητικό εφετείο; Αυτός που έχει αθωωθεί; Όχι βέβαια. Πάει σπίτι του αυτός. Αυτός που έχει καταδικαστεί πάει στο εφετείο. Άρα, δηλαδή, καταδικασμένες περιπτώσεις εμείς θα τις αμνηστεύσουμε. 
      Το επόμενο βήμα από την εκτεταμένη πλέον φοροδιαφυγή θα είναι, κύριε Υπουργέ, η κατάρρευση των εσόδων, η οποία ήδη έχει συντελεστεί σε μεγάλο βαθμό. Αύριο θα δούμε την κατάρρευση και την αποσύνθεση του προϋπολογισμού και το μόνο το οποίο θα σας μείνει τότε θα είναι να καταφεύγετε σε μεθοδεύσεις της απογραφής για να δυσφημείτε τις προηγούμενες οικονομικές πολιτικές. Φτάνετε ακόμα να στιγματίσετε και την ένταξη της Ελλάδας στην ΟΝΕ. Όταν ξεκινήσει αυτό το γαϊτανάκι δεν σταματάει. Ξεκινάτε με φορολογικές αμνηστεύσεις εγκληματικών υποθέσεων και φτάνετε μετά sτην απαξίωση της οικονομίας.
      ΠΡΟΕΔΡΕΥΩΝ (Σωτήρης Χατζηγάκης): Τελειώνετε, σας παρακαλώ πολύ.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Η αλυσίδα είναι μία και συμπαγής. 
      Γι’ αυτό σας κάνω έκκληση, κύριε Υπουργέ. Αποσύρετε αυτήν την τροπολογία εδώ και τώρα. Διαφορετικά θα μείνει η αίσθηση ότι εδώ κάτι γίνεται. Δεν είναι μόνο ότι θα χάσει έσοδα το δημόσιο, δεν είναι μόνο ότι θα στραβώσουν μερικές φορολογικές ρυθμίσεις, δεν είναι μόνο ότι θα περιφρονηθούν οι επαγγελματικές οργανώσεις, οι οποίες ουδέποτε εκλήθησαν να γνωμοδοτήσουν γι’ αυτό. Αλλά το κυριότερο είναι ότι θα καταρρεύσουν και τα δημοσιονομικά ακόμα περισσότερο απ’ ό,τι τα έχετε φτάσει μέχρι τώρα και θα εξακολουθήσει η φορολογική πολιτική να χαρακτηρίζεται από ευνοιοκρατικές ρυθμίσεις, οι οποίες νομίζω ότι καμία τιμή δεν περιποιούν στο Κοινοβούλιο, εφόσον τις εγκρίνει.
      Σας ευχαριστώ.
      ΠΡΟΕΔΡΕΥΩΝ ( Σωτήρης Χατζηγάκης): Το λόγο έχει ο κ. Φλωρίδης.
      ΓΕΩΡΓΙΟΣ ΦΛΩΡΙΔΗΣ:  Κύριε Πρόεδρε, το μήνα Ιούλιο, όταν η Κυβέρνηση έφερε το κύριο νομοσχέδιο για τη λεγόμενη περαίωση, είχαμε ασκήσει κριτική εδώ λέγοντας το εξής απλό, ότι τα πλαστά και εικονικά τιμολόγια δεν είναι απλώς μέσο φοροδιαφυγής και φοροκλοπής. Είναι το κλασικότερο μέσο νομιμοποίησης, ξεπλύματος μαύρου και βρώμικου χρήματος. Η Κυβέρνηση με εκείνη τη διάταξη υπήγαγε στη ρύθμιση όλες τις υποθέσεις που υποκρύπτονται πίσω από τη χρήση πλαστών και εικονικών τιμολογίων, όλο το ξέπλυμα μαύρου χρήματος στην Ελλάδα. Και για να μη μιλώ αφηρημένα, θα επαναφέρω τα στοιχεία της εκθέσεως του ΣΔΟΕ για τις υποθέσεις που το ΣΔΟΕ εντόπιζε το 2001, το 2002 και το 2003, όσον αφορά τις υποθέσεις πλαστών και εικονικών τιμολογίων. 
      Αγαπητοί συνάδελφοι, και απευθύνομαι κυρίως προς τους συναδέλφους της  Νέας Δημοκρατίας, σε αυτά τα δύο χρόνια το ΣΔΟΕ εντόπισε περιπτώσεις συνολικού ύψους ενός δισεκατομμυρίου (1.000.000.000) ευρώ, τριακοσίων σαράντα δισεκατομμυρίων (340.000.000.000) δραχμών. Όλες αυτές τις διαπιστωμένες περιπτώσεις η Κυβέρνηση τις υπάγει σε αυτήν την ευνοϊκότατη ρύθμιση και πραγματικά με ψίχουλα όλοι αυτοί οι άνθρωποι που νομιμοποίησαν τα αποτελέσματα, τα προϊόντα φοροδιαφυγής, φοροκλοπής μαύρου και βρώμικου χρήματος μπορούν πλέον πληρώνοντας ελάχιστα να αποδοθούν λευκοί και στη λειτουργία της οικονομίας, αλλά βέβαια και στην κοινωνία. 
      Με την άλλη ρύθμιση του επαναπατρισμού των κεφαλαίων μεταξύ των άλλων η Κυβέρνηση έδωσε και την αμνήστευση στους εμπόρους του λευκού θανάτου. Όταν ζητήσαμε εδώ να προσδιοριστεί ότι οι έμποροι ναρκωτικών δεν θα μπορούν να φέρουν τα χρήματα αυτών των εγκληματικών τους πράξεων από το εξωτερικό, αρνηθήκατε. Είπατε «με οποιοδήποτε τρόπο» και όχι μόνο Έλληνες πολίτες, αλλά και η αλβανική μαφία στο βαθμό που εδώ υπάρχουν αλβανοί πολίτες που εργάζονται και είναι φορολογικά υπόχρεοι, μπορούν να φέρουν όσα χρήματα θέλουν από το εξωτερικό, από όπου και αν προέρχονται είτε είναι εμπόριο ναρκωτικών είτε είναι εμπόριο όπλων είτε είναι εμπόριο ανθρώπων.
    Αυτά κάνατε. Και την ώρα που με τις διαπιστωμένες συλλήψεις του ΣΔΟΕ ύψους τριακοσίων σαράντα δισεκατομμυρίων (340.000.000.000) δραχμών κάνετε αυτές τις χαριστικές πράξεις, την ίδια στιγμή η Κυβέρνησή σας πεισματικά αρνείται τη χορήγηση επιδόματος θέρμανσης σε δύο εκατομμύρια φτωχούς ανθρώπους, το οποίο, παρακαλώ, προσαυξημένο κατά 50% του επιδόματος που δώσαμε εμείς, δεδομένου ότι έχουν αυξηθεί κατά 50% οι τιμές πετρελαίου, θα κόστιζε στον προϋπολογισμό του 2004, εκατόν πενήντα εκατομμύρια (150.000.000) ευρώ και στον προϋπολογισμό του 2005 άλλα εκατόν πενήντα εκατομμύρια (150.000.000) ευρώ. Δηλαδή εκατό δισεκατομμύρια (100.000.000.000) δραχμές όλο κι όλο για δύο εκατομμύρια ανθρώπους. Και ψελλίζουν οι Υπουργοί σας, οι συνάδελφοί σας, ελπίζω όχι εσείς, στα μέσα στα οποία περιέρχονται, ότι ξέρετε, δεν έχει χρήματα ο προϋπολογισμός και θα εκτιναχθεί το έλλειμμα.
    Πρέπει να σας πω, αγαπητοί συνάδελφοι της Νέας Δημοκρατίας, γιατί εσείς μπορείτε να πιέσετε την Κυβέρνηση πιο αποτελεσματικά από εμάς, ότι η καταβολή του επιδόματος θέρμανσης, του ύψους που σας περιγράφω, θα επιβαρύνει το έλλειμμα κατά 0,1%. Από το 1,3% η Κυβέρνησή σας το πήγε στο 5,3%, δηλαδή τέσσερις ολόκληρες μονάδες και αρνείται να το επιβαρύνει κατά 0,1%. Δηλαδή αρνείται το 5,3% να το κάνει 5,4% για να εξυπηρετήσει αυτά τα δύο εκατομμύρια των φτωχών ανθρώπων που θα αντιμετωπίσουν ένα δύσκολο χειμώνα.
    Την ώρα που το αρνείσθε αυτό, την ίδια στιγμή νομιμοποιείτε όλο το μαύρο και βρώμικο χρήμα της Ελλάδας με τέτοιες διατάξεις. Πρέπει επιτέλους να δώσετε μια καθαρή απάντηση, όχι σε μας, αλλά στον ελληνικό λαό γιατί κάνατε αυτές τις επιλογές. 
    Επειδή επίσης κάποιοι Υπουργοί περιέρχονται και διαδίδουν ότι το ΠΑΣΟΚ το 2001 έδωσε μόνο την πρώτη δόση του επιδόματος θέρμανσης και όχι τη δεύτερη, θέλω να σας πω να τους ενημερώσετε, να σταματήσουν να λένε ψέματα, διότι έχω στα χέρια μου τα απολογιστικά στοιχεία του κρατικού προϋπολογισμού του 2000 και του 2001, που λένε ότι η κυβέρνηση, η δική μας, κατέβαλε 200 εκατομμύρια ευρώ σ’ αυτές τις δύο χρονιές, γιατί για το Δεκέμβριο και το Μάρτιο τα έχει δώσει, για να διευκολύνει τη δυνατότητα δύο εκατομμυρίων ανθρώπων να περάσουν και τότε ένα δύσκολο χειμώνα, βέβαια πολύ πιο εύκολο χειμώνα απ’ αυτόν που ξεκινάει τώρα. 
    Αυτά είναι τα πολιτικά ερωτήματα που σας θέτουμε και σ’ αυτά δεν μπορείτε να υπεκφεύγετε. Θέλουμε καθαρές απαντήσεις στη Βουλή και καθαρές απαντήσεις στον ελληνικό λαό.
    Ένα πάτημα στο κουμπί του «TAXIS» μπορεί να οδηγήσει στη Βουλή όλο τον κατάλογο των εταιρειών εκείνων οι οποίες έχουν συλληφθεί για πλαστά και εικονικά τιμολόγια. Δεν χρειάζεται μεγάλη δουλειά. Είναι καταχωρισμένες στο σύστημα και σε δέκα λεπτά η Βουλή μπορεί να ενημερωθεί και διά μέσου της Βουλής ο ελληνικός λαός.
    Ευχαριστώ.
    ΠΡΟΕΔΡΕΥΩΝ (Σωτήρης Χατζηγάκης): Ο κ. Μακρυπίδης έχει το λόγο.
    ΑΝΔΡΕΑΣ ΜΑΚΡΥΠΙΔΗΣ: Κύριε Υπουργέ, σήμερα συζητάμε μια ακόμα τροπολογία που σχετίζεται όντως με το νομοσχέδιο, για τις ΑΕΔΑΚ. Αλλά διανύουμε τον όγδοο μήνα της διακυβέρνησης της χώρας από τη Νέα Δημοκρατία και περιμένουμε επιτέλους να δούμε μ’ ένα νομοθέτημα την οικονομική σας πρόταση, τη φορολογική σας πρόταση. Περιμένουμε εδώ και οκτώ μήνες. 
    Η συγκεκριμένη, όμως, πρωτοβουλία που πήρατε το καλοκαίρι σχετικά με τον τρόπο περαίωσης ανέλεγκτων υποθέσεων, είχε μεταξύ των άλλων –και ειπώθηκε από τους συναδέλφους- διατάξεις που ήταν κάτω από την αγωνία σας, σχετικά με τα προβλήματα που ήδη δημιουργήσατε  στον τρέχοντα προϋπολογισμό, εισπρακτικών αναγκών. Και ήταν πρώτα και κύρια –ειπώθηκε, να μην τα επαναλάβω για οικονομία χρόνου- η προσπάθεια να νομιμοποιήσετε το βρώμικο χρήμα. Μέσα από συγκεκριμένη διάταξη δημιουργήσατε προϋποθέσεις ξεπλύματος μαύρου χρήματος. Άρα νομιμοποιήσατε το οικονομικό έγκλημα στη χώρα μας. 
    Δεύτερον, μέσα από την περαίωση των ανέλεγκτων υποθέσεων. Είπατε προηγουμένως ότι αυτά συνέβαιναν και στο παρελθόν. Αυτό εάν το χρησιμοποιείτε για άλλοθι, εγώ θα έλεγα ότι έχετε εν μέρει δίκιο. Ποιες, όμως, υποθέσεις αφορούσαν οι όποιες αποφάσεις περαίωσης του παρελθόντος; Αφορούσαν υποθέσεις μικρών επιχειρήσεων μέχρι 75 εκατομμύρια τζίρο το χρόνο. Και δεν είναι μόνο θέμα αριθμητικό, δεν είναι μόνο ποσοτικό, αλλά είναι και ποιοτικό. Όταν σήμερα δίνετε τη δυνατότητα να κλείσουν ανέλεγκτες φορολογικές υποθέσεις επιχειρήσεων που έχουν 3 δισεκατομμύρια τζίρο, για ποιες επιχειρήσεις μιλάμε; Μιλάμε για μεσαίες και μεγάλες επιχειρήσεις.
    Το τρίτο πρόβλημα. Για πρώτη φορά, κύριε Υπουργέ, έχουμε ρύθμιση σε περιπτώσεις που αποδεδειγμένα έχουμε φοροδιαφυγή. Ισχύει αυτό; Ναι ή όχι; Αυτό συμβαίνει για πρώτη φορά.  Όλες οι αποφάσεις της τελευταίας εικοσαετίας εξαιρούσαν τις περιπτώσεις που είχαν αποδεδειγμένα πλαστά και εικονικά τιμολόγια.
      Για πρώτη φορά έχουμε μέσα από τη δική σας ρύθμιση νομιμοποίηση περιπτώσεων με πλαστά και εικονικά τιμολόγια. Είναι έτσι ναι ή όχι; Έτσι είναι. Τι σημαίνει αυτό; Η σημερινή τροπολογία απέχει μόλις δύο μήνες από τη νομοθετική σας πρωτοβουλία και εύλογα γεννάται το ερώτημα: Τι μεσολάβησε το χρονικό διάστημα των δύο μηνών; Ή τότε δεν είχατε συνολική εικόνα και νομοθετήσατε πρόχειρα. Ή σήμερα ύστερα από ένα δίμηνο και κάποιων πιέσεων και κάποιων άλλων προτάσεων των οποιωνδήποτε, έρχεστε και νομοθετείτε πιο προκλητικά. Και θα γίνω πιο συγκεκριμένος.
      Με τη συγκεκριμένη τροπολογία έρχεστε για πρώτη φορά και παρακάμπτετε αποφάσεις δικαστηρίων και πρωτοδικείων και εφετείων. Έρχεστε για πρώτη φορά να δώσετε αμνηστία σε φορολογικά εγκλήματα, σε οικονομικά εγκλήματα, τα οποία μένουν χωρίς τιμωρία. Τι σημαίνει αυτό; Σημαίνει ότι μέσα από τη συγκεκριμένη διάταξη ανοίγουν υποθέσεις, οι οποίες είχαν κλείσει οριστικά είτε με συμβιβασμό είτε με αποφάσεις δικαστηρίων και είχαν εξαιρεθεί γιατί στην πορεία προέκυψαν καινούργια δεδομένα. Και τα καινούργια δεδομένα τι αφορούν; Αφορούν πλαστά και εικονικά τιμολόγια των επιχειρήσεων είτε με επιτηδευματίες είτε με προμηθευτές είτε με πελάτες. 
      Γι’ αυτό σας κατηγορούμε σήμερα ότι με τη συγκεκριμένη τροπολογία έρχεσθε να αμνηστεύσετε επιχειρήσεις που αποδεδειγμένα έχουν διαπράξει φοροδιαφυγή και τα κέρδη τους είναι αποτέλεσμα οικονομικού εγκλήματος.
      Κύριε Υπουργέ, κατά τη γνώμη μου μέσα από τη συγκεκριμένη τροπολογία δημιουργείται προηγούμενο για να συνεχίζουν να δρουν οι φοροφυγάδες ασύδοτοι. Δέχονταν ελέγχους και μέσα από τα αποτελέσματά τους ήταν υποχρεωμένοι να πληρώσουν αυτά που προέβλεπαν οι νόμοι.
      Κύριε Υπουργέ, σε μια αντίστοιχη προσπάθειά σας να ρυθμίσετε πανωτόκια σε μεγαλοδανειολήπτες, τελικά φαίνεται επικράτησαν πιο ώριμες σκέψεις και δεν φέρατε τη διάταξη στη Βουλή. Θα σας έλεγα το ίδιο να κάνετε και στη συγκεκριμένη περίπτωση.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μακρυπίδη.
      Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. 
      Νομίζω, κύριε Πρόεδρε, ότι η χθεσινή προσπάθεια της Κυβέρνησης να συζητηθεί αυτή η τροπολογία σε προχωρημένη ώρα, δεν ευοδώθηκε και σήμερα συζητείται στο «φως της ημέρας». Αποκαλύπτονται με τις τοποθετήσεις συγκεκριμένα ζητήματα στα οποία αν δεν απαντήσει η Κυβέρνηση και επιμείνει στην ψήφιση της τροπολογίας, θα μείνει εκτεθειμένη.
      Ο Κοινοβουλευτικός μας Εκπρόσωπος κ. Καστανίδης για να φωτισθεί το Σώμα σάς υπέβαλε ορισμένα ερωτήματα. Γιατί πραγματικά συζητούμε αυτήν την τροπολογία σε θολό τοπίο. Και δεν απαντήσατε, κύριε Υπουργέ, όπως δεν απαντήσατε στη συνέχεια και σε ορισμένα ερωτήματα που ανέφεραν δικοί μας ομιλητές.
      Κύριε Υπουργέ, να ερμηνεύσω ότι η σιωπή σας είναι «χρυσός», αυτός όμως ο χρυσός που είπε προηγουμένως ο κ. Χριστοδουλάκης; 
      Καλούμαστε δύο μήνες μετά το αρχικό νομοσχέδιο να επεκτείνουμε με μια τροπολογία τη με αυτόματο τρόπο περαίωση, όπως λέτε, ελεγμένων υποθέσεων οι οποίες εκκρεμούν στα δικαστήρια. Για πολλές από τις υποθέσεις αυτές έχουν αποφανθεί σε πρώτο βαθμό τα δικαστήρια. Δεν είναι πρωτοφανής αυτή η ρύθμιση; Ποιο είναι το κίνητρο; Σας ρωτάμε ποιες είναι οι υποθέσεις και δε μας λέτε. Αποκαλύψατε μόνο το μέγεθος το οποίο θεωρείτε εσείς μικρό. Τα 3 δισεκατομμύρια είναι για μας μεγάλο μέγεθος.
      Κύριε Υπουργέ, ποιο ήταν το κίνητρο στο Υπουργείο; Είχατε κίνητρο από παραστάσεις επαγγελματικών ομάδων, φορέων επαγγελματιών; Αν είχατε τέτοιες παραστάσεις, έπρεπε να φέρετε διάταξη στην Επιτροπή Οικονομικών Υποθέσεων, ώστε να τους ακροασθούμε, να συζητήσουμε και να κρίνουμε.
      Ποιο είναι πραγματικά το κίνητρο για να προχωράτε σε μια ρύθμιση η οποία ανοίγει ασκούς του Αιόλου και δίνει ένα μήνυμα κακό στην ελληνική κοινωνία και ιδιαίτερα στο συνεπή και έντιμο φορολογούμενο;
     Και αυτό διότι προτείνετε ρυθμίσεις που ουσιαστικά αμνηστεύουν μεγάλα φορολογικά αδικήματα, όπως εικονικά πλαστά τιμολόγια. Δεν πρόκειται απλά περί φοροαποφυγής αλλά περί φοροκλοπής. 
     Κύριε Υπουργέ, πρέπει να αποσύρετε την τροπολογία. Αλλιώς θα είστε εκτεθειμένοι στην κοινή γνώμη και θα δώσετε αρνητικό μήνυμα σε μία περίοδο μάλιστα που όπως λέτε επιζητείτε αύξηση των εσόδων χωρίς επιβάρυνση με νέους φόρους αλλά με διεύρυνση της φορολογικής βάσης. Όταν τους φοροκλέπτες τους αμνηστεύετε, από πού θα πάρετε τα έσοδα που θέλετε; Πάλι από τα «υποζύγια», από τα αδύνατα στρώματα, από τους συνεπείς, από εκείνους που εύκολα μπορείτε να «τσιμπήσετε»; Αυτή είναι μία λάθος τακτική. Ο μόνος δρόμος διαφυγής που έχετε είναι να αποσύρετε την τροπολογία.
     ΠΡΟΕΔΡΕΥΩΝ (Σωτήρης Χατζηγάκης): Ο κ. Κωστόπουλος έχει το λόγο.
     ΑΠΟΣΤΟΛΟΣ ΚΩΣΤΟΠΟΥΛΟΣ: Εάν οι τοποθετήσεις των συναδέλφων του ΠΑΣΟΚ περιορίζονταν στη διαπίστωση ότι δεν μπορεί να έρχονται στη Βουλή περιπτώσεις περαίωσης φορολογικών ανέλεγκτων υποθέσεων και μάλιστα με  συνοπτικές διαδικασίες, εγώ θα συμφωνούσα απόλυτα. Αλλά τα είκοσι οκτώ χρόνια υπηρεσίας μου στον κλάδο των εφοριακών μού επιτρέπουν να διευκρινίσω ορισμένα ερωτήματα τα οποία ετέθησαν εδώ. 
     Όλες οι τοποθετήσεις των συναδέλφων του ΠΑΣΟΚ, όπως έγιναν για συγκεκριμένα πράγματα, είναι βαθύτατα υποκριτικές. Το λέω αυτό μετά λόγου γνώσεως, διότι ακούστηκε εδώ ότι προσπαθούμε να καταργήσουμε τα δικαστήρια, παίρνοντας δηλαδή τις υποθέσεις από τα δικαστήρια. Όμως ο ν. 4600 ισχύει εδώ και πενήντα χρόνια και προβλέπει αυτήν τη διαδικασία. Προβλέπεται δικαστικός συμβιβασμός με τις διαδικασίες του ν. 4600. 
     (Θόρυβος στην Αίθουσα)
      Προβλέπεται διαδικασία δικαστικού συμβιβασμού; Ναι ή όχι; Τώρα εάν εδώ γίνεται ευνοϊκότερος ή όχι, αυτό είναι άλλο θέμα.
     Δεύτερον, σε ποιο φορολογικό νόμο που έχουμε από το 1955 μέχρι σήμερα δεν προβλέπεται αυτή η διαδικασία; Σε όλους τους νόμους και στους δικούς σας. Η τροπολογία δίνει τη δυνατότητα να συμβιβαστούν και αυτοί που είναι και στο δεύτερο βαθμό. Το προβλέπει η κείμενη νομοθεσία. Η διαφορά είναι ότι το πρόστιμο του Κώδικα περιορίζεται στο 1/4. Υπάρχουν πρόστιμα στον Κώδικα, πρόστιμα στο φόρο εισοδήματος, ο φόρος εισοδήματος, ο ΦΠΑ. Καθένα έχει τη δική του κατηγορία και τη δική του εξειδίκευση. Τα υπόλοιπα πρόστιμα περιορίζονται το καθένα σύμφωνα με τις διαδικασίες του άρθρου 8 που προβλέπει ο ν. 3259 που ψηφίσαμε τον Ιούλιο και δημοσιεύτηκε στις 4 Αυγούστου του 2004.
     Και εδώ προβλέπεται αυτή η διαδικασία. Δεν είναι κάτι καινούργιο. Δηλαδή στο άρθρο 3 και στο άρθρο 8 προβλέπεται αυτή η διαδικασία. Απλά στη συγκεκριμένη περίπτωση ο νόμος λέει ότι προεκτείνεται αυτή η διαδικασία και για όσες υποθέσεις έχουν εκδοθεί συμπληρωματικά φύλλα ελέγχου ή πράξεις προσδιορισμού φόρου αποτελεσμάτων, ΦΠΑ και δεν έχουν οριστικοποιηθεί είτε εκκρεμούν ενώπιον των δικαστηρίων. Τι έχει συμβεί στην πράξη; Κάποιος Έλληνας φορολογούμενος έχει προσφύγει στα δικαστήρια ύστερα από έναν έλεγχο της εφορίας. Ήρθε μετά η εφορία επειδή προέκυψαν νεότερα στοιχεία είτε από δελτία πληροφοριών είτε από μία παράβαση και εξέδωσε συμπληρωματικό φύλλο ελέγχου. Επειδή ο φορολογούμενος θεωρεί ότι δεν τον εξυπηρετεί αυτή η κατάσταση προσέφυγε και πάλι στο δικαστήριο. Έτσι θα σχηματιστεί μία ενιαία δικογραφία και για το αρχικό φύλλο ελέγχου και για το συμπληρωματικό. Του δίνει, λοιπόν, το Υπουργείο Οικονομικών την ευκαιρία να μπορεί να την ανακαλέσει και να ζητήσει συμβιβασμό.
      Και θα μιλήσω, κύριε Πρόεδρε, για τα εικονικά. Τα εικονικά και τα πλαστά τιμολόγια έχουν κατακυριεύσει σήμερα την αγορά. Δεν είναι καινούργιο το θέμα. Δεν βρέθηκαν χθες. 
      Από την ημέρα που εφαρμόστηκε στην Ελλάδα ο ΦΠΑ, εμφανίστηκε η βιομηχανία των εικονικών και πλαστών τιμολογίων. Αυτήν την ώρα που μιλάμε μέσα στην Αίθουσα, πάρα πολλές επιχειρήσεις, ανεξάρτητα από το ύψος προστίμων προσφεύγουν στα δικαστήρια. Μπορώ να σας διαβεβαιώσω κατηγορηματικά ότι όσες επιχειρήσεις έχουν μεγάλο τζίρο, δυστυχώς, προσφεύγουν στα δικαστήρια. 
      Τα δικαστήρια μέχρι σήμερα –και μιλάω για δικαστήρια στο βαθμό του Συμβουλίου της Επικρατείας- κατά μία περίεργη σύμπτωση έχουν αθωώσει όλους τους λήπτες των εικονικών και πλαστών τιμολογίων. Βεβαίως αντιλαμβάνεστε ότι ο εκδότης είναι άφαντος.
      Έχω υπογράψει χιλιάδες υποθέσεις με τεράστιο ύψος επιβολής προστίμων. Σας πληροφορώ ότι όλες αυτές οι υποθέσεις παραπέμπονται στα δικαστήρια. Επειδή το δικαστήριο ζητάει πλήρη απόδειξη με την έκθεση ελέγχου και επειδή η αδυναμία είναι αντικειμενική -να αποδείξει ο έφορος αν έγινε ή δεν έγινε συναλλαγή σε κάποιο χρόνο, το 1985, το 1995 ή το 2000- έρχεται το Συμβούλιο της Επικρατείας, γιατί οι «μεγάλοι» τους οποίους λέτε ότι ευνοούμε, προσφεύγουν στα δικαστήρια και όλοι ατυχώς οι λήπτες έχουν αθωωθεί, ενώ οι εκδότες είναι άγνωστοι. Μακάρι να ξέραμε τους εκδότες! Τότε ασφαλώς τα πράγματα θα πήγαιναν καλύτερα. 
      Κυρίες και κύριοι συνάδελφοι, κύριε Πρόεδρε, ατυχώς υπάρχουν επιχειρήσεις οι οποίες αυτήν την ώρα είναι εγκλωβισμένες ή σε δικαστικούς αγώνες ή στα αρχεία των εφοριών με εικονικά τιμολόγια. 
      Θα πρέπει να βρεθεί, λοιπόν, ένας τρόπος να εξιλεωθούν οι λήπτες. Η διαδικασία που προβλέπεται στο νόμο, και όπως αυτή συμπληρώνεται με την παρούσα τροπολογία, είναι αυστηρή. Δεν χαρίζεται τίποτα απολύτως. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Στο άρθρο 6 παράγραφος 4 προβλέπονται αυστηρές προϋποθέσεις για να κλείσει μια υπόθεση με εικονικά τιμολόγια. Προβλέπει ανάλογα με το ύψος της αποκρυβείσας ύλης, όπως καθορίζεται στο νόμο, προσαύξηση συντελεστού από το 23% στο 60%. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, σας παρακαλώ, κύριε συνάδελφε. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Προβλέπεται να προστίθεται η αποκρυβείσα ύλη στα ακαθάριστα έσοδα. Επίσης προβλέπεται να υπολογίζεται ΦΠΑ με όλα τα πρόστιμα και ακόμη προβλέπεται η επιβολή του προστίμου του Κώδικα περιοριζόμενη, όμως, στο ?. 
      Το μόνο, ευνοϊκό, κύριε Πρόεδρε, που προβλέπεται εδώ είναι ότι καταργείται η ποινική δίωξη. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Ιωάννης Κουτσούκος.
      ΓΙΑΝΝΗΣ ΚΟΥΤΣΟΥΚΟΣ: Κύριε Πρόεδρε, ευχαριστώ πάρα πολύ.
      Άκουσα με ιδιαίτερο ενδιαφέρον την τοποθέτηση του τελευταίου συναδέλφου, αλλά κατανοώ και τη φιλότιμη προσπάθεια που έκανε ο κύριος Υπουργός να μας εξηγήσει ότι αυτή η ρύθμιση αποτελεί μία προέκταση της αρχικής ρύθμισης του καλοκαιριού. Τουλάχιστον, δεν μας αντιμετώπισε με την ειρωνική διάθεση και την περιφρόνηση με την οποία μας αντιμετώπισαν χθες ορισμένοι άλλοι συνάδελφοί του από τα έδρανα της Κυβέρνησης, όταν το Σώμα έθετε ζητήματα που αφορούσαν το Σύνταγμα και τον Κανονισμό σε σχέση με τις τροπολογίες. 
      Ωστόσο, κύριε Υπουργέ, αυτή σας η επιχειρηματολογία δεν σας νομιμοποιεί. Αντίθετα, επιβεβαιώνει τις δικές μας καταγγελίες, αυτές που είχαμε κάνει κατά τη διαδικασία της ψήφισης του αρχικού νόμου το καλοκαίρι, δηλαδή ότι η Κυβέρνηση δίνει άφεση αμαρτιών σε όσους έχουν κάνει χρήση πλαστών και εικονικών, σε όσους έχουν ξεπλύνει μαύρο χρήμα μέσω αυτής της διαδικασίας και στο τέλος αμβλύνει οποιαδήποτε φορολογική συνείδηση, κλείνει δηλαδή πονηρά το μάτι σε όλη την αγορά και λέει να μην πληρώνει κανένας και δεν υπάρχει κανένα πρόβλημα. Υπάρχει πολιτική διαδικασία της άφεσης των αμαρτιών! 
      Πέραν της ουσίας που συνδέεται με ορισμένα ζητήματα στα οποία θα αναφερθώ στη συνέχεια, η πολιτική της Κυβέρνησης εμπεριέχει δύο μεγάλα ερωτηματικά και αντιφάσεις. Από τη μια μεριά η Κυβέρνηση με το μεγάλο κόλπο της λεγόμενης απογραφής προσπαθεί να αποδείξει ότι παρέλαβε έλλειμμα και άδεια ταμεία και από την άλλη χαρίζει έτοιμο και ζεστό χρήμα, βεβαιωμένο χρήμα. 
      Υπάρχει, λοιπόν, ένα μεγάλο πολιτικό πρόβλημα και μία μεγάλη πολιτική αντίφαση.  Από τη μια μεριά δηλαδή παρακολουθούμε τον Πρωθυπουργό ως αρχάγγελο κατά της διαφθοράς και της διαπλοκής και από την άλλη έρχεται η Κυβέρνησή του, οι Υπουργοί του και νομιμοποιούν ακριβώς τη διαφθορά και τη διαπλοκή. Γιατί τι άλλο μπορεί να σημαίνει το γεγονός ότι με αυτήν τη ρύθμιση δίνετε άφεση αμαρτιών σε ανθρώπους που είναι απατεώνες του κοινού Ποινικού Δικαίου και έχουν κάνει χρήση πλαστών και εικονικών τιμολογίων;
      Ξέρω πάρα πολύ καλά ότι υπάρχουν αποφάσεις δικαστηρίων που δικαιώνουν χρήστες εικονικών τιμολογίων, με δεδομένο ότι πάρα πολλές υπηρεσίες του φοροελεγκτικού μηχανισμού δεν μπόρεσαν να τεκμηριώσουν την εικονικότητα σε σχέση με τον λήπτη. Όμως, δεν υπάρχει καμία δικαστική απόφαση που να δικαιώνει αυτούς που έχουν κάνει χρήση πλαστών τιμολογίων. Δηλαδή, ένας επιχειρηματίας που πήγε και αγόρασε πλαστά τιμολόγια και πλήρωσε αντίτιμο για να κάνει χρήση αυτού του τιμολογίου, ήξερε ότι το κάνει για να μειώσει τη φορολογική του υποχρέωση, να γλιτώσει ΦΠΑ, που τον έχει εισπράξει και να κοροϊδέψει το ελληνικό δημόσιο. 
      Κύριε Υπουργέ, είναι γνωστό ότι το ΣΔΟΕ, το οποίο εσείς καταγγείλατε όλη την προηγούμενη περίοδο που ήσασταν Αντιπολίτευση ως μηχανισμό που τον χρησιμοποίησε το ΠΑΣΟΚ για κομματικούς λόγους και σκοπιμότητες, έχει φέρει στο φως της δημοσιότητας χιλιάδες υποθέσεις χρήσης πλαστών και εικονικών τιμολογίων. Και τα στοιχεία έχουν δημοσιευθεί και στον ημερήσιο Τύπο. 
      Εάν θέλατε να έχετε μια σοβαρή παρουσία σε σχέση με το κόστος, όπως σας κάλεσαν οι προηγούμενοι συνάδελφοι μας, θα μπορούσατε να δώσετε εντολή στις υπηρεσίες σας και στο Γενικό Λογιστήριο να κάνουν εκτίμηση και να απαντήσετε σε αυτά τα ερωτήματα. Θεωρούμε ότι το γεγονός ότι δεν απαντάτε τώρα, όπως δεν απαντήσατε και το καλοκαίρι, δικαιώνει τους δικούς μας φόβους, τις καχυποψίες μας, ότι αυτή η συγκεκριμένη τροπολογία έρχεται κάτω από πιέσεις για να καλύψετε ορισμένους άλλους που δεν καλύφθηκαν με τις ρυθμίσεις του καλοκαιριού. Όμως το κλίμα που καλλιεργείται στην κοινή γνώμη, η εικόνα της Κυβέρνησης και της Βουλής με τέτοιου είδους πολιτικές, σας διαβεβαιώνω ότι εντείνει αυτό που είπα στην αρχή, ότι η πολιτική κλείνει πονηρά το μάτι στην αγορά, κλείνει πονηρά το μάτι στους απατεώνες, ότι δεν ισχύουν οι νόμοι του κράτους, ότι μπορεί κανείς ελεύθερα να φοροκλέπτει και να οικειοποιείται τον κόπο και το μόχθο του ελληνικού λαού. Διότι ο άλλος όταν έχει εισπράξει το ΦΠΑ και δεν τον αποδίδει με τις διαδικασίες που έχει χρησιμοποιήσει, τι άλλο μπορεί να σημαίνει, παρά αυτό! Το ελάχιστο ίχνος αξιοπιστίας και αξιοπρέπειας της πολιτικής θα σας επέβαλαν να αποσύρετε αυτήν την ρύθμιση. 
      Ευχαριστώ. 
     ΠΡΟΕΔΡΕΥΩΝ (Σωτήρης Χατζηγάκης): Ο κ. Αντωνακόπουλος έχει το λόγο. 
       ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, πιστεύω ότι η Κυβέρνηση δείχνει μια πραγματική συνέπεια απέναντι στην ασυνέπεια λόγων και πράξεων που την χαρακτηρίζει. 
      Αρχικά πριν από δύο μήνες εδώ ακούσαμε ότι επρόκειτο περί της τελευταίας περαίωσης που θα υπάρξει κατά τη ψήφιση του νομοσχεδίου στο θερινό Τμήμα. Μετά από δύο μήνες βλέπουμε να έρχεται συμπληρωματικά περαίωση των περαιωμένων υποθέσεων. Τι σημαίνει, λοιπόν, αυτό; Σημαίνει ότι ή το καλοκαίρι όταν φέρατε το νόμο είχατε πλημμελώς ασχοληθεί ή ότι κάτι μεσολάβησε το οποίο έχει να  κάνει με ανεπάρκεια εξυπηρέτησης του νόμου που είχατε ψηφίσει το καλοκαίρι κάποιων επιπλέον θιγομένων από την εφαρμογή των νόμων. Έτσι, λοιπόν, διαμορφώνεται μια γκρίζα ζώνη μεταξύ πολιτών και πολιτικής.
       Οι διακηρύξεις περί διαφάνειας και κάθαρσης φαίνεται να υποκαθίστανται από την εκκαθάριση λογαριασμών που έχουν αναληφθεί ένθεν και ένθεν. Αυτό αποδεικνύεται σήμερα. Και βέβαια, κάνετε πράξη το πολιτικό σας αξίωμα ότι όλα έχουν μια τιμή. Εφόσον πρόκειται να εισπράξουμε στο δημόσιο ταμείο, δεν βαριέσαι, ας είναι και ολίγον εγκληματίες, αφού έχουμε ανάγκη από λεφτά. Αυτή είναι η παιδευτική λειτουργία της πολιτικής; Αυτό εκπέμπουμε από το ελληνικό Κοινοβούλιο στον ελληνικό λαό; Ότι τα εκποιούμε όλα για λίγα δισεκατομμύρια;
       Γιατί πράγματι γνωρίζετε πολύ καλά ποιες είναι οι υποθέσεις. Και επειδή γνωρίζετε ποιες είναι οι υποθέσεις, φέρατε την περαίωση. Εάν δεν γνωρίζατε, δεν θα το κάνατε. Διότι δεν δείχνετε ευαισθησία σε κοινωνικά προβλήματα που αφορούν περισσότερο κόσμο και να φέρετε εδώ τροπολογίες, ή να αναλάβετε άλλες νομοθετικές πρωτοβουλίες. Έτσι, λοιπόν, δεν φέρατε τροπολογία ούτε για το επίδομα θέρμανσης, αλλά για να ικανοποιήσετε πεντακόσιους φοροκλέφτες στην κυριολεξία, τους αποδίδετε τουλάχιστον 150 δισεκατομμύρια, διαγράφονται από τα χρέη τους, δηλαδή χάνει η πολιτεία 150 δισεκατομμύρια και επιπλέον αυξάνετε 15% τα τέλη στα αυτοκίνητα για να πάρετε 70 εκατομμύρια ευρώ. Δηλαδή μετακυλίετε αυτήν την απώλεια στα λαϊκά στρώματα. Αυτή είναι μια πολιτική που σας χαρακτηρίζει. Και βέβαια γνωρίζετε πολύ καλά ποιοι είναι αυτοί, διότι οι υπηρεσίες σας έχουν τα φύλλα ελέγχου.
      Αυτό το ΣΔΟΕ, το οποίο έχετε κατακρεουργήσει κατηγορώντας το, έχει αποδώσει και σε σας και στην προηγούμενη κυβέρνηση –στη λογική της συνέχειας του κράτους- άπειρα έσοδα τα τελευταία χρόνια. Είναι άπειρες οι περιπτώσεις. Μόνο μια υπόθεση του ΣΔΟΕ Αθηνών ήταν 50 δισεκατομμύρια εισπράξεις για την πολιτεία, τις οποίες χαρίσατε με τον προηγούμενο νόμο. Υπάρχουν, λοιπόν, πολλά ζητήματα.
     Κύριε Υπουργέ, ακούσαμε και διαβάσαμε ότι ο Πρωθυπουργός της χώρας έδωσε κατευθύνσεις στους Υπουργούς να αποφύγουν τέτοιου είδους νομοθετήματα και πρωτοβουλίες μέχρι να έρθει ο νόμος για το βασικό μέτοχο στα μέσα Νοεμβρίου. Μήπως όλα αυτά είναι μια υποκρισία; Διότι, εάν λειτουργείτε στη λογική της ενιαίας αντίληψης ως Κυβέρνησης, αυτό αντίκειται στο πνεύμα που ο Πρωθυπουργός προχθές σας έδωσε να υλοποιήσετε.
     Πρόκειται, λοιπόν, περί μιας –στην κυριολεξία- «ντροπολογίας», που είναι η περαίωση των περαιωμένων υποθέσεων. Και είναι «ντροπολογία», γιατί, κύριε Υπουργέ, είναι πολλά τα λεφτά που χαρίζετε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Αντωνακόπουλε.
     Ο κ. Μαγκριώτης έχει το λόγο.
     ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
     Η Κυβέρνηση με το νόμο 3259 του καλοκαιριού, αυτόν που κατεπειγόντως έφερε, έκανε τρία πράγματα. Πολύ γρήγορα διέψευσε τον εαυτό της για τις προεκλογικές της δηλώσεις και δεσμεύσεις πως ουδέποτε θα χρησιμοποιήσει τη διαδικασία των περαιώσεων ανέλεγκτων υποθέσεων για να εισπράξει πρόσθετα φορολογικά έσοδα – κάτι που κατήγγειλε στο παρελθόν ότι έκανε το ΠΑΣΟΚ. Δεύτερον, λέγατε πως ουδέποτε θα επιβάλει νέα φορολογία.
     Επέβαλε χαράτσι στους μικρομεσαίους και η Γενική Συνομοσπονδία Επαγγελματιών και Βιοτεχνών Ελλάδος και εμπόρων απήντησε πολύ σκληρά προς την Κυβέρνηση. Επέβαλε ένα χαράτσι 1,6 δισεκατομμύρια ευρώ, που φιγουράρει ως το βασικό πρόσθετο φορολογικό έσοδο για το 2004 και κυρίως για το 2005, για τη δημοσιονομική εξυγίανση και την ήπια προσαρμογή της οικονομίας, στα συνολικά 3,3 τρισεκατομμύρια ευρώ των πρόσθετων φορολογικών εσόδων της νέας χρονιάς.
     Τρίτον, αθώωσε τους φοροφυγάδες και τους φοροκλέφτες με μια σειρά διατάξεων, την επέκταση των οποίων τολμά η Κυβέρνηση και φέρνει σήμερα μετά την κατακραυγή εκείνων των ημερών. Διαψεύδει, δηλαδή, περίτρανα τον εαυτό της και τις προεκλογικές της διακηρύξεις.
     Διαψεύδει όμως και τον ίδιο τον Πρωθυπουργό, ο οποίος έλεγε ότι από την πάταξη της σπατάλης, της φοροκλοπής και της φοροδιαφυγής, του λαθρεμπορίου και της διαφθοράς, θα προκύψουν 10 δισεκατομμύρια ευρώ έσοδα στον κρατικό προϋπολογισμό και με αυτά θα χτίσουμε τη νέα ανάπτυξη. Μέχρι τώρα, βεβαίως, το πλεόνασμα αυτής της πολιτικής δεν το έχουμε δει. Έχουμε δει ακριβώς το αντίθετο και την επέκτασή του συζητούμε σήμερα.
     Κύριε Υπουργέ, το ξέρετε πολύ καλά –είστε ο αρμόδιος Υπουργός- ότι η καθίζηση των φορολογικών εσόδων του 2004 είναι μοναδική. Όπως είναι και η εκτόξευση των δαπανών. Εκεί οφείλεται ένα πρόσθετο έλλειμμα στον προϋπολογισμό του 2004, περίπου 1,5% του ΑΕΠ. Είναι δηλαδή πάνω 2 δισεκατομμύρια ευρώ πρόσθετο έλλειμμα, πέρα από το λογιστικό, με το οποίο έχετε επιβαρύνει την οικονομία και τους Έλληνες πολίτες. Ξέρετε πολύ καλά πως αυτό ήρθε λόγω της φορολογικής ασυλίας που καλλιεργήσατε με την πολιτική σας –και πριν τις εκλογές και μετά τις εκλογές- και με τη διάλυση του φοροεισπρακτικού μηχανισμού.
     Έρχεστε, λοιπόν, τώρα και κάνετε το εξής τραγικό, πέρα από όλα τα άλλα, και εγώ εδώ θέλω να σταθώ. Σε μια εποχή που συζητούμε με δέος τις αυξήσεις στις τιμές των καυσίμων –και ιδιαίτερα για τις ευπαθείς ομάδες του πληθυσμού- έρχεστε και μειώνετε το συντελεστή από 2% σε 7ο/οο για επιχειρήσεις οι οποίες έχουν παρουσιάσει εικονικά και πλαστά τιμολόγια. Επιχειρήσεις που, όπως λέγεται, κατηγορούνται για λαθρεμπόριο καυσίμων και τσιγάρων. Σε αυτές τις δύο κρίσιμες ομάδες των επιχειρήσεων, που κυριαρχεί το λαθρεμπόριο –και είναι ασέβεια προς τις ευπαθείς ομάδες του πληθυσμού σε αυτή την περίοδο- μειώνετε το συντελεστή με τον οποίο πολλαπλασιάζεται ο τζίρος, για να επιβληθεί το πρόστιμο, από 2% σε 7ο/οο!
      Θα είναι μοναδική πράγματι η απώλεια εσόδων για το δημόσιο. Θα είναι μοναδικό και τραγικό το μήνυμα που στέλνετε στις κατηγορίες αυτών των επιτηδείων σ’ αυτούς τους κρίσιμους και ευαίσθητους τομείς. 
      Γι’ αυτό, λοιπόν, σας καλώ και εγώ να αποσύρετε την τροπολογία, τουλάχιστον αυτές τις τραγικές διατάξεις, γιατί νομίζω αυτήν την εποχή, που το κυβερνητικό επιτελείο συζητά να δώσει, αν θα δώσει κάποτε, επιδόματα, κάνετε αυτές τις χαριστικές ρυθμίσεις. Είναι βαθύτατα υποκριτικό. Και θα τελειώσω λέγοντας, κύριε Υπουργέ, ότι σας καλώ, εάν δεν αποσύρετε την τροπολογία, όταν θα εφαρμοστεί και θα δικαιωθεί η φοροδιαφυγή και το λαθρεμπόριο από την εφαρμογή της, σας καλούμε από τώρα να δεσμευθείτε να δώσετε στη δημοσιότητα τα ονόματα των επιχειρήσεων και των φυσικών προσώπων που θα ευνοηθούν από τις διατάξεις αυτές, για να ξέρουν οι πολίτες ποιοι είναι αυτοί. Οι πολίτες, που είναι ειλικρινείς φορολογικά και που έχει ανάγκη η οικονομία μας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μαγκριώτη. 
      Ο κ. Κουτμερίδης έχει το λόγο.
      ΕΥΣΤΑΘΙΟΣ ΚΟΥΤΜΕΡΙΔΗΣ: Ευχαριστώ, κύριε Πρόεδρε.
      Είναι αλήθεια πως η Νέα Δημοκρατία προεκλογικά είχε υποσχεθεί πραγματικά στον Έλληνα επιχειρηματία ένα φορολογικό παράδεισο. «Δεν θα υπάρξουν νέοι φόροι», έλεγαν προεκλογικά και μάλιστα διά στόματος του σημερινού Πρωθυπουργού, ότι «περαιώσεις και άλλα τέτοια καλαμπούρια, τέρμα!» 
      Σήμερα όμως η Νέα Δημοκρατία σαν Κυβέρνηση, μετά τη δημοσιονομική απογραφή, το πρώτο νομοσχέδιο που φέρνει στη Βουλή είναι η ρύθμιση για την περαίωση φορολογικών εκκρεμών υποθέσεων. Πρέπει να παραδεχθούμε ότι οι ρυθμίσεις υπήρχαν και στο παρελθόν. Αλλά ποτέ δεν υπήρχαν ρυθμίσεις που να εντάσσουν επιχειρήσεις που εμπλέκονται με πλαστά και εικονικά τιμολόγια. 
      Η Νέα Δημοκρατία σ’ αυτήν τη ρύθμιση του καλοκαιριού εντάσσει και τις επιχειρήσεις οι οποίες εμπλέκονται με πλαστά και εικονικά τιμολόγια. Μάλιστα, με μία τροπολογία της, επαναπατρίζει ξένα κεφάλαια στη χώρα μας κάτω από αδιευκρίνιστες συνθήκες που έχουν δημιουργηθεί στο εξωτερικό. Συμπληρωματικά έρχεται να επενδύσει σε αυτό το νομοσχέδιο και να συμπληρώσει, να εντάξει μέσα σ’ αυτήν τη ρύθμιση και τις επιχειρήσεις οι οποίες έχουν καταδικαστεί πρωτόδικα και εκκρεμούν στο εφετείο και μάλιστα τις επιχειρήσεις για τις οποίες υπάρχουν δελτία πληροφοριών και υπάρχουν και αποφάσεις επιβολής προστίμου. 
      Είναι, φαίνεται, μία γενικότερη φιλοσοφία της Νέας Δημοκρατίας που έχει σαν Κυβέρνηση, να διακηρύττει ότι θέλει να πατάξει τη διαφθορά και τη διαπλοκή, αλλά με την πρακτική της, να συντηρεί η ίδια τη διαφθορά και τη διαπλοκή. Ισοπεδώνει τους έντιμους και συνεπείς φορολογούμενους με τους παραβάτες. Και είναι πραγματικά πολύ ενδιαφέρον για ποιο μήνυμα στέλνει στην ελληνική κοινωνία, στον Έλληνα επιχειρηματία. Γιατί ένας φορολογούμενος πολίτης, ένας επιχειρηματίας, να είναι νόμιμος και έντιμος, όταν θα έχει την ίδια ή και χειρότερη φορολογική μεταχείριση, μ΄ ένα φορολογούμενο, ο οποίος είναι παραβάτης; 
      Είναι γεγονός πως όλο αυτό το χρονικό διάστημα των οκτώ μηνών η Νέα Δημοκρατία έχει αποδείξει ότι δεν έχει πυξίδα στην άσκηση της οικονομικής πολιτικής στη χώρα μας και με την αλλοπρόσαλλη πρακτική της έχει κατορθώσει να απαξιώσει την καλή εικόνα της χώρας μας στο εξωτερικό. 
      Έχει βρει χρόνο να ζητήσει τη δημοσιονομική απογραφή από την EUROSTAT. Βρήκε χρόνο να αλλάξει τους κανόνες υπολογισμού του δημοσιονομικού ελλείμματος και του χρέους. Βρήκε χρόνο να απαξιώσει όλους τους ελεγκτικούς μηχανισμούς του Υπουργείου Οικονομίας και Οικονομικών. Βρήκε χρόνο να εγκαταστήσει το κομματικό κράτος στη διοίκηση του Υπουργείου Οικονομίας και Οικονομικών. Βρήκε χρόνο να παγιδεύσει την οικονομική δραστηριότητα με την ακατάσχετη διαπλοκολογία της. Όμως, δεν βρήκε χρόνο να συντάξει ένα νέο αναπτυξιακό νόμο για να υπάρχει ένα καινούργιο αναπτυξιακό πλαίσιο για τη χώρα μας. Δεν βρήκε χρόνο να συντάξει το νέο φορολογικό νομοσχέδιο που λέει ότι θα φέρει στη Βουλή, πολύ περισσότερο δεν βρήκε χρόνο να συντάξει συμπληρωματικό προϋπολογισμό, παρά μόνο έφερε ένα προσχέδιο προϋπολογισμού όπου εκεί εμφανίζεται η διάθεσή της να αυξήσει τα δημόσια έσοδα από τους χαμηλούς φορολογούμενους και συνταξιούχους.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Κουτμερίδη.
      Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Το τελευταίο διάστημα, κύριε Πρόεδρε, μετά και τους χαρακτηρισμούς του κυρίου Πρωθυπουργού έχει ανοίξει μια πολύ μεγάλη συζήτηση για τη διαφάνεια, τη διαπλοκή και με ποιο τρόπο επιτέλους θα κτυπηθεί, μάλιστα και για την ισονομία που πρέπει να διακρίνει όλους τους επαγγελματίες πολίτες κλπ. Με την τροπολογία την οποία έχει καταθέσει η Νέα Δημοκρατία τα αντίθετα συμπεράσματα εξάγει και ο ελληνικός λαός. Διότι δεν είναι μόνο το ζήτημα να συζητάς, αλλά στην πράξη να το αποδεικνύεις. Και στην πράξη βέβαια αποδεικνύεται το αντίθετο ότι με το σημείο 3 της συγκεκριμένης τροπολογίας για συγκεκριμένους λόγους ρυθμίζετε υποθέσεις που είναι μπροστά στη δικαιοσύνη. Δηλαδή, πριν η δικαιοσύνη ασχοληθεί και αποφανθεί, έρχεσθε εσείς και λέτε «στοπ» και ευνοώ μεγαλοεπιχειρηματίες. Διότι όταν βάζετε πλέον το όριο των 8 εκατομμυρίων ευρώ σημαίνει πραγματικά ότι εδώ ευνοούμε μεσαίους και μεγάλους επιχειρηματίες. 
      Το ζήτημα αυτό είναι εμφανέστατο, κύριε Πρόεδρε, διότι σκοπίμως η Κυβέρνηση δεν το έφερε τον Αύγουστο, το έφερε σ΄ ένα άλλο νομοσχέδιο με άλλες δώδεκα τροπολογίες για να περάσει και να μη γίνει αντιληπτό όχι μόνο από τη Βουλή γιατί από τη Βουλή θα γίνει, αλλά κυρίως να μην ανοίξει η συζήτηση στον ελληνικό λαό και για να μη διακρίνει ο ελληνικός λαός την απόσταση λόγων και έργων της ηγεσίας της Νέας Δημοκρατίας και της Κυβέρνησης.
      Έτσι, λοιπόν, πιστεύουμε ότι θα πρέπει η Κυβέρνηση να το επανεξετάσει γιατί εδώ σ’ αυτό το σημείο, κύριε Πρόεδρε, όχι μόνο διαφάνεια δεν υπάρχει, αλλά υπάρχει έντονα η διαπλοκή. Και τελικά αναρωτιέται και ο απλός λαός: Ισονομία σ’ αυτήν τη χώρα υπάρχει; Είναι γνωστό βέβαια για μας ότι δεν μπορεί να υπάρξει και θα εξηγήσω παρακάτω. 
      Το σημείο 5 είναι μια άλλη χαρακτηριστική περίπτωση διότι σας είπε και ο εισηγητής μας και απάντηση δεν θα δώσετε: Γιατί επιλέγετε αυτούς τους δύο κλάδους τους εμπόρους βενζίνης και πετρελαίου και εμπόρους πωλήσεων προϊόντων καπνοβιομηχανίας, που γνωρίζουμε ότι σ’ αυτά τα κυκλώματα υπάρχει πραγματικά λαθρεμπόριο; Και δεν είναι βέβαια αυτό το παραεμπόριο το οποίο λέει η Κυβέρνηση και έχει εξαπολύσει και το ΣΔΟΕ να πιάσει τώρα τους φουκαράδες που απλώνουν στο πεζοδρόμιο για να πουλήσουν πέντε προϊόντα να πάρουν 2 ευρώ για να πουν ότι έβγαλαν το μεροκάματο. Να, πού είναι το λαθρεμπόριο το οποίο με τη σημερινή σας πράξη έρχεσθε και πώς το λέτε; Σου κατεβάζω, λοιπόν, το συντελεστή από το 2% στο 7ο/οο Δεν είναι αυτή, κύριε Πρόεδρε, μια νόμιμη φοροδιαφυγή; Αυτό σημαίνει ότι θα πληρώσετε λιγότερα, ενώ όμως ξέρουμε εμείς ότι αυτό το κύκλωμα βγάζει πάρα πολύ χρήμα  και αν θέλετε βέβαια και λαθραίο. 
      Και το ζήτημα τώρα της Αξιωματικής Αντιπολίτευσης, γιατί άκουσα με πάρα πολλή προσοχή τον εισηγητή και τους συναδέλφους: Αν πραγματικά αυτή η κριτική προέρχεται, κύριε Πρόεδρε, από μια αυστηρή αυτοκριτική είναι καλοδεχούμενη. Αλλά αν έρχεται από μια στείρα αντιπολιτευτική τακτική πραγματικά εγώ αυτό που μπορώ να ονομάσω είναι πολιτική υποκρισία, γιατί το φαινόμενο το να νομιμοποιεί αυτή η Αίθουσα παρατυπίες, παρανομίες δεν είναι σημερινό, είναι πολυετές το φαινόμενο αυτό. Και εμείς το λέμε αυτό συνειδητά ότι αυτή η Βουλή όταν χρειάζεται φέρνει τέτοια νομοσχέδια που πραγματικά τις παρατυπίες τις κάνει νόμιμες. Παράδειγμα ποντοπόρος ναυτιλία, την είσοδό της στο Χρηματιστήριο, έφερε το νόμο, τον ψήφισε η πλειοψηφία τότε, έφερε, όμως, μέσα σ΄ ένα μήνα άλλο νομοσχέδιο για να δώσει ακόμα περισσότερα σ’ αυτούς οι οποίοι απαίτησαν να τα πάρουν και τα πήραν όλα. Και έφερε και μια άλλη διάταξη, φωτογραφήστε εσείς  ένα μεγάλο δημοσιογραφικό όμιλο ο οποίος τα χρήματα που πήρε από το Χρηματιστήριο δεν τα πήγε σύμφωνα με το ενημερωτικό δελτίο στις επενδύσεις που έπρεπε να γίνουν, αγόρασε πλοία και ήρθε εδώ μέσα ρύθμιση για να νομιμοποιήσουμε την παρατυπία του συγκεκριμένου δημοσιογραφικού ομίλου. Τι σημαίνει αυτό; 
      ΕΝΑΣ ΒΟΥΛΕΥΤΗΣ (Από την πτέρυγα του ΠΑΣΟΚ): Άλλοι είναι στην Κυβέρνηση.
      ΑΓΓΕΛΟΣ ΤΖΕΚΗΣ: Μπορεί να μην είσθε Κυβέρνηση, αν εκλάβουμε όμως την κριτική σας ως αυτοκριτική είναι καλοδεχούμενη και σωστή, γιατί ο κόσμος μάς ακούει και ας βγάλει ορισμένα συμπεράσματα. Αυτό λέμε από τη δική μας την πλευρά. Και αν θέλουμε πραγματικά να βάλουμε φραγμό στις παρανομίες και στις παρατυπίες, αν υπάρχει πολιτική βούληση, πρέπει να σταματήσουμε να φέρνουμε τροπολογίες, σήμερα, αύριο και χθες για όλα αυτά τα οποία συζητάμε σήμερα. Αυτό είναι το ζήτημα για μας. 
      Καλούμε, λοιπόν, την Κυβέρνηση να την αποσύρει, γιατί αν θέλει να σέβεται τα λεγόμενα του κυρίου Πρωθυπουργού η διαφάνεια και η διαπλοκή με τέτοιες τροπολογίες δεν επιβεβαιώνεται. 
     ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Τζέκη.
     Ο κ. Μάνος έχει το λόγο.
    ΣΤΕΦΑΝΟΣ ΜΑΝΟΣ: Δεν νομίζω, κύριε Πρόεδρε, ότι υπάρχει αμφιβολία στο μυαλό κανενός από μας ότι το Προεδρείο έχει πολύ μεγάλη ευθύνη για την εξέλιξη της συζήτησης. Χθες το Προεδρείο ανέχθηκε να συζητηθούν δώδεκα τροπολογίες της Κυβέρνησης, όλες άσχετες με το νομοσχέδιο. Σήμερα έχουμε αναλώσει μια συνεδρίαση για μια τροπολογία τελείως άσχετη με το νομοσχέδιο και καθόλου επείγουσα. Είναι μια τροπολογία η οποία αποδεικνύει την παθογένεια του Υπουργείου Οικονομικών. Αν προσέξετε, θα δείτε ότι έχει επτά παραγράφους. Οι επτά παράγραφοι τροποποιούν νόμο τον οποίο ψήφισε η Βουλή πριν από δύο μήνες. Δεν είναι καινούργιο φαινόμενο αυτό, απλώς επιβεβαιώνει την άποψη που είχε ο κ. Αλαβάνος πριν ότι δεν αλλάζει απολύτως τίποτα. Η ίδια εικόνα. Φτιάχνει το Υπουργείο, ξαναχαλάει το Υπουργείο. Και βεβαίως κάθε μια από τις διατάξεις αυτές δημιουργεί εύλογα ερωτηματικά. 
    Άλλη μια παρατήρηση για το Προεδρείο. Ανέχθηκε το Προεδρείο να συζητηθεί αυτή η τροπολογία χωρίς να έχουμε έναν κατάλογο των τροποποιουμένων διατάξεων ή των συμπληρουμένων διατάξεων. Ένας από τους λόγους για τον οποίο  πολλοί δεν καταλάβαιναν τι ακριβώς προβλέπει η τροπολογία, ήταν ακριβώς διότι απουσίαζε αυτό το κείμενο, το οποίο ήταν στοιχειώδης υποχρέωση της Κυβέρνησης να μας το παρουσιάσει.
    Έρχομαι τώρα στη συγκεκριμένη παράγραφο 3. Δεν υπάρχει  αμφιβολία, κύριε Πρόεδρε, ότι όταν έρχεται ένα νομοσχέδιο οικονομικού περιεχομένου, διάφοροι ενδιαφερόμενοι, θιγόμενοι ή μη επαρκώς ικανοποιούμενοι, τρέχουν στο Υπουργείο και ζητούν διορθώσεις ή συμπληρώσεις. Και επειδή το Υπουργείο τους έχει μάθει ότι πάντα έτσι νομοθετεί, είναι προφανές ότι υπέκυψε σε τέτοιου είδους πιέσεις και έφερε αυτή τη διάταξη της παραγράφου 3. 
    Δεν θα επαναλάβω τα επιχειρήματα που ακούστηκαν από όλες τις πλευρές της Αντιπολίτευσης. Είναι τελείως απαράδεκτη η διάταξη, κύριε Πρόεδρε, και θα έπρεπε οπωσδήποτε να αποσυρθεί. Πρέπει να σημειώσω το εξής ως προς τον εαυτό μου:
      Ήμουν πάντοτε αντίθετος με οποιεσδήποτε ρυθμίσεις, και με εκείνες που αφορούσαν τα 75.000 ευρώ και με εκείνες των 8.000.000 ευρώ, διότι είναι ένας τρόπος να λέμε στους φορολογούμενους «Είστε κορόιδα, αν είστε έντιμοι.» Και αυτό το επαναλαμβάνουμε συνέχεια με διάφορα προσχήματα κάθε φορά. 
      Τούτη τη φορά, όμως, έχουμε και κάτι παραπάνω. Μιλούμε πλέον για πολύ μεγάλα ποσά. Και νομίζω, κύριε Πρόεδρε, εφόσον επιμένει η Κυβέρνηση στο να ρυθμίζει τέτοια ζητήματα με τον τρόπο που το κάνει, ότι θα έπρεπε εφεξής, από τούτη τη στιγμή, αν πρόκειται να ψηφιστεί αυτή η διάταξη, να ακολουθηθεί η εξής πορεία. Δεν δεχόμαστε, κύριε Υφυπουργέ, να ψηφίζουμε μην γνωρίζοντας τι ψηφίζουμε, όταν δηλαδή έρχεστε ο ίδιος και μας λέτε ότι δεν ξέρετε ποιους αφορά, πόσους αφορά, τι ποσό αφορά. Θα μπορούσε, λοιπόν, να γίνει δεκτό ως παγία τακτική ότι τέτοιου είδους ρυθμίσεις τελούν υπό την αίρεση της έγκρισης της Βουλής. Δηλαδή, να δώσετε μια προθεσμία ολίγων ημερών ή εβδομάδων να δηλώσουν οι ενδιαφερόμενοι την επιθυμία τους να υπαχθούν στη ρύθμιση, να προσκομίσετε στη Βουλή κατάλογο των ενδιαφερομένων και των σχετικών ποσών, η δε Βουλή τότε να αποφασίσει αν εγκρίνει ή δεν εγκρίνει, διότι με αυτά τα οποία μας φέρατε, με την έκθεση του Γενικού Λογιστηρίου είναι νομίζω αδύνατον για έναν έντιμο άνθρωπο να εγκρίνει τις ρυθμίσεις σας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μάνο.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, θέλετε να κάνετε μια μικρή παρέμβαση δύο λεπτών. Ο κύριος Υπουργός βάσει του Κανονισμού μπορεί να παρέμβει οποτεδήποτε. Θέλει να κάνει μια ολιγόλεπτη παρέμβαση ενός ή δύο λεπτών. Δεν θα κάνει ομιλία.
      Ορίστε, κύριε Υπουργέ.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, κατανοώ τις παρατηρήσεις και τις αιτιάσεις των συναδέλφων της Αντιπολίτευσης, αλλά θέλω να δηλώσω κατηγορηματικά, τίμια και καθαρά ότι μας αδικείτε, γιατί ούτε κακές προθέσεις έχουμε ούτε κάποιους θέλουμε να εξυπηρετήσουμε ούτε κάνουμε αυτές τις ρυθμίσεις μέσα στη νύχτα. Και δεν τις κάνουμε και για τον εξής πρόσθετο λόγο. Το μεγαλύτερο περιεχόμενο της κριτικής αφορά ουσιαστικά την πρωτογενή ρύθμιση που ήδη είναι νόμος του κράτους. Δέχομαι τις υπόλοιπες κουβέντες που έγιναν. Θα έχουμε την ευκαιρία να το κουβεντιάσουμε. Θα ανοίξει η συζήτηση για τον προϋπολογισμό και θα τα πούμε.
      Όμως, η ρύθμιση αυτή έγινε μ΄ ένα διαφορετικό τρόπο από αυτόν που γίνονταν στο παρελθόν οι ρυθμίσεις. Η προηγούμενη κυβέρνηση ήρθε επανειλημμένως με τέτοιες ρυθμίσεις, ψήφισε ένα νόμο, πήρε μια εξουσιοδότηση και τα υπόλοιπα τα ρύθμισε με εγκυκλίους. Εμείς δεν επιλέξαμε αυτόν το σκοτεινό τρόπο. Εμείς θέλαμε ό,τι κάνουμε να το φέρουμε στο φως της ημέρας, όπως είπατε, κύριε Γείτονα, για να το δει η Βουλή. Δεν έχουμε να φοβηθούμε ή να κρύψουμε κάτι.
      Τι σημαίνει ρύθμιση; Ασφαλώς, κύριε Μάνο, και εμείς στο παρελθόν ήμασταν κατά των ρυθμίσεων. Και ασφαλώς είμαστε κατά των ρυθμίσεων. Έγινε όμως αυτή η ρύθμιση με μια προϋπόθεση, ότι τελειώνει ένα παρελθόν και ανοίγουμε μια καινούργια σελίδα μ΄ ένα νέο φορολογικό σύστημα -που όλοι γνωρίζετε ότι τις επόμενες μέρες θα κατατεθεί στη Βουλή και θα έχουμε τη δυνατότητα να το κουβεντιάσουμε εκεί- με νέους κανόνες, με νέες αρχές, με περιορισμούς της διαφθοράς και ταυτόχρονα με νέες μεθόδους.
      Αν το κράτος μέχρι σήμερα δεν μπόρεσε να ελέγξει αυτές τις υποθέσεις, οφείλεται στο γεγονός ότι βρισκόμαστε πολύ πίσω στη νέα τεχνολογία, δεν μπορούμε να την αξιοποιήσουμε και φτάνουμε στο επίπεδο να κάνουμε εμείς ρύθμιση. Η προηγούμενη κυβέρνηση να σας θυμίσω τι έκανε; Τέλος του 2003 άφησε και παραγράφηκαν πάρα πολλές υποθέσεις. Να πάμε να καταγράψουμε αυτές τις υποθέσεις; Εμείς δεν κυνηγάμε μάγισσες. Εμείς κοιτάμε να δούμε τι θα κάνουμε από εδώ και πέρα. Η πρώτη μας έγνοια, όταν ήρθαμε στην Κυβέρνηση, ήταν να κάνουμε τέτοιες πολιτικές κινήσεις, που να μην επιβαρύνουμε τους απλούς πολίτες, γιατί δεν αντέχουν άλλο, και να μην αναστείλουμε την αναπτυξιακή προσπάθεια που έχει ανάγκη η χώρα. 
      Μέσα, λοιπόν, από τη ρύθμιση, για να τελειώσουμε με το παρελθόν, με το ξεκίνημα μιας νέας περιόδου, φέραμε αυτές τις ρυθμίσεις. 
      Ούτε μεθοδεύσεις είναι ούτε άνοιγμα στα μεγάλα εισοδήματα είναι ούτε τίποτα.
      Υπάρχουν τρεις περιπτώσεις που ρυθμίζονται μέσα. Η μία είναι αυτή που εξήγησα στην αρχή ότι μπορούν να ενταχθούν οι υποθέσεις που είχαν περαιωθεί αλλά προέκυψαν νέα στοιχεία με δελτία πληροφοριών, όπως τα λένε στις εφορίες, για λήπτες εικονικών τιμολογίων σε ορισμένες περιπτώσεις. Σε καμιά περίπτωση για πλαστά. Δεν μιλάμε για πλαστά. Ούτε για εκδότες εικονικών τιμολογίων μιλάμε. Μιλάμε για λήπτες εικονικών και αφορά μικροεπιχειρήσεις.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Οι λήπτες είναι το πρόβλημα;
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Χριστοδουλάκη.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Χριστουδούλακη, εγώ σας άκουσα με θρησκευτική ευλάβεια. Ακούστε με και εσείς.
      Δεν αφορά, λοιπόν, απατεώνες με αυτήν την έννοια. Ξέρετε όλοι σας και το ξέρουν πολύ καλύτερα οι μικρομεσαίοι επιχειρηματίες, ότι έχουν γίνει θύματα πολλές φορές ληπτών εικονικών τιμολογίων χωρίς να το ξέρουν, χωρίς να το θέλουν και έχουν μπλέξει σ΄ έναν κυκεώνα ακόμα και δικαστικών αγώνων, όπως είναι στην προκειμένη περίπτωση. Διότι εμείς δεν αμνηστεύουμε κανέναν. Μέχρι να εκδικαστεί μία υπόθεση στο δικαστήριο από τις ισχύουσες διατάξεις δίνεται η δυνατότητα στο φορολογούμενο να ζητήσει τον εξωδικαστηριακό συμβιβασμό πριν τη συζήτηση της υπόθεσης. 
      Η καινοτομία που υπάρχει σε αυτήν τη ρύθμιση είναι ότι με το αποτέλεσμα της πρωτοδίκου αποφάσεως μπορούμε -συνυπολογίζοντάς το με τη ρύθμιση- να πάμε στην περαίωση του συμβιβασμού –όχι αγνοώντας την πρωτόδικη απόφαση και το περιεχόμενο αυτής της απόφασης- αρκεί να μην έχει εκδικαστεί σε δεύτερο βαθμό, σε μια προσπάθεια δηλαδή και τους επιχειρηματίες να βοηθήσουμε. Και αυτό φαίνεται από την αποδοχή που έχει αυτή η ρύθμιση στην αγορά παρά το γεγονός ότι οι ηγεσίες ή κάποιες ηγεσίες τοποθετήθηκαν αρνητικά σε αυτήν τη ρύθμιση.
      Το δεύτερο στοιχείο που ερχόμαστε να ρυθμίσουμε είναι μία κατηγορία ανθρώπων εμπόρων τσιγάρων που ο συντελεστής καθαρού κέρδους είναι κάτω του 2%, δηλαδή κάτω του ποσοστού λογιστικών διαφορών που προβλέπει πρωτογενώς η ρύθμιση, γιατί αυτές οι επιχειρήσεις έχουν μεγάλους τζίρους και πολύ μικρό συντελεστή. Κάτω του 2%. 
      Ερχόμαστε, λοιπόν, σε μία προσπάθεια εξορθολογισμού και βάζουμε 0,7% συντελεστή για να μπορέσουν να υπαχθούν και αυτοί, οι οποίοι προσέτρεξαν μετά την πρωτογενή ρύθμιση και μας έκαναν παράπονα.
      Δεύτερον, οι έμποροι πετρελαιοειδών, δηλαδή τα κοινώς λεγόμενα βενζινάδικα, που και αυτοί έχουν συντελεστή καθαρού κέρδους κάτω του 2% και αυτοί έχουν μεγάλους τζίρους καθαρού κέρδους, ήρθαν και μας είπαν ότι και εμείς γιατί να μην μπούμε σε αυτήν τη ρύθμιση, αφού την έχουμε ανάγκη και θέλουμε να κλείσουμε; Γιατί το 2% είναι αποτρεπτικό για εμάς; 
      Ακριβώς σε αυτά τα αιτήματα των κοινωνικών ομάδων -για να μη φαίνεται ότι αποκρύπτουμε και ποιοι εξυπηρετούνται- φέραμε αυτή τη ρύθμιση την οποία θα μπορούσαμε να έχουμε αποφύγει εάν λειτουργούσαμε όπως η προηγούμενη κυβέρνηση, να φέρναμε δηλαδή μία ρύθμιση και να παίρναμε την εξουσιοδότηση να κάνουμε όλα τα υπόλοιπα.
      Εμείς, λοιπόν, πραγματικά είμαστε υπέρ της διαφάνειας, πραγματικά δίνουμε μάχη κατά τη διαφθοράς και με τη ρύθμιση αυτή σ΄ ένα πολύ μεγάλο βαθμό το πετυχαίνουμε. Και ταυτόχρονα, με την επεξεργασία του φορολογικού συστήματος, που σε λίγες ημέρες θα έρθει στη Βουλή και θα έχουμε τη δυνατότητα να το κουβεντιάσουμε, φιλοδοξούμε να δημιουργήσουμε προϋποθέσεις και καλύτερου και δικαιότερου και απλού και σταθερού και κοινωνικά δίκαιου φορολογικού συστήματος και παράλληλα να υπηρετήσουμε και τον πολιτικό μας στόχο, που είναι σχεδόν ταυτισμένος με τη λειτουργία και την πορεία των επιχειρήσεων και που είναι ο στόχος της ανάπτυξης της οικονομίας.
      Γι’ αυτό, κύριοι συνάδελφοι, θα ήθελα να σας παρακαλέσω να δεχθείτε αυτή την τροπολογία. Και οι όποιοι συνειρμοί οδηγούν σε φαντασιώσεις θα ήθελα να σας παρακαλέσω να σταματήσουν εδώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο Κοινοβουλευτικός Εκπρόσωπος του ΠΑΣΟΚ κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, νομίζω ότι η τελευταία παρέμβαση του κυρίου Υφυπουργού μάλλον γεννά περισσότερα ερωτήματα απ’ όσες απαντήσεις δίδει. Γι΄ αυτό και είναι ακόμα πιο βαθύς ο σκεπτικισμός μας για όσα επιχειρεί η Κυβέρνηση να ρυθμίσει με τη συζητούμενη τροπολογία.
      Κύριε Υπουργέ, η πρώτη μου απορία είναι τι είναι αυτό που δεν γνωρίζατε τον Ιούλιο του 2004 και γνωρίζετε τον Οκτώβριο του 2004, ώστε μετά από μικρή παρέλευση χρόνου να οδηγείσθε σε αναθεώρηση δικών σας διατάξεων;
      Το δεύτερο το οποίο θέλω να επισημάνω, είναι ότι στο όνομα μιας μελλοντικής φορολογικής μεταρρύθμισης επιλέγετε, σύμφωνα με όσα υποστηρίξατε πριν από λίγο, να κάνετε μία κακή ρύθμιση του παρόντος. Διότι αυτό υπονοείτε όταν λέτε: «Θέλουμε να τελειώσουμε με το παρελθόν, ετοιμαζόμαστε να εισηγηθούμε σε λίγο καιρό ένα νέο φορολογικό σύστημα». 
      Δεν γνωρίζω τι ακριβώς έχετε στο μυαλό σας, κύριε Υφυπουργέ, που σας αναγκάζει σήμερα να δηλώνετε ότι μελλοντικά θα προχωρήσετε καλύτερα συγκριτικά με αυτό που κάνετε τώρα. 
      Με εξέπληξε το γεγονός ότι ο κύριος Υφυπουργός με πολύ μεγάλη ευκολία είπε «σήμερα θέλουμε να διευθετήσουμε θέματα που αφορούν τους μικρομεσαίους επιχειρηματίες» και προσδιόρισε ως οροφή των  υποθέσεων που πρόκειται να διαρρυθμιστούν τα 8 εκατομμύρια ευρώ.
      Δηλαδή, κύριε Υφυπουργέ, νομίζετε ότι τα 3 δισεκατομμύρια δραχμές, που θα αποτελέσουν το αντικείμενο των ρυθμίσεων, αφορούν μικρούς επιχειρηματίες στην ελληνική αγορά; 
      Και κάτι ακόμη: Είδα πολύ προσεκτικά τις τροποποιούμενες διατάξεις του ν. 3259 και μου εγεννήθησαν νέα ερωτήματα. Για ποιο λόγο, κύριε Υφυπουργέ, με την παράγραφο 4 της τροπολογίας σας προβλέπετε έναρξη ισχύος από 15/7/2004, ενώ για τις προηγούμενες τρεις παραγράφους της τροπολογίας σας προβλέπετε ρύθμιση των υποθέσεων που έχουν εμφανιστεί ενώπιον των αρμοδίων υπηρεσιών του Υπουργείου Οικονομίας μέχρι την έναρξη ισχύος του προηγούμενου νόμου, του 3259; Δηλαδή για να το πω διαφορετικά, προκειμένου να γίνει ο συμψηφισμός του 25% ή 30% της διαφοράς κύριου πρόσθετου φόρου και προστίμου που έχει βεβαιωθεί από πρωτόδικη απόφαση, ανατρέχουμε στην 15η Ιουλίου του 2004 –δεν γνωρίζω γιατί αυτή η επιλογή- αλλά όταν πρόκειται να επεκτείνουμε τις διατάξεις του ν. 3259 αναφερόμαστε σε υποθέσεις, οι οποίες έχουν παρουσιαστεί ενώπιον των υπηρεσιών σας μέχρι τις 4/8/2004, που είναι η ημερομηνία δημοσιεύσεως του νόμου! Οφείλω να σας πω ότι δεν κατανοώ τι ακριβώς συμβαίνει, τι ακριβώς γνωρίζετε εσείς που δεν γνωρίζουμε εμείς για να υπάρχει αυτή η απόκλιση των ημερομηνιών. Τι έχει συμβεί ανάμεσα στις 15/7/2004 για τη μια ρύθμιση και στις 4/8/2004 για τις υπόλοιπες ρυθμίσεις, κύριε Υφυπουργέ;
      Κύριε Πρόεδρε, οφείλω να πω ότι η κατάργηση της εκκρεμοδικίας που αφορά υποθέσεις στον πρώτο και το δεύτερο βαθμό της διοικητικής δικαιοσύνης είναι οριακής συνταγματικότητας. Αναλαμβάνει την ευθύνη η Κυβέρνηση να εισηγηθεί πρόσθετες διατάξεις, οι οποίες είναι πολύ πιθανό να καταπέσουν ως αντισυνταγματικές σε περίπτωση προσφυγής ενδιαφερομένου.
      Κλείνω, κύριε Πρόεδρε, αναφερόμενος στους συναδέλφους της Νέας Δημοκρατίας. Οι διακηρύξεις περί καταπολεμήσεως της διαφθοράς έχουν αξία όταν συνοδεύονται από πολύ συγκεκριμένη πολιτική πράξη.
      Εμείς, κύριε Πρόεδρε, θα ζητήσουμε σε λίγο ονομαστική ψηφοφορία. Θα καταθέσουμε αίτηση ονομαστικής ψηφοφορίας και θα ζητήσουμε από κάθε συνάδελφο ξεχωριστά να δηλώσει διά της ψήφου του ότι αναλαμβάνει συγκεκριμένη ευθύνη για αυτά που θεωρητικώς διακηρύσσονται, αλλά στην πράξη καταπολεμώνται.
      ΑΘΑΝΑΣΙΟΣ ΜΠΟΥΡΑΣ: Αυτό τι είναι, απειλή, κύριε Καστανίδη;
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Καστανίδη.
      Ο κύριος Υφυπουργός έχει το λόγο.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Καστανίδη, θα σας δώσω μια λακωνική απάντηση.
      Η μετάθεση της ημερομηνίας γίνεται ακριβώς για να αποφύγουμε αυτό που είπατε εσείς, την αντισυνταγματικότητα, δηλαδή την προσφυγή ενός πολίτη, όπου δεν εφαρμόζεται κατά τον ίδιο τρόπο μία συγκεκριμένη διάταξη.
Ως έγκριτος νομικός πιστεύω ότι το αντιλαμβάνεστε και εσείς. 
      Δεύτερον, για τα ποσοστά που λέτε, όπως γνωρίζετε πολύ καλά επίσης ως έγκριτος νομικός, για να νομιμοποιηθεί μία προσφυγή ενός πολίτη, πρέπει να βεβαιωθεί το 25%  ή το 30% κατά περίπτωση. Λέμε, λοιπόν, σε αυτούς που θα προστρέξουν και θα ενταχθούν στη ρύθμιση ότι αυτό το 25%-30% δεν χάνεται, συμψηφίζεται. Και αν χρειαστεί να προκύπτει φόρος μεγαλύτερος και ενταχθούν στη ρύθμιση, πληρώνεται η διαφορά. Νομίζω ότι είναι πολύ απλό και δεν ενέχει κάποιο στοιχείο που να οδηγεί σε ύποπτους συνειρμούς. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, να μου επιτρέψετε, αλλά δεν έγινε κατανοητό το ερώτημα. Κύριε Υπουργέ, στη ρύθμιση της παραγράφου 4 της τροπολογίας σας γιατί ανατρέχετε στην περίοδο μετά την 15.7.2004, ενώ για την επέκταση των διατάξεων του ν. 3259 ορίζετε τη δημοσίευση του νόμου;
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Για να συμπεριλάβουμε μέσα ό,τι είναι ληξιπρόθεσμο εκείνη τη στιγμή. 
      (Θόρυβος στην Αίθουσα)
      ΧΑΡΑΛΑΜΠΟΣ ΚΑΣΤΑΝΙΔΗΣ: Μα, τι είναι αυτά;  Με συγχωρείτε, αλλά εγώ έχω καταλάβει. Διότι στους συναδέλφους της Νέας Δημοκρατίας, οι οποίοι ήδη ζητούν να πουν την άποψή τους, λέω ότι οι φορολογικές υποθέσεις που κατά το ν. 3259 ρυθμίζονται ανατρέχουν μέχρι την 31.12.2002. Παρακαλώ δείτε τις διατάξεις του ν. 3259.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Βεβαίως ναι.
      ΑΓΓΕΛΟΣ ΤΖΕΚΗΣ: Έτσι είναι.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ως εκ τούτου, λοιπόν, θα πρέπει να δούμε γιατί μέχρι 31.12.2002 ανατρέχουν οι υπό ρύθμιση περιπτώσεις κατά το ν. 3259. Γιατί στη συζητούμενη τροπολογία ορισμένες ρυθμίσεις αφορούν το χρόνο μέχρι τη δημοσίευση του ν. 3259 και στη μία περίπτωση από 15.7.2004.
      Εγώ δεν γνωρίζω τι υπάρχει στην προκειμένη περίπτωση, κύριε Πρόεδρε. Γνωρίζω μόνο ένα πράγμα, ότι με τη ρύθμιση του 7 τοις χιλίοις που εισηγείται η Κυβέρνηση δηλώνεται άγνωστο ύψος απωλειών για το ελληνικό δημόσιο, ενώ την ίδια ώρα αρνείστε, μπροστά σ΄ ένα ράλι των τιμών του πετρελαίου, να βοηθήσετε τους πιο φτωχούς Έλληνες με την καταβολή του επιδόματος θέρμανσης.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Σκοπελίτης.
      ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, θα είμαι λακωνικός. 
      Παρακολουθώ με μεγάλη προσοχή. Δεν θα επαναλάβω τα όσα είπε ο συνάδελφος κ. Τζέκης. Εκείνο που θέλω να πω, κύριε Υπουργέ, είναι τούτο. Στο σημείο που φτάσαμε, ένας τρόπος υπάρχει, να αποσύρετε τη συγκεκριμένη τροπολογία.
      (Χειροκροτήματα)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ: Κύριε Πρόεδρε, με πρόλαβε ο κ. Σκοπελίτης. Έχει ειπωθεί και από συναδέλφους του ΠΑΣΟΚ. 
      Κύριε Υπουργέ, μετά από όλη τη συζήτηση που έγινε, πιστεύω ότι ακούσατε τα επιχειρήματα, είναι βάσιμα, ακούσατε και –αν θέλετε- θετικές προτάσεις διεξόδου, είπαν ορισμένοι συνάδελφοι αρκετές. Νομίζω ότι η καλύτερη οδός για απεμπλοκή από μία κατάσταση που θα φέρει δυσκολίες στη συνέχιση του έργου της Βουλής αλλά που θα μας δώσει και μία δυνατότητα να ενισχύσουμε την αξιοπιστία του Κοινοβουλίου και, αν θέλετε, της Κυβέρνησής σας απέναντι στην κοινή γνώμη θα ήταν να αποσύρετε την τροπολογία, να πάρετε υπόψη μια σειρά προϋποθέσεις που τέθηκαν και να τα ξανασυζητήσουμε.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης):  Το λόγο έχει ο κύριος Υπουργός.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Πραγματικά δεν μπορώ να κατανοήσω όλη αυτή τη παραφιλολογία που αναπτύχθηκε, γιατί νομίζω ότι οι εξηγήσεις που έδωσε η Κυβέρνηση είναι ξεκάθαρες. Δεν πρόκειται για μεγάλους επιχειρηματίες. Υπάρχει ένα συγκεκριμένο πλαφόν πρωτογενώς …
      (Θόρυβος από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ κύριοι συνάδελφοι! Κύριε Πάγκαλε! 
      (Θόρυβος από την πτέρυγα της Νέας Δημοκρατίας)
      Κύριοι συνάδελφοι της Νέας Δημοκρατίας, σας παρακαλώ! Συζήτηση γίνεται. Δεν διαγωνιζόμαστε σε φωνασκίες. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Προς τα εκεί, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Και προς τα εκεί έκανα παρατήρηση. 
      Κύριοι συνάδελφοι, όπως ακούστηκαν όλοι οι Βουλευτές ήρεμα και καλά και είπαν την άποψή τους, έτσι να ακουστεί και ο κύριος Υπουργός. Σας παρακαλώ να μη τα χαλάσουμε εδώ. Απευθύνομαι και στις δυο πλευρές. 
      Ορίστε, κύριε Υπουργέ. 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, νομίζω ότι η προσπάθεια των συναδέλφων της Αξιωματικής Αντιπολίτευσης να βγάλουν το λαβράκι, απέτυχε. Και απέτυχε διότι οι μεγάλες επιχειρήσεις είχαν αφ’ ενός τη δυνατότητα πρωτογενώς να κάνουν χρήση της ρύθμισης και να τύχουν των ευεργετημάτων της. Δεν είναι πολύ μεγάλες οι επιχειρήσεις κατά τη δική μας γνώμη, αυτές που έχουν ακαθάριστα έσοδα κάθε χρόνο 8.804.000 ευρώ. Και δεύτερον οι ρυθμίσεις αυτές που γίνονται αφορούν μικροεπιτηδευματίες. Θα έλεγα να πάτε σήμερα έξω στην κοινωνία, στους επιχειρηματίες να τους ρωτήσετε αν πράγματι είναι ευχαριστημένοι απ’ αυτή την πολιτική. 
      Εμείς ωστόσο θα πρέπει να σας δηλώσουμε ότι εφαρμόζουμε απαρέγκλιτα την πολιτική μας και τις προεκλογικές μας δεσμεύσεις. Όμως το πολιτικό αποτέλεσμα των όποιων πολιτικών αποφάσεων όπως ξέρετε και σεις δεν έρχεται στο σημείο μηδέν, δεν καταγράφεται στο σημείο μηδέν. Χρειάζεται ένας χρόνος. 
      Για να μπορέσουμε, λοιπόν, να βοηθήσουμε την επιχειρηματικότητα να αναπνεύσει από τη δική σας πολιτική, όχι από τη δική μας, κάνουμε αυτές τις ρυθμίσεις και δίνουμε τη δυνατότητα έστω και μέσω αυτών των ρυθμίσεων που δεν είναι ο καλύτερος τρόπος άσκησης φορολογικής πολιτικής και μέχρι να έχουμε την έναρξη μιας νέας περιόδου μ΄ ένα νέο φορολογικό σύστημα, να τους δώσουμε αυτή την αναπνοή. 
      Αν σταματήσουμε είμαι βέβαιος ότι εσείς θα είστε οι πρώτοι που θα λέτε ότι αδρανούμε και δεν κάνουμε τίποτα. Θέλετε, λοιπόν, την αποτυχία της χώρας, εν ονόματι της αποτυχίας αυτής της Κυβέρνησης; Ε, αυτό δεν πρόκειται να το δεχθούμε εμείς. Θα συνεχίσουμε με αποφασιστικότητα, θα συνεχίσουμε με διαφάνεια, στο φως της ημέρας κύριε Γείτονα, επαναλαμβάνω, χωρίς να φοβούμαστε τίποτα και χωρίς να αποκρύπτουμε τίποτα. Μπορούσαμε να έχουμε αποφύγει όλη αυτήν την κριτική αν και εφόσον τη ρύθμιση την είχαμε φέρει όπως φέρνατε εσείς τις προηγούμενες ρυθμίσεις με εξουσιοδότηση στον Υπουργό Οικονομίας. Εμείς κάναμε το αντίθετο, στη διαφάνεια, στο φως της ημέρας και έτσι θα πορευθούμε από εδώ και πέρα. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας).
      ΠΡΟΕΔΡΕΥΩΝ (Σωτήρης Χατζηγάκης): Ο κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Χαίρομαι που ο κύριος Υπουργός είπε εν τη ρύμη του λόγου του ότι η Κυβέρνηση  εφαρμόζει την πολιτική της. Αυτό διαπιστώνουμε και εμείς, ότι ναι, σήμερα πραγματικά αρχίζει η νέα Κυβέρνηση να εφαρμόζει την πολιτική της. Γιατί θα περίμενε κανείς όλο αυτό το αλαλούμ που έχει γίνει γύρω από το Υπουργείο Οικονομικών είτε με την κατάργηση του ΣΔΟΕ είτε με τη μείωση των φορολογικών εσόδων είτε με ό,τι άλλο προηγήθηκε και με την προχειρότητα του προηγούμενου νόμου του Αυγούστου, ότι θα ήταν κάτι ενδεχομένως τυχαίο. Το μεν πρώτο γιατί υπήρχε μια αντιπολιτευτική τακτική και νοοτροπία που λόγω κεκτημένης ταχύτητας λειτουργούσε ακόμη και από την άλλη ίσως γιατί η άγνοια οδηγούσε στην προχειρότητα. Αλλά όμως σήμερα διαπιστώνουμε αυτό που λέτε, ότι ναι, έρχεστε εδώ να ασκήσετε την πολιτική σας. Από τη μια να βάλετε στα τέλη κυκλοφορίας 70 δισεκατομμύρια ευρώ στον απλό λαό και από την άλλη να χαρίζετε τα δισεκατομμύρια σε κάποιους που εσείς εκτιμάτε ότι πρέπει να εξυπηρετήσετε. Και δεν φέρνετε ούτε καν τον κατάλογο αυτών να ξέρουμε ποιοι είναι. Αυτή είναι η πολιτική σας, κύριε Υπουργέ. Και αυτό πρέπει να το ξεκαθαρίσετε σήμερα εδώ, αν θέλετε να είστε συνεπής τουλάχιστον απέναντι στον εαυτό σας. Γιατί συνεπής στην παράταξή σας είστε. Και έχουμε συνηθίσει από το παρελθόν τη διαδικασία και τη νοοτροπία αυτή. 
      Όμως πρέπει να σας πούμε και κάτι άλλο. Περνάτε αυτό το κλίμα που είπα πριν.
Γιατί όταν είναι γνωστό από τις μελέτες που γίνονται -και το Πολυτεχνείο έχει δείξει- ότι υπάρχει μόνο στα καύσιμα φοροδιαφυγή της τάξεως των 3,5 δισεκατομμυρίων ευρώ, αντιλαμβανόμαστε όλοι ποια κατάσταση πάτε να διαμορφώσετε σε βάρος της ελληνικής κοινωνίας. Και αυτή την κατάσταση θα την πληρώσετε πρώτοι εσείς. Αλλά όμως θα έχετε κάνει εκείνο το οποίο έχετε ως στόχο, να εξυπηρετήσετε τα συμφέροντα τα μεγάλα. Αλλά όχι μόνο τα μεγάλα, αλλά τα παράνομα συμφέροντα.
      Ειπώθηκε με μεγάλη έμφαση ότι όσον αφορά τα εικονικά τιμολόγια, αυτό κυρίως αφορά τους λήπτες και όχι αυτούς που τα εκδίδουν, που όπως είπε ο αγαπητός συνάδελφος της παράταξής σας αυτοί είναι άγνωστοι και δεν πιάνονται ποτέ. Κι όμως εσείς δεν μιλάτε για το ποιοι είναι αυτοί, πόσοι είναι αυτοί και γιατί θέλετε να κάνετε τη ρύθμιση. Βέβαια το ότι κάνετε ό,τι σας υποδεικνύουν οι φίλοι σας και αυτοί τους οποίους θέλετε να εξυπηρετήσετε, οι μεγάλοι και παρανομούντες ταυτόχρονα, προκύπτει και από την παράγραφο 4 της τροπολογίας που φέρατε. Βάζετε μέσα στις διαδικασίες, στα πλαίσια νομοτεχνικής δήθεν αποκατάστασης και όλα τα πρόστιμα που έχουν πληρωθεί μη μπας και ξεφύγει κάτι από το 7 τοις χιλίοις και πέσει λίγο παραπάνω. 
      Αυτή είναι η αντίληψή σας, κύριε Υπουργέ, αυτά τα συμφέροντα θέλετε να εξυπηρετήσετε. Ασφαλώς έχετε υποχρέωση απέναντι στον ελληνικό λαό σήμερα εδώ να δηλώσετε ποιους αφορούν. Εν πάση περιπτώσει εμείς έχουμε υποχρέωση από την πλευρά μας να μην αφήσουμε να περάσει αυτή η πολιτική.
      (Χειροκροτήματα από την πτέρυγα του ΠΑΣΟΚ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Στρατάκη.
     Ο κ. Καραμάριος έχει το λόγο.
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, το να ισχυρίζονται νέοι συνάδελφοι στη Βουλή ότι αυτή η πρακτική, την οποία θέλουμε να εφαρμόσουμε σήμερα, είναι πρωτοφανής, δικαιολογούνται γιατί οι άνθρωποι δεν γνωρίζουν. Αλλά το να ισχυρίζονται παλαιότεροι συνάδελφοι και μάλιστα αυτοί που διαμόρφωσαν την οικονομική πολιτική της χώρας επί τόσα χρόνια ότι τέτοιες περιπτώσεις είναι σπάνιες και πρώτη φορά έρχονται, θα τους απαντούσα εγώ ευθέως, κύριε Πρόεδρε, να κρατήσετε τη συνεδρίαση για αύριο για να φέρουμε τα Πρακτικά των συνεδριάσεων πριν τέσσερα, πέντε χρόνια που συζητούσαμε για εκείνα τα περίφημα εικονικά τιμολόγια των δισεκατομμυρίων και εκατομμυρίων δραχμών. 
      ( Χειροκροτήματα από την πτέρυγα της Νέας Δημοκρατίας )
      Πράγματι σιωπήσαμε τότε γιατί βλέπαμε ότι υπήρχε μια διάσταση απόψεων. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, συμφωνούμε με την πρόταση του κ. Καραμάριου. 
      ΑΝΑΣΤΑΣΙΟΣ ΚΑΡΑΜΑΡΙΟΣ: Ναι, να τα φέρουμε αύριο. 
      ΠΡΟΕΔΡΕΥΩΝ (Σωτήρης Χατζηγάκης): Μόνο που πρέπει να συμφωνεί και  το Προεδρείο. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Συμφωνούμε πάντως, κύριε Πρόεδρε.
      ΑΝΑΣΤΑΣΙΟΣ ΚΑΡΑΜΑΡΙΟΣ: Ποιο είναι, όμως, το σπουδαιότερο, κύριε Πρόεδρε; Ότι συζητάμε να ρυθμίσουμε υποθέσεις που προέκυψαν επί των ημερών σας. Και το ερώτημα είναι: Για να δούμε, γιατί οι υποθέσεις αυτές έφτασαν σ’ αυτό το σημείο; 
      Όλα αυτά που ελέγχουμε, κύριοι, και θέλουμε να ρυθμίσουμε είναι επιχειρηματίες και άνθρωποι της εποχής σας. Εσείς κυβερνήσατε. 
      Ξέρουν εδώ οι εφοριακοί για τους ελέγχους που γίνονται στις υποθέσεις αυτές. Λέτε εσείς ότι ο έφορος είναι θέσφατο, έχει δίκιο; Η λύση είναι κάπου στη μέση. Γι’ αυτό και οι φορολογούμενοι πάνε στα δικαστήρια. Και μην προσπαθείτε να εντυπωσιάσετε σήμερα. Βρήκατε την ευκαιρία και βρήκατε και τον άνθρωπο τον κ. Ρεγκούζα, ο οποίος προσπαθεί να περισώσει τι; Να περισώσει αυτά που κάνατε εσείς επί των ημερών σας. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Γιατί να τα περισώσετε; 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Καστανίδη.
      ΑΝΑΣΤΑΣΙΟΣ ΚΑΡΑΜΑΡΙΟΣ: Ο αγαπητός συνάδελφος κ. Καστανίδης δεν γνωρίζει ότι αυτές οι τροποποιήσεις είναι αντικατάσταση ισχύουσας νομοθεσίας. Πρέπει πράγματι αφού θα ισχύσει ο νόμος, να υπάρχει ισότητα. Απλό είναι αυτό, κύριε Καστανίδη.
      Θα έλεγα, όμως, το εξής για να μη μακρηγορώ: Οι προσθήκες αυτές που έρχονται, είναι πράγματι προσθήκες ενός υπάρχοντος νόμου. Οι πρώτες τρεις παράγραφοι –για να μην πελαγώνουμε στις λέξεις τώρα- είναι ακριβώς προσθήκες στο νόμο. Για την τέταρτη και πέμπτη παράγραφο έδωσε εξηγήσεις ο κύριος Υπουργός. 
      Από κει και πέρα, τι έχουμε να κάνουμε; Να δεχθούμε ή να μη δεχθούμε αυτή την τροπολογία; Υπάρχουν υποθέσεις οι οποίες εκκρεμούν και για τις οποίες δεν βάζει κανένα χέρι ο κύριος Υπουργός. Τα ποινικά δικαστήρια υπάρχουν. Αν υπάρχουν λαθρέμποροι κατονομάστε τους για να δείτε ποιοι ήταν επί των ημερών σας. 
      Εδώ σήμερα τι λέμε εμείς; Ουδεμία υπόθεση που εκκρεμεί στα δικαστήρια δεν καταργείται ποινικά. Αν υπάρχουν λαθρέμποροι θα τους βρει η δικαιοσύνη. 
      Αυτές οι εκκρεμείς φορολογικές υποθέσεις πρέπει κάποτε να λήξουν. Το δημόσιο να εισπράξει χρήματα. Έχει ανάγκη το δημόσιο διότι εσείς, κύριοι, αφήσατε άδεια τα δημόσια ταμεία.
      Σας παρακαλώ, λοιπόν, κύριε Πρόεδρε, κρατήστε τη συζήτηση για αύριο και να φέρουμε τις διατάξεις του νόμου για τα εικονικά τιμολόγια και να δούμε ποιανού είναι.
      ΧΑΡΑΛΑΜΠΟΣ ΚΑΣΤΑΝΙΔΗΣ: Συμφωνούμε.
      (Χειροκροτήματα από την πτέρυγα του ΠΑΣΟΚ)
      ΑΝΑΣΤΑΣΙΟΣ ΚΑΡΑΜΑΡΙΟΣ: Χειροκροτάτε γιατί δεν έχετε άλλη διέξοδο.
      (Χειροκροτήματα από την πτέρυγα της Νέας Δημοκρατίας)
      Βλέπω ότι αφήσαμε την ουσία της τροπολογίας και αρχίσαμε να συζητάμε τη συνέχεια εκείνου του νόμου. Όμως δεν κάνουμε τίποτε περισσότερο παρά προσπάθεια για να λήξουν κάποιες εκκρεμείς υποθέσεις. 
      Πήρα το λόγο να μιλήσω, κύριε Πρόεδρε, γιατί μου ήρθε κάποιο έγγραφο από το επιμελητήριο που λέει ότι εδώ κανένας δεν ενδιαφέρεται. Το Επιμελητήριο Δωδεκανήσου λέει ότι ναι μεν ρυθμίζονται όλες οι περιπτώσεις, αλλά τι θα γίνει με εκείνες στις οποίες υπάρχουν κατεσχημένα βιβλία του Κώδικα Φορολογικών Στοιχείων επί δέκα χρόνια; Οι άνθρωποι αυτοί δεν μπορούν να δουλέψουν. Πρέπει να λυθεί αυτό το πρόβλημα. Διότι ο οποιοσδήποτε έφορος μπορεί να κρατήσει τις υποθέσεις στα συρτάρια του και κανείς δεν τις αγγίζει. Πρέπει, λοιπόν, να προστεθεί διάταξη και για εκείνες τις υποθέσεις που εκκρεμούν όταν λήξουν να υπαχθούν σ’ αυτή τη νομοθετική ρύθμιση.
      (Στο σημείο αυτό ο Βουλευτής κ. Αναστάσιος Καραμάριος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, μένω έκπληκτος. Μας είπε προηγουμένως ο αγαπητός κ. Καραμάριος ότι η ευγενής πρόθεση και καλοσύνη της Νέας Δημοκρατίας είναι να περισώσει ανομίες του παρελθόντος που αφορούν υποθέσεις και πρόσωπα των ημερών μας. 
      Αναρωτιέμαι γιατί αυτή η ευγενής πρόθεση και καλοσύνη; Αναρωτιέμαι γιατί τέτοιος κόπος, γιατί τέτοιος κοπετός; Διότι, κύριε Πρόεδρε, εξοπλιστικά προγράμματα έγιναν στο παρελθόν, αλλά στήνουν οι κυβερνητικοί εξεταστικές επιτροπές και δεν θέλουν να σώσουν τίποτε. Για το Χρηματιστήριο κατηγορούν και θέλουν να στήσουν νέα εξεταστική επιτροπή. Τώρα ξαφνικά ανακάλυψαν τις ανομίες του παρελθόντος και έχουν την ευγενή φιλοδοξία να τις καλύψουν; Κάτι δεν πάει καλά, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, τι διαβάζει κανείς πίσω από το κείμενο της τροπολογίας; Διαβάζει σαφώς ότι υπάρχουν άδεια ταμεία, ότι υπάρχει περίσσεια άγχους για το πώς θα γεμίσουν τα ταμεία. Όμως τα ταμεία άδειασαν γιατί η περίφημη προσπάθεια της Νέας Δημοκρατίας να πατάξει τη σπατάλη απέτυχε. Τα έξοδα τριπλασιάστηκαν. Παράλληλα μειώθηκαν τα έσοδα κατά 50% γιατί οι εισπρακτικοί μηχανισμοί αδράνησαν. Το κακό ΣΔΟΕ έπρεπε να διαλυθεί, όχι γιατί δεν έκανε σωστά τη δουλειά του, αλλά γιατί κατά 95% ήταν συνδικαλιστικά ΠΑΣΟΚ. Μα, η γάτα είναι χρήσιμη όταν πιάνει ποντίκια και όχι όταν είναι άσπρη ή μαύρη.
      Διαλύσατε τους εισπρακτικούς μηχανισμούς και μειώσατε τα έσοδα. Σήμερα κοιτάτε πώς θα μπαλώσετε την κατάσταση. Πίσω από το κείμενο της τροπολογίας διαβάζουμε ότι είναι ανάγκη να μαζέψουμε λεφτά. Αυτό, όμως, το άγχος είναι κακός σύμβουλος, διότι καταλύει κάθε ηθικό φραγμό. Το καλοκαίρι περάσατε μία τροπολογία στις ανέλεγκτες υποθέσεις μέχρι 8 εκατομμύρια ευρώ να προχωρήσουν σε ρύθμιση. Εξαιρούσατε κάποιες περιπτώσεις. Με αυτήν την τροπολογία και αυτούς που είχαν πάει στα δικαστήρια και πρωτοδίκως είχαν καταδικαστεί, τους βάζετε μέσα στη ρύθμιση. Δηλαδή αυτούς που έχουν προφανή δόλο τους βάζετε στη ρύθμιση. 
Και όχι μόνο αυτό και αυτή είναι η απάντηση στον κ. Καραμάριο. Προχωράτε και σ’ αυτούς που είναι υπότροποι, σ’ αυτούς που έχουν κλείσει τις υποθέσεις τους και έρχεστε να τους εντάξετε και αυτούς στη ρύθμιση. 
      Τι θα πει η κοινωνία; Τι θα πει ο έντιμος φορολογούμενος; Τι μηνύματα εκπέμπετε; Ότι «κοιτάξτε να φοροκλέβετε, κοιτάξτε να μην είστε συνεπείς για να μπορεί εκ των υστέρων να έρχονται ρυθμίσεις να σας καλύπτουν;» Αυτό είναι το μήνυμα που περνάτε στην κοινωνία; 
      Βογκάει η αγορά από τα πλαστά και εικονικά τιμολόγια, τα οποία όχι μόνο δημιουργούν, αν θέλετε, έναν πλαστό ισολογισμό, αλλά παράλληλα αδειάζουν και τα δημόσια ταμεία. Πώς; Διότι αυτά τα οποία εξάγονται εικονικώς προς τα έξω από εικονικές εταιρείες στο εξωτερικό, έρχονται εκ των υστέρων με τα πλαστά και εικονικά αυτά τιμολόγια και λένε «επιστρέψτε μας το φόρο, το ΦΠΑ» και επιστρέφουν και το ΦΠΑ. Όχι, μόνο δεν υπάρχει συναλλαγή, υπάρχει και επιστροφή. 
      Όσο δε για τα ονόματα, εσείς τα καταγγείλατε στο μεζεδοπωλείο «Μπαϊρακτάρης», αλλά φαίνεται ότι από το μεζεδοπωλείο «Μπαϊρακτάρης» όπου κάνατε τις διακηρύξεις σας μέχρι που να φτάσετε στην πράξη, ο δρόμος του φαγητού είναι μακρύς!
       Ακούστε, αγαπητοί συνάδελφοι! Τέτοιες τροπολογίες πραγματικά είναι ύποπτες και καλό είναι να αποσύρονται. Παράλληλα, όσοι από εσάς νομίζετε ότι καλύπτονται επιχειρηματίες, γιατί κόπτεστε τόσο για τους επιχειρηματίες του ΠΑΣΟΚ; Αφήστε τους να πάνε να πληρώσουν! Επιχειρηματίες του ΠΑΣΟΚ δεν είναι; Υποθέσεις του ΠΑΣΟΚ δεν είναι; Αφήστε τους να πληρώσουν! Γιατί κόπτεστε να τους ρυθμίσετε; Αποσύρετε την τροπολογία! 
(Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σγουρίδη. 
      Κυρίες και κύριοι συνάδελφοι, τέλειωσαν οι πρωτολογίες και είναι δύο εγγραφέντες ως προτασσόμενοι για δευτερολογία. Ο κ. Κουλούρης είναι πρώτος ο οποίος έχει το λόγο για δύο λεπτά. 
      Κύριε Κουλούρη, ζητήσατε το λόγο για προτασσόμενη δευτερολογία. 
      ΚΙΜΩΝ ΚΟΥΛΟΥΡΗΣ: Κύριε Πρόεδρε, ζήτησα το λόγο, αλλά προκειμένου να διευκολύνουμε τη διαδικασία δεν θα πάρω το λόγο. Ας επιταχύνουμε για να δούμε τι θα κάνουμε. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Σκρέκας. 
      ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε. 
      Και εγώ από την πλευρά μου θέλω να εκφράσω την έκπληξή μου ακούγοντας τον κ. Καστανίδη τον Κοινοβουλευτικό Εκπρόσωπο του ΠΑΣΟΚ, και να πω ότι και εγώ εκπλήσσομαι με τα ερωτήματα που ο ίδιος επιμόνως θέτει. 
      Θέτει ερωτήματα για μια τροπολογία η οποία έρχεται μέσα στο ελληνικό Κοινοβούλιο να ρυθμίσει ένα σοβαρό θέμα που αφορά το ισχυρότερο κομμάτι της οικονομίας μας που είναι οι μικρομεσαίες επιχειρήσεις, οι οποίες επί των κυβερνήσεων του ΠΑΣΟΚ οδηγήθηκαν στη συντριπτική τους πλειοψηφία στη χρεοκοπία και μέσα από τη χρεοκοπία δημιουργήθηκαν οι στρατιές των ανέργων που σήμερα υποφέρουν, όπως υποφέρουν και όλες αυτές οι οικογένειες που κουβαλάνε αυτό το βάρος. 
      Έρχονται αυτοί οι οποίοι διέπραξαν το έγκλημα να μας εμφανίζονται ως τιμητές μιας πολιτικής, που ξεκίνησε σήμερα για να δώσει οξυγόνο και στην οικονομία, αλλά και στις στρατιές των ανέργων. Μία τροπολογία η οποία έρχεται εδώ να επικυρωθεί μέσα στο ελληνικό Κοινοβούλιο, μέσα από τη συζήτηση η οποία γίνεται και όχι με εξουσιοδοτήσεις, όπως γινόταν τα προηγούμενα οκτώ χρόνια που θητεύοντας μέσα σ’ αυτήν την Αίθουσα με έκπληξη παρακολουθούσα. 
      Αυτή η τροπολογία, και όσοι δεν το καταλαβαίνετε, έρχεται να κρατήσει στα πόδια μια σειρά από μικρομεσαίες επιχειρήσεις οι οποίες σήμερα ζουν υπό το άγος της χρεοκοπίας και του κλεισίματος. 
      Με αυτές τις λίγες σκέψεις θέλω να πω στους συναδέλφους της Αξιωματικής Αντιπολίτευσης ότι ο τρόπος με τον οποίο αντιπολιτεύονται τους εκθέτει, γιατί ο ελληνικός λαός μας ακούει από αυτήν την Αίθουσα. 
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, θα μιλήσουν οι εισηγητές για δευτερολογία και όσοι έχουν εγγραφεί. Επί του παρόντος έχει εγγραφεί να δευτερολογήσει από τους μη εισηγητές ο κ. Κωστόπουλος.
    Ο κ. Καλλιώρας έχει το λόγο.
    ΗΛΙΑΣ ΚΑΛΛΙΩΡΑΣ: Κύριε Υπουργέ, άκουσα όλες τις τοποθετήσεις κυρίως της Αξιωματικής Αντιπολίτευσης. Άκουσα τους κυρίους Φωτιάδη, Γεωργακόπουλο, Χριστοδουλάκη, Φλωρίδη, Μακρυπίδη, Γείτονα, μέχρι και τον κ. Στρατάκη και τον κ. Σγουρίδη. Ουσιαστικά μετέτρεψαν τη συζήτηση σήμερα σαν ένα παιχνίδι –δεν ξέρω εάν είναι ηθελημένα ή άθελά τους- στο ζήτημα των πλαστών τιμολογίων. Όλοι παραπάνω αναφέρθηκαν στα πλαστά τιμολόγια. 
    Μιλάτε εσείς για πλαστά τιμολόγια; 
    Επίσης είπε ο κύριος εισηγητής ότι πιάνουν λίγους –λέω ό,τι ακριβώς ειπώθηκε, μιλάει ο κ. Φωτιάδης γι’ αυτό το θέμα- ή ότι επίσης ότι κλέβουν διαρκώς την εφορία. 
    (Θόρυβος από τα έδρανα του ΠΑΣΟΚ)
    Επιτρέψτε μου! Δεν είναι μομφή, είναι πολιτική κουβέντα αυτή που κάνουμε. Ο κ. Φωτιάδης ήταν υπεύθυνος γι’ αυτό το ζήτημα. 
    Πάμε πιο κάτω. 
    Κύριε Πρόεδρε, εδώ μπαίνει ένα πολιτικό ζήτημα. Μια πολιτική ξεκάθαρη κουβέντα ζητάμε. Ζητάτε εσείς όλη η Αντιπολίτευση από τη μία πλευρά παραγραφή των υποθέσεων ουσιαστικά με απόσυρση του σχεδίου νόμου. Αυτό λέτε. Από την άλλη πλευρά εμείς εδώ σας λέμε…
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Από πού προκύπτει αυτό;
      ΠΡΟΕΔΡΕΥΩΝ (Σωτήρης Χατζηγάκης): Κύριε Γεωργακόπουλε, ακουστήκατε και δεν σας διέκοψε κανείς! Έχετε το δικαίωμα να δευτερολογήσετε, αλλά μην κάνετε διακοπές! 
      ΗΛΙΑΣ ΚΑΛΛΙΩΡΑΣ: Κύριε Πρόεδρε, επαναλαμβάνω ότι έχει προκύψει ένα πολιτικό ζήτημα. Από την μια μεριά η απόσυρση σημαίνει στα απλά ελληνικά παραγραφή των υποθέσεων ή περαίωση που ζητάμε εμείς με αυστηρές προϋποθέσεις και σε αυτό το οποίο επιμένουμε. Και να εξηγούμαι γιατί λέω αυτό το πράγμα: 
      Υπάρχει -εάν δεν κάνω λάθος- η υπ’ αριθμόν 1553/2003 απόφαση του Συμβουλίου της Επικρατείας. Εκρίθη τελεσίδικα ότι δεν στοιχειοθετεί εικονικότητα συναλλαγής η λήψη ή καταχώρηση στα βιβλία μιας επιχείρησης φορολογικών στοιχείων για συναλλαγές που έγιναν μέσω τρίτων προσώπων. 
      Κύριε Πρόεδρε, στα απλά ελληνικά αυτό σημαίνει το εξής: ‘Οτι αν δεν γνωρίζει ο επιχειρηματίας ποιος είναι ο πραγματικός εκδότης του τιμολογίου, δεν μπορούμε να μιλάμε για πλαστά και εικονικά τιμολόγια. Αυτά είναι απλά ελληνικά. 
      Άρα τα πρόστιμα από τα πλαστά τιμολόγια βρίσκονται στον αέρα. Δεν μπορούμε να συζητάμε. Σας λέμε εμείς και ζητάμε να προχωρήσουμε στην περαίωση με αυστηρές προϋποθέσεις. 
      Και να σας πω και δύο άλλα ζητήματα.
       Κύριε Πρόεδρε, πρώτον: Εάν εσείς έχετε αγωνία για τα πλαστά τιμολόγια ή ποιες υποθέσεις από αυτές θα μπουν για να οδηγηθούν στην περαίωση, δεν έχετε παρά μετά από λίγο καιρό να ζητήσετε από τη Βουλή τα στοιχεία για να δείτε τι γίνεται. Δεν σας το αρνούμαστε. Όχι όπως εσάς, κύριοι συνάδελφοι του ΠΑΣΟΚ, που δεν μάθαμε ποτέ για τις περαιώσεις, γιατί δεν έγιναν το 2003!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Φωτιάδης έχει το λόγο.
      ΑΠΟΣΤΟΛΟΣ ΦΩΤΙΑΔΗΣ: Κύριε Υπουργέ, ήμασταν πολύ σαφείς όλοι οι συνάδελφοι της Αντιπολίτευσης. Πείτε μας ονόματα, ποιους αφορά η συγκεκριμένη ρύθμιση. Όσο αποφεύγετε να τα πείτε, τόσο αφήνετε τη φαντασία μας να οδηγείται σε συμπεράσματα διαφορετικά! 
      Να το πω πιο απλά: Ποιος σας επισκέφθηκε; Ποιος φορέας ή πρόσωπο υπέβαλε το αίτημα το οποίο δεν συμπεριελήφθη στην αρχική ρύθμιση; Και για να είμαι πιο σαφής, η δική μου πληροφόρηση είναι ότι η συγκεκριμένη ρύθμιση αφορά μόνο τρία άτομα και εάν κανένας κατά τύχη συμπεριληφθεί μέσα…
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Ποιοι είναι;
      ΑΠΟΣΤΟΛΟΣ ΦΩΤΙΑΔΗΣ: Να τα πείτε εσείς.
(Θόρυβος στην Αίθουσα)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι!
      ΑΠΟΣΤΟΛΟΣ ΦΩΤΙΑΔΗΣ: Για τα τρία άτομα ξεκινήσατε. Επειδή, όμως, εσείς τα γνωρίζετε και επειδή μιλάμε από την ίδια θέση…
      (Θόρυβος στην Αίθουσα)
      ΠΡΟΕΔΡΕΥΩΝ (Σωτήρης Χατζηγάκης): Κύριε Φωτιάδη, να απευθύνεσθε στο Προεδρείο. Μην προκαλείτε για να μη σας προκαλούν.
      Παρακαλώ, συνεχίστε.
      ΑΠΟΣΤΟΛΟΣ ΦΩΤΙΑΔΗΣ: Δεν προκαλούμε. Μιλάμε για συγκεκριμένες υποθέσεις οι οποίες είναι περαιωμένες και ξαναβγήκαν στον αέρα. Άρα ο Υπουργός μπορεί σε πέντε λεπτά να γνωρίζει ποιες υποθέσεις έχουν κλείσει και ξανάνοιξαν. Αν δεν είναι τρεις, φέρτε μας δεκατρείς και πείτε μας συγκεκριμένα. Δε μιλάμε για οκτακόσιες χιλιάδες επιχειρήσεις. Μιλάμε για περαιωμένες οι οποίες ξανάνοιξαν και είναι πάρα πολύ ελάχιστες υποθέσεις ακόμη και αυτές που τυχαία συμπεριλαμβάνονται. Άρα το καλύτερο που έχετε να κάνετε για να μη συνεχισθεί η συζήτηση και εκτός Βουλής, δεν υπάρχει λόγος επιμονής για συγκεκριμένα λίγα άτομα να συνεχίσετε να επιμένετε στην τροπολογία, αποσύρτε την να τελειώνει η διαδικασία αυτή.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΗΛΙΑΣ ΦΩΤΙΑΔΗΣ: Κύριε Πρόεδρε, παρακαλώ το λόγο επί προσωπικού.
      ΠΡΟΕΔΡΕΥΩΝ (Σωτήρης Χατζηγάκης): Να τελειώσει ο κύριος Υπουργός και μετά θα σας δώσω το λόγο για να μου πείτε σε τι συνίσταται το προσωπικό.
      Ορίστε, κύριε Υπουργέ.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Εάν η Κυβέρνηση άφηνε αναπάντητο αυτό που είπε ο κ. Φωτιάδης, πράγματι θα ήταν υπόλογη όχι μόνο έναντι των Βουλευτών και της Βουλής αλλά και έναντι του ελληνικού λαού. Εμείς δε βλέπουμε όνειρα όταν περπατάμε. Δεν φωτογραφίζουμε κανέναν, δεν έχουμε λίστες. Αλλά όταν ο κ. Φωτιάδης αναφέρεται σε τρεις συγκεκριμένους επιχειρηματίες, για να μην χαρακτηρισθεί κοινός συκοφάντης πρέπει να ονοματίσει αυτούς τους τρεις.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Κύριε Φωτιάδη, σε τι συνίσταται το προσωπικό θέμα;
      ΗΛΙΑΣ ΦΩΤΙΑΔΗΣ: Κύριε Πρόεδρε, επειδή κάθε άνθρωπος είναι μια πολύπλοκη μοναδικότητα και μια μοναδική πολυπλοκότητα κατά το Γάλλο φιλόσοφο υπαρξιστή Μπερκσόν…
      (Χειροκροτήματα)
      …αναφέρεται το όνομα «Φωτιάδης» στην Αίθουσα χωρίς να λέγεται ποιος Φωτιάδης είναι. Είναι εξ Αλεξανδρουπόλεως ή εκ της Ημαθίας; Παρακαλώ πάρα πολύ αυτό να το τονίσετε. 
      ΠΡΟΕΔΡΕΥΩΝ (Σωτήρης Χατζηγάκης): Δεν υπάρχει προσωπικό ζήτημα.
      ΗΛΙΑΣ ΦΩΤΙΑΔΗΣ: Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Αλαβάνος έχει το λόγο.
      ΑΛΕΞΑΝΔΡΟΣ ΑΛΑΒΑΝΟΣ: Κύριε Πρόεδρε, θέλω να απευθυνθώ στον κύριο Υπουργό πάλι. 
      Φοβάμαι ότι δεν θα κερδίσει κανείς, κύριε Υπουργέ, ότι όλο το Κοινοβούλιο θα φύγει από εδώ με αναξιοπιστία, θα βγει η άποψη ότι όποιος είναι στην Κυβέρνηση είναι αναγκαστικά διαπλεκόμενος. Εγώ πιστεύω ότι αυτή η άποψη θα κερδίσει εάν εμμείνετε. Το να ακούσετε με προσοχή την κριτική που σας έγινε από όλες τις παρατάξεις της Αντιπολίτευσης, από παλιούς συναδέλφους στο κόμμα σας όπως τον κ. Μάνο, το να προστρέξετε στις κοινωνικές οργανώσεις το να αποκλείσετε αυτά που είπε ο κ. Φωτιάδης βάζοντας ένα κοινωνικό πλαφόν που πραγματικά θα παίρνει υπόψη ανάγκες μικρών και όχι παρανόμων, είναι κάτι θετικό.
      Σας ξαναλέω: μην εμμένετε, διότι αυτό που θα βγει είναι ότι όποιος είναι στην κυβέρνηση διαπλέκεται με δύο και με τρεις. Η Αριστερά δεν το πιστεύει αυτό και γι’ αυτό σας κάνουμε αυτήν την πρόταση.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Αλαβάνο.
     Ο κ. Κωστόπουλος έχει το λόγο.
     ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Πρόεδρε, εάν η Αντιπολίτευση επιμένει στην απόσυρση της τροπολογίας, πιστεύω ότι περισσότερο βάλει εναντίον του νόμου που ψηφίσαμε τον Ιούλιο και όχι εναντίον της τροπολογίας, δεδομένου ότι για την τροπολογία δεν ακούστηκε τίποτε μέχρι τώρα.
     Θα μου επιτρέψετε, λοιπόν, να εστιάσω την προσοχή μου στην τροπολογία και όχι στα γενικά τα οποία ακούστηκαν. Γιατί ακούστηκε ακόμη και για το επίδομα των καυσίμων και για απατεώνες και για ξέπλυμα χρήματος και για εμπόριο λευκής σαρκός. Και αυτά τα πράγματα, ειλικρινά, προσωπικά ούτε με εκφράζουν, αλλά ούτε μπορώ να δεχτώ ότι μέσα στο Κοινοβούλιο σε άσχετη τροπολογία, μπορεί να λέγονται.
     Κύριε Πρόεδρε, κατατέθηκε εδώ –και μάλιστα από τον Κοινοβουλευτικό Εκπρόσωπο του ΠΑΣΟΚ- ότι υπάγονται στη ρύθμιση αυτή, με βάση το νόμο που ψηφίσαμε, οι υποθέσεις μέχρι 31/12/2003. Το άρθρο 3 του ν. 3259 ορίζει σαφώς ότι υπάγονται οι διαχειριστικές περίοδοι που έκλεισαν μέχρι 31/12/2002 και όχι 2003. Αυτό είναι το ένα.
     Δεύτερον γίνεται μεγάλος θόρυβος, κύριε Καστανίδη, με την παράγραφο 4 της τροπολογίας και πραγματικά διερωτάσθε γιατί να αλλάξει και γιατί να μην αλλάξει. Είναι όμως σαφέστατη. Προστίθεται, κύριε Πρόεδρε, στην παράγραφο 4, ότι μπορεί να συμψηφίζεται και το 20% ή 25% του προστίμου, διότι ο νόμος που ψηφίσαμε έλεγε μόνο για το φόρο και τον πρόσθετο φόρο και παρέλειπε το πρόστιμο.
     Κύριε Πρόεδρε, εάν σήμερα μιλάμε για ανέλεγκτες φορολογικές υποθέσεις, ακόμα και αυτές που έχουν εικονικά τιμολόγια, γεννάται ένα ερώτημα. Είκοσι ολόκληρα χρόνια που κυβερνούσε το ΠΑΣΟΚ, γιατί να παραμένουν αυτές οι υποθέσεις ανέλεγκτες και γιατί να υπάρχει αυτή η «φωτιά» των εικονικών τιμολογίων σήμερα; Κάποιος, λοιπόν, ευθύνεται και πρέπει να αναλάβει τις ευθύνες του.
     Ακούστηκε, κύριε Πρόεδρε, εδώ από μερικούς συναδέλφους του ΠΑΣΟΚ ότι χαρίζουμε φόρους, από μερικούς ότι είναι χαριστική η τροπολογία, από μερικούς ότι επιβάλλουμε φόρους. Ένα πράγμα μπορεί να συμβαίνει. Και τα δύο αποκλείεται. Ή επιβάλλουμε ή χαρίζουμε. Πάρτε ξεκάθαρη θέση.
     Κύριε Πρόεδρε, είπα και στην πρωτολογία μου ότι δυστυχώς υπάρχει βιομηχανία εικονικών τιμολογίων, που κρατάνε σήμερα Έλληνες φορολογούμενους πολίτες σε φορολογική ομηρία. Η Κυβέρνηση παίρνει μια πρωτοβουλία με αυστηρές προϋποθέσεις και κυρώσεις, για να τους δώσει μια διέξοδο και όχι να οδηγηθούν οι υποθέσεις αυτές σε παραγραφή. Διότι η παραγραφή ορίζεται ρητώς από τους νόμους.
     Και θα ήθελα πραγματικά να παρακαλέσω και τους συναδέλφους του ΠΑΣΟΚ, γιατί βλέπω ότι βασανίζεστε πολύ με τα λάθη σας και με τις καχυποψίες σας: επιτέλους, δείτε και την αλήθεια ποια είναι! Μη φυγομαχείτε στην αλήθεια!
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κωστόπουλε.
     Ο κ. Γεωργακόπουλος έχει το λόγο.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, δεν θα έπαιρνα το λόγο, για να τελειώσει η συζήτηση και να πάμε στην ψηφοφορία. Άκουσα, όμως, δύο κωμικές απόψεις εδώ.
     Η μία είναι ότι οι υποθέσεις αυτές θα πάνε σε παραγραφή, αν δεν τους κάνουμε τη ρύθμιση, ενώ είναι ελεγμένες υποθέσεις, οι οποίες έχουν φτάσει στα δικαστήρια και έχουν εκδικαστεί κιόλας. Πώς θα πάνε στην παραγραφή, εγώ το κατάλαβα. Ας μας το εξηγήσουν αυτοί οι οποίοι λένε ότι θα πάνε στην παραγραφή αυτές οι υποθέσεις. Το ένα είναι αυτό.
     Το άλλο είναι εκείνο το οποίο άκουσα από τον συνάδελφο κ. Κωστόπουλο, ο οποίος ήταν και εφοριακός και ο οποίος λέει το εξής: ότι επειδή η προηγούμενη κυβέρνηση έπιασε τους φοροφυγάδες που εξέδιδαν πλαστά και εικονικά τιμολόγια, τώρα έρχεται αυτή η Κυβέρνηση και τους χαρίζει και φταίει η προηγούμενη που τους έπιασε. Ε, αυτά τα πράγματα είναι πέρα από κάθε λογική! Τι άλλο θα ακούσουμε επιτέλους;
     (Χειροκροτήματα από την πτέρυγα του ΠΑΣΟΚ)
     Κύριε Υπουργέ, είστε παλιός εφοριακός. Ξέρετε πάρα πολύ καλά ότι η συγκεκριμένη τροπολογία ευνοεί τους λαθρέμπορους του χρυσού, ευνοεί κάποιους εργολάβους, οι οποίοι έχουν πάρα πολλά τιμολόγια πλαστά και εικονικά και έχουν γίνει έλεγχοι και τους ξέρετε. Θα σας πω, όμως, και κάτι άλλο: είναι πάρα πολύ εύκολο να μας φέρετε εδώ τον κατάλογο αυτό. Στη Διεύθυνση Ελέγχων υπάρχει πρόγραμμα, το οποίο δίνει όλους αυτούς με τα πλαστά και εικονικά τιμολόγια.
      Γιατί δεν μας το καταθέτετε, να δούμε και εμείς τι είναι, να ξέρουμε και να πούμε «ναι είναι οι φτωχοί, οι μικρομεσαίοι, οι ταλαίπωροι» και να ψηφίσουμε και εμείς αυτήν τη διάταξη; Γιατί δεν μας φέρνετε αυτόν τον κατάλογο που σας ζητούμε; Αναβάλλετε την ψηφοφορία, φέρτε το αύριο, φέρτε τον κατάλογο να τον δούμε και να τον ψηφίσουμε και εμείς, αν θέλετε. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γεωργακόπουλε.
      ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Πρόεδρε, το λόγο.
      ΠΡΟΕΔΡΕΥΩΝ (Σωτήρης Χατζηγάκης): Δεν έχετε το δικαίωμα, κύριε συνάδελφε.
      Ορίστε, κύριε Υπουργέ, έχετε το λόγο.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Γεωργακόπουλε, δεν θέλω πραγματικά να μένουν εντυπώσεις σαν και αυτές που αφέθηκαν να εννοηθούν τώρα. Ο συνάδελφος είπε. Κατηγορείτε εμάς για τις ρυθμίσεις που πραγματικά έχουν μέχρι ένα βαθμό μία απώλεια εσόδων για το κράτος, εάν και εφόσον υπήρχαν οι προϋποθέσεις και οι ελεγκτικοί μηχανισμοί για να τις ελέγξουν και ξεχνάτε τη δική σας κυβέρνηση πόσες υποθέσεις την 31.12.2003 παρεγράφησαν με δική σας ευθύνη και μάλιστα πολλές από αυτές με μεθόδευση για παραγραφή; Θέλετε να μπούμε σε αντιπαράθεση τέτοιων στοιχείων; Να το κάνουμε πολύ ευχαρίστως. 
      (Θόρυβος στην Αίθουσα)
      Έχετε τη δυνατότητα μέσω του κοινοβουλευτικού ελέγχου, όταν τελειώσει αυτή η περαίωση, να μας καλέσετε να σας γνωρίσουμε πόσοι ελέγχθηκαν και πόσοι καρπώθηκαν αυτήν τη ρύθμιση. Αλλά να ξέρετε, όμως, κύριε Γεωργακόπουλε, θα σας φέρουμε στη Βουλή και υποθέσεις που αφήσατε και εσείς και μάλιστα κατά σύστημα να παραγραφούν. Αν θέλετε να μπούμε στο κυνήγι μαγισσών, να το κάνουμε. Αλλά εμείς νοιαζόμαστε για το μέλλον. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει ο Πρόεδρος κ. Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, είμαι βέβαιος ότι δεν λυπάστε λιγότερο από μένα για την εικόνα που παρουσιάζει το Σώμα ενώ εσείς προεδρεύετε. 
      Συνηθίζουμε σ’ αυτήν την Αίθουσα στις υπερβολές. Και μόλις τώρα άκουσα από τον αγαπητό συνάδελφο κ. Ρεγκούζα λόγο υπερβολικό που προηγήθηκαν ασφαλώς και από τις δύο πλευρές.
      Σ’ αυτές τις περιπτώσεις εγώ νομίζω ότι είναι λάθος να αφήνονται μετέωρα όλα όσα λέγει ή υπονοεί κανείς. Διότι αυτά αποτελούν στη συνέχεια τίτλους των εφημερίδων, θέμα στα διάφορα realities που κατήντησαν οι ενημερωτικές υποτίθεται εκπομπές από τα ηλεκτρονικά μέσα ενημέρωσης.
      Αν, κύριε Πρόεδρε, μία αρχή την οποία με πολλή προσπάθεια κατορθώσαμε να επιβάλλουμε, να μην υπερβαίνουν σε κάθε νομοσχέδιο τον αριθμό τριών μέχρι τεσσάρων το πολύ οι τροπολογίες και για θέματα σχετικά, όχι άσχετα, εάν η αρχή την οποία επιβάλλαμε να μην έρχονται προς κύρωση στο Κοινοβούλιο συμβάσεις για τις οποίες μπορεί να υπάρχουν ευθύνες κυβερνητικές ή παραγόντων άλλων της δημόσιας υπηρεσίας, εάν μία σειρά αρχών τις οποίες συναποφασίσαμε και απεδέχθησαν και οι προηγούμενες Κυβερνήσεις τουλάχιστον για έξι χρόνια, επειδή άκουσα μέσα από το γραφείο μου, από το εσωτερικό κύκλωμα, αγαπητότατο συνάδελφο να λέγει τι γίνονταν πριν από μερικά χρόνια. Αναφέρεται στο διάστημα που ήταν προφανώς εδώ, διότι για ένα διάστημα δεν βρισκόταν. Χαίρομαι που τον βλέπω και πάλι σ’ αυτήν την Αίθουσα.
      Λοιπόν, υπάρχουν κανόνες στους οποίους συμφωνήσαμε όλοι και για τους οποίους κανόνες συχνά το Προεδρείο βρίσκονταν στη δύσκολη θέση να έρχεται και σε φραστικές ακόμη αντιπαραθέσεις με μέλη της Κυβερνήσεως που έχοντας ανάγκη να προωθήσουν τα νομοσχέδιά τους, τα θέματα που εκκρεμούν στο Υπουργείο τους, πολλές φορές δεν είναι βέβαιο ότι έχουν τη γνώση λεπτομερειών ή στοιχείων που μπορεί να γνωρίζει η Αντιπολίτευση.
      Εγώ δεν σας αδικώ γιατί επιμένετε να περάσετε αυτήν την τροπολογία. Είστε, όμως, βέβαιος ότι τριακόσιοι άνθρωποι εδώ πέρα είναι αδύνατον να γνωρίζουν κάτι που ίσως εσείς δεν το γνωρίζετε; 
      Τι σας ζητούν; Αυτό που είπαμε, αν θυμάστε, στο νομοσχέδιο του Υπουργείου Εμπορικής Ναυτιλίας και το εδέχθη τότε ο κ. Πασχαλίδης, που είχε φέρει μία διάταξη για τη ρύθμιση χώρων, που ήταν διάφορες υπηρεσίες του Υπουργείου Εμπορικής Ναυτιλίας. Θέλαμε να ξέρουμε περί τίνος ακριβώς επρόκειτο. Πήγαν στο Υπουργείο Εμπορικής Ναυτιλίας συνάδελφοι όλων των κομμάτων, κρατήθηκε η τροπολογία, είδαν περί τίνος επρόκειτο, ότι δεν επρόκειτο περί ιδιωτών αλλά περί υπηρεσιών του Υπουργείου Εμπορικής Ναυτιλίας και διαφόρων, που δεν ενθυμούμαι λεπτομέρειες αυτήν τη στιγμή. Εν πάση περιπτώσει, δεν υπήρχε κανένα πρόβλημα. 
      Μπορεί, από αυτά που λέτε, πράγματι να μην υπάρχει και εδώ πρόβλημα. Ρώτησα, όμως, τώρα τον κ. Καστανίδη: Έχει πει ο Υπουργός τι ποσά αφορούν; Και μου λέει, κάτι άκουσα για περίπτωση 8 εκατομμυρίων ευρώ. Δεν ξέρω. 
      Λογικό, όμως, είναι αυτό -είμαι βέβαιος- και να μην ξεφεύγει η Κυβέρνηση. Διότι όλες οι κυβερνήσεις κάνουν αυτό το λάθος, έχοντας μία πλειοψηφία στη Βουλή επιμένουν. Και παρακαλώ ιδιαίτερα τους νέους συναδέλφους να το προσέξουν αυτό. Και εγώ ως νέος Βουλευτής υφιστάμην συνέπειες κομματικής πειθαρχίας κλπ. Αυτό, όμως, ισχύει για θέματα αρχής, όχι για θέματα διαχείρισης. 
      Μπορεί να υπάρχει ένα λάθος ενός συνεργάτη σας, ενός συμβούλου σας, της αρμόδιας διεύθυνσης του Υπουργείου. Γιατί θα πρέπει η Βουλή να βάζει τη σφραγίδα της σε κάτι που μπορεί να είναι λάθος; 
      Έχουμε ψηφίσει, λοιπόν, έξι τροπολογίες.
      Κύριε Πρόεδρε, εγώ θα πρότεινα και στην παρούσα Κυβέρνηση αυτό που συνέβη να προτείνω σε Υπουργούς και των προηγουμένων κυβερνήσεων. Έχετε θέματα που σας φέρνουν οι διάφοροι μανδαρίνοι, εκκρεμότητες και μια και έχετε ένα νομοσχέδιο να τα περάσετε; Έχουμε χρόνο τώρα. Η τροποποίηση του Κανονισμού, όπως ξέρετε, επιτρέπει σε κάθε Υπουργείο μέσα σε δεκαπέντε ημέρες να φέρει νομοσχέδιο, να συζητηθεί στην επιτροπή, να συζητηθεί στη Βουλή και να το πάρει έτοιμο.
      Πάρτε, λοιπόν, αυτές τις πέντε, έξι τροπολογίες που ακόμη υπάρχουν, κάντε ένα νομοσχέδιο, φέρτε το τη Δευτέρα στην αρμόδια επιτροπή και έχετε και εσείς το δικαίωμα να λέτε: Κύριοι, σας έδωσα όχι με τροπολογίες, μ΄ ένα νομοσχέδιο. Ελάτε στο γραφείο μου να σας δώσω και ό,τι στοιχεία θέλετε. Γιατί η Βουλή να υφίσταται αυτήν τη δυσφήμιση, αν θέλετε; Η μία πλευρά λέει «αυτά που κάνατε εσείς ήταν βρώμικα», η άλλη «αυτά που κάνετε εσείς είναι βρώμικα». Ασφαλώς υπάρχουν και βρώμικα. Δεν μπορεί, όμως, ούτε η Βουλή να τα χρεώνεται όλα αυτά ούτε έτσι πρόχειρα να τα υιοθετούμε.
      Εγώ, λοιπόν, παρακαλώ και εσάς, διότι έχετε κάποια ευθύνη και εσείς, κύριε Πρόεδρε, και ξέρω την πείρα που έχετε, το σεβασμό που έχετε στον Κανονισμό, για το εξής: Αρκετά. Νισάφι. Ψηφίστηκαν έξι τροπολογίες. Ποτέ δεν έχει συμβεί αυτό εδώ και πέντε τουλάχιστον χρόνια. Και όταν υπήρχε περίπτωση, ερωτώντο οι εκπρόσωποι των κομμάτων και μόνο τότε εισηγήτο μία τροπολογία επιπλέον αυτών που έφεραν την μονογραφή του Προέδρου της Βουλής. Αυτό γίνεται και τώρα, όπως βλέπω, με την κ. Μπενάκη. Γιατί να το παραβιάζουμε;
       Ευχαριστώ πάρα πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πρόεδρε.
      Ήθελα να δώσω μία μικρή απάντηση όσον αφορά τα θέματα που έχουν σχέση με το Προεδρείο.
      Κύριε Πρόεδρε, η συζήτηση αυτή έγινε και χθες. Και πράγματι και η ίδια η Πρόεδρος, που εκείνη τη στιγμή ήταν στην Έδρα, είπε ότι μελλοντικά θα υπάρξει περιορισμός προς τον αριθμό των τροπολογιών οι οποίες κατατίθενται και συζητούνται. 
      Ανεξάρτητα, όμως, από αυτό και χωρίς να θέλω να αναιρέσω ούτε κεραία σε αυτά που είπατε –και στα περισσότερα συνομολογώ- και στο παρελθόν είχαμε φαινόμενα τροπολογιών οι οποίες δεν συνδέονταν άμεσα με το νομοσχέδιο και με τη γενικότερη πλειοψηφία περνούσαν.
      Εν πάση περιπτώσει, δεν το λέω αυτό για να δικαιολογήσω τα πράγματα. Συμφωνώ ότι πρέπει να έχουν σχέση με το νομοσχέδιο. Και υπεβλήθη και χθες παράκληση…
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, με συγχωρείτε. Μόνο όταν συμφωνούσε για τη συζήτησή τους και η Αντιπολίτευση.
      Τροπολογία άσχετη, που δεν συμφωνούσε για τη συζήτησή της η Αντιπολίτευση, δεν πέρασε ποτέ εδώ και πέντε χρόνια.
      ΠΡΟΕΔΡΕΥΩΝ (Σωτήρης Χατζηγάκης): Υπάρχουν. Τις έχω εδώ.
      ΑΠΟΣΤΟΛΟΣ ΚΑΚΛΑΜΑΝΗΣ: Σας λέω: Εδώ και πέντε χρόνια. Δεν καταλάβατε. Επαναλαμβάνω: Τροπολογία που δεν συμφώνησε η Αντιπολίτευση να συζητηθεί. Όχι ποιοι την ψήφισαν.
      ΠΡΟΕΔΡΕΥΩΝ (Σωτήρης Χατζηγάκης): Υπάρχουν οι τροπολογίες και, όπως ξέρετε, υπάρχει μια διαδικασία. Σε περίπτωση ενστάσεως, μπορεί να υποβληθεί από το 1/10, να γίνει ένσταση και να σταματήσει η τροπολογία. Εν πάση περιπτώσει, το θέμα δεν είναι αυτό. Υπήρξαν ορισμένες περιπτώσεις και στο παρελθόν, αλλά δεν τις επικαλούμαι. Εγώ συμφωνώ ότι ο ρυθμός των τροπολογιών πρέπει να είναι λογικός, ώστε να μπορεί και κατ’ ουσίαν συζήτηση να γίνεται και να μπορεί να προχωρεί η συζήτηση. 
      Ως προς την ουσία της τροπολογίας για την οποία υπήρξε ένταση, νομίζω ότι είναι θέμα της Κυβέρνησης. Η Κυβέρνηση έχει πάρει την ευθύνη για την τροπολογία αυτή. Έδωσε πάρα πολλές εξηγήσεις ο κύριος Υφυπουργός και άλλος τρόπος στη δημοκρατία από την αρχή της πλειοψηφίας και της ψηφοφορίας δεν υπάρχει. Γι’ αυτό θα προχωρήσουμε στην ψηφοφορία.
      Κυρίες και κύριοι συνάδελφοι, κηρύσσεται περαιωμένη η συζήτηση επί της τροπολογίας με γενικό αριθμό 168 και ειδικό 24. 
      Έχει υποβληθεί αίτηση ονοματικής ψηφοφορίας Βουλευτών του ΠΑΣΟΚ επί της τροπολογίας με γενικό αριθμό 168 και ειδικό 24, της οποίας το κείμενο έχει ως εξής:
      «Προς 
      την κ. Πρόεδρο της Βουλής
      						Αθήνα 20-10-04
      Οι παρακάτω υπογράφοντες Βουλευτές ζητούμε ονομαστική ψηφοφορία για την τροπολογία με γεν. αριθμ. 168 και ειδ. 24.
      Οι Βουλευτές
      Απόστολος Φωτιάδης
      Μιλτιάδης Βέρρας
      Χρήστος Αηδόνης
      Κωνσταντίνος Βρεττός
      Ιωάννης Τσακλίδης
      Ροδούλα Ζήση
      Κωνσταντίνος Ρόβλιας
      Κωνσταντίνος Γείτονας
      Χρήστος Βερελής
      Αθανάσιος Τσούρας
      Εμμανουήλ Στρατάκης
      Νικόλαος Χριστοδουλάκης
      Γιάννος Παπαντωνίου
      Τηλέμαχος Χυτήρης
      Θεόδωρος Πάγκαλος
      Χρύσα Μανωλιά
      Γεώργιος Ντόλιος 
      Χάρης Καστανίδης
      Θεόδωρος Κολιοπάνος
      Ανδρέας Μακρυπίδης
      Γεώργιος Ανωμερίτης
      Γιάννης Μαγκριώτης
      Στέφανος Μάνος
      Ιωάννης Βλατής
      Βασίλης Έξαρχος
      Γιάννης Κουτσούκος
      Βαγγέλης Αργύρης
      Μάρκος Μπόλαρης
      Στάθης Κουτμερίδης
      Δημήτρης Βαρβαρίγος
      Θανάσης Παπαγεωργίου
      Έκτορας Νασιώκας
      Παναγιώτης Σγουρίδης»
      Θα αναγνώσω τον κατάλογο των υπογραφόντων την αίτηση της ονομαστικής ψηφοφορίας Βουλευτών για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
      Ο κ. Απόστολος Φωτιάδης. Παρών.
      Ο κ. Μιλτιάδης Βέρρας. Παρών.
      Ο κ. Χρήστος Αηδόνης. Παρών.
      Ο κ. Κωνσταντίνος Βρεττός. Παρών.
      Ο κ. Ιωάννης Τσακλίδης. Παρών.
      Η κ. Ροδούλα Ζήση. Παρούσα.
      Ο κ. Κωνσταντίνος Ρόβλιας. Παρών.
      Ο κ. Κωνσταντίνος Γείτονας. Παρών.
      Ο κ. Χρίστος Βερελής. Παρών.
      Ο κ. Αθανάσιος Τσούρας. Παρών.
      Ο κ. Εμμανουήλ Στρατάκης. Παρών.
      Ο κ. Νικόλαος Χριστοδουλάκης. Παρών.
      Ο κ. Γιάννος Παπαντωνίου. Απών.
      Ο κ. Τηλέμαχος Χυτήρης. Παρών.
      Ο κ. Θεόδωρος Πάγκαλος. Παρών.
      Η κ. Χρύσα Μανωλιά. Παρούσα.
      Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
      Συνεπώς διακόπτουμε τη συνεδρίαση για δέκα λεπτά, σύμφωνα με τον Κανονισμό.
      (ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
     ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, επαναλαμβάνεται η διακοπείσα συνεδρίαση.
      Θα διεξαχθεί ονομαστική ψηφοφορία επί της τροπολογίας με γενικό αριθμό 168 και ειδικό 24.
      Οι αποδεχόμενοι την τροπολογία λέγουν «ΝΑΙ».
      Οι μη αποδεχόμενοι την τροπολογία λέγουν «ΟΧΙ».
      Οι αρνούμενοι ψήφο λέγουν «ΠΑΡΩΝ».
      Καλούνται επί του καταλόγου ο κ. Κωνσταντίνος Τασούλας από τη Νέα Δημοκρατία και ο κ. Κωνσταντίνος Ρόβλιας από το ΠΑΣΟΚ.
      Παρακαλώ να αρχίσει η ανάγνωση του καταλόγου.
      (ΨΗΦΟΦΟΡΙΑ)
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΟΣ (Άννα Μπενάκη-Ψαρούδα): Υπάρχει κάποιος κύριος συνάδελφος, ο οποίος δεν άκουσε το όνομά του; Κανείς.
      Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
      (ΚΑΤΑΜΕΤΡΗΣΗ)
      (ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω το αποτέλεσμα της διεξαχθείσης ονομαστικής ψηφοφορίας.
      Ψήφισαν συνολικά 256 Βουλευτές.
      Υπέρ της τροπολογίας, δηλαδή «ΝΑΙ», ψήφισαν 150 Βουλευτές. 
      Κατά της τροπολογίας, δηλαδή «ΟΧΙ», ψήφισαν 106 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
	Ονομαστική ψηφοφορία επί της τροπ. 168/24
							        NAI                OXI
«ΕΠΙΚΡΑΤΕΙΑΣΈβερτ Μιλτιάδης-Σουφλιάς Γεώργιος-Μπερνιδάκη- Άλντους Ελευθερία+Ρουσόπουλος Θεόδωρος+Βαληνάκης Ιωάννης+Καρύδη Χρυσή+Διαμαντοπούλου Άννα+Δαμανάκη Μαρία+Μάνος Στέφανος+Ανδρουλάκης Δημήτρης (Μίμης)+Ανδριανόπουλος Ανδρέας-Κοσμίδης Σωκράτης+Α΄ ΑΘΗΝΩΝ Αβραμόπουλος Δημήτριος+Κακλαμάνης Νικήτας+Βουλγαράκης Γεώργιος+Αλογοσκούφης Γεώργιος+Παυλόπουλος Προκόπιος+Γιαννάκου-Κουτσίκου Mαριoρή (Mαριέττα)-Μπενάκη-Ψαρούδα Άννα+Κωνσταντάρας Δημήτριος+Κουντουρά Έλενα+Σκανδαλίδης Κωνσταντίνος-Παπουτσής Χρήστος+Αλευράς Αθανάσιος (Νάσος)+Τσούρας Αθανάσιος+Ράπτη Αναστασία-Συλβάνα+Παπαντωνίου Ιωάννης (Γιάννος)+Κανέλλη Γαρυφαλλιά (Λιάνα)-Κωνσταντόπουλος Νικόλαος+Β΄ ΑΘΗΝΩΝΤζαννετάκης Τζαννής+Μητσοτάκης Κυριάκος+Σπηλιωτόπουλος Αριστόβουλος (Άρης)+Καμμένος Παναγιώτης (Πάνος)+Μεϊμαράκης Ευάγγελος – Βασίλειος+Παναγιωτόπουλος Παναγιώτης (Πάνος)+Παπακώστα-Σιδηροπούλου Κατερίνα+Πολύδωρας Βύρων+Βαρβιτσιώτης Μιλτιάδης+Γιακουμάτος Γεράσιμος+Λιάπης Μιχάλης – Γιώργος+Βούλτεψη Σοφία+Πετραλιά-Πάλλη Φάνη+Ζαγορίτης Ελευθέριος (Λευτέρης)+Σταθάκης Αριστοτέλης (Άρης)+Παπαθανασίου Γιάννης+Κασίμης Θεόδωρος+Ανδρεουλάκος Απόστολος+Καρράς Κώστας+Αποστολάκη Ελένη-Μαρία(Μιλένα)+Λοβέρδος Ανδρέας+Δημαράς Ιωάννης -Παπανδρέου Βασιλική (Βάσω)-Κακλαμάνης Απόστολος+Ευθυμίου Πέτρος+Παπαδόπουλος Αλέξανδρος (Αλέκος)+Χυτήρης Τηλέμαχος+Κουλούρης Κίμων+Γείτονας Κωνσταντίνος+Κούρκουλα Ελένη+Πρωτόπαπας Χρήστος+Ανωμερίτης Γεώργιος+Μπένος Σταύρος-Ιωάννης+Κατσέλη Ελεονώρα (Νόρα)-Παπαϊωάννου Μιλτιάδης+Τζουμάκας Στέφανος+Παπαρήγα Αλεξάνδρα-Κολοζώφ Ορέστης-Σκυλλάκος Αντώνιος+Αλαβάνος Αλέξανδρος+Κουβέλης Φώτιος-Φανούριος+Δραγασάκης Ιωάννης-ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣΣαλμάς Μάριος+Καραγκούνης Ανδρέας+Αγγελόπουλος Νικόλαος+Μαγγίνας Βασίλειος+Κωστόπουλος Απόστολος+Βερελής Χρήστος+Μωραΐτης Αθανάσιος(Θάνος)+Μακρυπίδης Ανδρέας+ΝΟΜΟΣ ΑΡΓΟΛΙΔΟΣ Μανώλης Ιωάννης+Παπαδημητρίου Ελισάβετ (Έλσα)+Μανιάτης Ιωάννης+ΝΟΜΟΣ ΑΡΚΑΔΙΑΣΤατούλης Πέτρος+Λυκουρέντζος Ανδρέας+Ρέππας Δημήτριος+ΝΟΜΟΣ ΑΡΤΗΣΚαραμπίνας Κωνσταντίνος+Παπαγεωργίου Γεώργιος+Κολιοπάνος Θεόδωρος+ΝΟΜΟΣ ΑΤΤΙΚΗΣΒλάχος Γεώργιος+Μπούρας Αθανάσιος+Δούκας Πέτρος+Κατσιγιάννης Αθανάσιος+Κατσίκης Θεόδωρος+Σταύρου Απόστολος+Πάγκαλος Θεόδωρος+Βρεττός Κωνσταντίνος (Ντίνος)+Χριστοφιλοπούλου Παρασκευή (Εύη)+Οικονόμου Βασίλειος+Παπαηλίας Ηλίας-Λεβέντης Αθανάσιος+ΝΟΜΟΣ ΑΧΑΪΑΣΣπηλιωτόπουλος Σπήλιος+Νικολόπουλος Νικόλαος+Βασιλείου Θεόφιλος+Μπεκίρης Μιχαήλ+Φούρας Ανδρέας+Βέρρας Μιλτιάδης+Σπηλιόπουλος Κωνσταντίνος+Κατσιφάρας Απόστολος+Κοσιώνης Παναγιώτης+ΝΟΜΟΣ ΒΟΙΩΤΙΑΣΜπασιάκος Ευάγγελος+Γιαννάκης Μιχαήλ+Ακριβάκης Αλέξανδρος+Τόγιας Βασίλειος+ΝΟΜΟΣ ΓΡΕΒΕΝΩΝ Φώλιας Χρήστος+ΝΟΜΟΣ ΔΡΑΜΑΣΔαϊλάκης Σταύρος+Τζίμας Μαργαρίτης+Αηδόνης Χρήστος+ΝΟΜΟΣ ΔΩΔΕΚΑΝΗΣΟΥ Παυλίδης Αριστοτέλης-Καραμάριος Αναστάσιος+Χρύσης Βασίλειος+Καϊσερλης Κωνσταντίνος+Παρασκευάς Ιωάννης+ΝΟΜΟΣ ΕΒΡΟΥΔερμεντζόπουλος Αλέξανδρος+Κελέτσης Σταύρος+Φωτιάδης Απόστολος+Ντόλιος Γεώργιος+ΝΟΜΟΣ ΕΥΒΟΙΑΣ Λιάσκος Αναστάσιος+Κεδίκογλου Συμεών (Σίμος)+Μαρκόπουλος Κωνσταντίνος+Περλεπέ-Σηφουνάκη Αικατερίνη+Παπαγεωργίου Γεώργιος-Πιπεργιάς Δημήτριος-ΝΟΜΟΣ ΕΥΡΥΤΑΝΙΑΣΤσιαμάκης Δημοσθένης+ΝΟΜΟΣ ΖΑΚΥΝΘΟΥΒαρβαρίγος Δημήτριος+ΝΟΜΟΣ ΗΛΕΙΑΣΑδρακτάς Παναγιώτης+Κοντογιάννης Γεώργιος+Κανελλοπούλου Κρινιώ+Κουτσούκος Γιάννης+Αντωνακόπουλος Παναγιώτης+Γεωργακόπουλος Δημήτριος+ΝΟΜΟΣ ΗΜΑΘΙΑΣΧαλκίδης Μιχαήλ+Φωτιάδης Ηλίας+Χρυσοχοΐδης Μιχαήλ-Σιδηρόπουλος Αναστάσιος-ΝΟΜΟΣ ΗΡΑΚΛΕΙΟΥ Κεφαλογιάννης Εμμανουήλ+Δεικτάκης Γεώργιος+Μπαντουβάς Κωνσταντίνος+Στρατάκης Εμμανουήλ+Σχοιναράκη-Ηλιάκη Ευαγγελία+Φραγκιαδουλάκης Μάνος-Ματζαπετάκης Στυλιανός+Κεγκέρογλου Βασίλειος+ΝΟΜΟΣ ΘΕΣΠΡΩΤιΑΣΜπέζας Αντώνιος+Α΄ ΘΕΣΣΑΛΟΝΙΚΗΣ (πρώην Δήμος Θεσσαλονίκης)Καραμανλής Κωνσταντίνος-Γκιουλέκας Κωνσταντίνος+Ιωαννίδης Ιωάννης+Ορφανός Γεώργιος+Παπαθεμελής Στυλιανός- Άγγελος+Ράπτη Ελένη+Καλαφάτης Σταύρος+Σπηλιόπουλος Αναστάσιος+Παπανδρέου Γεώργιος-Καστανίδης Χαράλαμπος+Βενιζέλος Ευάγγελος-Αράπογλου Χρυσή+Τσοχατζόπουλος Απόστολος-Αθανάσιος+Μαγκριώτης Ιωάννης+Χουρμουζιάδης Γεώργιος-Ξηροτύρη-Αικατερινάρη Ασημίνα+Β΄ ΘΕΣΣΑΛΟΝΙΚΗΣ (Υπόλοιπο Ν. Θεσσαλονίκης)Ρεγκούζας Αδάμ+Σαλαγκούδης Γεώργιος+Καράογλου Θεόδωρος+Γαλαμάτης Δημήτριος+Ζαχαράκης Κωνσταντίνος+Γερανίδης Βασίλειος-Τζέκης Άγγελος+ΝΟΜΟΣ ΙΩΑΝΝΙΝΩΝΚαλογιάννης Σταύρος+Τασούλας Κωνσταντίνος+Φούσας Αντώνιος+Αργύρης Ευάγγελος+Παντούλας Μιχαήλ+ΝΟΜΟΣ ΚΑΒΑΛΑΣΚαλαντζής Γεώργιος+Χριστοφιλογιάννης Δημήτρης +Τσακλίδης Ιωάννης+Τσίμας Κωνσταντίνος-ΝΟΜΟΣ ΚΑΡΔΙΤΣΗΣ Σιούφας Δημήτριος+Ταλιαδούρος Σπυρίδων+Τσιάρας Κωνσταντίνος+Ρόβλιας Κωνσταντίνος+Σαλαγιάννης Νικόλαος-ΝΟΜΟΣ ΚΑΣΤΟΡΙΑΣΑγγελής Ανέστης+Πετσάλνικος Φίλιππος+ΝΟΜΟΣ ΚΕΡΚΥΡΑΣΓεωργιάδης Νικόλαος+Δένδιας Νικόλαος-Γεώργιος+Γκερέκου Αγγελική (Άντζελα)+ΝΟΜΟΣ ΚΕΦΑΛΛΗΝΙΑΣ Αλιβιζάτος Πέτρος -ΠαύλοςΝΟΜΟΣ ΚΙΛΚΙΣΚιλτίδης Κωνσταντίνος+Τσιτουρίδης Σάββας +Φλωρίδης Γεώργιος+ΝΟΜΟΣ ΚΟΖΑΝΗΣΤσιαρτσιώνης Νικόλαος+Παπαδόπουλος Μιχάλης+Κασαπίδης Γεώργιος+Λωτίδης Λάζαρος+Βλατής Ιωάννης+ΝΟΜΟΣ ΚΟΡΙΝΘΙΑΣΠαπαληγούρας Αναστάσιος-Πέτρος-Κόρκα-Κώνστα Αθηνά+Μανωλάκης Άγγελος+Χωρέμης Αναστάσιος+ΝΟΜΟΣ ΚΥΚΛΑΔΩΝΧωματάς Ιωάννης+Μανούσου-Μπινοπούλου Αριάδνη-Ρήγας Παναγιώτης+ΝΟΜΟΣ ΛΑΚΩΝΙΑΣΣκανδαλάκης Παναγιώτης+Δαβάκης Αθανάσιος+Γρηγοράκος Λεωνίδας+ΝΟΜΟΣ ΛΑΡΙΣΗΣΖώης Χρήστος+Χαρακόπουλος Μάξιμος+Γαρουφαλιάς Γεώργιος+Αγοραστός Κωνσταντίνος+Έξαρχος Βασίλειος+Νασιώκας Έκτορας+Χατζημιχάλης Νικόλαος- Φώτιος-Τσιόγκας Δημήτριος-ΝΟΜΟΣ ΛΑΣΙΘΙΟΥΠλακιωτάκης Ιωάννης+Καρχιμάκης Μιχαήλ+ΝΟΜΟΣ ΛΕΣΒΟΥΓιαννέλης - Θεοδοσιάδης Ιωάννης+Καλογήρου Χριστιάνα+Σκοπελίτης Σταύρος +ΝΟΜΟΣ ΛΕΥΚΑΔΑΣΒεργίνης Ξενοφών+ΝΟΜΟΣ ΜΑΓΝΗΣΙΑΣΝάκος Αθανάσιος+Μακρή-Θεοφίλου Ζωή (Ζέττα)+Σούρλας Γεώργιος+Ζήση Ροδούλα +Γκατζής Νικόλαος-ΝΟΜΟΣ ΜΕΣΣΗΝΙΑΣΣαμπαζιώτης Δημήτριος-Καλαντζάκου Σοφία+Λαμπρόπουλος Ιωάννης-Κουσελάς Δημήτριος-Κατσιλιέρης Πέτρος+ΝΟΜΟΣ ΞΑΝΘΗΣΚοντός Αλέξανδρος+Τσαλίδης Φίλιππος+Σγουρίδης Παναγιώτης+Α΄ ΠΕΙΡΑΙΩΣΜαντούβαλος Πέτρος+Μιχαλολιάκος Βασίλειος+Καλός Γεώργιος +Μελάς Παναγιώτης+Σημίτης Κωνσταντίνος+Παντελάκη Ελπίδα-Β΄ ΠΕΙΡΑΙΩΣΝεράντζης Αναστάσιος+Τραγάκης Ιωάννης+Βασιλείου Γεώργιος+Κουράκος Ιωάννης+Νιώτης Γρηγόριος +Λιντζέρης Δημήτριος+Διαμαντίδης Ιωάννης-Πατσιλινάκος Ιωάννης-ΝΟΜΟΣ ΠΕΛΛΗΣΚαρασμάνης Γεώργιος-Τζαμτζής Ιορδάνης (Δάνης) -Τζάκρη Θεοδώρα-Πασχαλίδης Γεώργιος+ΝΟΜΟΣ ΠΙΕΡΙΑΣΚωνσταντόπουλος Γεώργιος+Πολύζος Ευάγγελος+Καρπούζας Αντώνιος+Παπαγεωργίου Αθανάσιος+ΝΟΜΟΣ ΠΡΕΒΕΖΗΣΤσαντούλας Δημήτριος+Παπαχρήστος Ευάγγελος+ΝΟΜΟΣ ΡΕΘΥΜΝΗΣΚεφαλογιάννης Ιωάννης+Όθωνας Εμμανουήλ+ΝΟΜΟΣ ΡΟΔΟΠΗΣΣτυλιανίδης Ευριπίδης+Αχμέτ Ιλχάν-Μανωλιά Χρυσάνθη+ΝΟΜΟΣ ΣΑΜΟΥΘαλασσινός Θαλασσινός+ΝΟΜΟΣ ΣΕΡΡΩΝΧαϊτίδης Ευγένιος-Λεονταρίδης Θεόφιλος+Κόλλια - Τσαρουχά Μαρία+Τσιπλάκης Κωνσταντίνος+Μουσιώνης Αριστείδης+Μπόλαρης Μάρκος+Κουτμερίδης Ευστάθιος+ΝΟΜΟΣ ΤΡΙΚΑΛΩΝΛέγκας Νικόλαος+Σκρέκας Θεόδωρος+Χατζηγάκης Σωτήριος+Χάϊδος Χρήστος+Μερεντίτη Αθανασία+ΝΟΜΟΣ ΦΘΙΩΤΙΔΟΣ Γιαννόπουλος Αθανάσιος+Καλλιώρας Ηλίας+Σταυρογιάννης Νικόλαος+Αντωνίου Αντωνία (Τόνια)+Παπαδήμας Λάμπρος+ΝΟΜΟΣ ΦΛΩΡΙΝΗΣΚορτσάρης Νικόλαος+Λιάνης Γεώργιος+ΝΟΜΟΣ ΦΩΚΙΔΟΣΜπούγας Ιωάννης+ΝΟΜΟΣ ΧΑΛΚΙΔΙΚΗΣ Βαγιωνάς Γεώργιος+Πάππας Βασίλειος-Δριβελέγκας Ιωάννης+ΝΟΜΟΣ ΧΑΝΙΩΝΜαρκογιαννάκης Χρήστος+Νικηφοράκης Στυλιανός+Χριστοδουλάκης Νικόλαος+Σκουλάκης Εμμανουήλ+ΝΟΜΟΣ ΧΙΟΥΠίττας Ιωάννης+Τσουρή Ελπίδα+
      ΓΕΝΙΚΟ ΣΥΝΟΛΟ «ΝΑΙ» 150
      ΓΕΝΙΚΟ ΣΥΝΟΛΟ «ΟΧΙ» 106
      ΣΥΝΟΛΟ ΨΗΦΙΣΑΝΤΩΝ  256
      Η ΠΡΟΕΔΡΟΣ					ΟΙ ΓΡΑΜΜΑΤΕΙΣ»
      ΠΡΟΕΔΡΟΣ (Άννα Μπενάκη-Ψαρούδα): Συνεπώς η τροπολογία με γενικό αριθμό 168 και ειδικό 24 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
      Εισερχόμαστε τώρα στη συζήτηση της τροπολογίας με γενικό αριθμό 169 και ειδικό 26.
      Θέλετε κάτι να παρατηρήσετε;
      ΧΑΡΑΛΑΜΠΟΣ ΚΑΣΤΑΝΙΔΗΣ: Ναι, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Καστανίδη, έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, θα ήθελα να θέσω υπόψη σας μία πρότασή μας.
      Έχουμε να συζητήσουμε άλλες πέντε τροπολογίες…
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Τέσσερις είναι.
      ΧΑΡΑΛΑΜΠΟΣ ΚΑΣΤΑΝΙΔΗΣ: Νομίζω ότι είναι πέντε. Εάν κάνω λάθος, συγχωρείστε με, μπορεί να είναι τέσσερις. Εάν μου επιτρέπετε, από την αρίθμηση που έχω εγώ φαίνεται να είναι πέντε. Αλλά δεν πειράζει, έχουμε να συζητήσουμε έναν ορισμένο αριθμό τροπολογιών.
      Νομίζω, κυρία Πρόεδρε, ότι ήδη από το πρωί η Βουλή έχει συμπληρώσει πάνω από πέντε ώρες συνεδρίαση. Επειδή ήδη απεδείχθη ότι είναι πολύ χρήσιμο για την κοινοβουλευτική μας συζήτηση να έχουμε άνεση χρόνου, προτείνω να μεταφερθεί η συζήτηση των υπολοίπων τροπολογιών στην αυριανή πρωινή συνεδρίαση της Βουλής. Άλλωστε, το νομοσχέδιο περί μετεγγραφών φοιτητών εσωτερικού, έτσι και αλλιώς με βάση αυτά τα οποία είχε αποφασίσει η Διάσκεψη των Προέδρων, δεν τελειώνει μέσα στην εβδομάδα.
      Θέλω να ακούσω και τα υπόλοιπα κόμματα αλλά εμείς προτείνουμε να υπάρξει μεταφορά της συζήτησης για αύριο.
      ΠΡΟΕΔΡΟΣ (Άννα Μπενάκη-Ψαρούδα): Κύριε Καστανίδη, αυτή είναι μία πρόταση την οποία θα μπορούσαμε να αποδεχθούμε εάν υπήρχαν περιθώρια για την ψήφιση του νομοσχεδίου περί μετεγγραφών.
      Το νομοσχέδιο περί μετεγγραφών όπως με πληροφορεί η Κυβέρνηση έχει δεσμευτική προθεσμία. Την 1η Νοεμβρίου πρέπει να είναι και δημοσιευμένο. Συνεπώς δεν υπάρχει άλλη λύση παρά να συζητηθεί αύριο, ενδεχομένως σε δύο συνεδριάσεις όπως έχουμε αποφασίσει, με εμβόλιμη απογευματινή συνεδρίαση.
      Άρα, αντιλαμβάνεσθε τουλάχιστον από την εκτίμηση του Προεδρείου –βεβαίως το λόγο έχουν τα κόμματα και η Κυβέρνηση- ότι δεν υπάρχει περιθώριο παρά να συζητηθούν και να τελειώσουν σήμερα οι τροπολογίες. Αλλά να ακούσουμε και τον Κοινοβουλευτικό Εκπρόσωπο της Νέας Δημοκρατίας.
      Ορίστε, κύριε Πολύδωρα, έχετε το λόγο.
      ΒΥΡΩΝ ΠΟΛΥΔΩΡΑΣ: Ούτως εχόντων, κυρία Πρόεδρε –και νομίζω ότι και οι τέσσερις υπολειπόμενες τροπολογίες δεν απαιτούν μακρά συζήτηση και πολύ χρόνο- και κυρίως όσον αφορά την πορεία του νομοθετικού έργου σε σχέση με το νομοσχέδιο περί μετεγγραφών, προτείνουμε να τελειώσουμε σε αυτήν τη συνεδρίαση τις τροπολογίες και αύριο να κάνουμε αυτές τις δύο συνεδριάσεις για το νομοσχέδιο του Υπουργείου Παιδείας.
     ΠΡΟΕΔΡΟΣ ( Άννα Μπενάκη - Ψαρούδα): Ο κ. Σκοπελίτης έχει το λόγο.
     ΣΤΑΥΡΟΣ ΣΚΟΠΕΛΙΤΗΣ: Θα ήθελα να υποβάλω ένα παρόμοιο αίτημα με αυτό του κ. Καστανίδη. Υπάρχει αρκετή κούραση σε όλους μας. Πιστεύω ότι οι υπόλοιπες πέντε τροπολογίες –πέντε μετράω εγώ, τέσσερις λέτε εσείς- θέλουν αρκετή συζήτηση. Πρέπει να έχουμε όλοι τη δυνατότητα να μιλήσουμε ώστε η συζήτηση αυτή να είναι και αποδοτική.
     ΠΡΟΕΔΡΟΣ ( Άννα Μπενάκη - Ψαρούδα): Ισχύει η ίδια απάντηση που έδωσα και στον κ. Καστανίδη.
     Ο κ. Καστανίδης έχει το λόγο.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, αντιλαμβάνομαι ότι η κυβερνώσα πλευρά θέλει ορισμένο τρόπο νομοθετήσεως. Θα τον έχει.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΟΣ ( Άννα Μπενάκη - Ψαρούδα): Ο κύριος Υπουργός δεν έχει να παρατηρήσει τίποτα.
     Προχωρούμε στη συζήτηση της τροπολογίας με γενικό αριθμό 169 και ειδικό 25 και ημερομηνία κατάθεσης 8.10.2004 «ρυθμίσεις στα τέλη κυκλοφορίας, μεταβίβαση αυτοκινήτων οχημάτων».
     Το λόγο έχει ο κ. Καλλιώρας.
     ΗΛΙΑΣ ΚΑΛΛΙΩΡΑΣ: Κυρία Πρόεδρε, στη συγκεκριμένη τροπολογία γίνεται αναπροσαρμογή κατά 15% στα τέλη κυκλοφορίας των Ι.Χ. επιβατηγών αυτοκινήτων και των μοτοσικλετών. Υπάρχει μία επιπρόσθετη ρύθμιση και για τα οχήματα που έχουν κυβισμό κάτω από πενήντα ένα κυβικά εκατοστά, τα «παπάκια» που λέμε στην καθομιλούμενη. Ο λόγος εδώ είναι απλώς. Στις 8.8.2003 υπήρξε μια κοινή υπουργική απόφαση και επειδή αυτά δεν χαρακτηρίζονταν μέχρι τώρα ούτε μοτοσικλέτες ούτε μοτοποδήλατα, με βάση την Οδηγία 24/2002 της Ευρωπαϊκής Ένωσης πλέον λύνεται και το θέμα αυτό.
     Προτείνουμε να ψηφιστεί η τροπολογία της Κυβέρνησης.
     ΠΡΟΕΔΡΟΣ ( Άννα Μπενάκη - Ψαρούδα): Ο κ. Φωτιάδης έχει το λόγο.
     ΑΠΟΣΤΟΛΟΣ ΦΩΤΙΑΔΗΣ: Αντιφατική είναι η πολιτική της Νέας Δημοκρατίας. Διατείνεται ότι επιθυμεί να συγκρατήσει τον πληθωρισμό. Έντονα όμως, προβλήματα υπάρχουν όσον αφορά το πετρέλαιο και τη μεγάλη αύξησή του που επιβαρύνει τον καταναλωτή. Η τιμή του πετρελαίου θα οδηγήσει αναπόφευκτα σε αύξηση όλων των ειδών. Ο πληθωρισμός κινείται στο 3%. Η Κυβέρνηση της Νέας Δημοκρατίας έρχεται λοιπόν και αυξάνει κατά 15% τη φορολογία των τελών κυκλοφορίας.
     Πιστεύω ότι είναι έξω από κάθε πραγματικότητα και μάλιστα με δεδομένο ότι μόλις δύο χρόνια πέρασαν από την τελευταία αύξηση. Ο πληθωρισμός κινήθηκε στο 6%. Άρα το ίδιο το κράτος, η Κυβέρνηση, έρχεται να βαρύνει την πορεία του πληθωρισμού αυξάνοντας τα τέλη κυκλοφορίας κατά ποσοστό πολύ μεγαλύτερο του ήδη υφιστάμενου πληθωρισμού. 
     Πιστεύω ότι τα 70 εκατομμύρια ευρώ που προσδοκά να εισπράξει η Κυβέρνηση και το Υπουργείο Οικονομικών θα τα πληρώσει ούτως ή άλλως πολλαπλάσια με την επιβάρυνση του πληθωρισμού και την ψυχολογία η οποία επικρατεί ήδη. Θα επιβαρυνθεί ακόμη περισσότερο, μια και το ίδιο το κράτος δεν κάνει προσπάθεια για τη συγκράτηση του πληθωρισμού. 
     Θυμάμαι ότι στην προσπάθεια να μειώσουμε τον πληθωρισμό τα προηγούμενα χρόνια, ειδικότερα τα τέλη κυκλοφορίας επί πέντε χρόνια δεν είχαν αυξηθεί καθόλου. Το 2003 ήταν η πέμπτη χρονιά που δεν αυξήθηκαν τα τέλη κυκλοφορίας, η δε αύξηση ήταν χαμηλότερη του αθροιστικού πληθωρισμού των πέντε χρόνων.
     Δεν είναι καιροί για ακόμη μεγαλύτερη επιβάρυνση των εισοδημάτων των Ελλήνων πολιτών και ειδικότερα των συνταξιούχων και των εργαζομένων. Δεν υπάρχει οικογένεια που να μην έχει τουλάχιστον ένα αυτοκίνητο. Η επιβάρυνση αυτή αθροιζόμενη με όλες τις υπόλοιπες επιβαρύνσεις, στην ακρίβεια που υπάρχει και αυξάνεται με την ανοδική πορεία των τιμών του πετρελαίου, θα οδηγήσει σε ενίσχυση της ψυχολογίας της αγοράς για αύξηση όλων των αγαθών.
     Κύριε Υπουργέ, τι παράδειγμα θα δώσετε στην αγορά όταν ζητάτε αυτοσυγκράτηση απ’ όλη την αγορά, να μην αυξήσουν τις τιμές των προϊόντων όταν το ίδιο το Υπουργείο Οικονομικών χωρίς κανέναν απολύτως λόγο σε μια δύσκολη περίοδο αυξάνει τα τέλη κυκλοφορίας κατά 15%;
      ΠΡΟΕΔΡΟΣ ( Άννα Μπενάκη - Ψαρούδα):  Ο κ. Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Δεν φτάνουν τα προβλήματα που αντιμετωπίζει στην επιβίωσή της η λαϊκή οικογένεια, έρχεσθε να προσθέσετε και καινούργια. Εμείς θα καταψηφίσουμε την τροπολογία για δύο λόγους. Πρώτον γιατί γίνεται αύξηση 15% πενταπλάσια του πληθωρισμού; Μιλάμε συνεχώς για τα δύο εκατομμύρια Ελλήνων που ζουν κάτω από το όριο της φτώχειας. Τώρα εσείς δίνετε και το παράδειγμα στους επιχειρηματίες. Αφού το δημόσιο πενταπλασιάζει τα τέλη κυκλοφορίας γιατί να μην πενταπλασιάσουν τις τιμές τους και οι επιχειρηματίες.
      Δεύτερον σε σχέση με τα παπάκια, επειδή δεν μπορείτε να λύσετε το πρόβλημα μ’ αυτά, άντε και τα παπάκια μέσα στη φορολογία. Αυτά είναι απαράδεκτα πράγματα έξω από την κατάσταση που αντιμετωπίζει σήμερα η λαϊκή οικογένεια. Τέλος θα ισχύει και φέτος αυτή η προμήθεια του 1% που έπαιρναν οι τράπεζες για κάθε σήμα; Ένα ευρώ ήταν. Αρκετά κέρδη έχουν οι τράπεζες. Δεν χρειάζεται να τους δώσουμε και άλλα. 
      Εμείς με βάση τα όσα προανέφερα καταψηφίζουμε τη συγκεκριμένα τροπολογία.
      ΠΡΟΕΔΡΟΣ ( Άννα Μπενάκη - Ψαρούδα):  Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Προφανώς και καταψηφίζουμε αυτήν την τροπολογία. Ήδη τα βάρη προς τους μισθωτούς και τους εργαζόμενους και γενικά προς τους Έλληνες πολίτες είναι πάρα πολλά. Οι αυξήσεις είναι πάρα πολύ μεγάλες. Επομένως, μια αύξηση και στα τέλη κυκλοφορίας κατά 15% και η πλήρωση του κενού που υπήρχε για τα παπάκια, δεν μας βρίσκουν καθόλου σύμφωνους. Δεν μπορούν να το αντέξουν αυτό οι Έλληνες πολίτες. Η αύξηση είναι μεγάλη και δεν δικαιολογείται.
      ΠΡΟΕΔΡΟΣ ( Άννα Μπενάκη - Ψαρούδα): Ο κ. Πάγκαλος έχει το λόγο.
      ΘΕΟΔΩΡΟΣ ΠΑΓΚΑΛΟΣ: Αν αυτή η τροπολογία έχει απλώς και μόνο ταμειακό σκοπό τότε καταλαβαίνω, ότι τα κριτήρια είναι πόσο πληρώναμε πριν, πώς θα είναι λίγο παραπάνω και πώς θα βγάλουμε περισσότερα λεφτά για το συγκεκριμένο λογαριασμό του προϋπολογισμού. Όμως, το θέμα που πραγματευόμεθα εδώ έχει και άλλες πλευρές. 
      Έχει μια πλευρά που αφορά την κυκλοφορία μέσα στη πόλη, τα συγκοινωνιακά προβλήματα, αλλά και την προστασία του περιβάλλοντος. Δεν καταλαβαίνω γιατί πρέπει τα παπάκια ως 300 κυβικά να πληρώνουν φόρο. Θα έλεγα τα μικρά δίκυκλα να τα απαλλάξουμε τελείως. Γιατί να επιβάλλουμε το αστείο ποσό των 15 ευρώ σ’ αυτά τα μικρά οχήματα που εξυπηρετούν κυρίως νέους και χαμηλά εισοδηματικά στρώματα.
      Και θα έβλεπα με ευχαρίστηση την κατακόρυφη αύξηση της φορολόγησης του ανωτέρου κλιμακίου, δύο χιλιάδες τριακόσια πενήντα οκτώ κυβικά. Γιατί κάποιος να έχει δύο χιλιάδες τριακόσια πενήντα οκτώ κυβικά και να κινείται με αυτά; Βάλτε τους ένα χιλιάρικο. Βάλτε και στην αμέσως προηγούμενη κατηγορία κάτι παραπάνω και τα υπόλοιπα αφήστε τα σταθερά όπως είναι. ‘Ετσι θα έχετε περίπου τα ίδια λεφτά. Και θα ήθελα να μας ενημερώσετε πώς βγαίνουν αυτά τα αστεία ποσά. Πως βγαίνουν αυτά τα 38 και 93 και 168 και 372, και 483; Γιατί δεν λέει 40 και 100 και  200.  Στο 372 τα 2 ευρώ πώς βγαίνουν; Και αν είναι απλώς γραφειοκρατία δεν μπορείτε τη γραφειοκρατία σ’ αυτό το απλό θέμα να την αναγκάσετε να κάνει κάτι που είναι εύληπτο και κατανοητό από τον κόσμο, για να μην υπάρχουν τέτοιες δυσκολίες.
Τα αντίστοιχα τέλη σε άλλες χώρες είναι με τη μορφή γραμματοσήμου και είναι στρογγυλά νούμερα. Είναι των 50 ευρώ, 100 ευρώ, 200 ευρώ και εν πάση περιπτώσει ένα στρογγυλό νούμερο. 
      Κοιτάξτε, όμως, σοβαρά, εάν δεν μπορείτε έστω εν εσχάτοις να λάβετε υπόψη τον τεράστιο διάλογο που γίνεται αυτήν τη στιγμή σε όλη την Ευρώπη και την Αμερική, θα ήθελα απλώς να σας ενημερώσω ότι προσφάτως αναγγέλθηκε από ορισμένες πολιτείες της Αμερικής ότι τα αυτοκίνητα τύπου τζιπ που καίνε περισσότερη βενζίνη και δεν αντιπροσωπεύουν πραγματική κυκλοφοριακή αξία, αλλά απλώς μία μανία για επίδειξη, θα απαγορευτούν από το κέντρο των μεγάλων πόλεων. 
      Εγώ δεν σας καλώ να πάρετε μέτρα τα οποία προφανώς είστε και αναρμόδιος να πάρετε, αλλά τουλάχιστον να δυσχεράνετε εδώ τα τεράστια αυτοκίνητα που είναι άχρηστα και απλώς εξυπηρετούν την κοινωνική ματαιοδοξία και καλό είναι να τα επιβαρύνουμε όσο μπορούμε περισσότερο. Επιτέλους, αυτοί που θέλουν να κάνουν το κομμάτι τους, ας πληρώνουν κάτι παραπάνω.
     ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο κ. Γεωργακόπουλος.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κυρία Πρόεδρε, φαίνεται ότι η Νέα Δημοκρατία κάτι έχει με τα μηχανάκια που ξεκινάει από το σύνθημα «Καλύτερα παπάκι, παρά το Μητσοτάκη» και φαίνεται ότι τους το κρατάτε από το 1993, γιατί διαφορετικά πώς να εξηγήσει κανένας ότι έρχεστε και επιβάλλετε τέλη κυκλοφορίας στα μηχανάκια που είναι κάτω από πενήντα κυβικά. 
      Προσέξτε! Από αυτήν την επιβολή του φόρου την οποία κάνετε, θα εισπράξει το δημόσιο 6 χιλιάδες ευρώ. «Τι είναι ο κάβουρας, τι είναι το ζουμί του», που λέει και ο λαός. Για 6 χιλιάδες ευρώ, βάζετε φόρο σε αυτούς τους ανθρώπους. Το κόστος διαχείρισης θα είναι πολύ μεγαλύτερο! Τι νόημα έχει; Το ένα είναι αυτό. 
      Το δεύτερο είναι ότι αυξάνετε τα τέλη κυκλοφορίας κατά 15% τη στιγμή που ο πληθωρισμός τα δύο χρόνια που προηγήθηκαν της τελευταίας αύξησης είναι 6%. Πυροδοτείτε τον πληθωρισμό χωρίς κανένα λόγο, απλά και μόνο για εισπρακτικούς λόγους. Κατά τα άλλα, δεν βάζετε κανένα φόρο. Μόνο φοροαπαλλαγές θα κάνετε. Και ποιους επιβαρύνετε; Τα κατώτερα στρώματα, γιατί αυτοκίνητο σήμερα έχουν οι πάντες. Φοροαπαλλάσσουμε, όμως, το κεφάλαιο γιατί μειώνουμε το συντελεστή από το 25% στο 20%. Αυτή είναι η πολιτική σας; Να βγείτε και να το πείτε!
      Το δεύτερο είναι ότι δεν κάνετε αυτό το οποίο υποσχεθήκατε στα μηχανάκια. Ο κ. Λιάπης υποσχέθηκε ότι ο ΦΠΑ στα κράνη θα πάει από το 18% στο 8%. Αυτό, όμως, δεν το κάνετε, αλλά έρχεστε και τους επιβάλλετε τέλη κυκλοφορίας. Γιατί; Γιατί είπατε ψέματα ότι θα πάτε τα κράνη από το 18% στο 8%. Δεν μπορείτε να τα πάτε και το γνωρίζετε αυτό το πράγμα, δεδομένου ότι υπάρχει απάντηση της επιτροπής προς την ελληνική Κυβέρνηση, η οποία ήρθε πριν γίνετε εσείς κυβέρνηση, όταν ο κ. Χριστοδουλάκης είχε ζητήσει ο ΦΠΑ που θα επιβληθεί στα κράνη να πάει από το 18% στο 8%. Αυτό, λοιπόν, το αρνείται η επιτροπή, γιατί σύμφωνα με την έκτη κοινοτική οδηγία του 1987 απαγορεύεται και το ξέρετε!
      Παρ’ όλα αυτά, προεκλογικά το είχατε υποσχεθεί και βγαίνει μετεκλογικά ο κ. Λιάπης και το δηλώνει και λέει ότι εμείς θα πάμε το ΦΠΑ στα κράνη από το 18% στο 8%. Γιατί δεν το κάνετε; Ιδού η απόδειξη! 
      Όμως, ο μόνος λόγος για τον οποίο έχετε φέρει αυτήν την τροπολογία είναι φοροεισπρακτικός και σας πληροφορώ ότι με αυτό το οποίο κάνετε, θα επιβαρύνετε και τον πληθωρισμό. Έπρεπε, λοιπόν, πριν πάρετε αυτές τις αποφάσεις, να σκέπτεστε και τι υποσχέσεις έχετε δώσει. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει ο κ. Κουτσούκος. 
      ΙΩΑΝΝΗΣ ΚΟΥΤΣΟΥΚΟΣ: Κυρία Πρόεδρε, θα κάνω δύο παρατηρήσεις. Η πρώτη, και για την οικονομία του χρόνου, αφορά αυτό που είπαν οι άλλοι συνάδελφοι, δηλαδή το τι σηματοδοτεί το 15% σε σχέση με τις αυξήσεις της έμμεσης φορολογίας και ποιοι τις πληρώνουν. Αναλύθηκε και δεν θα επιμείνω. 
      Το δεύτερο αφορά τις αντιφάσεις και τις ανακολουθίες της Κυβέρνησης. Από τα έδρανα της Κυβέρνησης ο κ. Λιάπης και ο κ. Νεράντζης μπορώ να πω ότι σε μια άκρατη λαϊκίστικου χαρακτήρα πολιτική πούλησαν στην ελληνική κοινωνία και ιδιαίτερα στους νέους την πολιτική της απόσυρσης των δικύκλων. Αυτή η πολιτική τότε χαρακτηρίστηκε από τους συναδέλφους ως έωλη και μάλιστα επισημάνθηκε το γεγονός ότι εκεί δεν έχουν ενταχθεί τα δίκυκλα του μικρού κυβισμού, τα παπάκια. Ο κ. Νεράντζης υποσχέθηκε ότι είναι νομοτεχνικό το θέμα και θα το εντάξει αφού το επεξεργαστεί. 
      Σήμερα βλέπουμε ότι η Κυβέρνηση αντί να παίρνει ευνοϊκού χαρακτήρα μέτρα, που θα διευκόλυναν και τα ζητήματα που θίχτηκαν και αφορούν την κυκλοφορία στο κέντρο της Αθήνας, έρχεται να τα επιβαρύνει περαιτέρω. Αυτή είναι μια μεγάλη αντίφαση της κυβερνητικής πολιτικής, όπως συμβαίνει σε τόσα άλλα θέματα. 
      ΠΡΟΕΔΡΟΣ ( Άννα Μπενάκη - Ψαρούδα): Ο κ. Χριστοδουλάκης έχει το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Υπουργέ, πιστεύω ότι η τροπολογία αυτή δεν μπορεί να συζητηθεί σ’ αυτήν τη φάση, διότι θα πρέπει να συνεξετασθεί μαζί με το σύνολο μέτρων τα οποία σκέπτεται ή δεν σκέπτεται να πάρει η Κυβέρνηση, σχετικά με το αυξημένο κόστος του πετρελαίου θέρμανσης, όπως επίσης και των καυσίμων γενικότερα.
      Εσείς εδώ και μερικούς μήνες παραπλανάτε συστηματικά την ελληνική κοινή γνώμη, λέγοντας ότι θα ζητήσετε δήθεν από το ΕCOFIN, από το Συμβούλιο των Υπουργών Οικονομικών της Ευρωπαϊκής Ένωσης, να μειώσει τους ειδικούς φόρους στα καύσιμα, ενώ γνωρίζετε πολύ καλά ότι κάτι τέτοιο δεν γίνεται σε επίπεδο Ευρωπαϊκής Ένωσης. Το έχετε πει επανειλημμένα και έχετε διαψευσθεί και θα σας συμβούλευα να μην το ξαναφέρετε, γιατί πάλι θα διαψευσθείτε. 
      Εάν, λοιπόν, είναι βέβαιο ότι εκεί δεν πρόκειται να κάνετε τίποτα, παρά το γεγονός ότι το διατυμπανίζετε, μια λύση εάν πράγματι θέλετε να κάνετε κάτι με τα αυξημένα καύσιμα, είναι να δείτε τι άλλο παραπλήσιο κόστος επιβαρύνει τον καταναλωτή καυσίμων. Όταν, λοιπόν, συζητάμε για το diesel κίνησης, ο φόρος είναι ένα αυξημένο κόστος, αλλά και το τέλος κυκλοφορίας είναι ένα άλλο.
      Εάν, λοιπόν, εσείς είχατε πρόθεση να διευκολύνετε τον καταναλωτή καυσίμων και δεν μπορείτε να μετριάσετε το diesel, ένας τρόπος, μια ευκαιρία, είναι να κρατήσετε, εάν όχι να μειώσετε, τα τέλη κυκλοφορίας αυτοκινήτων. Εσείς, λοιπόν, όχι μόνο δεν το κάνετε αυτό, όχι μόνο δεν τα κρατάτε τουλάχιστον σταθερά, όπως κρατήθηκαν πέντε χρόνια επί των «κακών κυβερνήσεων» του ΠΑΣΟΚ, όπως τις λέτε, αλλά έρχεστε και τα αυξάνετε 15%. Σκεφτείτε αυτόν τον ταλαίπωρο χρήστη του αυτοκινήτου που έχει να πληρώσει αυξημένη τιμή στο πετρέλαιο, αυξημένο ΦΠΑ, το 18%, το οποίο πάει αναλογικά και 15% καπέλο πάνω στο τέλος. Αυτό αποδεικνύει απλούστατα ότι δεν είστε καθόλου ειλικρινείς, όταν ως Κυβέρνηση διατυμπανίζετε ότι τάχα σας νοιάζει το ακριβό πετρέλαιο. Καρφί δεν σας καίγεται. Το «καίγεται» παραλείπεται γιατί θέλει ακριβό καύσιμο, αλλά λέμε τώρα! Διότι ούτε επίδομα θέρμανσης δίνετε, ούτε στα σοβαρά έχετε πάρει ποτέ τη μείωση του ειδικού φόρου ούτε το ΦΠΑ μπορείτε να μειώσετε ούτε και αυτό στο οποίο μπορείτε να παρέμβετε κάνετε κάτι. Γι’ αυτό πιστεύω ότι η τροπολογία αυτή δεν πρέπει να ψηφιστεί από κανένα κόμμα στο ελληνικό Κοινοβούλιο.
      Άλλωστε η επιμονή σας λίγες ώρες πριν καλά και σώνει να χάσετε απροσδιόριστης έκτασης ποσά χαρίζοντας σε παραβάτες ολκής τόσα πρόστιμα τα οποία έχουν επιδικαστεί, δείχνει ότι τα 70 εκατομμύρια δεν τα χρειάζεστε. Γιατί, λοιπόν, ξεσπάτε εδώ; Νομίζω, λοιπόν, ότι πρέπει να το σκεφτείτε πολύ σοβαρά. 
      ΠΡΟΕΔΡΟΣ ( Άννα Μπενάκη - Ψαρούδα): Ο κ. Ανωμερίτης έχει το λόγο.
      ΓΕΩΡΓΙΟΣ ΑΝΩΜΕΡΙΤΗΣ: Ευχαριστώ, κυρία Πρόεδρε. 
      Κύριε Υπουργέ, είχαμε την ευκαιρία να συζητήσουμε πρόσφατα αυτό το θέμα όταν είχα καταθέσει επίκαιρη ερώτηση από τα δημοσιεύματα που είχαν τότε φανεί στον Τύπο. Βλέπω, όμως, ότι και με την τροπολογία τα δημοσιεύματα αυτά ήταν ακριβή και γι’ αυτό επανέρχομαι. Εάν το συζητάμε και το θέτω και εγώ με ένταση αυτό το θέμα, είναι γιατί αφορά 5.200.000 ιδιοκτήτες μοτοσικλετών και αυτοκινήτων. Είναι, λοιπόν, στην ουσία μια επιβάρυνση ένα είδος φορολογίας σκληρής και άμεσης κατά του συνόλου των νοικοκυριών.
      Το ερώτημα που είχα θέσει και επαναλαμβάνω: Πώς είναι δυνατόν να θέλετε να πείσετε την αγορά, τους επιχειρηματίες να κρατήσουν τις αυξήσεις των προϊόντων που παράγουν σε ένα χαμηλό επίπεδο και τους προτρέπετε μέσω του Υπουργείου Ανάπτυξης αυτό το επίπεδο να είναι γύρω στον πληθωρισμό, δηλαδή περίπου στο 3% το οποίο επισήμως έχετε ανακοινώσει για τον επόμενο χρόνο με την κατάθεση του σχεδίου προϋπολογισμού; Είναι δυνατόν το κράτος που λέει στον ιδιωτικό τομέα να κρατήσει τις αυξήσεις των τιμών στο επίπεδο του πληθωρισμού να έρχεται το ίδιο και να επιβάλλει σε πέντα εκατομμύρια διακόσιες χιλιάδες νοικοκυριά αυξήσεις πενταπλάσιες του πληθωρισμού; Πότε έχει ξαναγίνει αυτό; Τα ιστορικά στοιχεία για τα τέλη τουλάχιστον της τελευταίας δεκαετίας όταν ο πληθωρισμός ήταν από 5% έως 15% δεν αυξήθηκαν ποτέ κατά μέσο όρο εκτός από τα τελευταία χρόνια που ακούσατε ότι δεν έχουν αυξηθεί πάνω από 7,5%. Αυτό είναι πρωτοφανές και φυσικά δίνει ένα μήνυμα στην αγορά το οποίο θα εισπράξετε στον επόμενο χρόνο.
      Ένα άλλο θέμα το οποίο προκύπτει είναι ότι αυτό έρχεται να επιβαρύνει τη μοτοσικλέτα και το αυτοκίνητο σε μια εποχή που πέρα από το κόστος πετρελαίου έχουν αυξηθεί όλα τα άλλα είδη. Είναι δυνατόν όταν το μεροκάματο του ανειδίκευτου εργάτη, του εργαζόμενου είναι 25 ευρώ εσείς σ’ ένα μεσαίου και χαμηλού κυβισμού αυτοκίνητο να επιβάλλετε 93 ευρώ, δηλαδή σχεδόν 100 ευρώ, τετραπλάσιο του μεροκάματου;
      Μάλιστα, επειδή μιλάμε για αυτοκίνητα θέλω να υπενθυμίσω σε όλους ότι είναι και οι μοτοσικλέτες και όπως σωστά ειπώθηκε μέσα σε αυτό είναι και τα παπάκια. Επομένως πρόκειται για φοροεισπρακτική και μόνο λογική και όπως σας ρώτησα και κατά τη διάρκεια της συζήτησης της επίκαιρης ερώτησης πώς καταλήξατε στο 15%; Υπάρχει κάποια εισήγηση; Στηριχθήκατε σε κάποια μεθοδολογία την οποία σας υπέβαλαν οι υπηρεσίες; Φυσικά όχι. Γιατί πρόκειται για καθαρά φοροεισπρακτική επιδρομή κατά του συνόλου των νοικοκυριών. 
      Και ένα τεχνικό θέμα για το οποίο θα ήθελα την απάντησή σας. Εγώ γνωρίζω όπως και εσείς, κύριε Υφυπουργέ, και είναι έτοιμα τα σχετικά δελτία αποστολής στους παραλήπτες οδηγούς ότι αυτό θα γίνει τώρα το Νοέμβριο και το Δεκέμβριο όπως συνήθως γίνεται η είσπραξη των τελών. Εάν είναι έτσι, τότε η τελευταία παράγραφος 3 ότι η ισχύς του άρθρου αυτού αρχίζει από την 1η Ιανουαρίου 2005 είναι λάθος. Διότι αν ισχύει από την 1η Ιανουαρίου 2005 όπως σας ρώτησα και κατά τη διάρκεια της επίκαιρης ερώτησης θέλω να σας θυμίσω ότι δεν θα μπορέσετε να την εφαρμόσετε πριν από την 1η Ιανουαρίου 2005.
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ο κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Έχω καλυφθεί, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ο κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Μια κουβέντα μόνο, κυρία Πρόεδρε.
      Με αυτήν πραγματικά την τροπολογία η Κυβέρνηση δείχνει αυτό που είπαμε και πριν, το πραγματικό προσωπείο της. Πέφτει το προσωπείο. Αλλά δεν είναι μόνο αυτό ότι θέλει δηλαδή να αυξήσει τους έμμεσους φόρους έναντι των αμέσων τους οποίους μειώνει με τις χαριστικές τροπολογίες που φέρνει, είναι ότι καθοδηγεί και τις αυξήσεις. Διότι υπάρχουν ήδη αυξήσεις σε όλα τα καταναλωτικά αγαθά της τάξης περίπου του 20% έχουμε μια αύξηση στο πετρέλαιο της τάξης του 40% και φαίνεται ότι η Κυβέρνηση θέλει να πάει στο 40% όλα τα είδη. Αυτό τουλάχιστον προκύπτει από τις αυξήσεις του 15% που μπαίνουν στα τέλη και που βέβαια εάν ήθελε πραγματικά να κάνει σωστή πολιτική θα άκουγε αυτά που είπε ο αγαπητός συνάδελφος ο κ. Πάγκαλος.
      Θα έπρεπε στα μεγάλου κυβισμού αυτοκίνητα να βάλει αυξημένη φορολογία και να μειώσει ή να μη βάλει καθόλου στα μικρά και ιδιαίτερα στα «παπάκια», που βάζει τώρα. Εξάλλου απ’ ό,τι τουλάχιστον λέει η έκθεση εδώ, αφορά τετρακόσιες περιπτώσεις. Νομοθετούμε λοιπόν για τετρακόσιες περιπτώσεις. Αλλά δεν είναι αυτό. Είναι ότι αντιλαμβανόμαστε όλοι ότι απ’ αυτήν τη διαδικασία υπηρετούνται άλλες λογικές, που θέλει να υπηρετήσει η Κυβέρνησή σας.
      Ευχαριστώ πολύ.
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Σγουρίδης.
     ΠΑΝΑΓΙΩΤΗΣ ΣΓΟΥΡΙΔΗΣ: Μία φράση θα πω μόνο, κυρία Πρόεδρε.
     Κύριε Υπουργέ, δεν μπορώ να καταλάβω: για 6.000 ευρώ που θα βάλετε στα «παπάκια» κάτω των πενήντα κυβικών, θα ξοδέψετε πολύ περισσότερα χρήματα, για να μπορεί να λειτουργήσει ο μηχανισμός. Νομίζω ότι περισσότερα θα κερδίσετε αν φορολογήσετε τα «παπάκια» στο ηλεκτρονικό ταχυδρομείο.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει το κ. Βενιζέλος.
     ΕΥΑΓΓΕΛΟΣ ΒΕΝΙΖΕΛΟΣ: Με κάλυψε ο κ. Χριστοδουλάκης.
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Μάνος.
     ΣΤΕΦΑΝΟΣ ΜΑΝΟΣ: Κυρία Πρόεδρε, επεσήμανα ήδη, όταν συζητήσαμε για την τροπολογία της Ολυμπιακής, ότι έχουμε το εξής παράδοξο, ότι εδώ θα κερδίσει το δημόσιο 70 εκατομμύρια ευρώ, την ίδια στιγμή που νομοθέτησε χθες να ξοδέψει 50 εκατομμύρια ευρώ το χρόνο, για να διατηρήσει εν ζωή αυτό που αποκάλεσα το «ψοφίμι» της Ολυμπιακής Αεροπορίας, για να μην δυσαρεστήσει μία από τις πέντε συντεχνίες που ονομάτισε ο κ. Καραμανλής. Αν νομίζετε, κύριε Υπουργέ, ότι έτσι θα συνεφέρετε τις συντεχνίες και θα τις καταπολεμήσετε υποκύπτοντας σε αυτές, κάνετε πολύ μεγάλο λάθος. Αυτό σε ό,τι αφορά αυτήν την πλευρά του ζητήματος.
     Αλλά θα ήθελα να κάνω και δυο-τρεις παρατηρήσεις γι’ αυτήν τούτη τη φορολογία. Όταν το πρώτον καθιερώθηκε, κυρία Πρόεδρε, το σήμα του τέλους κυκλοφορίας, η λογική ήταν ουσιαστικά η καταγραφή των αυτοκινήτων, να καταγράφονται, να είναι κάπου περασμένα, για να μπορεί να λειτουργήσει ένα σύστημα παρακολούθησης. Η λογική ήταν ότι το αυτοκίνητο βλάπτει, πρωτίστως το περιβάλλον, αλλά και την κυκλοφορία. Η Κυβέρνησή σας αυτήν τη στιγμή προσπαθεί να βρει μέτρα περιορισμού της κυκλοφορίας των αυτοκινήτων, διότι ακριβώς υπάρχει πρόβλημα σήμερα κυκλοφοριακό και περιβαλλοντικό.
     Η μόνη λογική φορολογία για το αυτοκίνητο είναι η φορολογία των καυσίμων, η οποία συναρτάται με τη ρύπανση που κάνουν και με τη συμφόρηση που προκαλούν. Η φορολογία αυτή που βάζετε σήμερα, επιβάλλεται και σε στάσιμο αυτοκίνητο και σε αυτοκίνητο που προκαλεί ζημία. Είναι ακριβώς η ίδια. Εάν, δηλαδή, με ρωτούσε κάποιος πώς θα εισπράξω 70 εκατομμύρια, εγώ εκατό φορές θα τα έπαιρνα από τα καύσιμα, τη βενζίνη δηλαδή, και όχι από τα τέλη κυκλοφορίας. Διότι αυτή είναι η σωστή φορολογία.
     Μία γενική παρατήρηση ακόμα, κυρία Πρόεδρε. Στον τόπο μας κάνουμε πολλές φορές συζητήσεις για το πώς φορολογούμε. Έχουμε, λοιπόν, την εξής περίεργη φορολογική συμπεριφορά: ό,τι είναι καλό για τον τόπο και την οικονομία, το καταφορολογούμε. Για παράδειγμα, έχουμε την υψηλότερη φορολογία σε όλη την Ευρώπη για τα επιχειρηματικά κέρδη, τη στιγμή που όλοι γνωρίζουμε ότι οι επιχειρήσεις είναι εκείνες που δημιουργούν θέσεις εργασίας. Σε αυτές τις επιχειρήσεις «αλλάζουμε τα φώτα». Σε ό,τι βλάπτει την υγεία, την οικονομία, το περιβάλλον, σε αυτό έχουμε τη χαμηλότερη φορολογία στην Ευρώπη. Έχουμε τη χαμηλότερη φορολογία στα καύσιμα, έχουμε τη χαμηλότερη φορολογία στα οινοπνεύματα, έχουμε τη χαμηλότερη φορολογία στα τσιγάρα. Υπάρχει, λοιπόν, ένα θέμα, για μένα τουλάχιστον, φορολογικής λογικής. Τη στιγμή που λέτε ότι θα φτιάξετε φορολογικό σύστημα, αναρωτιέμαι πώς θα το φτιάξετε. Πηγαίνοντας ανάποδα από τη λογική;
     Γι’ αυτό η γνώμη μου είναι, κυρία Πρόεδρε, ότι θα έπρεπε να αποσυρθεί αυτή τροπολογία, δηλαδή να μην ισχύσουν αυτά τα πράγματα. Να στρογγυλέψετε τους αριθμούς, όπως σας είπε ο κ. Πάγκαλος, διότι προφανώς ξεκινήσατε από μετατροπές δραχμών σε ευρώ και οι υπηρεσίες του Υπουργείου είχαν προφανώς μεγάλη αδυναμία να σκεφτούν κάποια στρογγυλοποίηση. Να περιοριστούν τα τέλη κυκλοφορίας και εφόσον επιμένετε να ξοδεύετε και να σπαταλάτε για να ικανοποιείτε συντεχνίες, να σκεφτείτε καλύτερους τρόπους να μαζέψετε τα χρήματα.
      ΠΡΟΕΔΡΟΣ (Άννα Μπενάκη-Ψαρούδα): Ο κ. Κωστόπουλος έχει το λόγο.
      ΑΠΟΣΤΟΛΟΣ ΚΩΣΤΟΠΟΥΛΟΣ: Διαβάζω εδώ στην αιτιολογική έκθεση, κύριε Υπουργέ, ότι με μία κοινή υπουργική απόφαση τον Αύγουστο του 2003 χαρακτηρίζονται ως μοτοσικλέτες αυτά τα μικρού κυβισμού δίκυκλα που τα λέμε στην καθομιλουμένη «παπάκια». Και αυτό γίνεται για προσαρμογή στις διατάξεις μιας κοινοτικής οδηγίας 224/2002. 
      Θέλω πραγματικά να ρωτήσω και να γίνει μία διευκρίνιση. Αυτά τα 15 Ευρώ που βάζουμε, αφορούν τέλη κυκλοφορίας για τα παπάκια ή αφορούν τέλος μεταβίβασης σε ενδεχόμενη περίπτωση μεταβίβασης . Εάν πράγματι αφορούν τέλος μεταβίβασης, θα ήθελα να κάνω μία πρόταση, να αλλάξει αυτό που λέμε τέλη κυκλοφορίας και να αντικατασταθεί με ένα παράβολο των 15 ευρώ τα οποία θα καταβάλλονται όταν και όποτε γίνεται η μεταβίβαση και όχι να ονομάζονται «τέλη κυκλοφορίας». Κάνουμε μία διευκρίνιση, μία ερώτηση και ταυτόχρονα μία πρόταση, κύριε Χριστοδουλάκη.
       Είναι γεγονός επίσης και πιστεύω, κυρία Πρόεδρε, ότι καμία κυβέρνηση και κανένας Υπουργός δεν θέλει ποτέ να βάζει ούτε φόρους, ούτε επιβαρύνσεις, ούτε να λαμβάνει δυσμενή μέτρα. Παρά ταύτα, όμως, καμία κυβέρνηση και κανένας Υπουργός δεν απέφυγε ποτέ, όταν ιδιαίτερα είναι Υπουργός Οικονομικών, και δεν μπορεί να γίνει ευχάριστος. 
      Είναι γεγονός επίσης ότι ακούγονται πολλά. Προηγουμένως είπαμε ότι χαρίζουμε φόρους σε παραβάσεις που έχουν επιδικαστεί. 
      Δεν είναι αληθές, είναι αδόκιμος ο όρος «επιδικαστεί». Διότι όταν μία υπόθεση είναι οριστική, βεβαιώνεται στο δημόσιο ταμείο, καθίσταται δημόσιο χρέος και δεν μπορεί να το διαγράψει κανείς, αυτό το γνωρίζουμε όλοι μας. 
      Όταν η απόφαση βεβαίως τελεσιδικήσει μέσω των διοικητικών δικαστηρίων της χώρας, πάλι δεν αλλάζει τίποτε και δεν χαρίζεται τίποτε. Τα γνωρίζουμε αυτά όλοι μας. 
      Ο κ. Μάνος έκανε έναν παραλληλισμό της αύξησης των τελών κυκλοφορίας των αυτοκινήτων με την Ολυμπιακή. Αυτή η Ολυμπιακή συζητήθηκε και χθες εδώ μέσα και δεν θα ξεχάσω ποτέ –δεν ξέρω αν ο συμπατριώτης μου κ. Βερελής, πρώην Υπουργός Μεταφορών είναι εδώ- που είχε χαρακτηρίσει την Ολυμπιακή ως πολύφερνη νύφη δεν υπάρχει γαμπρός. Και νομίζω ότι αυτό ισχύει ακόμα. Πράγματι, την είχατε βγάλει στο παζάρι, αλλά δυστυχώς παρ’ ότι επιβαρύνθηκε ο κρατικός προϋπολογισμός και ο Έλληνας φορολογούμενος πάνω από 1,5 τρισεκατομμύριο για εξυγίανση, μέχρι σήμερα δεν έχει γίνει. Είναι καιρός, κύριε Υπουργέ, και αυτό να το λάβουμε σοβαρά υπόψη.
      Και θα ήθελα ειλικρινά να δούμε, εάν αυτό είναι τέλος κυκλοφορίας ή είναι τέλος μεταβίβασης. Και αν βεβαίως αποδέχεσθε και την πρότασή μου, εγώ θα ήθελα το τέλος μεταβίβασης να είναι ένα παράβολο, κυρία Πρόεδρε.
      Ευχαριστώ πολύ.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Υπουργέ, έχετε το λόγο.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κυρία Πρόεδρε, κυρίες και κύριοι συνάδελφοι, πριν μπω επί της ουσίας της τροπολογίας, θα ήθελα να δώσω μερικές απαντήσεις σ’ αυτά που ακούστηκαν από τους συναδέλφους. 
      Για το ΦΠΑ στα κράνη, κύριε Γεωργακόπουλε, θα έπρεπε να το ξέρετε εσείς και τουλάχιστον θα έπρεπε να σας είχε εγκαλέσει και ο κ. Χριστοδουλάκης που σας ξέρει καλύτερα, ότι για να κάνουμε μία μετάπτωση από τον ανώτατο συντελεστή στον κατώτερο, για το ΦΠΑ, δεν μπορούμε με εθνικές αποφάσεις να το πάρουμε εάν δεν έχουμε…
      ΙΩΑΝΝΗΣ ΜΑΓΚΡΙΩΤΗΣ: Γιατί το είπε ο κ. Λιάπης; 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Μαγκριώτη, αυτά που ακούτε έξω ή αυτά που ακούτε εδώ υπεύθυνα από την Κυβέρνηση; Σας παρακαλώ! 
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Μαγκριώτη, περιμένετε να ακούσετε και μετά θα δευτερολογήσετε. Έχετε το δικαίωμα της δευτερολογίας. 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Μαγκριώτη, εγώ σας άκουσα. Τουλάχιστον σεβαστείτε το δικαίωμά μου να με ακούσετε. 
      Έχουμε πει, λοιπόν, για να κάνουμε μετάπτωση από τον ανώτερο στον κατώτερο συντελεστή, χρειάζεται ειδική διαδικασία και μέσω της διαβούλευσης μπορεί να επιτευχθεί στην Ευρωπαϊκή Ένωση. 
      Αυτήν τη στιγμή η χώρα μας έχει τρία είδη στη διαβούλευση: Τα κράνη, τους ηλεκτρονικούς υπολογιστές και τα αγροτικά μηχανήματα, με πρώτο στόχο βέβαια τα αγροτικά μηχανήματα, παρά το γεγονός ότι υπάρχει και μία απορριπτική απόφαση σε πρώτη φάση. 
      ΕΥΑΓΓΕΛΟΣ ΒΕΝΙΖΕΛΟΣ: Έπρεπε ο κ. Λιάπης να το είχε πει αυτό δημόσια και να ζητήσει συγνώμη.
      (Θόρυβος στην Αίθουσα)
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Βενιζέλο, εάν πράγματι η Ευρωπαϊκή Ένωση εγκρίνει αυτό το αίτημα της χώρας, θα γίνει από πολιτική απόφαση της Κυβέρνησης.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Ρεγκούζα, γιατί το λέτε σε εμάς;
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Το λέω γιατί έπρεπε να εγκαλέσετε τον κ. Γεωργακόπουλο γιατί εθήτευσε στο Υπουργείο Οικονομικών και στο Υπουργείο Ανάπτυξης.
      (Θόρυβος από την πτέρυγα του ΠΑΣΟΚ)
      Για τον ειδικό φόρο στα καύσιμα: Έχουμε επανειλημμένως τονίσει –και το ξέρετε πολύ καλά, κύριε Χριστοδουλάκη- ότι βρισκόμαστε στο κατώτατο επίπεδο του Ειδικού Φόρου Κατανάλωσης. Ξέρετε επίσης…
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Εγώ έφερα το νόμο…
      ΠΡΟΕΔΡΟΣ (Άννα Μπενάκη-Ψαρούδα): Κύριε Χριστοδουλάκη, έχετε δευτερολογία. Γιατί παρεμβαίνετε τώρα; Θα δευτερολογήσετε όλοι και με κάθε άνεση.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Ξέρετε επίσης, ότι ο ειδικός φόρος στα καύσιμα μέχρι το 2009 πρέπει να ανέβει σημαντικά. Και αυτή τη μεταβολή, δίνει τη δυνατότητα στη χώρα μας η Ευρωπαϊκή Ένωση, να την επιρρίψει σταδιακά, διαχρονικά, μέχρι το 2009. Ασφαλώς αυτή η αύξηση δεν μπορεί να γίνει τον τελευταίο χρόνο. 
      Παρόλα ταύτα, παρά το ότι υπάρχει αυτή η αναγκαιότητα, επειδή ακριβώς η τιμή των καυσίμων στη χώρα μας φέτος είναι σε τέτοια υψηλά επίπεδα, δεν υπάρχει ούτε καν η σκέψη από την Κυβέρνηση για να κάνει κάτι τέτοιο φέτος. Ούτε, όμως, μπορεί να κάνει και περαιτέρω μείωση.
     ΧΡΗΣΤΟΣ ΠΑΠΟΥΤΣΗΣ: Ο Υπουργός Ανάπτυξης δεν το ανακοίνωσε, κύριε Υφυπουργέ;
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κοιτάξτε, αυτή τη στιγμή εκπροσωπώ την Κυβέρνηση, κύριε Παπουτσή.
     (Θόρυβος από την πτέρυγα του ΠΑΣΟΚ)
     ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, σας παρακαλώ.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Επειδή  ετέθη ένα θέμα για την έναρξη ισχύος, το ακροτελεύτιο άρθρο της συγκεκριμένης τροπολογίας, θέλω να πω το εξής:
     Κύριε Ανωμερίτη, ξέρετε ότι τα τέλη κυκλοφορίας προεισπράττονται με δική σας νομοθετική ρύθμιση, των δικών σας κυβερνήσεων. Επομένως αρχίζουν και εισπράττονται από το Νοέμβριο μέχρι το Δεκέμβριο. Αφορά, όμως, τα τέλη κυκλοφορίας της επόμενης χρονιάς. Εάν το βάλουμε πιο νωρίς, θα πρέπει να αυξήσουμε τα τέλη κυκλοφορίας εντός της χρήσεως του 2004. Εμείς δεν έχουμε τέτοιες προθέσεις γι’ αυτό ακριβώς δεν υπάρχει κανένα απολύτως πρόβλημα.
     Τώρα επί της ουσίας στα τέλη κυκλοφορίας. Ποτέ οι όποιες αυξήσεις που έγιναν στον παρελθόν δεν έγιναν με βάση τη διακύμανση του πληθωρισμού. 
     Θα σας πω, όμως, για να θυμηθείτε λιγάκι, ότι το 1998-2000 -που έγινε  αύξηση των τελών κυκλοφορίας- για την κατηγορία από πενήντα ένα έως τριακόσια κυβικά –το ίδιο και για τα μηχανάκια- έγινε μία αύξηση ύψους 100,3% -κατά 100% δηλαδή- και για την άλλη κατηγορία, από τριακόσια ένα cc έως εφτακόσια ογδόντα πέντε και στη μία κατηγορία και στην άλλη -δηλαδή και στα δίκυκλα- έγινε μία αύξηση ύψους 400,9%. 
     Σας θυμίζω, όμως, την τελευταία αύξηση που έκανε πάλι η δική σας κυβέρνηση το 2003. 
     ΗΛΙΑΣ ΚΑΛΛΙΩΡΑΣ: Να κατατεθεί, κύριε Υφυπουργέ.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Θα καταθέσω τον πίνακα. Βεβαίως, θα καταθέσω τον πίνακα.
     ΙΩΑΝΝΗΣ ΜΑΓΚΡΙΩΤΗΣ: Όχι τα ποσοστά. Τους απόλυτους αριθμούς πείτε.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Η αύξηση η οποία έγινε –γιατί γίνεται ανά δύο χρόνια και εσείς ανά δύο χρόνια την κάνατε την αύξηση- ήταν της τάξης του 8,4% ετησίως, ενώ εμείς κάνουμε αύξηση 7,5% ετησίως, για δύο χρόνια.
     Όσον αφορά τις αιτιάσεις σας ότι κακώς αυξάνονται τα τέλη κυκλοφορίας, θέλω να πω τα εξής: Ασφαλώς δεν μας είναι ευχάριστο. Εμείς τις υποχρεώσεις και την υπερφόρτωση των υποχρεώσεων της οικονομίας την κληρονομήσαμε. Και πιστεύω να μην φιλοδοξείτε και εσείς να επιρρίψετε κατηγορίες ότι όλα αυτά προήλθαν από παρθενογένεση.
     Τέλος, για την αύξηση αυτή που κάνουμε στα αυτοκίνητα και επειδή γίνεται μία προσπάθεια -υποθέτω για λόγους αντιπολιτευτικούς- να εμφανιστεί ότι κάνουμε αυξήσεις στα παπάκια, θέλω να πω τα εξής: Δεν κάνουμε αυξήσεις στα παπάκια. Αυτό είναι κατηγορηματικό. Στα παπάκια μέχρι πενήντα ένα εκατοστά, αυτά τα οποία δεν μπορούν να αναπτύξουν ταχύτητα πάνω από εβδόμηντα χιλιόμετρα, δεν αυξάνονται. 
     Ποια αυξάνονται, γιατί πρέπει να ακονίσουμε και τη δική σας μνήμη: Με την 48145/2327/8.8.2003 δική σας Υπουργική Απόφαση κάνατε –και καλώς- μία προσαρμογή στην κοινοτική οδηγία τη σχετική που εξομοιώνει αυτού του είδους την κατηγορία των δικύκλων με τις δίκυκλες μοτοσικλέτες, δηλαδή τα λεγόμενα παπάκια, κατά τη δική σας έννοια, που αναπτύσσουν ταχύτητα άνω των εβδομήντα χιλιομέτρων. Αυτό γίνεται για λόγους ισοτιμίας με τις μοτοσικλέτες. Δεν μπορεί να εξαιρέσουμε αυτήν την κατηγορία που αναπτύσσει ταχύτητα –βάσει της κοινοτικής οδηγίας πάντα- πάνω από εβδομήντα χιλιόμετρα, γιατί θα ξεχωρίζαμε τα δίκυκλα της μεγαλύτερης κατηγορίας.
      Πέραν, όμως, αυτού, επειδή ειπώθηκε με τρόπο χλευαστικό ότι η Κυβέρνηση η δική μας θα καταργούσε τις όποιες επιβαρύνσεις στα δίκυκλα, θα σας πω ότι με το ν. 3245 του 2004 παρέχονται κίνητρα στους κατόχους παλαιών μοτοσικλετών  -γιατί για μοτοσικλέτες μιλάμε, τα παπάκια δεν πληρώνουν- ηλικίας άνω των δέκα ετών και τους δίνεται το δικαίωμα να τις αντικαταστήσουν με νέας τεχνολογίας. Ειδικότερα με τις διατάξεις αυτές παρέχεται και απαλλαγή από τα τέλη κυκλοφορίας στο διηνεκές, αν ο κυλινδρισμός του κινητήρα των καινούργιων μοτοσικλετών που θα αντικαταστήσουν τις παλιές είναι μέχρι τριακόσια κυβικά ή για πέντε έτη, αν ο κυλινδρισμός του κινητήρα των δικύκλων είναι άνω των τριακοσίων κυβικών. 
      Επομένως το μέτρο που πήραμε εμείς μέχρι τα τριακόσια κυβικά είναι στο διηνεκές απαλλαγή των τελών κυκλοφορίας. Και βέβαια σε καμία περίπτωση το συγκεκριμένο δίκυκλο, που αναπτύσσει ταχύτητα πάνω από εβδομήντα χιλιόμετρα την ώρα, δεν μπορεί να εξομοιωθεί με τα λεγόμενα παπάκια, που είναι μέχρι πενήντα ένα  κυβικά. Από κει και πέρα …
      ΧΑΡΑΛΑΜΠΟΣ ΚΑΣΤΑΝΙΔΗΣ: Χρόνος δεν υπάρχει για τον κύριο Υφυπουργό, κυρία Πρόεδρε;
      ΠΡΟΕΔΡΟΣ ( Άννα Μπενάκη - Ψαρούδα): Συντομεύετε, κύριε Ρεγκούζα.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Τελειώνω, κυρία Πρόεδρε. 
      Τέλος, δημοκρατικό δικαίωμα της αντιπολίτευσης είναι να χρησιμοποιεί όλα τα μέσα,  όλα τα κοινοβουλευτικά εργαλεία, για να κάνει αντιπολίτευση. Όμως το να χρησιμοποιεί κοινοβουλευτικά μέσα για να κωλυσιεργήσει και να μην παραχθεί έργο από την Κυβέρνηση, νομίζω ότι δεν είναι και η καλύτερη αντιπολίτευση.
      ΧΑΡΑΛΑΜΠΟΣ ΚΑΣΤΑΝΙΔΗΣ: Αυτό έχετε αντιληφθεί. 
      ΠΡΟΕΔΡΟΣ ( Άννα Μπενάκη - Ψαρούδα):  Ο κ. Καλλιώρας έχει το λόγο για να δευτερολογήσει.
      ΗΛΙΑΣ ΚΑΛΛΙΩΡΑΣ: Κυρία Πρόεδρε, ο κύριος Υπουργός έδωσε τρεις ξεκάθαρες απαντήσεις. 
      ΙΩΑΝΝΗΣ ΜΑΓΚΡΙΩΤΗΣ: Κύριε συνάδελφε….
      ΗΛΙΑΣ ΚΑΛΛΙΩΡΑΣ: Πρώτον, σας μίλησε για 400% και 109% και δεν είναι από 1 ευρώ σε 2, όπως είπατε, κύριε Μαγκριώτη. 
      ΠΡΟΕΔΡΟΣ ( Άννα Μπενάκη - Ψαρούδα): Παρακαλώ, κύριε Καλλιώρα, να απευθύνεστε στο Προεδρείο. Οι συνάδελφοι θα δευτερολογήσουν. 
      ΗΛΙΑΣ ΚΑΛΛΙΩΡΑΣ: Όταν διακόπτουν αυτοί, κυρία Πρόεδρε, απευθύνονται σε σας όμως. 
      ΠΡΟΕΔΡΟΣ ( Άννα Μπενάκη - Ψαρούδα): Παρακαλώ, κύριε Καλλιώρα. Είδατε ότι όταν διακόπτουν παρεμβαίνει το Προεδρείο. 
      ΗΛΙΑΣ ΚΑΛΛΙΩΡΑΣ: Είναι λαλίστατοι γιατί ενοχλούνται. Είπε στην τελευταία φράση η Κυβέρνηση -συγκεκριμένα απάντησε- πώς η Νέα Δημοκρατία βάζει –και αυτό είναι το δεύτερο στοιχείο- στο διηνεκές να μην πληρώνουν φόρο εφόσον υπάρχουν οι προϋποθέσεις της νέας τεχνολογίας ουσιαστικά. 
      Μιλάνε μετά, κυρία Πρόεδρε, και δημιουργούν όλο αυτό το πλέγμα το ακουστικό αυτοί που για είκοσι χρόνια, όπως είπε και ο κύριος Υπουργός, κάνανε πολλά σε ό,τι αφορά τις αυξήσεις των τελών κυκλοφορίας -400%- ενώ εμείς το πάμε στο 7% και 7,5% τα δύο τελευταία χρόνια, ενώ είναι 8% και κάτι τα δύο τελευταία χρόνια. 
      Και δεν έπρεπε, κυρία Πρόεδρε, να δεχθούμε και δεν δεχόμαστε πλέον με τον πίνακα αυτό που είπε ο κ. Χριστοδουλάκης με μεγάλη επίθεση προς το Προεδρείο και σε μας, ότι δηλαδή έχουμε την περίπτωση πέντε ετών που δεν πληρώσαμε όλοι οι Έλληνες πολίτες, τα πέντε εκατομμύρια διακόσιες χιλιάδες πολιτών, που κατέχουν οχήματα ή μοτοσικλέτες. Λέγονται, λοιπόν, πολύ μεγάλες αναλήθειες. Και αυτά που βγάζουν στο τελευταίο επτάμηνο αυτοί που κυβερνούσαν τον τόπο είκοσι χρόνια, τα έχουν κάνει. 
      Επίσης, δημιουργούν μια φασαρία για 6 χιλιάδες ευρώ. Η φασαρία που γίνεται στην Αίθουσα δεν αξίζει 6 χιλιάδες ευρώ γι’ αυτά που μιλάμε μέχρι πενήντα ένα κυβικά. 
      ΠΑΝΑΓΙΩΤΗΣ ΣΓΟΥΡΙΔΗΣ: Τότε τι φέρνετε την τροπολογία;
      ΗΛΙΑΣ ΚΑΛΛΙΩΡΑΣ: Να σταματήσουν, λοιπόν, τα αστεία, διότι οι πίνακες -και θα τελειώσω μ’ αυτό, κυρία Πρόεδρε, είναι καταπέλτης. Δίνουν ευθεία απάντηση και παρακαλώ να τους μοιράσετε σε όλους τους συναδέλφους μου για να δούνε ποια είναι η ιστορική πραγματικότητα.
      Ευχαριστώ.
      ΠΡΟΕΔΡΟΣ ( Άννα Μπενάκη - Ψαρούδα):  Ο κ. Χριστοδουλάκης έχει το λόγο. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Καλύφθηκα, κυρία Πρόεδρε. 
      ΠΡΟΕΔΡΟΣ ( Άννα Μπενάκη - Ψαρούδα):  Ο κ. Μάνος έχει το λόγο.
      ΣΤΕΦΑΝΟΣ ΜΑΝΟΣ: Κυρία Πρόεδρε, ένα σύντομο σχόλιο θα κάνω για την ακαμψία του κυρίου Υπουργού. 
      Κύριε Υπουργέ, με μια αύξηση του φόρου της βενζίνης κάτω από δύο λεπτά θα είχατε ισοδύναμο έσοδο. Υποστηρίζω ότι θα ήταν πολύ καλύτερο να αυξήσετε κατά 1,5 λεπτό περίπου τη βενζίνη παρά να αυξήσετε τα τέλη κυκλοφορίας. Είναι πολύ δικαιότερο σύστημα, διότι τιμωρεί εκείνους που χρησιμοποιούν το αυτοκίνητο και όχι το αυτοκίνητο εν ακινησία. Αυτά, λοιπόν, που είπατε είναι λάθος, γι’ αυτό σας καλώ να αλλάξετε την τροπολογία σας.
      ΠΡΟΕΔΡΟΣ (Άννα Μπενάκη-Ψαρούδα): Κύριε Φωτιάδη, με συγχωρείτε. Έπρεπε σε εσάς να έχω δώσει το λόγο. 
      ΑΠΟΣΤΟΛΟΣ ΦΩΤΙΑΔΗΣ:  Καλύφθηκα, κυρία Πρόεδρε, από τους προλαλήσαντες συναδέλφους της αντιπολίτευσης.
      ΠΡΟΕΔΡΟΣ (Άννα Μπενάκη-Ψαρούδα): Εσείς, κυρία Ξηροτύρη, θέλετε να παρατηρήσετε κάτι;
       ΑΣΗΜΙΝΑ ΞΥΡΟΤΥΡΗ-ΑΙΚΑΤΕΡΙΝΑΡΗ:  Όχι, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα):  Δεν υπάρχει άλλος συνάδελφος να δευτερολογήσει.
      Συνεπώς κηρύσσεται περαιωμένη η συζήτηση επί της τροπολογίας με γενικό αριθμό 169 και ειδικό 25. 
      Κυρίες και κύριοι συνάδελφοι, έχει υποβληθεί αίτηση ονομαστικής ψηφοφορίας Βουλευτών του ΠΑΣΟΚ επί της τροπολογίας με γενικό αριθμό 169 και ειδικό 25, της οποίας το κείμενο έχει ως εξής:
      «Αίτηση Ονομαστικής Ψηφοφορίας
      Οι παρακάτω Βουλευτές αιτούμεθα Ονομαστικής Ψηφοφορίας στην τροπολογία με γενικό αριθμό 169 και ειδικό 25.
1. Πάγκαλος Θεόδωρος
2. Μαγκριώτης Γιάννης
3. Μακρυπίδης Ανδρέας
4. Φωτιάδης Απόστολος
5. Γρηγοράκος Λεωνδίας
6. Χωρέμης Τάσης
7. Μερεντίνη Σούλα
8. Αράπογλου Χρυσή
9. Παπαδήμας Λάμπρος
10.  Ρήγας Παναγιώτης
11. Μανωλιά Χρύσα
12. Τσούρη Ελπίδα
13. Στρατάκης Εμμανουήλ
14. Κουτμερίδης Στάθης
15. Σγουρίδης Παναγιώτης
16. Χριστοφιλοπούλου Εύη
17. Βλατής Γιάννης
18. Έξαρχος Βασίλης
19. Όθωνας Εμμανουήλ
20. Κατσιφάρας Απόστολος
21. Περλεπέ-Σηφουνάκη Αικατερίνη
22. Μάρκος Μπόλαρης
23. Χρήστος Χάιδος
24. Μανωλάκης Άγγελος
25. Καϊσερλής Κωνσταντίνος
26. Βαρβαρίγος Δημήτριος 
27. Κεγκέρογλου Βασίλειος
28. Καστανίδης Χάρης.»
      Θα αναγνώσω τον κατάλογο των υπογραφόντων την αίτηση της ονομαστικής ψηφοφορίας Βουλευτών για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
      Ο κ. Θεόδωρος Πάγκαλος. Παρών.
      Ο κ. Ιωάννης Μαγκριώτης. Παρών.
      Ο κ. Μακρυπίδης. Παρών.
      Ο κ. Απόστολος Φωτιάδης. Παρών.
      Ο κ. Λεωνίδας Γρηγοράκος. Παρών.
      Ο κ. Αναστάσιος Χωρέμης. Παρών.
      Η κ. Αθανασία Μερεντίτη. Απούσα.
      Η κ. Χρυσή Αράπογλου. Απούσα. 
      Ο κ. Λάμπρος Παπαδήμας. Παρών.
      Ο κ. Παναγιώτης Ρήγας. Παρών.
      Η κ. Χρυσάνθη Μανωλιά. Απούσα.
      Η κ. Ελπίδα Τσουρή. Παρούσα.
     Ο κ. Εμμανουήλ Στρατάκης. Παρών. 
     Ο κ. Ευστάθιος Κουτμερίδης. Παρών.
     Ο κ. Παναγιώτης Σγουρίδης. Παρών.
     Η κ. Παρασκευή Χριστοφιλοπούλου. Παρούσα.
     Ο  κ. Ιωάννης Βλατής. Παρών. 
     Ο κ. Βασίλειος Έξαρχος. Παρών.
     Ο κ. Εμμανουήλ Όθωνας. Παρών.
     Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
     Συνεπώς διακόπτουμε τη συνεδρίαση για δέκα (10) λεπτά, σύμφωνα με τον Κανονισμό.
     (ΔΙΑΚΟΠΗ)
    ( META TH ΔΙΑΚΟΠΗ )
    ΠΡΟΕΔΡΟΣ ( Άννα Μπενάκη - Ψαρούδα): Κυρίες και κύριοι συνάδελφοι, επαναλαμβάνεται η διακοπείσα συνεδρίαση.
    Θα διεξαχθεί ονομαστική ψηφοφορία επί της τροπολογίας με γενικό αριθμό 169 και ειδικό 25. 
    Οι αποδεχόμενοι την τροπολογία λέγουν «ΝΑΙ». 
    Οι μη αποδεχόμενοι την τροπολογία λέγουν «ΟΧΙ».
    Οι αρνούμενοι ψήφο λέγουν «ΠΑΡΩΝ».
    Καλούνται επί του καταλόγου ο κ. Γεώργιος Γαρουφαλιάς από τη Νέα Δημοκρατία και ο κ. Κωνσταντίνος Ρόβλιας από το ΠΑΣΟΚ. 
    Επίσης, όπως και στην προηγούμενη ψηφοφορία θα αναγνωστούν οι τηλεομοιοτυπίες που έχουν έλθει από τους συναδέλφους που βρίσκονται στο εξωτερικό.
    Παρακαλώ να αρχίσει η  ανάγνωση του καταλόγου.
    ( ΨΗΦΟΦΟΡΙΑ )
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΚΑΙ ΤΟΥ ΚΑΤΑΛΟΓΟΥ)
      ΠΡΟΕΔΡΟΣ ( Άννα Μπενάκη - Ψαρούδα): Υπάρχει κάποιος κύριος συνάδελφος, ο οποίος δεν άκουσε το όνομά του; Κανείς.
      Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
      (ΚΑΤΑΜΕΤΡΗΣΗ)

      (ΜΕΤΑ ΤΗΝ ΚΑΤΑΜΕΤΡΗΣΗ)
     ΠΡΟΕΔΡΟΣ ( Άννα Μπενάκη - Ψαρούδα): Κυρίες και κύριοι συνάδελφοι, έχω την τιμή να ανακοινώσω το αποτέλεσμα της διεξαχθείσης ονομαστικής ψηφοφορίας. 
      Ψήφισαν συνολικά 230 Βουλευτές.
      Υπέρ της τροπολογίας, δηλαδή «ΝΑΙ», ψήφισαν 140 Βουλευτές.
      Κατά της τροπολογίας, δηλαδή «ΟΧΙ», ψήφισαν 90 Βουλευτές, σύμφνωα με το παρακάτω πρωτόκολλο ονομαστικής ψηφοφορίας:
      «Ονομαστική Ψηφοφορία επί της τροπολογίας 169/25
						             NAI		    OXI
ΕΠΙΚΡΑΤΕΙΑΣΈβερτ ΜιλτιάδηςΣουφλιάς ΓεώργιοςΜπερνιδάκη- Άλντους ΕλευθερίαΡουσόπουλος Θεόδωρος+Βαληνάκης Ιωάννης+Καρύδη Χρυσή+Διαμαντοπούλου Άννα+Δαμανάκη Μαρία+Μάνος Στέφανος+Ανδρουλάκης Δημήτρης (Μίμης)Ανδριανόπουλος ΑνδρέαςΚοσμίδης ΣωκράτηςΑ΄ ΑΘΗΝΩΝ Αβραμόπουλος Δημήτριος+Κακλαμάνης Νικήτας+Βουλγαράκης Γεώργιος+Αλογοσκούφης Γεώργιος+Παυλόπουλος Προκόπιος+Γιαννάκου-Κουτσίκου Mαριoρή (Mαριέττα)Μπενάκη-Ψαρούδα Άννα+Κωνσταντάρας Δημήτριος+Κουντουρά Έλενα+Σκανδαλίδης ΚωνσταντίνοςΠαπουτσής Χρήστος+Αλευράς Αθανάσιος (Νάσος)+Τσούρας ΑθανάσιοςΡάπτη Αναστασία-ΣυλβάναΠαπαντωνίου Ιωάννης (Γιάννος)+Κανέλλη Γαρυφαλλιά (Λιάνα)Κωνσταντόπουλος ΝικόλαοςΒ΄ ΑΘΗΝΩΝΤζαννετάκης ΤζαννήςΜητσοτάκης Κυριάκος+Σπηλιωτόπουλος Αριστόβουλος (Άρης)+Καμμένος Παναγιώτης (Πάνος)+Μεϊμαράκης Ευάγγελος – Βασίλειος+Παναγιωτόπουλος Παναγιώτης (Πάνος)+Παπακώστα-Σιδηροπούλου Κατερίνα+Πολύδωρας Βύρων+Βαρβιτσιώτης Μιλτιάδης+Γιακουμάτος Γεράσιμος+Λιάπης Μιχάλης – Γιώργος+Βούλτεψη Σοφία+Πετραλιά-Πάλλη Φάνη+Ζαγορίτης Ελευθέριος (Λευτέρης)+Σταθάκης Αριστοτέλης (Άρης)Παπαθανασίου Γιάννης+Κασσίμης Θεόδωρος+Ανδρεουλάκος Απόστολος+Καρράς Κώστας+Αποστολάκη Ελένη-Μαρία(Μιλένα)Λοβέρδος Ανδρέας+Δημαράς Ιωάννης +Παπανδρέου Βασιλική (Βάσω)Κακλαμάνης ΑπόστολοςΕυθυμίου Πέτρος+Παπαδόπουλος Αλέξανδρος (Αλέκος)+Χυτήρης Τηλέμαχος+Κουλούρης Κίμων+Γείτονας Κωνσταντίνος+Κούρκουλα Ελένη+Πρωτόπαπας Χρήστος+Ανωμερίτης Γεώργιος+Μπένος Σταύρος-ΙωάννηςΚατσέλη Ελεονώρα (Νόρα)Παπαϊωάννου Μιλτιάδης+Τζουμάκας ΣτέφανοςΠαπαρήγα ΑλεξάνδραΚολοζώφ ΟρέστηςΣκυλλάκος ΑντώνιοςΑλαβάνος ΑλέξανδροςΚουβέλης Φώτιος-Φανούριος+Δραγασάκης ΙωάννηςΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣΣαλμάς ΜάριοςΚαραγκούνης Ανδρέας+Αγγελόπουλος Νικόλαος+Μαγγίνας ΒασίλειοςΚωστόπουλος Απόστολος+Βερελής ΧρήστοςΜωραΐτης Αθανάσιος(Θάνος)+Μακρυπίδης Ανδρέας+ΝΟΜΟΣ ΑΡΓΟΛΙΔΟΣ Μανώλης Ιωάννης+Παπαδημητρίου Ελισάβετ (Έλσα)Μανιάτης Ιωάννης+ΝΟΜΟΣ ΑΡΚΑΔΙΑΣΤατούλης Πέτρος+Λυκουρέντζος Ανδρέας+Ρέππας Δημήτριος+ΝΟΜΟΣ ΑΡΤΗΣΚαραμπίνας Κωνσταντίνος+Παπαγεωργίου Γεώργιος+Κολιοπάνος Θεόδωρος+ΝΟΜΟΣ ΑΤΤΙΚΗΣΒλάχος Γεώργιος+Μπούρας Αθανάσιος+Δούκας Πέτρος+Κατσιγιάννης Αθανάσιος+Κατσίκης Θεόδωρος+Σταύρου Απόστολος+Πάγκαλος Θεόδωρος+Βρεττός Κωνσταντίνος (Ντίνος)+Χριστοφιλοπούλου Παρασκευή (Εύη)+Οικονόμου ΒασίλειοςΠαπαηλίας ΗλίαςΛεβέντης Αθανάσιος+ΝΟΜΟΣ ΑΧΑΪΑΣΣπηλιωτόπουλος Σπήλιος+Νικολόπουλος Νικόλαος+Βασιλείου Θεόφιλος+Μπεκίρης Μιχαήλ+Φούρας ΑνδρέαςΒέρρας Μιλτιάδης+Σπηλιόπουλος Κωνσταντίνος+Κατσιφάρας Απόστολος+Κοσιώνης ΠαναγιώτηςΝΟΜΟΣ ΒΟΙΩΤΙΑΣΜπασιάκος Ευάγγελος+Γιαννάκης Μιχαήλ+Ακριβάκης ΑλέξανδροςΤόγιας Βασίλειος+ΝΟΜΟΣ ΓΡΕΒΕΝΩΝ Φώλιας Χρήστος+ΝΟΜΟΣ ΔΡΑΜΑΣΔαϊλάκης Σταύρος+Τζίμας Μαργαρίτης+Αηδόνης ΧρήστοςΝΟΜΟΣ ΔΩΔΕΚΑΝΗΣΟΥ Παυλίδης ΑριστοτέληςΚαραμάριος Αναστάσιος+Χρύσης Βασίλειος+Καϊσερλης Κωνσταντίνος+Παρασκευάς ΙωάννηςΝΟΜΟΣ ΕΒΡΟΥΔερμεντζόπουλος Αλέξανδρος+Κελέτσης Σταύρος+Φωτιάδης Απόστολος+Ντόλιος Γεώργιος+ΝΟΜΟΣ ΕΥΒΟΙΑΣ Λιάσκος Αναστάσιος+Κεδίκογλου Συμεών (Σίμος)+Μαρκόπουλος Κωνσταντίνος+Περλεπέ-Σηφουνάκη Αικατερίνη+Παπαγεωργίου ΓεώργιοςΠιπεργιάς ΔημήτριοςΝΟΜΟΣ ΕΥΡΥΤΑΝΙΑΣΤσιαμάκης Δημοσθένης+ΝΟΜΟΣ ΖΑΚΥΝΘΟΥΒαρβαρίγος Δημήτριος+ΝΟΜΟΣ ΗΛΕΙΑΣΑδρακτάς Παναγιώτης+Κοντογιάννης Γεώργιος+Κανελλοπούλου Κρινιώ+Κουτσούκος Γιάννης+Αντωνακόπουλος Παναγιώτης+Γεωργακόπουλος Δημήτριος+ΝΟΜΟΣ ΗΜΑΘΙΑΣΧαλκίδης Μιχαήλ+Φωτιάδης Ηλίας+Χρυσοχοΐδης ΜιχαήλΣιδηρόπουλος ΑναστάσιοςΝΟΜΟΣ ΗΡΑΚΛΕΙΟΥ Κεφαλογιάννης Εμμανουήλ+Δεικτάκης Γεώργιος+Μπαντουβάς Κωνσταντίνος+Στρατάκης Εμμανουήλ+Σχοιναράκη-Ηλιάκη Ευαγγελία+Φραγκιαδουλάκης ΜάνοςΜατζαπετάκης Στυλιανός+Κεγκέρογλου Βασίλειος+ΝΟΜΟΣ ΘΕΣΠΡΩΤIΑΣΜπέζας Αντώνιος+Α΄ ΘΕΣΣΑΛΟΝΙΚΗΣ (πρώην Δήμος Θεσσαλονίκης)Καραμανλής ΚωνσταντίνοςΓκιουλέκας Κωνσταντίνος+Ιωαννίδης Ιωάννης+Ορφανός Γεώργιος+Παπαθεμελής Στυλιανός- ΆγγελοςΡάπτη Ελένη+Καλαφάτης Σταύρος+Σπηλιόπουλος ΑναστάσιοςΠαπανδρέου ΓεώργιοςΚαστανίδης Χαράλαμπος+Βενιζέλος Ευάγγελος+Αράπογλου Χρυσή+Τσοχατζόπουλος Απόστολος-Αθανάσιος+Μαγκριώτης Ιωάννης+Χουρμουζιάδης Γεώργιος+Ξηροτύρη-Αικατερινάρη Ασημίνα+Β΄ ΘΕΣΣΑΛΟΝΙΚΗΣ (Υπόλοιπο Ν. Θεσσαλονίκης)Ρεγκούζας Αδάμ+Σαλαγκούδης Γεώργιος+Καράογλου Θεόδωρος+Γαλαμάτης Δημήτριος+Ζαχαράκης Κωνσταντίνος+Γερανίδης Βασίλειος+Τζέκης ΆγγελοςΝΟΜΟΣ ΙΩΑΝΝΙΝΩΝΚαλογιάννης Σταύρος+Τασούλας Κωνσταντίνος+Φούσας Αντώνιος+Αργύρης Ευάγγελος+Παντούλας Μιχαήλ+ΝΟΜΟΣ ΚΑΒΑΛΑΣΚαλαντζής Γεώργιος+Χριστοφιλογιάννης Δημήτρης Τσακλίδης Ιωάννης+Τσίμας ΚωνσταντίνοςΝΟΜΟΣ ΚΑΡΔΙΤΣΗΣ Σιούφας Δημήτριος+Ταλιαδούρος Σπυρίδων+Τσιάρας Κωνσταντίνος+Ρόβλιας Κωνσταντίνος+Σαλαγιάννης Νικόλαος+ΝΟΜΟΣ ΚΑΣΤΟΡΙΑΣΑγγελής Ανέστης+Πετσάλνικος Φίλιππος+ΝΟΜΟΣ ΚΕΡΚΥΡΑΣΓεωργιάδης Νικόλαος+Δένδιας Νικόλαος-Γεώργιος+Γκερέκου Αγγελική (Άντζελα)+ΝΟΜΟΣ ΚΕΦΑΛΛΗΝΙΑΣ Αλιβιζάτος Πέτρος -ΠαύλοςΝΟΜΟΣ ΚΙΛΚΙΣΚιλτίδης Κωνσταντίνος+Τσιτουρίδης Σάββας +Φλωρίδης Γεώργιος+ΝΟΜΟΣ ΚΟΖΑΝΗΣΤσιαρτσιώνης Νικόλαος+Παπαδόπουλος Μιχάλης+Κασαπίδης Γεώργιος+Λωτίδης Λάζαρος+Βλατής Ιωάννης+ΝΟΜΟΣ ΚΟΡΙΝΘΙΑΣΠαπαληγούρας Αναστάσιος-Πέτρος+Κόρκα-Κώνστα Αθηνά+Μανωλάκης Άγγελος+Χωρέμης Αναστάσιος+ΝΟΜΟΣ ΚΥΚΛΑΔΩΝΧωματάς Ιωάννης+Μανούσου-Μπινοπούλου ΑριάδνηΡήγας Παναγιώτης+ΝΟΜΟΣ ΛΑΚΩΝΙΑΣΣκανδαλάκης Παναγιώτης+Δαβάκης Αθανάσιος+Γρηγοράκος Λεωνίδας+ΝΟΜΟΣ ΛΑΡΙΣΗΣΖώης Χρήστος+Χαρακόπουλος Γεώργιος+Γαρουφαλιάς Γεώργιος+Αγοραστός Κωνσταντίνος+Έξαρχος Βασίλειος+Νασιώκας Έκτορας+Χατζημιχάλης Νικόλαος- Φώτιος+Τσιόγκας Δημήτριος+ΝΟΜΟΣ ΛΑΣΙΘΙΟΥΠλακιωτάκης Ιωάννης+Καρχιμάκης Μιχαήλ+ΝΟΜΟΣ ΛΕΣΒΟΥΓιαννέλης - Θεοδοσιάδης Ιωάννης+Καλογήρου Χριστιάνα+Σκοπελίτης Σταύρος +ΝΟΜΟΣ ΛΕΥΚΑΔΑΣΒεργίνης Ξενοφών+ΝΟΜΟΣ ΜΑΓΝΗΣΙΑΣΝάκος Αθανάσιος+Μακρή-Θεοφίλου Ζωή (Ζέττα)+Σούρλας Γεώργιος+Ζήση Ροδούλα +Γκατζής ΝικόλαοςΝΟΜΟΣ ΜΕΣΣΗΝΙΑΣΣαμπαζιώτης Δημήτριος+Καλαντζάκου Σοφία+Λαμπρόπουλος ΙωάννηςΚουσελάς ΔημήτριοςΚατσιλιέρης ΠέτροςΝΟΜΟΣ ΞΑΝΘΗΣΚοντός Αλέξανδρος+Τσαλίδης Φίλιππος+Σγουρίδης Παναγιώτης+Α΄ ΠΕΙΡΑΙΩΣΜαντούβαλος Πέτρος+Μιχαλολιάκος Βασίλειος+Καλός Γεώργιος +Μελάς Παναγιώτης+Σημίτης Κωνσταντίνος+Παντελάκη ΕλπίδαΒ΄ ΠΕΙΡΑΙΩΣΝεράντζης Αναστάσιος+Τραγάκης Ιωάννης+Βασιλείου Γεώργιος+Κουράκος Ιωάννης+Νιώτης Γρηγόριος +Λιντζέρης Δημήτριος+Διαμαντίδης ΙωάννηςΠατσιλινάκος ΙωάννηςΝΟΜΟΣ ΠΕΛΛΗΣΚαρασμάνης ΓεώργιοςΤζαμτζής Ιορδάνης (Δάνης) Τζάκρη ΘεοδώραΠασχαλίδης ΓεώργιοςΝΟΜΟΣ ΠΙΕΡΙΑΣΚωνσταντόπουλος Γεώργιος+Πολύζος Ευάγγελος+Καρπούζας Αντώνιος+Παπαγεωργίου Αθανάσιος+ΝΟΜΟΣ ΠΡΕΒΕΖΗΣΤσαντούλας Δημήτριος+Παπαχρήστος Ευάγγελος+ΝΟΜΟΣ ΡΕΘΥΜΝΗΣΚεφαλογιάννης ΙωάννηςΌθωνας Εμμανουήλ+ΝΟΜΟΣ ΡΟΔΟΠΗΣΣτυλιανίδης Ευριπίδης+Αχμέτ ΙλχάνΜανωλιά Χρυσάνθη+ΝΟΜΟΣ ΣΑΜΟΥΘαλασσινός Θαλασσινός+ΝΟΜΟΣ ΣΕΡΡΩΝΧαϊτίδης ΕυγένιοςΛεονταρίδης ΘεόφιλοςΚόλλια - Τσαρουχά Μαρία+Τσιπλάκης Κωνσταντίνος+Μουσιώνης Αριστείδης+Μπόλαρης Μάρκος+Κουτμερίδης Ευστάθιος+ΝΟΜΟΣ ΤΡΙΚΑΛΩΝΛέγκας Νικόλαος+Σκρέκας Θεόδωρος+Χατζηγάκης Σωτήριος+Χάϊδος Χρήστος+Μερεντίτη Αθανασία+ΝΟΜΟΣ ΦΘΙΩΤΙΔΑΣ Γιαννόπουλος Αθανάσιος+Καλλιώρας Ηλίας+Σταυρογιάννης Νικόλαος+Αντωνίου Αντωνία (Τόνια)+Παπαδήμας Λάμπρος+ΝΟΜΟΣ ΦΛΩΡΙΝΗΣΚορτσάρης Νικόλαος+Λιάνης Γεώργιος+ΝΟΜΟΣ ΦΩΚΙΔΟΣΜπούγας Ιωάννης+ΝΟΜΟΣ ΧΑΛΚΙΔΙΚΗΣ Βαγιωνάς Γεώργιος+Πάππας ΒασίλειοςΔριβελέγκας Ιωάννης+ΝΟΜΟΣ ΧΑΝΙΩΝΜαρκογιαννάκης Χρήστος+Νικηφοράκης Στυλιανός+Χριστοδουλάκης ΝικόλαοςΣκουλάκης ΕμμανουήλΝΟΜΟΣ ΧΙΟΥΠίττας ΙωάννηςΤσουρή Ελπίδα+      ΓΕΝΙΚΟ ΣΥΝΟΛΟ   «ΝΑΙ»:         140
                                        «ΟΧΙ»:          90
      ΣΥΝΟΛΟ ΨΗΦΙΣΑΝΤΩΝ              230
      Η ΠΡΟΕΔΡΟΣ                                              ΟΙ ΓΡΑΜΜΑΤΕΙΣ».
      ΠΡΟΕΔΡΟΣ (Άννα Μπενάκη – Ψαρούδα): Συνεπώς η τροπολογία με γενικό αριθμό 169 και ειδικό 25 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
      Εισερχόμεθα στη συζήτηση της τροπολογίας με γενικό αριθμό 170 και ειδικό 26 η οποία αφορά τη χορήγηση άδειας στις μητέρες λειτουργούς του Νομικού Συμβουλίου του Κράτους για την ανατροφή των τέκνων τους. 
      Ο κ. Καλιώρας έχει το λόγο.
      ΗΛΙΑΣ ΚΑΛΙΩΡΑΣ: Συμφωνούμε, κυρία Πρόεδρε. 
      ΠΡΟΕΔΡΟΣ ( Άννα Μπενάκη - Ψαρούδα): Ο κ. Φωτιάδης έχει το λόγο.
      ΑΠΟΣΤΟΛΟΣ ΦΩΤΙΑΔΗΣ: Συμφωνούμε με την τροπολογία. Πρόκειται για υλοποίηση δικαστικής αποφάσεως και απόδοση δικαιοσύνης για τις μητέρες δικαστικούς λειτουργούς και ορθώς εισάγεται για ψήφιση. 
      ΠΡΟΕΔΡΟΣ ( Άννα Μπενάκη - Ψαρούδα): Ο κ. Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Και εμείς συμφωνούμε, κυρία Πρόεδρε. Πάντως είχαμε επισημάνει τότε που συζητούσαμε για την άδεια ανατροφής παιδιών των μητέρων δικαστικών λειτουργών ότι κακώς περιμένατε απόφαση του Συμβουλίου της Επικρατείας για να παραχωρήσετε αυτό το δικαίωμα. Το ίδιο ισχύει και εδώ. 
      Δεύτερον, δεν είναι ολοκληρωμένη η ρύθμιση και αυτό γιατί στερεί του δικαιώματος ανατροφής παιδιών από τις μητέρες μέλη του Νομικού Συμβουλίου του Κράτους που γέννησαν παιδιά και ολοκλήρωσαν άδεια μητρότητας τα έτη 2001-2002 και 2003. Τέλος δεν είναι ίδια η ρύθμιση με τις μητέρες δικαστικούς λειτουργούς. Εκεί  η άδεια ανατροφής μπορεί να απέχει και δυο μήνες από τη λήξη της άδειας μητρότητας. Να γίνει και αυτό στη συγκεκριμένη περίπτωση. 
      ΠΡΟΕΔΡΟΣ ( Άννα Μπενάκη - Ψαρούδα): Ο κ. Μάνος έχει το λόγο.
      ΣΤΕΦΑΝΟΣ ΜΑΝΟΣ: Κυρία Πρόεδρε, εγώ αντιθέτως με τους υπολοίπους θα καταψηφίσω αυτήν την τροπολογία. Σε τι διαφέρουν οι μητέρες δημόσιοι υπάλληλοι από τις μητέρες που είναι ιδιωτικοί υπάλληλοι; Γιατί για τις μεν κάνουμε τούτα και για τις δε, δεν κάνουμε τίποτα; Η μόνη εμφανής διαφορά είναι ότι οι μητέρες δημόσιοι υπάλληλοι ανήκουν σε μια πανίσχυρη συντεχνία που καταδυναστεύει τον τόπο. 
      Αναρωτιέμαι για δεύτερη φορά σήμερα, έτσι θα καταπολεμήσει η Νέα Δημοκρατία τις πέντε μεγάλες συντεχνίες υποκύπτοντας στις εκάστοτε ορέξεις τους; Τα ίδια κάνατε προηγουμένως για την Ολυμπιακή. Χαριστήκατε στην Ολυμπιακή για να συντηρήσετε ένα ψοφίμι το οποίο θα έπρεπε να κλείσει αύριο το πρωί. Εσείς είστε η φιλελεύθερη παράταξη; 
      Και ρωτώ και σας του Κομμουνιστικού Κόμματος που αμέσως λέτε ναι στην τροπολογία, σε τι διαφέρουν οι μητέρες δημόσιοι υπάλληλοι από τις μητέρες που είναι ιδιωτικοί υπάλληλοι; Δεν έχουν αυτές προβλήματα; Σημειώστε ότι στον ιδιωτικό τομέα αυτές πράγματι εργάζονται ενώ στο δημόσιο εργάζονται πολύ λιγότερο. Δεν θα έπρεπε να γίνει αυτή η διάκριση. 
      Καταψηφίζω την τροπολογία όχι διότι δεν πρέπει να γίνει αυτή η ρύθμιση αλλά διότι πρέπει να μάθουμε να συμπεριφερόμεθα το ίδιο σε όλους τους Έλληνες και όχι να υποκύπτουμε στις οργανωμένες συντεχνίες.  
      ΠΡΟΕΔΡΟΣ ( Άννα Μπενάκη - Ψαρούδα): Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ: Νομίζω ότι σωστά έρχεται αυτή η τροπολογία έστω και σ’ ένα άσχετο νομοσχέδιο. Ως τροπολογία όμως στην ουσία της είναι σωστή, διότι υπάρχει αυτή η ανάγκη της ίσης μεταχείρισης. Το έχουμε πει αυτό και εμείς αρκετές φορές.  Εγώ θα επικροτούσα βέβαια μια κίνηση σαν αυτή που λέει ο κ. Μάνος, ούτως ώστε και για τις γυναίκες εργαζόμενες στον ιδιωτικό τομέα να υπάρχουν ίδιες παροχές που έχουν οι γυναίκες στο δημόσιο τομέα μακάρι να μπορέσει το κοινωνικό μας κράτος να φθάσει σε αυτήν την κατάσταση.
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Χριστοδουλάκης.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κυρία Πρόεδρε, θέλω να ζητήσω ορισμένες διευκρινίσεις από τον κύριο Υπουργό. Κατ’ αρχήν κανείς δεν έχει αντίρρηση όταν μία κυβέρνηση, όταν η πολιτεία διευρύνει τα κίνητρα της οικογένειας για την απόκτηση παιδιών. Θέλω όμως να ρωτήσω δύο τρία συγκεκριμένα πράγματα. 
      Πρώτα απ’ όλα θέλω να μάθω πόση είναι σήμερα η μητρική άδεια η οποία ισχύει; 
      Δεύτερον, υπάρχουν άλλες κατηγορίες οι οποίες έχουν ανάλογη τέτοια μεταχείριση, δηλαδή τη μεταχείριση των εννέα μηνών; 
      Τρίτον, η σημερινή ρύθμιση είναι προπομπός ανάλογων ρυθμίσεων στον ευρύτερο δημόσιο τομέα και στον ιδιωτικό τομέα, διότι κάποτε αργά ή γρήγορα ό,τι ξεκινάει ως κοινωνικό μέτρο πρέπει να επεκτείνεται. 
      Τέταρτον, γιατί το Υπουργείο Οικονομικών φέρνει αυτήν την τροπολογία, ενώ ουσιαστικά είναι μέτρο κοινωνικής πολιτικής; Δεν είναι κάπως άκομψο να τη φέρνει το Υπουργείο Οικονομικών για το Νομικό Συμβούλιο του Κράτους το οποίο θα κληθεί να γνωμοδοτήσει επί αρκετών θεμάτων και να πει την άποψή του; Δεν θα έπρεπε αυτό να περιλαμβάνεται σε ένα πακέτο, σε μία δέσμη μέτρων κοινωνικής πολιτικής και να παραμείνει αμέτοχο το Υπουργείο Οικονομικών, έτσι ώστε να μη δημιουργούνται τυχόν εύλογες ή μη παρεξηγήσεις;
      Σας ευχαριστώ πολύ.
      ΠΡΟΕΔΡΟΣ (Άννα Μπενάκη-Ψαρούδα): Κύριε Πάγκαλε, θέλετε το λόγο σ’  αυτήν την τροπολογία;
      ΘΕΟΔΩΡΟΣ ΠΑΓΚΑΛΟΣ: Μάλιστα, κυρία Πρόεδρε.
      Νομίζω ότι τα ερωτήματα τα οποία έθεσαν πολλοί συνάδελφοι είναι εύλογα. Βεβαίως θα μπορούσε κανείς να πει ότι καλό είναι να αρχίζουμε από κάπου να κάνουμε το καλό και να προχωρούμε έστω και για ένα μικρό αριθμό πολιτών. Εδώ όμως ο αριθμός ο οποίος υπόκειται σ’ αυτήν την τροπολογία είναι εξαιρετικά μικρός σε σχέση με τον αριθμό των γυναικών οι οποίες θα εδικαιούντο μία αντίστοιχη συμπεριφορά.
      Αναρωτιέμαι, λοιπόν, αν είναι εξαιρετικά κομψό το θέαμα ενός Υπουργού ο οποίος κάνει παροχές στους υπαλλήλους που εξαρτώνται από το Υπουργείο του και μάλιστα όχι σε όλους, αλλά σε μία ειδική κατηγορία από αυτούς, ενώ άλλες γυναίκες που βεβαίως και αυτές έχουν ακριβώς τις ίδιες ανάγκες και τις ίδιες απαιτήσεις μένουν στο περιθώριο. Πρόκειται για την κλασική πολιτική διαίρεση των εργαζομένων σε μικροομάδες και η παροχή επιμέρους προνομίων η οποία οδηγεί στην πολυδιάσπαση του δημοσιοϋπαλληλικού σώματος και είναι γνωστό, ότι τα αρμόδια όργανα των εργαζομένων στο δημόσιο, και συγκεκριμένα η ΑΔΕΔΥ, έχει επανειλημμένα πάρει θέση εναντίον τέτοιου είδους μεταχειρίσεων των υπαλλήλων.
      Με την ευκαιρία αυτή θα ήθελα να ρωτήσω τον κύριο Υπουργό, αν θα μπορούσε να μας πει, επειδή αυτός είναι αρμόδιος για την οικονομική πλευρά του θέματος, -δεν κάνει κοινωνική πολιτική ο ίδιος αλλά οικονομικό είναι το επιχείρημα που ακούμε- για τη γνωστή, πασίγνωστη δέσμευση του κυρίου Πρωθυπουργού –είχε πει τότε ότι «δεσμεύομαι» και μάλιστα με τη γνωστή έμφαση με την οποία συνήθως μιλάει- να επεκτείνει τη μεταχείριση που επιφυλάσσει το κράτος στους πολυτέκνους με τέσσερα παιδιά σε όλους όσους έχουν τρία παιδιά.
      Θυμάμαι πάρα πολύ καλά –γιατί το είχα παρακολουθήσει το θέμα για πολλούς λόγους εκ του σύνεγγυς- ότι τότε δεν είχε προσθέσει ο κύριος Πρωθυπουργός –δεν υπάρχει ούτε στα κείμενα της Νέας Δημοκρατίας- τη γνωστή ασφαλιστική δικλείδα της φράσης που λέει «εντός της τετραετίας» ή «με ορίζοντα την τετραετία». Όταν δεσμεύθηκε τότε ο κ. Καραμανλής να επεκτείνει την ιδιότητα του πολυτέκνου στις οικογένειες με τρία παιδιά και όχι μόνο σε αυτές που έχουν τέσσερα, το εξέφρασε κατά τέτοιο τρόπο που άφησε όλους τους πολίτες να υποθέσουν ότι η ικανοποίηση αυτού του αιτήματος θα είναι άμεση. Όπως καταλαβαίνετε, το ερώτημα αρχίζει να δημιουργείται σε πολλούς από αυτούς τους πολίτες, σε πολλούς από αυτούς τους οικογενειάρχες αν ήταν απλώς ένα προεκλογικό ψέμα, μία προεκλογική δημαγωγική υπόσχεση.
      Ρωτώ, λοιπόν, τον κ. Ρεγκούζα, εάν η Κυβέρνηση έχει αυτά τα χρήματα, εάν θα τα έχει κάποτε και πότε δεν τα έχει. Και εν πάση περιπτώσει, σκοπεύει κάποτε να κάνει έναρξη διαφορετικής μεταχείρισης σε ό,τι αφορά τις οικονομικές απολαβές αυτών των οικογενειών, όπως προεκλογικά δεσμεύθηκε και ο σημερινός Πρωθυπουργός;
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Κελέτσης.
      ΣΤΑΥΡΟΣ ΚΕΛΕΤΣΗΣ: Κυρία Πρόεδρε, θα ήθελα, επειδή δημιουργήθηκαν απορίες από την πλευρά των συναδέλφων του ΠΑΣΟΚ των δύο τελευταίων ομιλητών και επειδή έτυχε να είμαι εισηγητής στο νομοσχέδιο στο Β΄ Θερινό Τμήμα που αφορά στην πρόνοια η οποία υπήρξε από το νόμο εκείνο που τροποποίησε τον Κώδικα Οργανισμού Δικαστηρίων για την παροχή άδειας ανατροφής τέκνου στις μητέρες δικαστές, θα δώσουμε μία εξήγηση για το πού πρόκειται να επεκτείνουμε αυτό το μέτρο. 
      Με το νόμο, λοιπόν, αυτό που ψηφίστηκε στο Β΄ Θερινό Τμήμα, επεκτάθηκε ένα δικαίωμα το οποίο το είχαν όλες οι μητέρες δημόσιοι υπάλληλοι και στις γυναίκες δικαστές. Διότι είχε προηγηθεί απόφαση του Συμβουλίου της Επικρατείας που τους αναγνώριζε το συγκεκριμένο δικαίωμα, ενώ δεν υπήρχε από το νόμο πρόνοια για το δικαίωμα αυτό. 
      Κατ’ αρχήν, λοιπόν, με το σχέδιο νόμου αυτό που ψηφίστηκε το καλοκαίρι αναγνωρίστηκε αυτό το δικαίωμα παροχής άδειας ανατροφής τέκνου στη μητέρα δικαστή. Τώρα, λοιπόν, ερχόμαστε και επεκτείνουμε αυτό το μέτρο πολύ ορθά με τη συγκεκριμένη τροπολογία και στις μητέρες εργαζόμενες στο Νομικό Συμβούλιο του Κράτους, διότι και αυτές κέρδισαν αυτό το δικαίωμα με δικαστική απόφαση, όπως και οι Ελληνίδες δικαστές και έπρεπε λογικά να επεκταθεί και σε αυτήν την κατηγορία. Περί αυτού πρόκειται δηλαδή. Το είχαν οι μητέρες δημόσιοι υπάλληλοι, το θεσμοθετήσαμε για τις Ελληνίδες δικαστές και τώρα το επεκτείνουμε και στις μητέρες υπαλλήλους στο Νομικό Συμβούλιο του Κράτους.
      ΠΡΟΕΔΡΟΣ ( Άννα Μπενάκη - Ψαρούδα): Ο κ. Μανώλης έχει το λόγο.
      ΙΩΑΝΝΗΣ ΜΑΝΩΛΗΣ: Κυρία Πρόεδρε, θέλω και εγώ να πω, επειδή ακούω εδώ πράγματα τα οποία δεν στέκουν και, τουλάχιστον, εγώ δεν μιλάω ποτέ για ζητήματα που δεν γνωρίζω καλά, ότι το να πάμε να κάνουμε αντιπολίτευση ή να διαφοροποιηθούμε σε κάτι, το καταλαβαίνω πολιτικά, αλλά το να διαστρεβλώνουμε μία πραγματικότητα για να παρουσιάσουμε μία διαφορετική γνώμη, μια διαφορετική άποψη, νομίζω ότι δεν ωφελεί τη Βουλή.
      Θέλω να πω κατ’ αρχήν για τον κ. Μάνο ότι ο ιδιωτικός τομέας έχει ελεύθερη συλλογική διαπραγμάτευση. Και ως παλιός επιχειρηματίας θα ήταν καλό, κύριε Μάνο, να αναλάβετε μία πρωτοβουλία με τους επιχειρηματίες, να ανταποκρίνεστε στα αιτήματα της ΓΣΕΕ με καλύτερο τρόπο και όχι να αποκλείετε τέτοια αιτήματα. Άρα, λοιπόν, διακρίσεις δεν γίνονται. Και δεν γίνονται γιατί ανέφερε προηγουμένως ο συνάδελφος και το γράφει και η αιτιολογική έκθεση, ότι όταν ένα μέτρο ισχύει για όλους τους δημόσιους υπαλλήλους και επεκτείνεται σε κάποιους άλλους, εδώ δεν πρόκειται περί ιδιαίτερης μεταχείρισης, αλλά πρόκειται περί αποκατάστασης αδικιών, περί ίσης μεταχείρισης.
      ΣΤΕΦΑΝΟΣ ΜΑΝΟΣ: Είσθε εκπρόσωπος της συντεχνίας του ΟΤΕ. 
      ΙΩΑΝΝΗΣ ΜΑΝΩΛΗΣ: Εάν εγώ είμαι εκπρόσωπος της συντεχνίας του ΟΤΕ, εσείς είσθε εκπρόσωπος της συντεχνίας των μεγαλοβιομηχάνων, κύριε Μάνο, και εξακολουθείτε να μένετε για πολλά χρόνια. Γιατί εγώ την είχα αυτή την ιδιότητα και την έχασα, αλλά εσείς εξακολουθείτε να την έχετε, αν θέλετε να σας απαντήσω! 
      Κυρία Πρόεδρε, νομίζω, λοιπόν, ότι θα πρέπει να υπάρξει αποκατάσταση της αλήθειας, γιατί νομίζω ότι αδικούμε αυτήν την κατηγορία των εργαζομένων. Στο μεν δημόσιο τομέα ισχύει και έρχεται μετά από δικαίωση και δικαστική να επεκταθεί –και καλά κάνει- και στο δε ιδιωτικό τομέα υπάρχουν τέτοια αντίστοιχα μέτρα –το λέω γι’ αυτούς που ξαφνικά ανακάλυψαν τον ιδιωτικό τομέα και τους εργαζόμενους στον ιδιωτικό τομέα-  τα οποία όμως είναι μετά από σκληρή διαπραγμάτευση ΓΣΕΕ και εργοδοτών και μετά από εθνικές συλλογικές συμβάσεις εργασίας. Αν είχαν ευαισθησίες όλοι αυτοί τα προηγούμενα χρόνια, δεν θα έπρεπε να έχουν εισοδηματική πολιτική σκληρή που να επιβάλουν στους εργοδότες να μη δίνουν περισσότερα από αυτά που ζητούσαν κάθε φορά οι εργαζόμενοι.
      ΠΡΟΕΔΡΟΣ ( Άννα Μπενάκη - Ψαρούδα): Μία διευκρίνιση να κάνω, ότι το Νομικό Συμβούλιο του Κράτους υπάγεται στο Υπουργείο Οικονομικών και γι’ αυτό δεν περιελήφθη στη ρύθμιση των δικαστών, που υπάγονται φυσικά στο Υπουργείο Δικαιοσύνης.
      Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Θέλω να τονίσω δύο σημεία, επειδή ο κ. Μάνος αναφέρθηκε απευθυνόμενος προς την πλευρά του ΚΚΕ, ότι εμείς υποστηρίζουμε τη σημερινή τροπολογία διότι θεωρούμε δίκαιο να αποκτήσουν ίσα δικαιώματα και οι εργαζόμενες στο συγκεκριμένο κλάδο. Ένα αυτό.
      Το δεύτερο είναι ότι αυτό ισχύει στον υπόλοιπο δημόσιο τομέα. Το ζητούμενο είναι ότι ό,τι θετικό υπάρχει, πρέπει να το προωθούμε.
      Βεβαίως θα πρέπει να υπάρχει και συνέχεια στις πιο αδικημένες γυναίκες οι οποίες είναι στον ιδιωτικό τομέα και οι οποίες απειλούνται την περίοδο της εγκυμοσύνης απολύονται την περίοδο της εγκυμοσύνης, αν θέλετε ακόμη γεννούν και προβληματικά παιδιά από την τρομοκρατία που έχουν την περίοδο της εγκυμοσύνης που δέχονται διώξεις κλπ. Βεβαίως θα πρέπει να υπάρχει προστασία των γυναικών ιδιαίτερα στον ιδιωτικό τομέα διότι εκεί δέχονται τις μεγαλύτερες πιέσεις, απειλές, εκβιασμούς, από την εργοδοτική πλευρά, ακριβώς γιατί δεν θέλουν οι εργοδότες να πληρώσουν, κύριε Μάνο. Μάλιστα έχουμε χαρακτηριστικά παραδείγματα που απολύονται γυναίκες όταν μένουν έγκυες αν θέλετε και από το δημόσιο τομέα που είναι με συμβάσεις. Και έχουμε καταγγείλει επανειλημμένα εδώ μέσα γυναίκες οι οποίες απολύθηκαν όταν δούλευαν με σύμβαση ορισμένου χρόνου γιατί έμειναν έγκυες. Αυτά τα ζητήματα πρέπει εμείς να επιλύσουμε ούτως ώστε να υπάρξει ίση αντιμετώπιση. 
      Αν θέλετε πολύ μιλάνε για το μεγάλο πρόβλημα της υπογεννητικότητας. Να δούμε πώς θα αντιμετωπιστεί αυτό το ζήτημα. Τι μέτρα θα πάρουμε; Έχουμε γήρανση του πληθυσμού δεν έχουμε παιδιά, νεολαία. Τι μέτρα θα πάρουμε προστασίας, βοήθειας, απασχόλησης, εργασίας για τις εργαζόμενες γυναίκες, όταν απολύονται, απειλούνται από τους εργοδότες; Αυτή είναι η στάση πολλών εργοδοτών και η αντιμετώπιση απέναντι στις γυναίκες που μένουν έγκυες.
      Ευχαριστώ.
      ΠΡΟΕΔΡΟΣ (Άννα Μπενάκη - Ψαρούδα): Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Κυρία Πρόεδρε, τροπολογίες σαν κι αυτές έρχονται μέσα στο ελληνικό Κοινοβούλιο και πρέπει να ψηφίζονται κυρίως γιατί υπάρχει μια γενικότερη στρέβλωση στην ελληνική κοινωνία σε όλες τις εκφάνσεις της και στρέβλωση σαφώς και στο δημόσιο τομέα. Δυστυχώς, έχουμε υπαλλήλους πολλών ταχυτήτων. 
      Ο πολίτης που μας ακούει τι λέει; Λέει οι εργαζόμενες μητέρες στο Νομικό Συμβούλιο του Κράτους είναι δημόσιοι υπάλληλοι. Γιατί όπως όλοι οι δημόσιοι υπάλληλοι παίρνουν το επίδομα αυτό που παίρνουν όλες οι γυναίκες δεν το παίρνουν και οι εργαζόμενες μητέρες στο Νομικό Συμβούλιο του Κράτους; Δεν είναι όμως έτσι. Δεν έχουν ωράριο, δεν χτυπάνε κάρτα. Παίρνουν υποθέσεις κατ’ αποκοπή και για όλους αυτούς τους λόγους δεν παίρνουν αυτό το επίδομα. Είναι δυνατόν με τέτοιες περιπτώσεις των υποπεριπτώσεων και των περιπτώσεων να μην ερχόμαστε συνεχώς να ρυθμίζουμε και να ξαναρυθμίζουμε κ.ο.κ.;
      Εγώ θεωρώ ότι σωστά δίνεται αλλά κάποια στιγμή πρέπει να καταλάβουμε μέσα στο ελληνικό Κοινοβούλιο και όλος ο πολιτικός κόσμος ότι πρέπει να μπει μια τάξη για να μην υπάρχει όλη αυτή η στρέβλωση που ανέφερα προηγουμένως. Όμως δεν πήρα το λόγο γι’ αυτό. Επειδή ακούστηκαν κάποια πράγματα ήθελα να πω τις σκέψεις μου. 
      Πήρα το λόγο γιατί εδώ βλέπω στο άρθρο ότι στις μητέρες λειτουργούς του Νομικού Συμβουλίου του Κράτους οδηγείται άδεια εννέα μηνών «με …» μετά είναι κάτι σβησμένο και μετά λέει «… αποδοχές». Υποθέτω ότι θα εννοούσατε με πλήρεις αποδοχές και μετά το σβήσατε. Είναι πλήρεις οι αποδοχές ή δεν είναι; Και όταν λέτε «αποδοχές» τι εννοείτε; Θα δώσετε μέρος ή ολόκληρο; Γιατί αυτήν τη λέξη την είχατε και τη σβήσατε; Αυτό υπάρχει ξέρετε και πίσω στην έκθεση όπου και εκεί λέτε «άδεια εννέα μηνών με …» μετά είναι κάτι σβησμένο και μετά «… αποδοχές». 
      Λέτε ότι από τις προτεινόμενες διατάξεις δεν προκαλείται δαπάνη του κρατικού προϋπολογισμού. Εντάξει δαπάνη με την έννοια του «προκαλείται δαπάνη» ότι βγάζουμε επιπλέον λεφτά να πληρώσουμε, δεν προκαλείται, αλλά δαπάνη προκαλείται. Και δεν μπορώ να καταλάβω αν τέτοιες εκθέσεις που δίνονται από το Γενικό Λογιστήριο δεν αναφέρουν ότι, πράγματι, υπάρχει μία δαπάνη, αφού δεν τα πληρώναμε και τα πληρώνουμε.
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Τζίμας
      ΜΑΡΓΑΡΙΤΗΣ ΤΖΙΜΑΣ: Κυρία Πρόεδρε, με αφορμή αυτήν την τροπολογία, η οποία δείχνει για μία ακόμη φορά την κοινωνική ευαισθησία της Κυβέρνησης, και επειδή τίθενται ορισμένα ζητήματα γενικότερου ενδιαφέροντος, που άπτονται της κυβερνητικής κοινωνικής πολιτικής, θέλω να θυμίσω σε ορισμένους συναδέλφους, που είτε έχουν επιλεκτική είτε ασθενή μνήμη, πως δεν απέχει πολύ μακριά η χρονική περίοδος κατά την οποία η προηγούμενη κυβέρνηση αντί να επιβραβεύει το έργο δημάρχων που ασκούσαν κοινωνική πολιτική –κύριε Πάγκαλε- επιδοτώντας τη γέννηση του τρίτου παιδιού με ένα εκατομμύριο δραχμές, έκανε και καταλογισμούς. Προσωπικά ως δήμαρχος έχω ακόμη καταλογισμό ύψους 45 εκατομμυρίων δραχμών, όπως και όλο το δημοτικό συμβούλιο και ακόμη τέσσερις δημοτικοί υπάλληλοι. Και αυτή ακριβώς η πολιτική σας δηλώνει πόση ευαισθησία είχατε για το τρίτο παιδί.
      ΑΠΟΣΤΟΛΟΣ ΦΩΤΙΑΔΗΣ: Ποιος σας καταλογίζει;
      ΜΑΡΓΑΡΙΤΗΣ ΤΖΙΜΑΣ: Ο γενικός γραμματέας της περιφέρειας έδωσε έγκριση νομιμότητας, κύριε Φωτιάδη, εκτελέστηκε η απόφαση του δημοτικού συμβουλίου και το Ελεγκτικό Συνέδριο επέβαλε καταλογισμό 45 εκατομμυρίων στο Δήμο της Δράμας, ο οποίος καταλογισμός αυτός ήρθη με την τροπολογία που πέρασε προχθές από τη Βουλή. Και αυτό, ακριβώς, αφορά εκατοντάδες δημάρχους που ασκούν κοινωνική πολιτική στην Ελλάδα.
      Δεν μπορείτε, λοιπόν, εσείς να έρχεστε τώρα και να ζητάτε τα ρέστα από μία κυβέρνηση επτά μηνών, γιατί δεν υλοποιεί στην πλήρη έκτασή της το κυβερνητικό της έργο της κοινωνικής πολιτικής.
      ΠΡΟΕΔΡΟΣ (Άννα Μπενάκη-Ψαρούδα): Θέλετε να μιλήσετε τώρα, κύριε Φωτιάδη;
      ΑΠΟΣΤΟΛΟΣ ΦΩΤΙΑΔΗΣ: Όχι, κυρία Πρόεδρε, έχω πρωτολογήσει. Θα δευτερολογήσω μετά, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Καλώς. Επομένως, ολοκληρώθηκαν οι πρωτολογίες. Θα μιλήσει ο κύριος Υπουργός και μετά ο Κοινοβουλευτικός Εκπρόσωπος.
      Θέλετε, κύριε Υπουργέ, να δώσετε κάποιες εξηγήσεις; Ορίστε.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κυρία Πρόεδρε, όλες οι μητέρες δημόσιοι υπάλληλοι –εάν δεν το ξέρουν οι συνάδελφοι- είχαν κατοχυρωμένο δικαίωμα δύο μηνών άδειας λοχείας και δύο μηνών άδειας κυήσεως. Κάποια στιγμή αυτό άλλαξε και η άδεια κυήσεως έγινε δύο μήνες και η άδεια λοχείας τρεις μήνες. Τους δινόταν όμως ταυτόχρονα η δυνατότητα για τέσσερα ολόκληρα χρόνια να έχουν μειωμένο κατά δύο ώρες ωράριο, δηλαδή μία ώρα πριν από την εργασία και μία ώρα μετά την εργασία. Αυτό στη συνέχεια, με νομοθετική ρύθμιση των προηγουμένων κυβερνήσεων, άλλαξε και δόθηκε η δυνατότητα στις γυναίκες δημοσίους υπαλλήλους που γίνονται μητέρες, να απέχουν ουσιαστικά από τα καθήκοντά τους συνολικά ένα χρόνο μετά τη γέννηση του παιδιού τους, με αμοιβές.
      Αυτή, λοιπόν, τη ρύθμιση επεκτείνουμε, ύστερα και από απόφαση του Συμβουλίου της Επικρατείας, και στις μητέρες που είναι υπάλληλοι του Νομικού Συμβουλίου. Η ρύθμιση αυτή έρχεται από την Κυβέρνηση, επειδή, ακριβώς, το Νομικό Συμβούλιο του Κράτους υπάγεται στο Υπουργείο Οικονομικών.
      Τώρα, για τις αιτιάσεις εκείνες που αναφέρθηκαν κυρίως από τον κ. Μάνο, ότι μπορούσε να είναι όλο το χρόνο η άδεια και για τους άλλους εργαζόμενους στο δημόσιο τομέα, θέλω να πω ότι είναι ξεχωριστά ταμεία. Θα θέλαμε κι εμείς κάτι τέτοιο, όμως δεν μπορούμε να λειτουργήσουμε με τη λογική της ανοιχτής χοάνης, της αντιπαλότητας, δηλαδή, μεταξύ κλάδων εργαζομένων. Επειδή κάποιος δεν έχει κάτι, να πρέπει να τραβάμε και τον άλλον προς τα πίσω; Εμείς θεωρούμε ότι οι εργαζόμενοι πρέπει να διεκδικούν, να κατακτούν, έστω και αν κάποιοι μένουν καθυστερημένοι προς τα πίσω.
      Τώρα, σε ό,τι αφορά τις αιτιάσεις του κ. Πάγκαλου, επειδή αναφέρθηκε σε δήθεν ασυνέπεια της Κυβέρνησης στο θέμα της πολύτεκνης μητέρας με τα τρία παιδιά, θέλω να πω το εξής: κύριε Πάγκαλε, όπως θα ξέρετε κι εσείς, η κυβέρνηση που εκλέγεται, εκλέγεται για τέσσερα χρόνια και εφαρμόζει το πρόγραμμά της μέσα σε αυτά τα τέσσερα χρόνια. Η Κυβέρνηση δια του Πρωθυπουργού στην Έκθεση Θεσσαλονίκης προσδιόρισε τις προτεραιότητες και τις πολιτικές εκείνες που έχει τη δυνατότητα να κάνει πράξη με βάση τις δημοσιονομικές ανοχές που κληρονομήσαμε. Εμείς θα θέλαμε να έχουμε ανοιχτούς τους κρουνούς και να κάνουμε αμέσως τα πάντα. Ωστόσο, ο Πρωθυπουργός ανήγγειλε θεσμικού χαρακτήρα υλοποίηση και αναγνώριση της πολυτεκνίας με τα τρία παιδιά, αρχής γενομένης από τις ρυθμίσεις που έκανε το Υπουργείο Παιδείας σχετικά με τις μετεγγραφές, αλλά και σιγά-σιγά με την προτίμηση στις προσλήψεις στο δημόσιο τομέα και όλα αυτά.
      Ξεκινάμε πιστοί στις προεκλογικές μας δεσμεύσεις, γιατί και μέσα στους επτά μήνες έχουμε κάνει πράξη πολλά πράγματα. Αλλά να έχετε υπομονή στα τέσσερα χρόνια θα δείτε και τα υπόλοιπα που έχουμε υποσχεθεί χωρίς καμία απολύτως παρέκκλιση. 
      ΠΡΟΕΔΡΟΣ (Άννα Μπενάκη-Ψαρούδα): Ο κ.Πολύδωρας έχει το λόγο.
      ΒΥΡΩΝ ΠΟΛΥΔΩΡΑΣ: Κυρία Πρόεδρε, ασφαλώς η παρέμβαση του κ. Κελέτση αποκαθιστά τα πράγματα όσον αφορά την ratio αυτής της τροπολογίας. Η ανισότητα, όχι μόνο δεν υπάρχει με την υπό συζήτηση και ψήφιση τροπολογία, αλλά η ανισότητα αίρεται, είναι μέσα σ’ αυτό το χώρο του δημοσίου όπως είναι η σειρά των γεγονότων. Δηλαδή υπήρχε αυτό που είπε και ο κ. Ρεγκούζας σε όλο το δημόσιο. Με δική μας νομοθετική ρύθμιση ρυθμίστηκε αυτή η άδεια μητρότητας και για τις μητέρες δικαστές. Και τώρα τακτοποιείται για την ταυτότητα του νομικού λόγου και το ζήτημα στο Νομικό Συμβούλιο για τους παραστάτες του δημοσίου. 
      Είναι πολύ εύστοχη η επισήμανσή σας από Έδρας ότι δεν προεβλέφθη στο νομοσχέδιο του Υπουργείου Δικαιοσύνης, επειδή ήταν του Υπουργείου Οικονομικών ως θέμα, δηλαδή στο χώρο του Νομικού Συμβουλίου το οποίο εποπτεύεται από το Υπουργείο Οικονομικών. Έτσι, λοιπόν, έχω καλυφθεί από την παρέμβαση του κ. Κελέτση και από τα όσα είπε ο Υπουργός.
      Σημειώνω δύο πολιτικές παρατηρήσεις. Μία για την ιδιωτική πρωτοβουλία και τον ιδιωτικό τομέα. Έννοια σας και στο σχέδιο της Κυβερνήσεως ή των κυβερνήσεων -γιατί θέλω να μιλήσω για μια προοπτική μέλλοντος- της Νέας Δημοκρατίας, ενδιαφέρον έχει να διευρυνθούν το κοινωνικό πρόσωπο και οι κοινωνικές πρόνοιες και στον ιδιωτικό τομέα. Αλλά προϋπόθεση αυτού είναι να υπάρχει ιδιωτικός τομέας. Ένας ιδιωτικός τομέας ξεχασμένος, εγκαταλελειμμένος επί εικοσαετίας πρέπει να ανασυνταχθεί πρώτα και εκεί να κάνουμε τις εφαρμογές της κοινωνικής πολιτικής.
      Δεύτερον, για την υπόθεση της πολυτεκνίας και των προνοιών που λαμβάνουμε για τους πολυτέκνους, θα έπρεπε να προσέξει, να μην πει τη λέξη «ψέμα». Είναι υποσχέσεις που τηρούνται και θα τηρηθούν. Είναι ευθείες δεσμεύσεις. Με άλλα λόγια, δεν σας μοιάζουμε! 
      Ειδικότερα δε για τις δεσμεύσεις που έχουμε λάβει για το ζήτημα των πολυτέκνων, είναι δημογραφική πολιτική, είναι πολιτική μας για το δημογραφικό. Δεν είναι μόνον κοινωνική πολιτική για τους πολύτεκνους στο πλαίσιο της συμπάθειας και της κοινωνικής μέριμνας. Είναι μία στρατηγική απόφαση για το δημογραφικό. Θα την τηρήσουμε, θα τηρήσουμε όλες τις υποσχέσεις μας και περισσότερες πολιτικές για το δημογραφικό που είναι το υπ’ αριθμόν ένα πρόβλημα ίσο με την ανεργία. Αλλά το δημογραφικό δεν άρχισε να οξύνεται ως πρόβλημα από τις 7 Μαρτίου  μέχρι σήμερα. Το δημογραφικό είναι σε βαθιά κρίση, την οποία κρίση βλέπατε απαθείς για πολλά χρόνια. Εμείς μπαίνουμε στο δρόμο για πολιτική επί του δημογραφικού με πρώτη έγνοια και φροντίδα για τους πολυτέκνους. 
      ΠΡΟΕΔΡΟΣ (Άννα Μπενάκη-Ψαρούδα): Στη συνέχεια έχουμε δύο δευτερολογίες του κ. Φωτιάδη και του κ. Μάνου. 
      ΘΕΟΔΩΡΟΣ ΠΑΓΚΑΛΟΣ: Και εγώ, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Και ο κ. Πάγκαλος; 
      Τι θα γίνει, κύριοι συνάδελφοι; Για μία τροπολογία που όλοι συμφωνούμε…
      ΘΕΟΔΩΡΟΣ ΠΑΓΚΑΛΟΣ: Γιατί κυρία Πρόεδρε, δεν έχουμε δικαίωμα;
      ΠΡΟΕΔΡΟΣ (Άννα Μπενάκη-Ψαρούδα): Δεν πειράζει, κύριε Πάγκαλε. Απλώς απόρησα για την τροπολογία που συζητούμε. Αλλιώς, για να μείνουμε, θα μείνουμε όσο θέλετε. 
      Ορίστε, κύριε Φωτιάδη.
      ΑΠΟΣΤΟΛΟΣ ΦΩΤΙΑΔΗΣ: Λόγια ακούσαμε πολλά, λόγια-λόγια αλλά μέχρι σήμερα είναι λόγια του αέρα, κύριοι συνάδελφοι της Συμπολίτευσης. Γιατί για τους πολύτεκνους το μόνο μέτρο που μέχρι σήμερα ακούσαμε είναι η απαλλαγή του έχοντος τρία τέκνα, ηλικίας δεκαοκτώ ετών πατρός, από το στρατό. Μνημονεύστε μου εσείς κάποιον. Εγώ δεν ξέρω τόσα χρόνια κανέναν να είναι δεκαοκτώ χρονών, να έχει τρία παιδιά για  να απαλλάσσεται από το στρατό. Τώρα δεν θέλω να αναφερθώ σε άλλες κατηγορίες.
      (Θόρυβος από την πτέρυγα της Νέας Δημοκρατίας)
      ΒΥΡΩΝ ΠΟΛΥΔΩΡΑΣ: Το είδαμε το χιούμορ σας!
      ΠΡΟΕΔΡΟΣ (Άννα Μπενάκη-Ψαρούδα): Μη διακόπτετε, κύριοι συνάδελφοι. Αφήστε να συνεχίσει ο κύριος συνάδελφος.
      Ορίστε, κύριε Φωτιάδη, συνεχίστε.
      ΑΠΟΣΤΟΛΟΣ ΦΩΤΙΑΔΗΣ: Όσον αφορά τις μετεγγραφές, κύριοι συνάδελφοι, και τα των προσλήψεων θέλω να σας πω ότι έρχεστε δεύτεροι. Ξεχνάτε ότι όλα αυτά ξεκίνησαν με κυβερνήσεις ΠΑΣΟΚ. Το ΠΑΣΟΚ έφερε για πρώτη φορά την κατοχύρωση της οικογένειας με τρία παιδιά και έδωσε συγκεκριμένες παροχές για το τρίτο παιδί μέχρι 6 χρονών. Είχε φέρει την πρόσληψη κατά προτεραιότητα με ποσοστά στο Δημόσιο και για τις μετεγγραφές προηγούνταν οι πολύτεκνοι. Είναι μέτρα τα οποία ήδη εσείς επαναλαμβάνετε γιατί απευθύνεστε…
      ΒΥΡΩΝ ΠΟΛΥΔΩΡΑΣ: Καταργήσατε τη σύνταξη.
     ΑΠΟΣΤΟΛΟΣ ΦΩΤΙΑΔΗΣ: Κύριε συνάδελφε, πιστεύετε ότι απευθύνεστε σε ανθρώπους που δεν έχουν μνήμη. Προς το παρόν το μόνο που είπατε είναι…
      ΒΥΡΩΝ ΠΟΛΥΔΩΡΑΣ: Καταργήσατε τη σύνταξη.
     ΑΠΟΣΤΟΛΟΣ ΦΩΤΙΑΔΗΣ: Έχετε την ελπίδα ότι στα τέσσερα χρόνια θα περιμένουν οι πολύτεκνοι τις οποιεσδήποτε υποσχέσεις σας που σήμερα τα δύο πρώτα χρόνια, το 2004 και το 2005, αποδεικνύονται απατηλές, γιατί στον προϋπολογισμό του 2005 δεν προβλέπεται κανένα απολύτως μέτρο από αυτά τα οποία εσείς εξαγγείλατε.
     Όσον αφορά τη συγκεκριμένη τροπολογία, κυρία Πρόεδρε, να θυμίσω ότι με την αναθεώρηση του Συντάγματος μιλούμε οι δικαστές του Νομικού Συμβουλίου ότι έχουν την προστασία των δικαστικών λειτουργών. Δεν μιλάμε ούτε για υπαλλήλους, ούτε για παραστάτες του ελληνικού δημοσίου. Είναι δικαστές και έχουν τα ίδια ακριβώς προνόμια, με τους δικαστές της τακτικής δικαιοσύνης. Επομένως σαν τέτοιους πρέπει να τους αντιμετωπίζουμε.
     Εν πάση περιπτώσει, στην ουσία της συγκεκριμένης τροπολογίας πιστεύω ότι συμφωνούμε όλοι, με τις παρατηρήσεις βέβαια που έκανα και εγώ και οι προλαλήσαντες συνάδελφοι.
     ΠΡΟΕΔΡΟΣ (Άννα Μπενάκη-Ψαρούδα): Η κ. Ξηροτύρη έχει το λόγο.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δεν θα έπαιρνα το λόγο, κυρία Πρόεδρε -και ευχαριστώ που μου τον δίνετε- αλλά είμαι έκπληκτη από τη συζήτηση που προηγήθηκε. Έκπληκτη γιατί έχουν δώσει τόσους αγώνες οι εργαζόμενες γυναίκες στο δημόσιο -και συνεχίζουν βέβαια οι εργαζόμενες γυναίκες στον ιδιωτικό τομέα- ακριβώς γι’ αυτά τα προνόμια. Και είμαι έκπληκτη που δεν τα γνωρίζαμε μέχρι τώρα αυτά τα προνόμια που πάρα πολλά χρόνια, με πολλούς κόπους είχαμε κατακτήσει. Και το λέω αυτό γιατί ήμουν και χρόνια στο συνδικαλιστικό κίνημα ως δημόσιος υπάλληλος.
     Εάν, λοιπόν, αυτήν την εποχή, το 2004, κάνουμε αυτές τις συζητήσεις, πραγματικά, θεωρώ ότι είναι πάρα πολύ δύσκολο να προχωρήσουμε αυτόν τον αγώνα τον οποίο θέλουμε να κάνουμε και, τουλάχιστον, προεκλογικά εξαγγέλλουν όλα τα κόμματα. Τον αγώνα για να αποκτήσει, πράγματι, η εργαζόμενη γυναίκα είτε στο δημόσιο είτε στον ιδιωτικό τομέα, ουσιαστικές παροχές και με τις υποδομές και με καλύτερες αμοιβές και με καλύτερους όρους εργασίας.
     ΠΡΟΕΔΡΟΣ (Άννα Μπενάκη-Ψαρούδα): Ο κ. Μάνος έχει το λόγο.
     ΣΤΕΦΑΝΟΣ ΜΑΝΟΣ: Κυρία Πρόεδρε, δεν αμφισβήτησα ότι αυτές οι διατάξεις, που αφορούν τους δημοσίους υπαλλήλους, προϋπήρχαν της Κυβέρνησης. Αυτό για το οποίο μέμφομαι την Κυβέρνηση είναι οι προτεραιότητές της, το γεγονός ότι στην αιτιολογική έκθεση δεν αισθάνεται την ανάγκη να αναφερθεί καθόλου στους ιδιωτικούς υπαλλήλους. Δεν την απασχολεί αυτό θέμα.
     Πρέπει να ξέρετε το εξής, κυρία Πρόεδρε. Κατά μέσο όρο οι εργαζόμενες γυναίκες στον ιδιωτικό τομέα κερδίζουν λιγότερο από τα μισά απ’ ότι οι εργαζόμενες γυναίκες στο δημόσιο τομέα. Θα μπορούσα να πιθανολογήσω ό,τι μία εργαζόμενη μητέρα σε ένα super market, για παράδειγμα, κερδίζει το 1/3 εκείνων που κερδίζει μία εργαζόμενη μητέρα στο δημόσιο τομέα.
     Παρά ταύτα η πολιτεία –όχι μόνο η σημερινή Κυβέρνηση, αλλά και η προηγούμενη- έχει θεσπίσει ορισμένους κανόνες για τις μητέρες δημοσίους υπαλλήλους και δεν έχει κάνει το ίδιο ή δεν έχει κάνει κάτι παρόμοιο ή δεν έχει καν σκεφθεί να κάνει κάτι πριν αρχίσει να επεκτείνει όσα ισχύουν στο Δημόσιο που όπως ειπώθηκε από δύο μήνες έγιναν τρεις μήνες και οι τρεις έγιναν πέντε και στο τέλος έγινε ένας χρόνος- χωρίς να συμβεί τίποτα για τον ιδιωτικό τομέα. 
     Δεν είναι ακριβές βέβαια αυτό το οποίο είπε ο κ. Μανώλης πριν, ότι αυτά είναι θέματα συλλογικών συμβάσεων. Οι κανόνες που διέπουν την εργασία, πώς γίνονται οι απολύσεις, πότε δίδονται άδειες, πότε δίδονται ειδικοί μισθοί, οι μισθοί αδειών κλπ., ρυθμίζονται από την πολιτεία με νομοθετικές ρυθμίσεις. Υπάρχει περίπτωση να συμφωνήσουν κάτι οι κοινωνικοί εταίροι και να το κυρώσει με νόμο στη συνέχεια η πολιτεία. Αυτό, όμως, είναι βασική ευθύνη της πολιτείας.
      Εγώ αυτό για το οποίο μέμφομαι την Κυβέρνηση είναι το γεγονός ότι δεν δείχνει πουθενά σ’ αυτό το κείμενο -μη βλέπετε τι ειπώθηκε σήμερα ως συνέχεια της παρέμβασης μου- τους ιδιωτικούς υπαλλήλους. Κανένας δεν τους θυμάται αυτούς, διότι, κυρία Πρόεδρε, αυτή είναι η πραγματικότης: Οι ιδιωτικοί υπάλληλοι δεν είναι συντεχνία. Οι δημόσιοι είναι, οργανωμένη μάλιστα. Εκπροσωπούνται και εδώ σε αυτήν την Αίθουσα με ποικίλους τρόπους. Η Γενική Συνομοσπονδία Εργατών Ελλάδος, περί της οποίας μίλησε ο κ. Μανώλης, είναι μία οργάνωση η οποία κατά πλειοψηφία ελέγχεται από ανθρώπους που εργάζονται στον ευρύτερο δημόσιο τομέα. Πού να βρουν καιρό να ασχοληθούν με τους εργαζόμενους στον ιδιωτικό τομέα; Αυτή είναι η πραγματικότης. 
      Σημειώστε ότι εξαίρεση στη Γενική Συνομοσπονδία Εργατών Ελλάδος είναι οι προσκείμενοι στο Κομμουνιστικό Κόμμα, οι οποίοι είναι από τον ιδιωτικό τομέα. Όλοι οι υπόλοιποι είναι από το δημόσιο τομέα και εκπροσωπούν τα συμφέροντα του δημοσίου, των συντεχνιών. Ήλπιζα ότι αυτό -ιδίως μετά τις αναφορές του κυρίου Πρωθυπουργού ότι θα χτυπήσει τις πέντε συντεχνίες- θα αρχίσει να φαίνεται σιγά σιγά. 
      ΠΡΟΕΔΡΟΣ ( Άννα Μπενάκη - Ψαρούδα): Κύριε Μάνο, ολοκληρώσετε παρακαλώ.
       ΣΤΕΦΑΝΟΣ ΜΑΝΟΣ: Αντί γι’ αυτό σε ένα μόνο νομοσχέδιο τη μια υποκύπτετε στο δημόσιο τομέα, σε αυτή τη συντεχνία, και την άλλη στη συντεχνία της Ολυμπιακής. Περιμένω να δω τώρα τι θα κάνετε με τον ΟΤΕ. Θα κάνετε αυτό που επιβάλλει η λογική ή αυτό που ζητάει η συντεχνία; 
      ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει ο κ. Πάγκαλος.
      ΘΕΟΔΩΡΟΣ ΠΑΓΚΑΛΟΣ: Θέλω να ευχαριστήσω το συνάδελφο κ. Κελέτση,  ο οποίος, πραγματικά, εναργέστατα μας εξέθεσε την κατάσταση, αλλά βεβαίως ίσως ευθύνομαι και εγώ γιατί άφησα να δημιουργηθεί η εντύπωση ότι αναφερόμουν σε όλους τους δημοσίους υπαλλήλους. Γνωρίζουμε πολύ καλά το καθεστώς των δημοσίων υπαλλήλων. Περιλαμβάνεται στο δημοσιοϋπαλληλικό κώδικα, ο οποίος εψηφίσθη το 1997 με Υπουργό επί της Δημοσίας Διοικήσεως τον κ. Αλέκο Παπαδόπουλο. Θυμάμαι δε ότι και ο παριστάμενος συνάδελφος κ. Κουτσούκος είχε παίξει σημαντικό ρόλο στη διαμόρφωση των σχετικών ρυθμίσεων.
      Το θέμα είναι εδώ, όπως είπε και ο κ. Σγουρίδης, ότι δεν πρόκειται περί δημοσίων υπαλλήλων οι οποίοι έχουν ωράριο και επομένως απουσιάζουν από το σπίτι τους συγκεκριμένες ώρες. Το ερώτημα που έθεσα εγώ είναι αν θα υπάρχει αυτό το πλεονέκτημα και για άλλους ανάλογους υπαλλήλους, νομικούς συμβούλους Υπουργείων, Οργανισμών, εμπειρογνώμονες κλπ. δηλαδή μητέρες οι οποίες εργάζονται στο σπίτι τους. Γιατί ξέρετε πολύ καλά ότι αυτοί οι λειτουργοί του Νομικού Συμβουλίου του Κράτους, όπως και οι αντίστοιχοι άνδρες λειτουργοί, εργάζονται στο σπίτι τους. Παίρνουν μια δικογραφία, πάνε σπίτι τους και εκεί εργάζονται. Δεν θέτω σε αμφισβήτηση ούτε την εργατικότητά τους ούτε την αποδοτικότητά τους –αυτή κρίνεται με άλλα κριτήρια- αλλά εργάζονται στο σπίτι τους. Σπανιότατα θα τους βρει κανείς στο γραφείο τους. Και μη μου πείτε ότι συμβαίνει το αντίθετο, γιατί έχω κάνει δεκαπέντε χρόνια Υπουργός και είχα και παρέδρους και διάφορους άλλους εκπροσώπους και ήξερα πώς λειτουργούν. Τους έβρισκα, όταν ήθελα, με τους τρόπους με τους οποίους τους βρίσκει κανείς συνήθως. Αυτοί όλοι θα έχουν αυτό το πλεονέκτημα; Δεν θα ήταν λογικότερο, αν πρέπει να κάνουμε κοινωνική πολιτική, δεν θα έλεγα όχι,  να την κάνει ο Υπουργός Κοινωνικής Προνοίας με μία ρύθμιση για όλους τους υπαλλήλους αναλόγως με αυτούς για τους οποίους προνοούμε εδώ και όχι ο εκάστοτε Υπουργός τυχαία και ως έτυχε για τους υπαλλήλους που εξαρτώνται απαυτόν, δημιουργώντας προσωπική πελατεία στο Υπουργείο του; Αυτό είπα. 
      Τώρα σε ό,τι αφορά το θέμα των πολυτέκνων εμείς θα προσδοκούσαμε από την Κυβέρνηση να κάνει κάτι πολύ απλό. Εγώ, τουλάχιστον, αυτό κατάλαβα προεκλογικά και αυτό κατάλαβαν και αυτοί που σας ψήφισαν. Δεν σας ψήφισαν, κύριε Πολύδωρα, για να μας μοιάσετε. Προφανώς σας ψήφισαν για να μη μας μοιάσετε, γιατί αλλιώς δεν υπήρχε λόγος να αλλάξουμε κυβέρνηση και να μπούμε σε τέτοια ταλαιπωρία και σε έξοδα. 
      Επομένως αυτό που περίμενε ο κόσμος ήταν μία απλή νομοθετική ρύθμιση, η οποία θα έλεγε ότι το καθεστώς των πολυτέκνων επεκτείνεται στις μητέρες οι οποίες έχουν τρία τέκνα. Αυτό πρέπει να κάνετε. Και αν δεν μπορείτε να το κάνετε, αυτό που θα πρέπει να κάνετε είναι να μας πείτε γιατί δεν το κάνετε. Πείτε μας επιτέλους: «Είναι κολοσσιαίο το ποσό, δεν το είχαμε υπολογίσει αρχικά, δεν είχαμε σκεφθεί και όλα αυτά που λέτε για τα ταμεία κλπ. και δεν μπορούμε να το κάνουμε». Αλλά μην το αφήνετε έτσι στον αέρα το πράγμα, συνεχίζοντας – αν θέλετε- την εξαπάτηση με την ακαλαίσθητη αυτή μορφή ότι υπάρχουν πατέρες τριών παιδιών  οι οποίοι είναι δεκαοκτώ ετών και οι οποίοι απαλλάσσονται της στρατιωτικής θητείας ή ότι στις μετεγγραφές κάτι θα κάνει η κ. Κουτσίκου που δεν είναι και σαφές. Θα αρχίσει το σήριαλ αυτό αύριο. Κάντε αυτήν τη ρύθμιση. Αν δεν μπορείτε να την κάνετε πείτε «Μας συγχωρείτε, κάναμε λάθος. Είπαμε κάτι που δεν μπορούμε να το κάνουμε. Θα το κάνουμε τότε ή δεν θα το κάνουμε ποτέ».
      ΠΡΟΕΔΡΟΣ ( Άννα Μπενάκη - Ψαρούδα): Ευχαριστούμε.
      Το λόγο έχει ο κ. Σγουρίδης.
     ΠΑΝΑΓΙΩΤΗΣ ΣΓΟΥΡΙΔΗΣ: Το ομόφωνο πόρισμα της Διακομματικής Επιτροπής της Βουλής γύρω από τα θέματα του δημογραφικού είχε καταλήξει σε δύο συμπεράσματα: Ότι η ενίσχυση του πληθυσμού μπορεί να γίνει εφόσον του εμφυσηθεί η χαρά της πολυτεκνίας, αυτό είναι ανεξάρτητα από τα επιδόματα, ανεξάρτητα από τα χρήματα. Θέλει, προχωράει, τεκνοποιεί και βοηθάει στην αναπαραγωγή του έθνους. Και το δεύτερο συμπέρασμα ήταν ότι θα πρέπει να επιδοτηθεί το τρίτο παιδί.
     Εγώ, πραγματικά, χειροκρότησα όταν βγήκε ο κ. Καραμανλής και είπε ότι εμείς θα αναγνωρίσουμε τις οικογένειες που έχουν τρία παιδιά ως οικογένειες πολυτέκνων. Εκ των υστέρων όμως αποδεικνύεται ότι αυτό έμεινε γράμμα κενό. Ήταν μία υπόσχεση η οποία ναι μεν ήταν εύηχη αλλά στην ουσία δεν υλοποιήθηκε.
     Ο κ. Πάγκαλος είπε ότι θα έπρεπε να βγει μία απλή διάταξη που να λέει ότι εξομοιώνονται οι οικογένειες που έχουν τρία παιδιά με τους πολυτέκνους. Εσείς προχωρήσατε μόνο σε ένα μέτρο, ότι πατέρας που έχει τρία παιδιά δεν θα υπηρετεί στο Στρατό. Έκτοτε σιωπή. Θα προχωρήσετε να δώσετε τα προνόμια τα οποία έχουν οι οικογένειες που έχουν τέσσερα παιδιά, στις οικογένειες που έχουν τρία παιδιά; Σε αυτό δεν έχουμε ακούσει τίποτα.
     Να πω και ένα τελευταίο. Άκουσα προηγουμένως από τον πρώην δήμαρχο της Δράμας, τον κ. Τζίμα, ότι του επιβλήθηκε ποινή γιατί επιδοτούσε τις οικογένειες με τρία παιδιά με 1.000.000 δραχμές. Και αυτό φυσικά ακούγεται παράξενο. Οφείλω να πω ότι ψάχνοντάς το θα δείτε ότι το Σύνταγμα απαγορεύει να ασκεί κοινωνική πολιτική η Τοπική Αυτοδιοίκηση και επιδοματική πολιτική. Και βάσει αυτής της διάταξης που είναι σοφή στο Σύνταγμα, προχώρησαν σε αυτό το πράγμα. 
     Καταλαβαίνετε τι θα γινόταν στην Ελλάδα εάν κάθε δήμαρχος έδινε ανάλογα εκεί που ήθελε και όπως ήθελε, χρήματα ασκώντας επιδοματική πολιτική; Γι’ αυτόν ακριβώς το λόγο γίνεται και αυτή είναι ολόκληρη η αλήθεια. Γιατί η μισή αλήθεια δεν είναι αλήθεια. Ολόκληρη η αλήθεια είναι πράγματι αλήθεια.
     ΠΡΟΕΔΡΟΣ (Άννα Μπενάκη-Ψαρούδα): Ο κ. Μανώλης έχει το λόγο.
     ΙΩΑΝΝΗΣ ΜΑΝΩΛΗΣ: Κυρία Πρόεδρε, παρά το ότι διευκρινίστηκαν κάποια πράγματα η πλευρά της Αξιωματικής Αντιπολίτευσης εξακολουθεί να κινείται σε λάθος δρόμο. Ή δεν καταλαβαίνει ή θέλει να νομίζει ότι δεν καταλαβαίνει.
     Δε μίλησε κανείς για επίδομα, κυρία Πρόεδρε, και ούτε γράφει η πρόταση για επίδομα, γιατί άκουσα προηγουμένως τον κ. Σγουρίδη και τους άλλους να μιλούν για επίδομα. Δε μιλάμε για επίδομα. Μιλάμε για άδεια στην οποία θα υπάρχει αμοιβή.
     Θα ήθελα να απαντήσω στον κ. Μάνο και στους άλλους, σε όσους είπαν ότι δεν ισχύει στον ιδιωτικό τομέα, ότι υπάρχουν δύο άδειες με αμοιβή στον ιδιωτικό τομέα, η άδεια λοχείας και η άδεια κύησης. Απλά οι μήνες είναι διαφορετικοί.
     Μην ανησυχείτε, κύριε Μάνο, ξαφνικά για τους ιδιωτικούς υπαλλήλους. Τι σας έπιασε ο πόνος ξαφνικά για τους ιδιωτικούς υπαλλήλους; Γιατί θα σας πω κάτι: Εάν είναι στην κατάσταση που είναι –και πράγματι απέχουν πολύ από τους δημοσίους υπαλλήλους που το κράτος είναι εργοδότης και δίνει κάποιες αυξήσεις- αυτό οφείλεται στην αδιαλλαξία των εργοδοτών. Και επειδή μιλήσατε για ΟΤΕ και λέτε το λογικό, τι εννοείτε όταν λέτε το λογικό; Να βλέπετε τις επιχειρήσεις να απολύουν τρεις χιλιάδες, έξι χιλιάδες και δέκα χιλιάδες κόσμο; Αυτό θεωρείτε λογικό εσείς; 
     ΣΤΕΦΑΝΟΣ ΜΑΝΟΣ: Στην περίπτωση του ΟΤΕ, ναι.
     ΙΩΑΝΝΗΣ ΜΑΝΩΛΗΣ: Εάν εσείς το θεωρείτε λογικό και είσθε φιλελεύθερος και είσθε μαζί με το ΠΑΣΟΚ, τους σοσιαλιστές και όλα αυτά, υπάρχει ένας αχταρμάς και ψαχτείτε να δείτε τι φταίει ανάμεσά σας.
     ΣΤΕΦΑΝΟΣ ΜΑΝΟΣ: …(δεν ακούσθηκε)
     ΙΩΑΝΝΗΣ ΜΑΝΩΛΗΣ: Μη σας ενοχλεί. Εμείς σας ακούμε με υπομονή σε ό,τι λέτε. Ακούστε και εσείς κάποιον από εμάς.
     Τώρα, όσον αφορά το τρίτο παιδί, επειδή σας αρέσει να το απομονώνετε –αυτό που σας βολεύει- είπατε μόνο για το στρατιώτη. Κύριε Σγουρίδη, ξέρετε ότι στους καθηγητές που διορίζονται…
     ΠΡΟΕΔΡΟΣ (Άννα Μπενάκη-Ψαρούδα): Προς το Προεδρείο να απευθύνεσθε, κύριε Μανώλη, όχι στον κ. Σγουρίδη.
     ΙΩΑΝΝΗΣ ΜΑΝΩΛΗΣ: Επειδή ο κ. Σγουρίδης έκανε την αναφορά αυτή.
     ΠΡΟΕΔΡΟΣ (Άννα Μπενάκη-Ψαρούδα): Ναι αλλά σε μένα λέτε την απάντηση.
     ΙΩΑΝΝΗΣ ΜΑΝΩΛΗΣ: Στους καθηγητές δεν διορίζονται αυτοί που έχουν τρία παιδιά; Δεν μπαίνουν πρώτοι στον πίνακα; Δεν είναι αυτό μεγάλη υπόθεση για μία οικογένεια με τρία παιδιά;
     Δεύτερον, δεν παίρνουν μόρια για το δημόσιο; 
     ΠΑΝΑΓΙΩΤΗΣ ΣΓΟΥΡΙΔΗΣ: Δεν παίρνουν. Τα τέσσερα παιδιά παίρνουν.
      ΙΩΑΝΝΗΣ ΜΑΝΩΛΗΣ:  Τρίτον, στις μεταγραφές που θα συζητήσουμε αύριο θα δείτε με πολύ καθαρό τρόπο ότι αυτόματα μεταγράφεται το παιδί εκείνου που έχει τρία παιδιά. 
      Αυτά εσείς τα θεωρείτε λίγα; Ή επειδή εσείς επί χρόνια κάνατε μεταγραφές από τα πανεπιστήμια του  εξωτερικού χωρίς καμία διαδικασία ξαφνικά αυτό σας φαίνεται λίγο; 
      ΠΡΟΕΔΡΟΣ ( Άννα Μπενάκη - Ψαρούδα): Παρακαλώ τελειώνετε.
      ΙΩΑΝΝΗΣ ΜΑΝΩΛΗΣ: Για την οικογένεια με τα τρία παιδιά δεν είναι εύκολα τα πράγματα.
      Κύριε Μάνο, δεν θα υπερασπιστώ εγώ την ΓΣΕΕ, αλλά ψηφίζουν ένα εκατομμύριο διακόσιες χιλιάδες εργαζόμενοι. Και ψηφίζουν όπως θέλουν και όχι όπως θέλετε εσείς. Ψηφίζουν αυτούς που θέλουν. Αν αμφισβητείτε τη δημοκρατία, αν αμφισβητείτε το δικαίωμα του εκλέγειν και εκλέγεσθαι και εσείς νομίζετε ότι αυτούς μπορούσατε να τους διορίσετε, πιστεύετε κάπου αλλού, διαφέρουμε πάρα πολύ.
      ΠΡΟΕΔΡΟΣ ( Άννα Μπενάκη - Ψαρούδα): Ο κύριος Υπουργός έχει το λόγο.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Θα ήθελα να δώσω μια απάντηση στον κ. Φωτιάδη σχετικά με την προσπάθεια ευτελισμού του μέτρου που έχει αναγγείλει η Νέα Δημοκρατία με τον πατέρα με τρία παιδιά που είναι αστράτευτος.
      Κύριε Φωτιάδη, μπορεί να προσπαθείτε να ευτελίσετε το μέτρο, αλλά υπάρχουν και τέτοιοι πολίτες που για διαφόρους λόγους  είναι εξ αναβολής είτε στο εσωτερικό, είτε ευρισκόμενοι στο εξωτερικό λόγω σπουδών. 
      Μην ευτελίζετε, λοιπόν, τα μέτρα και μην προσπαθείτε να ακυρώσετε τις σοβαρές προσπάθειες που κάνει αυτή η Κυβέρνηση, αλλά κυρίως τη συνέπεια στις προεκλογικές δεσμεύσεις που έχει απευθύνει προς τον ελληνικό λαό. ‘Όλα θα γίνουν αλλά σιγά-σιγά και όχι με αυτοματισμούς. Δεν μας δίνεται αυτό το περιθώριο μ’ αυτά που κληρονομήσαμε για να κάνουμε την πολιτική των αυτοματισμών. 
      ΠΡΟΕΔΡΟΣ ( Άννα Μπενάκη - Ψαρούδα): Ευχαριστούμε, κύριε Υπουργέ.
      Κηρύσσεται περαιωμένη η συζήτηση επί της τροπολογίας με γενικό αριθμό 170 και ειδικό 26.
      Ερωτάται το Σώμα: Γίνεται δεκτή η τροπολογία με γενικό αριθμό 170 και ειδικό 26;
      ΠΟΛΛΟΙ ΒΟΥΛΕΥΤΕΣ:  Δεκτή, δεκτή.
      ΠΑΝΑΓΙΩΤΗΣ ΣΓΟΥΡΙΔΗΣ: Κατά πλειοψηφία.
      ΠΡΟΕΔΡΟΣ ( Άννα Μπενάκη - Ψαρούδα):  Συνεπώς η τροπολογία με γενικό αριθμό 170 και ειδικό 26 έγινε δεκτή κατά πλειοψηφία και εντάσσεται στο νομοσχέδιο ως ίδιο άρθρο.
      Εισερχόμαστε στη συζήτηση της τροπολογίας με γενικό αριθμό 175 και ειδικό 31 όπως τροποποιήθηκε από τον κύριο Υπουργό και αφορά τον καθορισμό συντελεστή ειδικού φόρου κατανάλωσης πετρελαίου και κηροζίνης θέρμανσης.
     ΣΤΕΦΑΝΟΣ ΜΑΝΟΣ: Κυρία Πρόεδρε, την τροπολογία με γενικό αριθμό 171 την έχουμε ψηφίσει;
     ΠΡΟΕΔΡΟΣ ( Άννα Μπενάκη - Ψαρούδα): Έχει ενταχθεί στο άρθρο και έχει ψηφιστεί. 
      Ο κ. Καλλιώρας έχει το λόγο.
      ΗΛΙΑΣ ΚΑΛΛΙΩΡΑΣ:  Κυρία Πρόεδρε, ψηφίζουμε την τροπολογία. Τίποτα άλλο.
      ΠΡΟΕΔΡΟΣ ( Άννα Μπενάκη - Ψαρούδα): Ο κ. Φωτιάδης έχει το λόγο.
      ΑΠΟΣΤΟΛΟΣ ΦΩΤΙΑΔΗΣ: Η συγκεκριμένη τροπολογία, κατά την αιτιολογική έκθεσή της, αποσκοπεί αφενός στο να προστατευθούν τα εισοδήματα των καταναλωτών πετρελαίου οι οποίοι κατά κανόνα ανήκουν στα μεσαία και χαμηλά εισοδήματα και αφετέρου να περιοριστούν πληθωριστικές πιέσεις στην οικονομία. 
      Κύριε Υπουργέ, είναι παντελώς απαράδεκτο το Υπουργείο Οικονομικών να γράφει αυτά. Να θεωρήσω ότι αγνοεί το Υπουργείο Οικονομικών ότι η συγκεκριμένη ρύθμιση ισχύει εδώ και πέντε χρόνια; Ότι, δηλαδή, έχει καταργηθεί ουσιαστικά η φορολογία για το πετρέλαιο θέρμανσης ή καλύτερα έχει περιοριστεί στο κατώτατο επιτρεπόμενο από την οδηγία της Ευρωπαϊκής Ένωσης όριο εδώ και πολλά χρόνια; Πέρσι πόσο ήταν; Ήταν 21 ευρώ. Πρόπερσι πόσο ήταν; Τον προηγούμενο χρόνο ήταν πάντοτε το ίδιο.  Να σας θυμίσω ότι 15 Οκτωβρίου με 30 Απριλίου επανέρχεται ένα συγκεκριμένο καθεστώς. 
      Επομένως το να μιλάτε για περιορισμό των πληθωριστικών πιέσεων είναι κάτι το εντελώς απαράδεκτο. Γιατί για να μειωθεί η πληθωριστική πίεση όσον αφορά τη φορολογία πρέπει να μειωθεί κάτω από τα 21 ευρώ –που δεν επιτρέπεται- όσο ήταν την προηγούμενη χρονιά. 
      Μια και μιλάτε για περιορισμό των πληθωριστικών πιέσεων θα σας πω ότι πριν από λίγο ψηφίσαμε διάταξη με την οποία, πραγματικά, ασκούνται πληθωριστικές πιέσεις με την αύξηση κατά 15% -γιατί είναι πραγματική αυτή η αύξηση- των τελών κυκλοφορίας.
      Όσον αφορά δε την προστασία των καταναλωτών και αυτό είναι ψευδές γιατί ο φόρος είναι ακριβώς ο ίδιος όπως ήταν τα προηγούμενα χρόνια.
      Και πρέπει να σας θυμίσω ότι πέντε χρόνια πριν καθοριστεί το κατώτατο όριο από την Ευρωπαϊκή Ένωση εμείς από 83.000 δρχ. φορολογία στο χιλιόλιτρο που είχατε εσείς, τη μειώσαμε στο 50%. Τις επόμενες χρονιές μηδενίσαμε ουσιαστικά τη φορολογία για το πετρέλαιο θέρμανσης. Αν θέλετε να προστατεύσετε τα χαμηλά εισοδήματα θα έπρεπε να κάνετε αυτό που κάναμε εμείς όταν η τιμή του πετρελαίου ήταν πολύ χαμηλότερα από τα 50 λεπτά που είναι σήμερα. Εμείς είχαμε δώσει επίδομα 50.000 δραχμών για δύο εκατομμύρια τριακόσιες χιλιάδες Έλληνες πολίτες με χαμηλά εισοδήματα. 
      Επομένως μη μιλάτε για προστασία εισοδήματος εξ αιτίας της εισαγωγής μιας πάγιας ρύθμισης, ούτε για τη μείωση των εσόδων του τακτικού προϋπολογισμού κατά πεντακόσια εκατομμύρια (500.000.000) ευρώ. Θέλω να σας θυμίσω ότι ουδέποτε προβλέφθηκε η είσπραξη από τον τακτικό προϋπολογισμό του 2004 των συγκεκριμένων χρημάτων, γιατί απλούστατα κατά πάγια τακτική από τις 15 Οκτωβρίου περιορίζεται στα 21 ευρώ ο φόρος κατανάλωσης για το πετρέλαιο θέρμανσης.
      Επομένως, το ταχύτερο δυνατόν, πρέπει να χορηγήσετε στις αδύνατες οικονομικά τάξεις το επίδομα που χορηγήσαμε εμείς, βεβαίως προσαυξημένο, τουλάχιστον, κατά 50% γιατί η τιμή του πετρελαίου από τα 33 λεπτά, έχει υπερβεί τα 50. 
      ΒΥΡΩΝ ΠΟΛΥΔΩΡΑΣ: Ψηφίζετε  την τροπολογία;
      ΑΠΟΣΤΟΛΟΣ ΦΩΤΙΑΔΗΣ: Βεβαίως.
      ΠΡΟΕΔΡΟΣ ( Άννα Μπενάκη - Ψαρούδα): Ο κ. Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Κυρία Πρόεδρε, προβλέπεται ασήκωτα βαρύς ο χειμώνας για τις λαϊκές οικογένειες. Οι λεγόμενες δυνάμεις της αγοράς βρήκαν τη δικαιολογία για ένα νέο κύμα ανατιμήσεων. Κύριε Υπουργέ, εσείς δώσατε αυτήν τη δικαιολογία, με το να εκδηλώνετε την ανησυχία σας για την άνοδο των τιμών του πετρελαίου αλλά και με την αποδοχή των αξιώσεων των πετρελαϊκών εταιρειών εμπορίας και διοίκησης, για αύξηση των τιμών. 
      Με δεδομένο ότι η τιμή του πετρελαίου είναι χρηματιστηριακή και κατ’ ουσίαν πλασματική, οι αυξήσεις αυτές θα αυξήσουν κατακόρυφα τα ήδη υπέρογκα κέρδη των εταιρειών διύλισης και εμπορίας που με βάση τα περσινά στοιχεία κινήθηκαν πάνω από 100%.
      Όσον αφορά τον ειδικό φόρο κατανάλωσης, εμείς είμαστε υπέρ της πλήρους κατάργησής του. Είμαστε υπέρ της κατάργησης και κάθε άλλης φορολογίας ενσωματωμένης ή μη στην τιμή του πετρελαίου. Ζητάμε τον δραστικό περιορισμό των υπέρογκων κερδών των εταιρειών διύλισης και εμπορίας πετρελαιοειδών. Ζητάμε να δοθεί ένα ειδικό επίδομα στις λαϊκές οικογένειες που πρέπει να είναι γύρω στα 400 ευρώ ανά λαϊκή οικογένεια.
      Τα σημερινά προβλήματα που αντιμετωπίζει η λαϊκή οικογένεια δείχνουν πόση αξία έχει η πρόταση του Κομμουνιστικού Κόμματος για την αύξηση στους μισθούς, τα μεροκάματα και τις συντάξεις. 
      Αυτά τα εξευτελιστικά επίπεδα των 22 και 25 ευρώ στις συντάξεις δημιουργούν και εντείνουν παραπέρα το πρόβλημα. Γι’ αυτό και η συγκεκριμένη πρόταση για τα 1200 ευρώ κατώτερο μισθό και για τα 960 ευρώ κατώτερη σύνταξη κλπ είναι μία ουσιαστική πρόταση που απαντά και δίνει προοπτική και λύση στα σημερινά προβλήματα και η τοποθέτηση όλων των πτερύγων της Βουλής πάνω στο συγκεκριμένο πρόβλημα είναι εκείνο που μετρά και όχι τα λόγια συμπάθειας για τα προβλήματα που αντιμετωπίζει σήμερα η λαϊκή οικογένεια. 
      Εμείς έτσι βλέπουμε την αντιμετώπιση του προβλήματος που έχει δημιουργηθεί σήμερα με την αύξηση της τιμής του πετρελαίου και τις επιπτώσεις της στις λαϊκές οικογένειες και με την έννοια αυτή δεν μπορούμε να ψηφίσουμε τη συγκεκριμένη τροπολογία. 
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Μακρυπίδης. 
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κυρία Πρόεδρε. 
      Έχουμε μία τροπολογία που αναφέρεται σε κάτι το οποίο προϋπήρχε. Μειώνεται δηλαδή ο ειδικός φόρος κατανάλωσης για την περίοδο 15 Οκτωβρίου μέχρι 29 Απριλίου σε 21 ευρώ το χιλιόλιτρο. Πρόκειται για μία διάταξη την οποία φυσικά υιοθετούμε και ψηφίζουμε. 
      Όμως, τόσο από την αιτιολογική έκθεση της τροπολογίας όσο και από αυτά που ακούσαμε από τη μεριά των Βουλευτών της Συμπολίτευσης γεννώνται κάποια ερωτήματα. 
      Στην αιτιολογική έκθεση αναφέρεται ότι αυτή η συγκεκριμένη τροπολογία έρχεται να περιορίσει πληθωριστικές πιέσεις στην οικονομία και συγχρόνως να προστατεύσει τα εισοδήματα των καταναλωτών πετρελαίου και των αδύνατων κοινωνικά ομάδων. 
      Τουλάχιστον, αυτό που μπορώ να κάνω είναι να προβληματιστώ εάν και σε ποιο βαθμό αυτό ανταποκρίνεται στην πράξη ή όχι σε σχέση με τα όσα και προεκλογικά αλλά και μετεκλογικά έχει ανακοινώσει η Νέα Δημοκρατία. Είτε προεκλογικά με δεσμεύσεις και υποσχέσεις είτε μετεκλογικά στην Αίθουσα αυτή κατά τη συζήτηση των προγραμματικών δηλώσεων. 
      Και άκουσα και από συνάδελφο, προηγουμένως, να λέει ότι άσκησε με άλλη ιδιότητα κοινωνική πολιτική και εγκαλέστηκε. Δεν θα μείνω στο γεγονός ότι εγκαλέστηκε από ένα ανεξάρτητο όργανο, το Ελεγκτικό Συνέδριο εκτός και αν θέλετε να το καταργήσουμε. Εγώ περίμενα να μας πει ότι εγκαλέστηκε από την τότε κυβέρνηση. Εάν όντως κόπτεται τόσο πολύ για την κοινωνική πολιτική που θέλει να ασκήσει, η Κυβέρνηση της Ν.Δ. δύο γεγονότα σήμερα τη διαψεύδουν. 
      Πρώτον, γιατί δεν καταβάλλετε, κύριε Υπουργέ και κύριοι της Κυβέρνησης, το επίδομα πετρελαίου στις αδύνατες κοινωνικά ομάδες; Ακόμα το συζητάτε; Γνωρίζουμε σε ποιους απευθύνεται. Ήδη άρχισαν να κάνουν χρήση του πετρελαίου θέρμανσης στη βόρεια Ελλάδα. 
      Άρα πρόκειται για ένα θέμα στο οποίο θα πρέπει άμεσα να τοποθετηθείτε εάν όντως είστε στοιχειωδώς συνεπείς με αυτό που έχετε κατ’ επανάληψη εξαγγείλει, δηλαδή ότι σας ενδιαφέρει η κοινωνική πολιτική και μάλιστα η στήριξη αυτών των αδύνατων κοινωνικά ομάδων. 
      Και ξέρετε, κύριε Υπουργέ, για ποιο ύψος της τιμής του πετρελαίου μιλάμε σήμερα; Εμείς το 2001-2002 το είχαμε καθιερώσει όταν η τιμή του πετρελαίου ήταν γύρω στα 25 δολάρια το βαρέλι και σήμερα είναι υπερδιπλάσιο: Άρα σήμερα επιβάλλεται περισσότερο απ’ ό,τι χθες να πάρετε αυτό το μέτρο για χορήγηση του επιδόματος. 
      Δεύτερον, κύριε Υπουργέ, ήδη από 1 Σεπτεμβρίου οι δικαιούχοι, μικροεισοδηματίες, μικροεπαγγελματίες, μικροσυνταξιούχοι του ΟΓΑ έπρεπε να πάρουν ως βοήθημα το επίδομα των 600 ευρώ λόγω της αδύνατης κοινωνικά θέσης στην οποία βρίσκονται. Το πλαφόν το οποίο εμείς είχαμε καθιερώσει πριν από δύο χρόνια για τους συνταξιούχους αγρότες ορεινών, μειονεκτικών περιοχών ήταν, τουλάχιστον, 2.200 ευρώ και δεν έχετε προχωρήσει στην αναπροσαρμογή. 
      Σήμερα, σχεδόν το σύνολο των αγροτών, αυτών των μικροσυνταξιούχων αγροτών δεν είναι δικαιούχοι αυτού του επιδόματος. Άρα φάσκετε και αντιφάσκετε. Ποια είναι η κοινωνική σας πολιτική στην πράξη και όχι στα λόγια; Γιατί στα λόγια την είχαμε ακούσει προεκλογικά, την ακούσαμε και μετεκλογικά και το διαπιστώνουμε δυστυχώς και σήμερα μέσα από την αιτιολογική έκθεση της συγκεκριμένης τροπολογίας. Και βλέπουμε ότι απέχει αυτή η αναφορά με τη συγκεκριμένη πολιτική που εφαρμόζετε στην πράξη. 
      Αν όντως θέλετε να είστε στοιχειωδώς συνεπείς με αυτά που έχετε πει κατ’ επανάληψη πρέπει άμεσα να ρυθμίσετε τα δύο συγκεκριμένα ζητήματα, καταβολή του επιδόματος πετρελαίου στις αδύνατες κοινωνικά ομάδες και αναπροσαρμογή του πλαφόν στους δικαιούχους του επιδόματος προβληματικών περιοχών της χώρας. 
      Ευχαριστώ. 
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Χριστοδουλάκης. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Υπουργέ, κυρίες και κύριοι συνάδελφοι, η σημερινή τροπολογία είναι μνημείο υποκριτικής τακτικής από την Κυβέρνησή σας. 
      Πρώτα από όλα κομπάζετε ότι φέρνετε αυτήν την τροπολογία λες και θα μπορούσατε να κάνετε διαφορετικά. Η ρύθμιση αυτή είναι καθεστώς εδώ και πολλά χρόνια επειδή το «καθεστωτικό ΠΑΣΟΚ» εδώ και πολλά χρόνια έχει σκεφθεί να μειώσει όσο το δυνατόν περισσότερο τον ειδικό φόρο στο πετρέλαιο θέρμανσης. Μάλιστα πέρυσι το μείωσε ακόμα περισσότερο στα 21 ευρώ.
       Επειδή εσείς δεν έχετε ούτε σχέδιο ούτε πρόθεση να κάνετε οτιδήποτε για να αντιμετωπίσετε το έντονο κόστος από το ακριβό πετρέλαιο που θα έχουν φέτος οι καταναλωτές, μεθοδεύετε όλη αυτήν τη διαδικασία ενώ θα αρκούσε μία λέξη ότι επαναλαμβάνεται και ισχύει η περσινή διάταξη. Τίποτε άλλο. Ούτε εισηγητικές εκθέσεις, ούτε παραμύθια για τη μείωση των φόρων, ούτε τίποτα. 
      Και βλέπω τις τελευταίες ημέρες, όταν σας ρωτάνε τι μέτρα θα πάρετε για το πετρέλαιο θέρμανσης το οποίο έχει φθάσει στα ύψη, λέτε –και μάλιστα το είπε ένα κορυφαίο στέλεχος της Κυβερνήσεως πριν από δύο ημέρες σε επίσημη εκδήλωση- ότι ήδη δίνουμε το πρώτο δείγμα γραφής με τη μείωση του ειδικού φόρου κατανάλωσης στο πετρέλαιο θέρμανσης. Μας δουλεύετε, κύριε Υπουργέ; Μιλάτε σοβαρά; Αυτή είναι η πολιτική σας; Μπορείτε, δηλαδή, να κάνετε κάτι άλλο; Και για να σας αποδείξω ότι μεθοδεύετε να κρυφτείτε πίσω από αυτήν την αυτονόητη διάταξη, θα σας το αποδείξω ως εξής: Λέτε εδώ ότι το ελληνικό δημόσιο –και υπάρχει και μεγαλόσχημη υπουργική υπογραφή- θα απωλέσει έσοδα, τα οποία θα χαθούν επειδή πάει από 245 ευρώ στα 21. Ήταν ποτέ στα 245 ο φόρος στο πετρέλαιο θέρμανσης και το κατεβάζετε εσείς στα 21; Σοβαρολογείτε; Και ακόμη χειρότερα, φθάνετε να τεντώσετε τα νεύρα της λογικής. Ακούστε τι λέτε εσείς με υπουργική υπογραφή: Η ανωτέρω μείωση των εσόδων δηλαδή τα 500 εκατομμύρια ευρώ, δηλαδή 150 δισεκατομμύρια θα αναπληρωθεί από άλλες πηγές εσόδων του κρατικού προϋπολογισμού. Τι θα κάνετε; Θα βάλετε και φόρους από πάνω; Πώς θα αναπληρωθεί; Ή δεν θα βάλετε φόρους διότι δεν τα χάνετε και μας δουλεύετε με αυτά που γράφετε, ή τα χάνετε και το πιστεύετε και θα βάλετε άλλους φόρους. 
      Κύριε Υπουργέ, δεν είναι σοβαρά πράγματα αυτά. Πείτε ευλόγως ότι επεκτείνουμε τη διάταξη αυτή που ίσχυε, ότι δηλαδή το ΠΑΣΟΚ μπόρεσε τα προηγούμενα χρόνια και κατέβασε στα 21 ευρώ την ειδική φορολογία καυσίμων –ασχέτως αν εσείς χλευάζατε αυτό το μέτρο όταν το φέραμε για ψήφιση το περασμένο φθινόπωρο- και τελείωσε όλη η υπόθεση. Τι σκηνοθετείτε όλα αυτά τα πράγματα, ότι τάχα θα καταρρεύσει ο προϋπολογισμός και θα βρούμε εμείς άλλα έσοδα να τα πάμε στα 500 εκατομμύρια ευρώ; Ποια 500 εκατομμύρια ευρώ; 
      Θεωρώ δηλαδή ότι ενώ κάνετε κάτι αυτονοήτως επιβαλλόμενο, θέλετε εδώ –και αυτό με βάζει σε υποψίες- να σκηνοθετήσετε ότι τάχα παίρνετε μια σημαντική πρωτοβουλία, ενώ είστε υποχρεωμένοι να το κάνετε. 
      ΠΡΟΕΔΡΟΣ ( Άννα Μπενάκη - Ψαρούδα): Ο κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Κυρία Πρόεδρε, θα ήθελα να προσθέσω και εγώ τη φωνή διαμαρτυρίας στη φωνή των άλλων συναδέλφων. Γιατί μέχρι τώρα η Κυβέρνηση φέρνει είτε νομοσχέδια, είτε τροπολογίες, που σταθερά βάζουν το χέρι στην τσέπη του φορολογούμενου πολίτη ή βοηθούν τους φοροφυγάδες και τους φοροκλέφτες. Δεν είδαμε πουθενά μέχρι τώρα νομοσχέδιο όπως προεκλογικά έχει εξαγγείλει για τη μείωση συντελεστών φορολογίας ή για φοροελαφρύνσεις. Ελπίζουμε να μη τελειώσει η τετραετία για να τα δούμε αυτά τα νομοσχέδια παραμονές των επόμενων εκλογών. 
      Αυτή η τακτική σας βεβαίως κάθε άλλο παρά συνάδει με τις προεκλογικές υποσχέσεις και τις δεσμεύσεις να μαζέψουμε ό,τι μπορούμε απ’ όπου μπορούμε και μετά βλέπουμε. 
      Ούτε βέβαια στρατηγική είναι φορολογική ούτε διαμορφώνει ένα σταθερό και υγιές φορολογικό και οικονομικό περιβάλλον. 
      Θα προσθέσω κάτι ακόμη σ’ αυτά που είπαν οι συνάδελφοι του ΠΑΣΟΚ Εισπράττετε από τις αρχές του Απρίλη συνεχώς και σταθερά πρόσθετα φορολογικά έσοδα από το μέσο πολίτη κυρίως από την αύξηση της τιμής των καυσίμων λόγω της αύξησης του φόρου προστιθέμενης αξίας. Κάθε δολάριο που μπαίνει στο βαρέλι και ανεβάζει την τιμή της βενζίνης είτε του πετρελαίου ανάλογα χρήματα μπαίνουν και στον κρατικό προϋπολογισμό. Αρκετές δεκάδες εκατομμυρίων ευρώ μέχρι τώρα έχουν εισπραχθεί από τους πολίτες από τα πλατιά λαϊκά στρώματα και έχουν εισρεύσει στον κρατικό προϋπολογισμό, που δεν ήταν προϋπολογισμένες γιατί δεν είχε προβλεφθεί αυτή η αύξηση της τιμής του πετρελαίου. Ένα μέρος απ’ αυτά τα δεκάδες εκατομμύρια ευρώ που εισπράττετε πρόσθετα, που μειώνουν την αγοραστική δύναμη και το βιοτικό επίπεδο των λαϊκών στρωμάτων, να το επιστρέψετε με τη μορφή επιδόματος όπως έκανε το ΠΑΣΟΚ αντίστοιχα τα προηγούμενα χρόνια και ειδικότερα το 2000 που είχαμε επίσης μια μεγάλη αύξηση στις τιμές των καυσίμων.
      Σήμερα διάβασα στον ημερήσιο Τύπο ότι ο κ. Σαρκοζί, ο Υπουργός Οικονομικών της Γαλλίας, ακριβώς αυτό εξήγγειλε χθες και είπε μάλιστα ότι αυτά τα χρήματα είναι χρήματα του λαού, χρήματα των πολιτών, τα πρόσθετα έσοδα από το Φόρο Προστιθέμενης Αξίας, από την αύξηση της τιμής των καυσίμων και εμείς οφείλουμε να τα γυρίσουμε πίσω και ειδικότερα στα ασθενέστερα στρώματα. Αυτά που κάνει ο ομογάλακτός σας της Γαλλίας δεν κάνετε εσείς εδώ. Δεν σας ζητάμε να πάρετε μέτρα υψηλής κοινωνικής προστασίας –είναι έξω από τη φιλοσοφία και την πολιτική σας- κάντε αυτά που κάνουν, τουλάχιστον, στη Γαλλία, όπου και εκεί τα ελλείμματα είναι πάνω από το 3% και εκεί υπάρχει ο δημοσιονομικός εκτροχιασμός και το γνωρίζετε πολύ καλά. Αυτά, λοιπόν, που πρόσθετα έχετε εισπράξει και καθημερινά εισπράττετε και θα εισπράττετε και το 2005, ένα μέρος, τουλάχιστον, να το επιστρέψετε για να είμαστε ειλικρινείς προς τους πολίτες.
      Ευχαριστώ, κυρία Πρόεδρε.
      ΠΡΟΕΔΡΟΣ (Άννα Μπενάκη - Ψαρούδα): Ο κ. Τσιόγκας έχει το λόγο για προτασσόμενη δευτερολογία.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κυρία Πρόεδρε.
      Η προτεινόμενη τροπολογία και αυτά που αναφέρονται σ’ αυτήν δεν είναι ούτε καν ασπιρίνες γιατί το νέο κύμα ακρίβειας που κυριολεκτικά σαρώνει την ελληνική οικογένεια και το εισόδημά της, βεβαίως, πρέπει να πούμε ότι δεν αντιμετωπίζεται με τέτοια μέτρα. Ιδιαίτερα αυτήν την περίοδο με την αλματώδη αύξηση της τιμής του πετρελαίου πρέπει να πούμε ότι είναι αποτέλεσμα της πολιτικής που εφαρμόζεται αλλά και της επίθεσης που εφαρμόζουν οι βιομήχανοι, το κεφάλαιο για περισσότερα κέρδη αλλά είναι όμως και εφαρμογή της αντιλαϊκής πολιτικής της Κυβέρνησής σας. Βεβαίως πρέπει να πούμε ότι αυτή η πολιτική όπως και η πολιτική των προηγούμενων κυβερνήσεων έχει καθηλώσει τους μισθούς και τα μεροκάματα στα επίπεδα του 1980. Βεβαίως πρέπει να πούμε ότι η επίκληση της αύξησης της τιμής του πετρελαίου διεθνώς επιχειρεί να κρύψει την αιτία που είναι ο ανταγωνισμός ανάμεσα στις εταιρείες πετρελαίου στα μεγαθήρια δηλαδή για περισσότερη κερδοφορία και κυριαρχία παγκόσμια και κρύβει τα τεράστια κέρδη των διυλιστηρίων στη χώρα μας που μόνο την τελευταία τριετία ξεπέρασαν τα 700 εκατομμύρια ευρώ. Και η Νέα Δημοκρατία και το ΠΑΣΟΚ χύνουν κροκοδείλια δάκρυα για τον ελληνικό λαό ο οποίος κυριολεκτικά πλήττεται απ’ αυτές τις πολιτικές. Βέβαια και σήμερα εδώ αποδεικνύεται ότι στριφογυρίζετε και οι μεν και οι δε στις ίδιες πολιτικές στις παροχές ψίχουλα, στα πιο εξαθλιωμένα λαϊκά στρώματα. Εμείς λέμε ότι το επίδομα πετρελαίου για να έχει κάποιο προσωρινό αντίκρισμα πρέπει να είναι τουλάχιστον τετρακόσια (400) ευρώ για τους άνεργους και τριακόσια (300) ευρώ για τους εργαζόμενους τους συνταξιούχους που το 80% ζει με συντάξεις πείνας. 
      Ταυτόχρονα, προτείνουμε να καταργηθεί ο ειδικός φόρος κατανάλωσης για τους εργαζόμενους και τους συνταξιούχους. Επιβεβαιώνεται η αναγκαιότητα της δικής μας πρότασης, της πρότασης του Κομμουνιστικού Κόμματος Ελλάδας, για χίλια διακόσια (1200) ευρώ κατώτερο μισθό, για σαράντα οκτώ (48) ευρώ κατώτερο μεροκάματο και για τα εννιακόσια ογδόντα (980) ευρώ κατώτερη σύνταξη. Και βέβαια, πρέπει να πούμε ότι απέναντι σ΄ αυτήν την πολιτική εμείς ως Κόμμα καλούμε τους εργαζόμενους, τους συνταξιούχους, τους ανέργους να βγουν στους δρόμους, να διαδηλώσουν και να απαιτήσουν να ικανοποιηθούν όλα αυτά τα αιτήματα που προτείνουμε κι εμείς, αλλά και το ταξικό και συνδικαλιστικό κίνημα.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Τσιόγκα.
      Κύριε Υπουργέ, έχετε το λόγο, για να κλείσετε.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Με αφορμή την αναφορά του κ. Χριστοδουλάκη περί μνημείου υποκριτικής, θα ήθελα να πω ότι ο κ. Χριστοδουλάκης πολύ γρήγορα μεταμορφώθηκε. Εμφανίζεται ξαφνικά γαλαντόμος σε ό,τι αφορά τις παροχές και ιδιαίτερα επικριτικός, όταν πρόκειται για άντληση εσόδων στις πηγές. Πολύ γρήγορα άλλαξε ρόλο.
     Θα ήθελα, όμως, επίσης να πω ότι είναι εύκολο κανείς να λέει «να δώσετε, να δώσετε, να δώσετε», αλλά πρέπει να λέει και από πού θα πάρουμε. Γιατί ο κ. Χριστοδουλάκης φρόντισε να μας δημιουργήσει τέτοιες ανάγκες, που να έχουμε πρόβλημα να δώσουμε, επειδή δεν μπορούμε και να πάρουμε ταυτόχρονα, επειδή εξαντλήθηκαν τα περιθώρια πλέον του ελληνικού λαού.
     ΔΗΜΗΤΡΙΟΣ ΤΣΙΟΓΚΑΣ: Από τους πετρελαιάδες, κύριε Υπουργέ, να πάρετε. Από ποιους θα πάρετε;
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Αμέσως.
     Σε ό,τι αφορά τώρα στη συγκεκριμένη τροπολογία, εμείς δεν ισχυριστήκαμε ότι ανακαλύψαμε τον τροχό. Δεν είπαμε ότι πρώτοι εμείς φέραμε αυτήν τη ρύθμιση. Αναγνωρίζουμε την αναγκαιότητά της και γι’ αυτό και τη φέραμε. Από κει και πέρα, η Κυβέρνηση, για το επίδομα πετρελαίου δεν έχει πει την τελευταία λέξη. Γιατί βιάζεστε; Γιατί πιέζετε τόσο πολύ; Τι είναι αυτό που σας κάνει να φοβάστε;
     Και κάτι ακόμη για τον ειδικό φόρο κατανάλωσης: Είπα προηγουμένως σε άλλη, παρόμοια, τροπολογία ότι ο ειδικός φόρος κατανάλωσης δεν μπορεί να πέσει κάτω από ένα ορισμένο σημείο. Είναι στο κατώτατο δυνατό. Και είπα επίσης ότι με βάση την κοινοτική οδηγία το 2009 ο ειδικός φόρος κατανάλωσης πρέπει να είναι σε πολύ υψηλότερα επίπεδα. Και η χώρα μας είναι υποχρεωμένη να προσαρμοστεί σε αυτήν την ανάγκη της εντολής της Ευρωπαϊκής Ένωσης, της υποχρεωτικής ντιρεκτίβας δηλαδή.
     Από κει και πέρα, οι όποιες συζητήσεις γίνονται τώρα για δήθεν κοινωνική ευαισθησία, νομίζω ότι γίνονται μόνο για τις ανάγκες του αντιπολιτευτικού λόγου και όχι επί της ουσίας της συζήτησης. Σε κάθε περίπτωση επειδή βλέπω ότι η τροπολογία αγκαλιάζει όλες τις πτέρυγες της Βουλής, θέλω να ευχαριστήσω γι’ αυτήν την τοποθέτηση.
     ΔΗΜΗΤΡΙΟΣ ΤΣΙΟΓΚΑΣ: Κύριε Υπουργέ, κυρία Πρόεδρε, εμείς την καταψηφίζουμε.
     ΠΡΟΕΔΡΟΣ (Άννα Μπενάκη-Ψαρούδα): Παρακαλώ.
     Το λόγο έχει ο κ. Μακρυπίδης.
     ΑΝΔΡΕΑΣ ΜΑΚΡΥΠΙΔΗΣ: Κυρία Πρόεδρε, θέλω μόνο ένα λεπτό.
     Ο κύριος Υπουργός είπε να μην ανησυχούμε, ή μάλλον να μη βιαζόμαστε όσον αφορά στην καταβολή του επιδόματος για το πετρέλαιο θέρμανσης. Εγώ θα έλεγα να περιμένουμε, καμία αντίρρηση. Όχι όμως να λήξει η προθεσμία, να μη δοθεί μετά το τέλος Απριλίου του 2005.
     Θα ήθελα, όμως, κύριε Υπουργέ, επειδή άκουσα για επιλεκτική και ασθενή μνήμη από κάποιον συνάδελφο της Πλειοψηφίας, να πω ότι με το νόμο 3016/2002 καθιερώσαμε ένα πλαφόν –και δεν άκουσα απάντηση, γι’ αυτό πήρα το λόγο- σχετικά με την ενίσχυση των μικροσυνταξιούχων ορεινών μειονεκτικών και προβληματικών περιοχών. Και ενώ εμείς είχαμε προχωρήσει στην καταβολή του βοηθήματος αυτού και δώσαμε το 2003 αύξηση στους συνταξιούχους αγρότες από εκατόν πενήντα (150) ευρώ σε εκατόν εβδομήντα (170) ευρώ το μήνα, εσείς σήμερα έρχεστε και τους τιμωρείτε γιατί πήραν αυτήν την αύξηση. Γιατί με την αύξηση αυτή ξεπερνάνε το πλαφόν των δύο χιλιάδων διακοσίων (2200) ευρώ και ως εκ τούτου δεν είναι δικαιούχος του συγκεκριμένου βοηθήματος. Προτίθεστε, ναι ή όχι να αναπροσαρμοστεί το συγκεκριμένο πλαφόν και αν ναι, πότε;
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Μαγκριώτης.
      ΙΩΑΝΝΗΣ ΜΑΓΚΡΙΩΤΗΣ: Κατ’ αρχάς, κύριε Ρεγκούζα, θα σας θυμίσω αυτό που λέγατε πολύ συχνά και σεις και οι συνάδελφοι του κόμματός σας, πως το ποιος είναι ο κοινωνικά ευαίσθητος το αποδεικνύει στην πράξη. 
      Στην πράξη, λοιπόν, τώρα θα αποδείξετε και σεις και μεις, όπως και χθες ο καθένας μας, εάν είναι κοινωνικά ευαίσθητος. Εμείς σ’ αυτόν τον τομέα το αποδείξαμε για τα φτωχά λαϊκά στρώματα και ειδικά για τις ορεινές περιοχές της Βόρειας Ελλάδας και δώσαμε και το ειδικό επίδομα όταν πολύ υψηλή η τιμή των καυσίμων του πετρελαίου το 2000 ειδικότερα. Ιδού λοιπόν η Ρόδος, να αποδείξετε και σεις το πλεόνασμα της κοινωνικής σας ευαισθησίας. Τι καρτεράτε; Άλλωστε από τα λαϊκά στρώματα τα έχετε πάρει. Ο κρατικός προϋπολογισμός, όπως σας είπα από τον Απρίλη…
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Εσείς τον φτιάξατε. 
      ΙΩΑΝΝΗΣ ΜΑΓΚΡΙΩΤΗΣ: Εσείς, κύριε Ρεγκούζα, διαχειρίζεσθε τον κρατικό προϋπολογισμό. Από τον Απρίλη εισπράττετε συνεχώς από τα πλατιά λαϊκά στρώματα.
      Όπως, λοιπόν, ο Υπουργός Οικονομικών της Γαλλίας είπε ότι αυτό που εισπράττουμε, τα πρόσθετα έσοδα από την πλατιά λαϊκή κατανάλωση, οφείλουμε ένα κομμάτι να το δώσουμε πίσω. Σ’ αυτό μπορείτε να δεσμευτείτε γιατί είναι πρόσθετα έσοδα του κρατικού προϋπολογισμού από τα λαϊκά στρώματα. Δεν είναι προϋπολογισθέντα έσοδα. Σ’ αυτό μπορείτε να απαντήσετε τώρα ότι ένα κομμάτι, ένα μέρος, θα το επιστρέψετε; Και να μας πείτε πόσα μέχρι τώρα έχετε εισπράξει στο Υπουργείο Οικονομικών από την αύξηση του ΦΠΑ μετά την κατακόρυφη αύξηση της τιμής των καυσίμων. Ένα περίπου μέτρο δώστε μας για να καταλάβει και ο κόσμος τι πρόσθετα έσοδα έχει ο κρατικός προϋπολογισμός, το τονίζω, από τα λαϊκά στρώματα. Ένα μέρος να επιστραφεί. 
      ΠΡΟΕΔΡΟΣ (Άννα Μπενάκη - Ψαρούδα): Εντάξει, κύριε Μαγκριώτη. Ευχαριστούμε πολύ.
      Κηρύσσεται περαιωμένη η συζήτηση επί της τροπολογίας με γενικό αριθμό 175 και ειδικό 31 και ερωτάται το  Σώμα αν γίνεται δεκτή, όπως τροποποιήθηκε από τον κύριο Υπουργό.
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΣΤΑΥΡΟΣ ΣΚΟΠΕΛΙΤΗΣ : Κατά πλειοψηφία.
      ΠΡΟΕΔΡΟΣ ( Άννα Μπενάκη - Ψαρούδα): Η τροπολογία με γενικό αριθμό 175 και ειδικό 31 έγινε δεκτή, όπως τροποποιήθηκε από τον κύριο Υπουργό, και εντάσσεται στο νομοσχέδιο ως ίδιο άρθρο. 
      Εισερχόμαστε τώρα στη συζήτηση της τροπολογίας με γενικό αριθμό 177 και ειδικό 39. Η τροπολογία αυτή αφορά την κατάργηση των ΤΕΚ, αναδιάρθρωση των ΔΟΥ και άλλες οργανωτικές ρυθμίσεις υπηρεσιών του Υπουργείου Οικονομίας και Οικονομικών.
      Το λόγο έχει ο κ. Καλλιώρας.
     ΗΛΙΑΣ ΚΑΛΛΙΩΡΑΣ: Θα είμαι εξαιρετικά σύντομος κυρία Πρόεδρε. 
     Κύριε Υπουργέ, συμφωνούμε, ψηφίζουμε τη σχετική τροπολογία, αλλά θα σας παρακαλέσω πάρα πολύ να δείτε τις πέντε εξαιρέσεις που σας προτείνω για πρωτεύουσες νομών. Και μιλάω για τις ΔΟΥ Γρεβενών Καρπενησίου, Ηγουμενίτσας, Λευκάδας και Σάμου. Σε επόμενο νομοσχέδιο αν μπορείτε να το δείτε με την έννοια την οποία η εξαίρεση θα προβλέπει. Είναι σημαντικό, επειδή είναι πρωτεύουσες νομών, να δώσουμε τη δυνατότητα να λειτουργούν σαν Α΄ τάξης. Την ψηφίζουμε. Ευχαριστώ κυρία Πρόεδρε.
     ΠΡΟΕΔΡΟΣ ( Άννα Μπενάκη - Ψαρούδα): Ο κ. Φωτιάδης έχει το λόγο.
     ΑΠΟΣΤΟΛΟΣ ΦΩΤΙΑΔΗΣ: Καταψηφίζουμε τη συγκεκριμένη τροπολογία. Κύριε Υπουργέ, ήδη πληρώνετε το τίμημα των δικών σας λαθών. Προκαταβολικά, προεκλογικά αλλά και μετεκλογικά μιλήσατε για κατάργηση των ελεγκτικών μηχανισμών, όπως ήταν το ΣΔΟΕ το οποίο το κάνατε ΣΟΕ. Τελικώς θα το κάνετε στο μέλλον σε ένα καινούργιο όργανο στο οποίο θα μεταφέρετε τις υπάρχουσες αρμοδιότητες χωρίς, όμως, το ξανατονίζω, να αλλάξει η ουσία των όσων μέχρι σήμερα ισχύουν. Αλλά ένα πράγμα σας διαφεύγει. Ότι η αξία των ελεγκτικών μηχανισμών είτε προληπτικών είτε των τακτικών ελεγκτικών κέντρων, έγκειται στο γεγονός ότι με αυτά ενισχύεται η φορολογική συνείδηση του Έλληνα πολίτη. Και το όφελος δεν είναι από τα πρόστιμα τα οποία επιβάλλει, τις παραβάσεις που βεβαιώνει το ΣΔΟΕ. Αυτά τα έσοδα είναι ασήμαντα και γι’ αυτό το λόγο η Κυβέρνησή μας, το Υπουργείο Οικονομικών, για να άρει κάθε αμφιβολία και με συνεννόηση και αποδοχή από τους φορείς, κατήργησε ήδη από πέρυσι τον Αύγουστο τα πρόστιμα τα οποία επιβάλλονταν σε περίπτωση παραβάσεων φορολογικών. Αλλά η λειτουργία των ελεγκτικών μηχανισμών, το ξανατονίζω, εξακολουθούσε κανονικά.
      Έρχεστε τώρα και λέτε «καταργούμε τα τοπικά ελεγκτικά κέντρα γιατί έτσι ήθελαν κάποιοι εργαζόμενοι και τα συνδικάτα». Τι καταργείτε; Λέτε «καταργούμε τα τοπικά ελεγκτικά κέντρα και οι αρμοδιότητές τους περιέρχονται στις ΔΟΥ».
      Επομένως αυτό που κάνετε είναι να καταργείτε ουσία μόνο τον τίτλο των τοπικών ελεγκτικών κέντρων και την αυτοτελή τους λειτουργία ως αυτοδύναμων διοικητικών μονάδων του Υπουργείου Οικονομικών αφού όλες οι αρμοδιότητες από τα τοπικά ελεγκτικά κέντρα μεταφέρονται στις Υποδιευθύνσεις Ελέγχου, όπως τις ονομάζετε, με τις ίδιες ακριβώς αρμοδιότητες.
      Τι συνέβη, όμως, κύριε Υπουργέ; Το ξέρετε καλύτερα από εμένα και είμαι βέβαιος ότι δεν θα κοιμάστε τη νύχτα. Ήδη τα έσοδα κατέρρευσαν. Υπάρχει ομολογία στον προϋπολογισμό –εσείς το λέτε- ότι θα έχουμε υστέρηση περίπου 1 δισεκατομμύριο ευρώ. Η πραγματικότητα είναι τελείως διαφορετική γιατί το 1 δισεκατομμύριο ευρώ υστέρηση ήδη έχει βεβαιωθεί μέχρι το μήνα Σεπτέμβριο. Επομένως θα έλεγα ότι είναι λογικότερο να αυξηθεί αυτό το συγκεκριμένο έλλειμμα, η υστέρηση των φορολογικών εσόδων.
      Εισπράττετε πάνω από 30% αύξηση στο ΦΠΑ από τα καύσιμα. Και, όμως, ο ΦΠΑ, αν εξαιρέσει κανένας το 1,5 δισεκατομμύριο ευρώ, που και εσείς με νόμο φέρατε από το 2003 στο 2004 και ενώ η είσπραξή του κινούνταν τα τελευταία χρόνια με μια αύξηση της τάξης του 12% περίπου, κινείται σε μηδενική βάση. Με Ολυμπιακούς Αγώνες, με αύξηση του ΦΠΑ των πετρελαιοειδών τουλάχιστον κατά 30% σημαίνει ότι υπάρχει μια ασυδοσία στην αγορά, ασυδοσία την οποία αδυνατείτε εσείς να ελέγξετε.
      Και τα πράγματα θα γίνουν ακόμη χειρότερα γιατί τα τοπικά ελεγκτικά κέντρα προαναγγείλατε ότι θα τα καταργήσετε. Στην ουσία τα καταργήσατε από τον Μάρτιο χωρίς να υποκατασταθούν από άλλο μηχανισμό.
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή) 
      Πρέπει να σας πω –το ξέρετε εσείς, αλλά για τη Βουλή θα το πω ότι το δεύτερο τετράμηνο σε σχέση με το πρώτο τα Ελεγκτικά Κέντρα παρουσίασαν υστέρηση βεβαίωσης φόρων, μετά από ελέγχους, της τάξης του 70%. Βεβαιώθηκαν φόροι που αντιστοιχούν στο 1/3 του πρώτου τετραμήνου. Και το τρίτο τετράμηνο βέβαια θα είναι ακόμα χειρότερο, γιατί σταματήσουν παντελώς οι έλεγχοι σε όλους τους τομείς.
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριε Φωτιάδη, ολοκληρώστε.
      ΑΠΟΣΤΟΛΟΣ ΦΩΤΙΑΔΗΣ: Ολοκληρώνω, κυρία Πρόεδρε.
      Δεν σταμάτησαν οι έλεγχοι μόνο στα τοπικά ελεγκτικά κέντρα, αλλά υστερούν οι έλεγχοι –και μπορώ να πω ότι σταμάτησαν- και για τις μεγάλες εταιρείες. Εξάλλου, φροντίσατε εσείς να υπαγάγετε όλες τις υποθέσεις στη ρύθμιση, ακόμα και τη δουλειά που έκαναν επί σειρά ενός, δύο ετών τα Ελεγκτικά Κέντρα, τα ΠΕΚ και το ΕΘΕΚ, φροντίσατε ώστε όλη αυτή τη δουλειά να τη μηδενίσετε, να φέρετε το νομοσχέδιο για τη ρύθμιση που υπάγεται το 99% των υποθέσεων -πέντε χιλιάδες υποθέσεις δεν υπάγονται μόνο- ώστε τελικώς και αυτή η δουλειά να μην έχει αποφέρει κανένα απολύτως αποτέλεσμα. 
      Ξανατονίζω, όμως, ότι εσείς έχετε βρεθεί σε δύσκολη θέση και θα βρεθείτε σε ακόμα δυσκολότερη όσον αφορά τα έσοδα εξαιτίας, θα έλεγα, της ασυνεπούς πολιτικής σας.
      ΠΡΟΕΔΡΟΣ (Άννα Μπενάκη-Ψαρούδα): Ο κ. Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Κυρία Πρόεδρε, η θέση μας –την έχουμε εκθέσει αρκετές φορές- είναι η κατάργηση των νόμων 2343/1995 και 2771/1999 και της αναδιοργάνωσης του Υπουργείου Οικονομικών με μόνη ελεγκτική υπηρεσία τη ΔΟΥ με σύγχρονη υλικοτεχνική υποδομή, με πλήρη μηχανογράφηση και μηχανοργάνωση των υπηρεσιών, με κατάργηση του απορρήτου κλπ.
      Η συγκεκριμένη τροπολογία έχει την αναφορά της σε αυτούς τους νόμους. Καταργεί τα ΤΕΚ αλλά συνεχίζει τις αναδιαρθρώσεις στις υπηρεσίες του Υπουργείου Οικονομικών προκειμένου αυτές να εφαρμόζουν πιο αποτελεσματικά την πολιτική της Ευρωπαϊκής Ένωσης ως προς τη φορολογία. Ενώ διαλύει τα ΤΕΚ, τις αρμοδιότητές των τις επαναφέρει στη ΔΟΥ σαν ξεχωριστή Υποδιεύθυνση Ελέγχου όπου ο διευθυντής θα είναι ο αμέσως επόμενος υπεύθυνος μετά το ΔΟΥάρχη. 
      Για την επαρχία στήνει την Υποδιεύθυνση Ελέγχου στις πρωτεύουσες των νομών, κάνει δηλαδή τα πρώτα βήματα εναρμόνισης με την προωθούμενη Μητροπολιτική Αυτοδιοίκηση. Επίσης, δημιουργεί επιπλέον θέσεις τμηματαρχών και διευθυντών, χωρίς να θέτει κριτήρια μετρήσιμα και αντικειμενικά για τις κρίσεις αυτών των θέσεων, στην προσπάθεια να μετατρέψει την «πράσινη» δημόσια διοίκηση σε «γαλάζια». Ακόμα, διατηρεί ως ελίτ υπηρεσίες πολιτικά ελεγχόμενες, τα ΠΕΚ, τα Περιφερειακά Ελεγκτικά Κέντρα, το δε ΕΘΕΚ το μετατρέπει σε δύο ΔΕΚ που θα ελέγχουν το μεγάλο κεφάλαιο, εντός παρένθεσης αυτό το πράγμα, και βέβαια το ΣΔΟΕ.
      Συνεπώς για εμάς η τροπολογία αυτή προωθεί την ανταγωνιστικότητα, την εξασφάλιση δηλαδή των κερδών του πολυεθνικού κεφαλαίου -και του ντόπιου βέβαια- σε βάρος των μικρομεσαίων επιχειρήσεων που εφαρμόζουν τις συντεχνιακές, ως γνωστόν, μορφές είσπραξης φόρου. Εξυπηρετεί τα σχέδια ελέγχου των υπηρεσιών του Υπουργείου Οικονομικών από τη σημερινή Κυβέρνηση στην προσπάθειά της να αλλάξει τους συσχετισμούς δύναμης στον κλάδο των εφοριακών, μιας και τον Οκτώβρη του 2005 έχουμε και συνδικαλιστικές εκλογές. 
      Επιταχύνει -έτσι όπως αναδιαρθρώνει με την υποδιεύθυνση φορολογίας, την ΔΟΥ- τις ιδιωτικοποιήσεις αντικειμένων, όπως ΦΠΑ, εισόδημα, κεφάλαιο και σε συνδυασμό με τις αλλαγές του λογιστικού κλάδου κατ’ επιταγή του Οικονομικού Επιμελητηρίου όπου θα στηθούν ανώνυμες εταιρείες ή ΕΠΕ λογιστικών εφαρμογών όπου έχουν εκχωρηθεί αρμοδιότητες με υπουργικές αποφάσεις για παραλαβή δηλώσεων εισπράξεως συγκεντρωτικών καταστάσεων κλπ.
      Τέλος, θα ήθελα να τονίσω, κυρία Πρόεδρε, ότι η τροπολογία είναι εφαρμογή μέρους του πορίσματος Γεωργακόπουλου και της μελέτης του Υπουργείου Οικονομικών για τον ανακαθορισμό αρμοδιοτήτων της ΔΟΥ, της κυβέρνησης βέβαια του ΠΑΣΟΚ.
      Κυρία Πρόεδρε, εμείς καταψηφίζουμε αυτή την τροπολογία. 
      Ευχαριστώ. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστώ. 
      Το λόγο έχει ο κ. Μακρυπίδης.
       ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κυρία Πρόεδρε.
      Με τη συγκεκριμένη τροπολογία έρχεται να επιβεβαιωθεί ότι η Νέα Δημοκρατία ούτε στο θέμα της οικονομίας έχει ολοκληρωμένη πρόταση για την ανάπτυξη της χώρας, αλλά δεν είχε και συγκεκριμένη τεκμηριωμένη πρόταση σχετικά με τη δομή των υπηρεσιών του Υπουργείου Οικονομικών. Παγιδευμένη σε προεκλογικές υποσχέσεις: «Θα καταργήσουμε τις ελεγκτικές υπηρεσίες, θα καταργήσουμε το ΣΔΟΕ» γιατί ήταν κάτι που ακουγόταν εύηχα στα αυτιά των ψηφοφόρων, κατόρθωσε να παγιδεύσει τους ψηφοφόρους και να εκμαυλίσει συνειδήσεις, προκειμένου να πετύχει σαν αυτοσκοπό την αναρρίχηση της στην εξουσία.  Όμως, ερχόμαστε σήμερα –ήδη διανύουμε τον όγδοο μήνα- και φέρνει μια τροπολογία για να αντιμετωπίσουμε ένα σοβαρό θέμα οργανωτικής δομής των υπηρεσιών του Υπουργείου Οικονομικών. 
      Εγώ, αν θέλετε την άποψή μου, δεν θα ήμουν αντίθετος να δούμε συνολικά το θέμα οργάνωσης των υπηρεσιών του Υπουργείου Οικονομικών, κάτι που έχει γίνει κατ’ επανάληψη στο παρελθόν. Και θυμάμαι χαρακτηριστικά το 1994, κύριε Υπουργέ, όταν και οι δύο και άλλοι παριστάμενοι με άλλη ιδιότητα τότε επί ένα και πλέον έτος συζητούσαμε το πώς πρέπει να εκσυγχρονιστούν οι υπηρεσίες στα πλαίσια της Ευρωπαϊκής Ένωσης μπροστά στους μεγάλους στόχους που είχαμε βάλει. Και είχαμε για ένα χρόνο συζητήσεις, διάλογο με την κοινωνία, με τους φορείς, με τα συνδικάτα, με την πολιτική ηγεσία. 
      Δεν θέλω να πιστεύω ότι σήμερα, παγιδευμένοι στις προεκλογικές σας δεσμεύσεις, έρχεστε αποσπασματικά, όχι να οικοδομήσετε, αλλά απλώς να καταργήσετε. Και επαναλαμβάνω ότι θα έβλεπα και εγώ να δούμε τη διάλυση των ΤΕΚ και την αντικατάστασή τους με κάποιες άλλες υπηρεσίες, αλλά ενταγμένες μέσα σε ένα συνολικό σχέδιο οργάνωσης των υπηρεσιών του Υπουργείου Οικονομικών, πράγμα που δε γίνεται. Δεν βλέπουμε και μια άλλη εξαγγελία σας που ήταν η κατάργηση του προληπτικού ελέγχου μέσα από τη διάλυση του Σώματος Δίωξης Οικονομικού Εγκλήματος και της συγκεκριμένης υπηρεσίας. 
      Υπάρχει το συγκεκριμένο ερώτημα. Έχω τα στοιχεία από τις υπηρεσίες του Υπουργείου Οικονομικών. 2001: έλεγχος από τα τοπικά ελεγκτικά κέντρα, βεβαιωθέντα έσοδα: 193 εκατομμύρια ευρώ. 2002: 473 εκατομμύρια ευρώ. 2003: 812 εκατομμύρια ευρώ. Που σημαίνει ότι αυτή η άσχημη πορεία των εσόδων, το 2004 την πληρώνει ο ελληνικός λαός, επιβαρύνεται ο προϋπολογισμός σήμερα. Χάθηκαν έσοδα εκατομμυρίων ευρώ από την αδράνεια των υπηρεσιών των τοπικών ελεγκτικών κέντρων για έξι και πλέον μήνες, ποσό που ανέρχεται περίπου στο 70%, του στόχου 1 δις ευρώ όπως ειπώθηκε.
      Περίπου 700 και πλέον εκατομμύρια ευρώ χάθηκαν από το ότι τα ελεγκτικά κέντρα δεν λειτούργησαν για έξι και πλέον μήνες. Αυτά χάθηκαν μια για πάντα, κύριε Υπουργέ. Ήταν από ελέγχους, ήταν από φοροδιαφυγή, ήταν από φοροαποφυγή, ήταν από φοροκλοπή. Και διερωτώμαι εάν και σε ποιόν βαθμό η συγκεκριμένη πρόταση που κάνετε για την αντικατάσταση των τοπικών ελεγκτικών κέντρων με τις υποδιευθύνσεις της ΔΟΥ θα μπορέσει να καλύψει αυτό το αντικείμενο που είναι ο έλεγχος είτε σε προληπτικό, είτε στην προκειμένη περίπτωση σε ουσιαστικό τακτικό έλεγχο.
      Θα ήθελα τελειώνοντας να κάνω δύο ερωτήματα. 
      Πρώτον, οι υπάλληλοι που υπηρετούν εκεί, φεύγοντας από τα ελεγκτικά κέντρα σε ποιες υπηρεσίες θα πάνε; Γιατί όπως πολύ καλά γνωρίζετε, έχουν επιλεγεί μέσα από συγκεκριμένες διαδικασίες και έχουν κριθεί ικανοί, προκειμένου να ανταπεξέλθουν σε αντικείμενο ελεγκτικής εργασίας. 
      Δεύτερον, βλέπω –ειπώθηκε και από τον εισηγητή της πλειοψηφίας- ότι εξαιρείτε από την αναβάθμιση κάποιες ΔΟΥ Θα ήθελα να σταθώ στη ΔΟΥ Ναυπάκτου και να σας πω ότι ο Δήμος Ναυπάκτου είναι η δεύτερη σε πληθυσμό πόλη της Αιτωλοακαρνανίας. Είναι μια πόλη ραγδαία αναπτυσσόμενη όπως και η ευρύτερη περιοχή για πολλούς λόγους και μεταξύ αυτών είναι και η ολοκλήρωση της γέφυρας Ρίου-Αντιρρίου, ένα μεγάλο έργο που θα βοηθήσει γενικότερα την περιοχή. Έχει στην ευθύνη της στην εταιρία «ΓΕΦΥΡΑ Α.Ε.» κλπ., κλπ., άρα δεν βλέπω γιατί εξαιρείτε από τη διαδικασία αναβάθμισης τη συγκεκριμένη Δ.Ο.Υ. όσον αφορά εννοώ τη δημιουργία του 7ου τμήματος και τη δημιουργία της 2ης Υποδιεύθυνσης Ελέγχου. 
      ΠΡΟΕΔΡΟΣ (Άννα Μπενάκη-Ψαρούδα):  Ο κ. Κουτσούκος έχει το λόγο.
      ΙΩΑΝΝΗΣ ΚΟΥΤΣΟΥΚΟΣ: Είχαμε την ευκαιρία σήμερα συζητώντας άλλες τροπολογίες να κρίνουμε τη φορολογική πολιτική της Κυβέρνησης και ιδιαίτερα μία πολιτική που με την κατάργηση των ουσιαστικών ελέγχων, με την αύξηση του ορίου για την περαίωση των υποθέσεων με αυτόματο τρόπο στα 3 δισεκατομμύρια 8 και κάτι εκατομμύρια ευρώ, και δη με την άφεση αμαρτιών σε όλους αυτούς που είχαν πλαστά και εικονικά, έχει ουσιαστικά κλείσει το μάτι στους φοροφυγάδες και στους κάθε λογής επιτήδειους, ότι δεν υπάρχει ισονομία, ότι καταστρατηγείται το άρθρο 4 του Συντάγματος, γιατί κάθε πολίτης είναι υποχρεωμένος να αποδίδει στο Δημόσιο με βάση τη φοροδοτική του ικανότητα. 
      Τελικά αυτοί που θα αποδίδουν φόρους θα είναι οι μισθωτοί, οι συνταξιούχοι και οι ειλικρινείς φορολογούμενοι, ενώ αυτοί που κατά σύστημα και κατ’ επάγγελμα φοροδιαφεύγουν θα έρχεται η πολιτεία να τους απαλλάσσει με διάφορες τέτοιες μεθοδεύσεις. 
      Έρχεται σήμερα η Κυβέρνηση να συζητήσουμε μία τροπολογία που αφορά την οργάνωση του συστήματος ελέγχων, τη δομή δηλαδή των ελεγκτικών μηχανισμών του Υπουργείου Οικονομικών. Και το εύλογο ερώτημα που γεννάται είναι ότι αφού φρόντισε και προεκλογικά να τους απαξιώσει και να τους δυσφημίσει και μετεκλογικά με την πολιτική της να τους θέσει στο περιθώριο, τι νόημα έχει να κάνουμε αυτή τη συζήτηση; Θα είχε νόημα να κάναμε αυτή τη συζήτηση εάν μας έφερνε μια ολοκληρωμένη πρόταση για την οργανωτική δομή των ελεγκτικών υπηρεσιών και μια ολοκληρωμένη πρόταση για το φορολογικό σύστημα, την οποία δεν φέρνει. Αυτή είναι η γενική παρατήρηση, για να αναδείξω τις αντιφάσεις της πολιτικής της Νέας Δημοκρατίας.
      Έρχομαι τώρα στις ειδικότερες διατάξεις της συγκεκριμένης ρύθμισης.
      Κύριε Υπουργέ, είχε συγκροτηθεί στο Υπουργείο σας μία Επιτροπή για τον Οργανισμό του Υπουργείου, για να υπάρξει σωστή αναδιάταξη των ΔΟΥ και του προσωπικού με βάση ορισμένα κριτήρια. Κριτήρια που αφορούν τη χωρική αρμοδιότητα, τις δηλώσεις, τους κατοίκους κ.ο.κ.
      Εσείς μπορείτε να μας πείτε τώρα εάν θα ολοκληρωθεί αυτή η δουλειά που είχε ξεκινήσει και στη συνέχεια θα βγάλετε την απόφαση για την ένταξη του προσωπικού των ΤΕΚ στις άλλες ΔΟΥ ή θα δημιουργήσετε τετελεσμένα και έτσι θα δυσκολέψετε πάρα πολλούς από αυτούς τους υπαλλήλους των ΤΕΚ, να πάνε σε υπηρεσίες που προβλέπει το προεδρικό διάταγμα και που έχουν τη δυνατότητα να πάνε; 
      Δεύτερον, αυτοί οι υπάλληλοι έχουν περάσει από ορισμένες εξετάσεις και έχουν κριθεί κατάλληλοι για ελεγκτές. Προφανώς είναι καταλληλότεροι άλλων συναδέλφων -κατά τεκμήριο πάντα με βάση αυτή τη διαδικασία- να ασκήσουν τα καθήκοντα του προϊσταμένου στα τμήματα ελέγχου, αυτά που θέλετε να αναβαθμίσετε στο ΣΔΟΕ. Προσωπικά δε διαφωνώ να αναβαθμίσουμε τα τμήματα ελέγχου στο ΣΔΟΕ.
      Γιατί, λοιπόν, κύριε Υπουργέ, καταργείτε τα ειδικά κριτήρια με βάση τα οποία είχαν επιλεγεί αυτοί ως ελεγκτές και μας επαναφέρετε τις ισοπεδωτικού χαρακτήρα ρυθμίσεις του νόμου που πρόσφατα ψηφίσατε στη Βουλή, με τον οποίο καταργήσατε τους προϊσταμένους; Και ο τελευταίος νόμος δεν προβλέπει κανένα κριτήριο στην επιλογή των προϊσταμένων. Και το αποτέλεσμα το είδαμε στην πρόσφατη επιλογή των προϊσταμένων και στις διευθύνσεις των τελωνείων και στις διευθύνσεις του ΣΔΟΕ, όπου επιλέξατε όλα τα συνδικαλιστικά στελέχη που πρόσκεινται στη συνδικαλιστική παράταξη της ΔΑΚΕ.
      Νομίζω ότι υποβαθμίζετε συνειδητά τις επιλογές και είναι προάγγελος των επιλογών που θα κάνετε -αυτή η κατάργηση των κριτηρίων- στους προϊσταμένους των τμημάτων.
      Μια τελευταία παρατήρηση. Με βάση την επιτροπή που είχε συσταθεί για τη χορική αρμοδιότητα των ΔΟΥ θα συνεχίσετε αυτή τη δουλειά και θα την ολοκληρώσετε; Για να ξέρουμε σε τι επίπεδο συγκροτείται κάθε υπηρεσιακή μονάδα του Υπουργείου Οικονομικών. Βλέπω ότι έχετε ορισμένες εξαιρέσεις για ΔΟΥ Α΄ Τάξης για σύσταση υποδιεύθυνσης. Και σας ρωτώ: Με ποια κριτήρια; Προφανώς δεν υπάρχουν κριτήρια.
      Θέλω να σας πω, λοιπόν, έχοντας το παράδειγμα της ιδιαίτερης προεκλογικής μου περιφέρειας και συγκεκριμένα του Δήμου Αμαλιάδος, μιας περιοχής με τριάντα χιλιάδες κατοίκους, με βιομηχανίες τουρσιών…
      ΠΡΟΕΔΡΟΣ (Άννα Μπενάκη-Ψαρούδα): Κύριε Κουτσούκο, παρακαλώ τελειώνετε.
      ΙΩΑΝΝΗΣ ΚΟΥΤΣΟΥΚΟΣ: Μισό λεπτό, παρακαλώ.
      Και εξαιρείτε τη συγκεκριμένη περιοχή κακώς. Παρατηρώ ότι σε νομούς με λιγότερους φορολογούμενους έχετε δύο ΔΟΥ Α΄ Τάξεως και συγκροτείτε υποδιευθύνσεις. Θεωρώ ότι αυτή η εξαίρεση είναι άδικη.
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Κουτμερίδης.
      ΕΥΣΤΑΘΙΟΣ ΚΟΥΤΜΕΡΙΔΗΣ: Ευχαριστώ, κυρία Πρόεδρε.
      Είναι γεγονός ότι τα τελευταία χρόνια μετά από μια συντονισμένη προσπάθεια του Υπουργείου Οικονομίας και Οικονομικών είχε μπει μια τάξη όσον αφορά τον προσωρινό, τον προληπτικό και τον τακτικό έλεγχο.
      Σήμερα η Κυβέρνηση της Νέας Δημοκρατίας έρχεται να ρίξει και πάλι στάχτη στα μάτια του Έλληνα επιχειρηματία και ελεύθερου επαγγελματία. Μεταφέρει τις αρμοδιότητες των τοπικών ελεγκτικών κέντρων από τις αυτοτελείς μονάδες όπου λειτουργούσαν σε υποδιεύθυνση, στις ΔΟΥ για να συνεχίσουν εκεί το ελεγκτικό τους έργο. Η ίδια διαδικασία, οι ίδιοι έλεγχοι αλλά από διαφορετικό χώρο.
      Με την κατάργηση των ΤΕΚ η Κυβέρνηση της Νέας Δημοκρατίας θέλει να περάσει ένα φιλοεπιχειρηματικό πρόσωπο θέλοντας να δείξει ότι δήθεν ενδιαφέρεται γι’ αυτούς και ότι οι έλεγχοι θα είναι κατά κάποιον τρόπο λιγότεροι. Όμως, αυτό που έχει μεγάλη σημασία είναι ότι η Νέα Δημοκρατία χρόνια διακήρυττε για την κατάργηση του ΣΔΟΕ αλλά όπως όλοι βλέπουμε και βιώνουμε το ΣΔΟΕ ζει και βασιλεύει. Έτσι με την κατάργηση των  ΤΕΚ δεν θα πετύχουμε τίποτα ουσιαστικό για τον Έλληνα επιχειρηματία παρά μόνο θα αλλάξει ο τόπος από τον οποίον θα ασκείται ο τακτικός έλεγχος.
      Είναι όμως ιδιαίτερα λυπηρό ότι η Κυβέρνηση της Νέας Δημοκρατίας προχωρεί συνεχώς σε καταργήσεις, σε απαξιώσεις ελεγκτικών μηχανισμών και δεν εμφανίζει κάποιο δικό της φορολογικό πρόγραμμα, μια δική της φορολογική πολιτική. 
      Παράλληλα, θα πρέπει να τονίσουμε ότι αυτό το χρονικό διάστημα προχώρησε στη στελέχωση των υπηρεσιών του Υπουργείου Οικονομίας και Οικονομικών με πρόσωπα τα οποία ανήκουν στο σκληρό πυρήνα της ΔΑΚΕ. Αυτό δείχνει εγκατάσταση του κομματικού κράτους στις υπηρεσίες του Υπουργείου Οικονομίας και Οικονομικών.
      Τέλος θέλω να επισημάνω ότι η Νέα Δημοκρατία δεν έχει μια σταθερή φορολογική πολιτική. Αυτό αποδεικνύεται από την δραματική μείωση των εσόδων. ‘Ολα αυτά θα είναι επικίνδυνα για την οικονομία της χώρας μας. 
      ΠΡΟΕΔΡΟΣ ( Άννα Μπενάκη - Ψαρούδα): Ο κ. Βεργίνης έχει το λόγο.
      ΞΕΝΟΦΩΝ ΒΕΡΓΙΝΗΣ:  Ειλικρινά απορώ διότι φαίνεται πως ό,τι γίνεται από μια κυβέρνηση είναι απόλυτο σωστό και ό,τι γίνεται από μια άλλη είναι απόλυτα λάθος. Δεν θέλετε, όμως, εσείς της αξιωματικής αντιπολίτευσης να παραδεχθείτε ότι κάτι που το πήρατε ως σωστό και το εφαρμόσατε τελικά δεν έχει το επιθυμητό αποτέλεσμα. Πράγματι, αποφασίσατε τα τοπικά ελεγκτικά κέντρα και ήταν αυτή μια άποψη. Στην πράξη όμως, δεν σημαίνει ότι λειτούργησαν και ορθά. Μπορεί να έχουν αποδώσει φορολογικά έσοδα κατά την άποψή σας, αλλά από το άλλο μέρος αποδυνάμωσαν τη λειτουργία και την απόδοση των Δ.Ο.Υ. 
      Καθ’ ον χρόνον υπήρχαν τα τοπικά ελεγκτικά κέντρα, οι ΔΟΥ είχαν το τμήμα ελέγχου. Αυτό το τμήμα ελέγχου αποδυναμώθηκε προκειμένου να γίνει μια αυτοτελής υπηρεσία ανεξέλεγκτη. Θέλετε σώνει και καλά να υποστηρίξετε εκ νέου κάτι που το σκεφθήκατε ορθά αλλά δεν απέδωσε. Αντίθετα, οδήγησε σε μια πολυδιάσπαση και αποδυνάμωση της νόμιμα υφιστάμενης διεύθυνσης της εφορίας.
      Επίσης αποδυναμώθηκε το ανθρώπινο δυναμικό. Το ανθρώπινο δυναμικό το οποίο υπηρετεί σήμερα στο τμήμα ελέγχου είναι κατώτερης ποιότητας από το ανθρώπινο δυναμικό το οποίο  θελήσαμε  να υπηρετήσει τα τοπικά ελεγκτικά κέντρα; Όχι βέβαια. Τότε ορθώς λειτουργεί το Υπουργείο Οικονομικών και μεταφέρει αυτό το εξειδικευμένο ανθρώπινο δυναμικό για να δυναμώσει το ειδικό τμήμα ελέγχου των ΔΟΥ. 
      Θα έβλεπα, κύριε Υπουργέ, περαιτέρω να ομαδοποιείτε τις δραστηριότητες των ΔΟΥ κατά τέτοιο τρόπο ώστε να είναι ομοιόμορφες σε όλες τις διευθύνσεις ΔΟΥ. Δηλαδή, δεν μπορεί στη Λευκάδα να έχουμε μόνο έξι τμήματα αν και είναι ΔΟΥ Α’ και να έχουμε τμήμα φορολογικής διαδικασίας όπου εκεί εντάσσεται και ο ΦΠΑ όταν σε όλες τις ΔΟΥ ο ΦΠΑ αποτελεί και διαφορετικό τμήμα. Ο ΦΠΑ πρέπει να αποτελεί διαφορετικό τμήμα και για το λόγο ότι για στατιστικούς λόγους πρέπει να ελέγχεται αυτομάτως και να δίδεται αυτομάτως απ’ όλες τις ΔΟΥ της Ελλάδος. 
      Επομένως,  δεν αντιλαμβάνομαι γιατί  σε ορισμένες ΔΟΥ υπάρχουν έξι τμήματα αντί για εφτά. Η τροπολογία αυτή δίνει τη δυνατότητα της δημιουργίας δύο υποδιευθύνσεων όταν η ΔΟΥ έχει επτά τμήματα. ‘Όταν έχουμε έξι κακώς βέβαια δεν έχουμε καμία υποδιεύθυνση. Είναι επιβεβλημένο να δημιουργηθούν κυρίως στις ΔΟΥ των νομαρχιών, δηλαδή στις ΔΟΥ που εκπροσωπούν όλο το νομό, όπως είναι στη Λευκάδα, δύο υποδιευθύνσεις. Πρέπει τα συναφή αντικείμενα να ομαδοποιούνται. ‘Ετσι θα έχετε και καλύτερο έλεγχο και καλύτερη παρουσίαση και στατιστική ομοιομορφία. 
      Παρακαλώ, κυρία Πρόεδρε, να γίνει αυτό.  Κύριε Υπουργέ, δεν ξέρω αν μπορείτε να κάνετε κάποια τροποποίηση στην τροπολογία, αλλά τουλάχιστον στο μέλλον αυτό πρέπει να γίνει.
      ΠΡΟΕΔΡΟΣ (Άννα Μπενάκη- Ψαρούδα): Για προτασσόμενη δευτερολογία το λόγο έχει ο κ. Χριστοδουλάκης.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Ευχαριστώ, κυρία Πρόεδρε.
      Θεωρώ ότι στην περίπτωση που εφαρμόζει κανείς μια φορολογική πολιτική, έχει τη δυνατότητα να αναδιατάξει ενδεχομένως τους μηχανισμούς ελέγχου και τις διαδικασίες υλοποίησης αυτής της πολιτικής. Δεν είναι ούτε παράδοξο ούτε ανεπίτρεπτο να αναδιατάσσονται ελεγκτικοί μηχανισμοί. Εάν λοιπόν είχατε σκεφτεί, και είχατε σχεδιάσει κάποια φορολογική πολιτική, πιθανώς να είχατε και ορισμένα επιχειρήματα για τις διατάξεις τις οποίες μας φέρνετε προς ψήφιση. 
      Εδώ όμως, κύριε Υπουργέ, δεν συντρέχουν αυτές οι προϋποθέσεις. Πρώτα απ’ όλα, η τροπολογία την οποία μας φέρατε είναι πολύ μεγάλη. Θα μπορούσε μόνη της να είναι ένα μικρό νομοσχέδιο. Το κυριότερο όμως είναι το εξής: Μας είπατε ότι σε λίγο διάστημα έρχεται το νέο φορολογικό νομοσχέδιο. Εάν είναι έτσι, γιατί δεν περιμένετε να ακούσουμε πρώτα το φορολογικό νομοσχέδιο και να δούμε εάν είναι συμβατό με τις επιχειρούμενες αναδιατάξεις στους μηχανισμούς ελέγχου. 
      Εγώ νομίζω ότι έτσι όπως είναι δεν μπορεί να συζητηθεί αυτή η τροπολογία. Φέρτε την αργότερα, ώστε να τη δούμε συνολικά. Αυτές οι τροποποιήσεις που κάνατε σημαίνουν ότι τα ΠΕΚ και τα ΕΦΕΚ μένουν προφανώς ως έχουν. Έτσι είναι; Αυτό σημαίνει ότι το ΣΔΟΕ και άλλοι μηχανισμοί μένουν ως έχουν ή κάνετε αποσπασματικές ρυθμίσεις; 
      Θα σας έλεγα, λοιπόν, να μην το συζητήσουμε τώρα, να περιμένουμε το φορολογικό νομοσχέδιο και να δούμε τι στόχους έχετε, διότι αν μη τι άλλο, θα έπρεπε να έχετε διδαχθεί από την παταγώδη αποτυχία  άσκησης φορολογικής και δημοσιονομικής πολιτικής το τελευταίο οκτάμηνο. Τα πάντα έχουν καταρρεύσει. Έσοδα δεν μαζεύετε! Έτυχε μόνο το ακριβό πετρέλαιο και ανέβασε λίγο το φόρο προστιθέμενης αξίας και έχετε ισορροπήσει κάπως στο μισό ρυθμό απ’ ό,τι προβλεπόταν σε σύγκριση με πέρσι. Εάν έλλειπε και το ακριβό πετρέλαιο, θα υπήρχε πλήρης καταποντισμός των εσόδων.
      Θα σας έλεγα, λοιπόν, να πάψετε να αυτοσχεδιάζετε, να περιμένουμε και εμείς επιτέλους να δούμε αυτή τη φοβερή φορολογική πολιτική με την οποία θα σωθεί η ελληνική οικονομία και τότε αναλόγως να τοποθετηθούμε και σε τέτοιες οργανωτικού χαρακτήρα αναδιατάξεις. 
      Διαφορετικά, το μόνο το οποίο μας λέτε να σκεφθούμε και να βάλουμε στο μυαλό μας είναι ότι επειδή επίκεινται τώρα, όπως έχετε πει εσείς, οι αναδιατάξεις των διευθυντών, με κριτήρια άγνωστα τοις πάσι, μήπως θέλετε να αλλάξετε και το αντικείμενο το οποίο θα έχουνε. Μικροπολιτική δηλαδή!
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε, κύριε Χριστοδουλάκη.
      Το λόγο έχει ο κ. Κωστόπουλος.
      ΑΠΟΣΤΟΛΟΣ ΚΩΣΤΟΠΟΥΛΟΣ:  Κυρία Πρόεδρε, με αυτήν την τροπολογία γίνεται μια αναδιάρθρωση, θα έλεγα, των ελεγκτικών υπηρεσιών του Υπουργείου Οικονομικών και θα πρέπει να πούμε ότι τα τοπικά ελεγκτικά κέντρα μπορεί πράγματι να λειτούργησαν από το 2000 μέχρι σήμερα, εάν όμως τα δούμε αντικειμενικά, θα διαπιστώσουμε ότι υπάρχουν και θετικά και αρνητικά. 
      Εάν θεωρούμε θετικό το γεγονός ότι εισπράχθηκαν τόσοι φόροι όσοι απαριθμήθηκαν προηγουμένως από τον προλαλήσαντα συνάδελφό του ΠΑΣΟΚ, τότε μιλάμε για έναν φορομπηχτικό μηχανισμό.  
      Το σπουδαιότερο όμως απ’ όλα ήταν ότι διεσπάσθη η ενότητα του φορολογικού ελέγχου. Πρόκειται για ένα τεχνικό θέμα του οποίου τη λειτουργία ασφαλώς δεν γνωρίζουν οι περισσότεροι συνάδελφοι, αλλά εάν δούμε ότι σε κάθε νομό –με την έκταση την οποία έχει ο οποιοσδήποτε νομός, με τις 5, 10 εφορίες τις οποίες έχει- λειτουργεί ένα τοπικό ελεγκτικό κέντρο, αντιλαμβάνεστε ότι από τις εφορίες αυτές είχαν διασκορπιστεί φάκελοι διαχειριστικών χρήσεων 10 περίπου ετών. 
      Και εδώ έρχεται, κυρία Πρόεδρε, αυτή ακριβώς η διάσπαση του φορολογικού ελέγχου που έγινε να ενισχύσει την πρώτη τροπολογία την οποία ψηφίζαμε για την περαίωση των ανέλεγκτων υποθέσεων. Από κει προέκυψαν υποθέσεις οι οποίες εμφανίζονται να είναι οριστικά ελεγμένες και περαιωμένες, αλλά εκ των υστέρων προέκυψαν νεότερα στοιχεία τα οποία πράγματι μας έφτασαν σ’ αυτή τη δύσκολη θέση με τη συμπλήρωση του ελέγχου. Αντιλαμβάνεστε λοιπόν ότι μ’ αυτή την τροπολογία επιδιώκεται η ενότητα του φορολογικού ελέγχου. 
      Προηγουμένως, είπε ο κ. Μακρυπίδης -αν δεν κάνω λάθος- ότι οι προεκλογικές εξαγγελίες της Νέας Δημοκρατίας που είχαν σχέση με την κατάργηση των ΤΕΚ και του ΣΔΟΕ ακούστηκαν ασμένως, ευχαρίστως από τον ελληνικό λαό και γι’ αυτό μας ψήφισε.
      Εάν αυτό πράγματι ευσταθεί, τότε θα πρέπει να αναρωτηθούμε εδώ μέσα γιατί ακούστηκαν ασμένως. Διότι υπήρχε μια φορολογική επιδρομή από τους μηχανισμούς αυτούς, οι οποίοι πράγματι ήταν ανεξέλεγκτοι, για να μην πω ότι ήταν και ιδιοτελείς. 
      Αλλά θα προσθέσω και κάτι άλλο, γιατί ο κ. Κουτσούκος, που διετέλεσε και Πρόεδρος, ΑΔΕΔΥ είπε ότι εδώ, αλώθηκε η Δημόσια Διοίκηση με το βαθμολόγιο που ψηφίσαμε με υπαλλήλους προϊστάμενους που προέρχονται από τη ΔΑΚΕ . 
      Κύριε Πρόεδρε της τότε ΑΔΕΔΥ, πιστεύω να ενθυμείστε το βαθμολόγιο του ΠΑΣΟΚ που ισοπέδωσε τα πάντα και έφερε τους βαθμούς Α΄, Β΄, Γ΄. 
      Θέλω να πω και κάτι άλλο για μια λέξη που ακούστηκε εδώ στη Βουλή για τις συντεχνίες και δεν πρέπει να ακούγονται τέτοιες λέξεις. Επειδή προέρχομαι από το χώρο του συνδικαλισμού ξέρω ότι η συντεχνία είναι μια ένωση προσώπων η οποία εργάζεται για ιδιοτελή συμφέροντα και δικαιώματα χωρίς υποχρεώσεις. 
      ΠΡΟΕΔΡΟΣ ( Άννα Μπενάκη - Ψαρούδα): Έτσι κατήντησε. Οι συντεχνίες έπαιξαν και θετικό ρόλο. Ας μη το λύσουμε όμως τώρα το θέμα. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Ο συνδικαλιστής όμως έχει και δικαιώματα και υποχρεώσεις και εργάζεται και για τα δικά του συμφέροντα αλλά και για το δημόσιο και για το εργατικό συμφέρον. 
      ΠΡΟΕΔΡΟΣ ( Άννα Μπενάκη - Ψαρούδα): Ο κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Θα ήθελα να εισχωρήσω στη λογική των συναδέλφων της Νέας Δημοκρατίας και να παρακολουθήσω την επιχειρηματολογία για την κατάργηση των ΤΕΚ, εάν αυτή όμως εντασσόταν σε μια συνολική λογική αναδιάρθρωσης του φοροελεγκτικού και φοροεισπρακτικού μηχανισμού του κράτους του Υπουργείου Οικονομικών συγκεκριμένα και όχι επιλεκτικά. Γιατί η Κυβέρνησή σας και εσείς ως κόμμα προεκλογικά ακόμα και αμέσως μετά τις εκλογές ασκήσατε μια πολιτική παράλυσης του φοροελεγκτικού και φοροεισπρακτικού μηχανισμού, στη συνέχεια διάλυσης και τώρα καταργείτε τμήματα του μηχανισμού αυτού. Δεν φέρνει η Κυβέρνηση μια άλλη φιλοσοφία ανασυγκρότησης και μιας νέας διάταξης του φοροελεγκτικού και φοροεισπρακτικού μηχανισμού. Άλλαξε ονόματα και κτύπησε επιλεκτικά. Οι σκοπιμότητες είναι προφανείς. Τις είδαμε μέχρι τώρα με τα τραγικά της αποτελέσματα. Πρώτα, πρώτα η κομματικοποίηση και η κομματική άλωση του φοροελεγκτικού και φοροεισπρακτικού μηχανισμού που την είδαμε τα προηγούμενα 24ωρα και θα έχει και συνέχεια όπως όλα δείχνουν, όπως έδειξε και η συμπεριφορά της Κυβέρνησης σε άλλους χρήσιμους τομείς της δημόσιας ζωής, την παιδεία, την υγεία και ακολουθεί αυτή η συνέχεια. 
      Όμως εδώ δεν έχει να κάνει μόνο με ένα κομματικό παιχνίδι αλλά έχει προεκτάσεις στα δημοσιονομικά, στην οικονομία, στην ανάπτυξη και τελικά στην κοινωνία την ίδια και στον πολίτη. Γιατί αποτέλεσμα αυτής της τακτικής ήταν η δραματική μείωση των εσόδων, εκτός και αν έχουν άλλη ερμηνεία να μας τη δώσουν οι αγαπητοί συνάδελφοι της Κυβέρνησης. 
      Για την έξαρση της φοροδιαφυγής να θυμηθούμε τις προεκλογικές και μετεκλογικές εξαγγελίες και διακηρύξεις του Πρωθυπουργού περί πάταξης της φοροδιαφυγής και εξοικονόμησης πόρων για την ανάπτυξη και την ενίσχυση του κοινωνικού κράτους. 
      Αυτό που θέλω να σας πω, κύριε Υπουργέ, είναι ότι με τον τρόπο που δουλεύετε, του χρόνου θα είναι ακόμη πιο μεγάλο το πρόβλημα στην υστέρηση των εσόδων. Σε αυτό να είστε βέβαιοι. Και αυτά τα έσοδα που προϋπολογίζετε δεν θα τα έχετε του χρόνου, γιατί ακριβώς πολιτευθήκατε λανθασμένα.
      ΠΡΟΕΔΡΟΣ ( Άννα Μπενάκη - Ψαρούδα): Ο κύριος Υπουργός έχει το λόγο.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κυρία Πρόεδρε, όπως έγινε αντιληπτό, η τροπολογία αυτή είναι απόλυτα συμβατή με το περιεχόμενο του νομοσχεδίου και βέβαια έχει το χαρακτήρα του επείγοντος. Η μεταβολή αυτή γίνεται από την ανάγκη αποτελεσματικότητας της λειτουργίας των φοροελεγκτικών μηχανισμών, της ποιοτικής αναβάθμισης και ταυτόχρονα της δημιουργίας προϋποθέσεων για να αναπαράγεται ο ελεγκτικός μηχανισμός με αποτελεσματικότερο και καλύτερο τρόπο. 
      Εάν είχαμε πραγματικά απαλλαγεί από τον καλώς εννοούμενο κομματικό μας εγωισμό, είμαι βέβαιος ότι οι δύο πτέρυγες της Βουλής τουλάχιστον θα συμφωνούσαμε σε αυτήν τη μεταβολή που γίνεται. Γιατί απ’ ό,τι είδα από ορισμένους συναδέλφους ειδικά που έχουν την ανάλογη τεχνογνωσία και εμπειρία, ουσιαστικά δεν διαφωνούσαν. Ήταν ένα αποτυχημένο πείραμα και δεν πρέπει να διστάζουμε να λέμε ότι κάναμε και αποτυχημένες πολιτικές ενέργειες, αρκεί να έχουμε την παλικαριά να επανορθώνουμε τα πράγματα. 
      Αυτό έγινε με τη λειτουργία αυτών των μηχανισμών, γιατί ούτε αποτελεσματικά λειτούργησαν και μην το μετράμε κάθε φορά με τα έσοδα γιατί τα έσοδα από ρυθμίσεις δεν μετρούν την ποιοτική απόδοση των μηχανισμών αυτών. Να μετράμε και τι επιπτώσεις δημιουργήθηκαν από τη λειτουργία αυτών των ελεγκτικών κέντρων. Εντείνανε τα φαινόμενα διαφθοράς σε πολλές περιπτώσεις και το ξέρει η κοινωνία και ειδικότερα η επιχειρηματικότητα και ταυτόχρονα δεν επιτέλεσαν το ρόλο για τον οποίον είχαν θεσπιστεί αρχικά. Εμείς, λοιπόν, λέμε –και εκεί ακριβώς έγκειται το επείγον της ρύθμισης- ότι δεν μπορούμε να συνεχίσουμε να τα έχουμε χωρίς υπαλλήλους, γιατί οι υπάλληλοι έχουν μετακινηθεί είτε με τη διαδικασία των αποσπάσεων σε άλλα καταστήματα εφοριών, δεν μπορούμε να διατηρούμε 57 καταστήματα και να πληρώνουμε ενοίκια. Δεν υπάρχει λόγος. Είμαστε σε μια εποχή περιστολής των δαπανών. Δεν έχουμε κανένα δικαίωμα, κανένα περιθώριο να κρατάμε 57 καταστήματα πληρώνοντας ενοίκια. Ταυτόχρονα, ενόψει και της αναδιάρθρωσης των υπηρεσιών, όλους αυτούς τους υπαλλήλους -πού δεν ξέρω, κάποιος το ανέφερε το πού θα πάνε, ποια θα είναι η τύχη αυτών των υπαλλήλων, εμείς θα τους πάμε στους ελεγκτικούς μηχανισμούς μέσα στα καταστήματα. Δεν έχουμε την πολυτέλεια την όποια συσσώρευση εμπειρίας αυτών των ανθρώπων από την πράξη να την αγνοήσουμε. Και δεν μας ενδιαφέρει σε ποιο πολιτικό κόμμα ψηφίζουν αυτοί οι υπάλληλοι. 
      Θέλω να πω, καταλήγοντας, ότι η μεταβολή αυτή γίνεται ακριβώς για λειτουργικότερη και αποτελεσματικότερη λειτουργία αυτών των μηχανισμών και βέβαια για οικονομικότερη και ταυτόχρονα όπως ειπώθηκε από τον κ. Κωστόπουλο φθάσαμε στα φαινόμενα να μην ξέρουμε τι φακέλους έχουμε και πού. Φτάσαμε στο σημείο δηλαδή να μη μπορούμε να αντλήσουμε ούτε καν στοιχεία γιατί οι φάκελοι που περιφέρονται από τα καταστήματα των Εφοριών σ’ αυτά τα τοπικά ελεγκτικά κέντρα δεν επέστρεφαν συνήθως στα αρχεία των αρχικών Εφοριών με αποτέλεσμα να μη μπορούμε να βρούμε άκρη και ταυτόχρονα να μη μπορούμε να αξιολογήσουμε ακόμη και διαπιστωμένες παραβάσεις που υπήρχαν για κάποιες επιχειρήσεις. Γιατί ο ελεγκτής δεν είχε τίποτα στα χέρια του, οι παραβάσεις εκινούντο, το μηχανογραφικό σύστημα δεν λειτουργεί προς αυτήν την κατεύθυνση για να μας δώσει στοιχεία που αξιοποιούνται από τον έλεγχο και γι΄ αυτό ακριβώς αυτή η μεταβολή κρίθηκε και νομίζω ότι επί της ουσίας κανείς δεν διαφωνεί. Αυτή είναι η δική μου πεποίθηση. 
      Θέλουμε, λοιπόν, να δημιουργήσουμε ελεγκτικούς μηχανισμούς αποτελεσματικούς, αντικειμενικούς. Αυτό θα το πετύχουμε σε ένα μεγάλο βαθμό από το φορολογικό νομοσχέδιο που θα φέρουμε εντός των ημερών και θα διαπιστώσετε εκεί ότι πράγματι θα πάρουμε ορισμένα μέτρα. Και σε ό,τι αφορά βεβαίως την εξαίρεση κάποιων καταστημάτων από το Β’ Υποδιευθυντή που ο Α’ ο Διευθυντής έχει την έννοια του Διοικητικού Διευθυντή, ο άλλος αποκλειστικά του Υποδιευθυντή Ελέγχων για να δώσουμε και το στίγμα ότι ο έλεγχος πρέπει να οργανωθεί σε μια καλύτερη και αποτελεσματικότερη βάση. Αυτές, λοιπόν, τις πόλεις που εξαιρέσαμε είναι γιατί δεν έχουν τα απαιτούμενα τμήματα αυτές οι Εφορίες ή είναι χαρακτηρισμένες Α’ Β’ Τάξεως ή εν πάση περιπτώσει οι φορολογικές δηλώσεις τις οποίες παραλαμβάνουν, δεν είναι ανάλογες των απαιτήσεων που έχει μια Εφορία με δύο Υποδιευθύνσεις. 
      Σε κάθε περίπτωση όμως, επειδή κατανοώ τις αιτιάσεις των συναδέλφων που κατατέθηκαν κατά τη συζήτηση, στο επόμενο φορολογικό νομοσχέδιο που βεβαίως θα υπάρχουν και κάποια άλλα συμπληρωματικά ζητήματα αναδιάρθρωσης των υπηρεσιών με πολύ μεγάλη προσοχή θα εκτιμήσουμε αν πράγματι κάποιες από αυτές τις πόλεις συγκεντρώνουν την αναγκαιότητα του χαρακτηρισμού ως καταστημάτων ΔΟΥ με δύο Υποδιευθύνσεις.
      Σε κάθε περίπτωση από την πλευρά της Κυβέρνησης θέλω να ευχαριστήσω για την εποικοδομητική συζήτηση που έγινε στη σχετική τροπολογία και να είσθε βέβαιοι ότι οι Κασσανδρινές προβλέψεις που έκαναν ορισμένοι συνάδελφοι της μείζονος Αντιπολίτευσης θα διαψευσθούν, εννοώ στο επίπεδο των εσόδων.
      ΠΡΟΕΔΡΕΥΩΝ (Άννα Μπενάκη-Ψαρούδα):  Ο κ. Φωτιάδης έχει το λόγο για να δευτερολογήσει.
      ΑΠΟΣΤΟΛΟΣ ΦΩΤΙΑΔΗΣ: Η διαφθορά, κύριε Υπουργέ, δεν περιορίζεται, πολύ περισσότερο δεν εξαλείφεται με την κατάργηση ενός ελεγκτικού κέντρου και τη δημιουργία άλλου ελεγκτικού κέντρου με διαφορετική ονομασία υπό τη μορφή της Υποδιεύθυνσης. 
      Γιατί το φορολογικό νομοσχέδιο που φτιάξαμε εμείς, με τη συναίνεση όλων ανεξαιρέτως –σαράντα- φορέων και την υπογραφή της Οικονομικής και Κοινωνικής Επιτροπής, για πλήρη αντικειμενικοποίηση του φορολογικού συστήματος, έρχεστε και το καταργείτε και γυρίζετε πίσω το φορολογικό σύστημα σε μεθόδους λογιστικών προσδιορισμών, τεκμαρτών εισοδημάτων με τους μοναδικούς συντελεστές, πολιτικές και πρακτικές οι οποίες καταδικάστηκαν απόλυτα από τους φορείς της αγοράς.
      Άρα αν θέλετε πραγματικά να προχωρήσετε ένα βήμα μπροστά, θα πρέπει να λάβετε υπόψη τη συναίνεση των κοινωνικών φορέων σε συγκεκριμένες ρυθμίσεις και όχι να προβαίνετε σε κατάργηση μιας σημαντικής δουλειάς, που έγινε μέσα από έναν κοινωνικό διάλογο και –το σημαντικότερο- με απόλυτη αποδοχή των συγκεκριμένων ρυθμίσεων.
      Θέλω να σας πω και κάτι συγκεκριμένο, νομοτεχνικό. Έχω την εντύπωση ότι οι υπηρεσίες σας, κύριε Υπουργέ, πρέπει να έχουν κάνει σαφέστατα λάθος. Γιατί στην απαρίθμηση των ΔΟΥ κάποιες μνημονεύονται ως Α΄ Τάξης, αλλά απ’ ό,τι μπορώ να θυμηθώ, οι πολλές απ’ αυτές είναι Β΄ Τάξης. Δεν κατάλαβα πώς τις ονόμασαν Α΄ Τάξης. Μερικές που πρόχειρα –το τονίζω- τώρα βλέπω, ξέρω με σιγουριά ότι είναι Β΄ Τάξης και επομένως πολύ κακώς αναφέρονται στη συγκεκριμένη ρύθμιση.
      Το δεύτερο που θέλω να τονίσω είναι ότι δεν υπάρχει κανένας απολύτως λόγος να εξαιρεθεί από τις  διατάξεις υφιστάμενου νόμου η κρίση των ελεγκτών. Όταν θα κριθούν, θα κριθούν πάλι με τις ίδιες προϋποθέσεις. Κανείς, ούτε συνδικαλιστές και καμία παράταξη, δεν έκανε αυστηρή κριτική σε αυτές τις ρυθμίσεις, που ούτως ή άλλως προσδιορίζουν αντικειμενικά κριτήρια αποδεκτά από το συνδικαλιστικό κίνημα. Γιατί στη μεταβατική περίοδο να μην εφαρμοστεί ο νόμος του 1995 που υπάρχει να προβλέπεται νομοθετικά ότι μέχρι να γίνει η επανεκλογή και η επανεξέταση των ελεγκτών, δεν θα εφαρμοστεί κανένα απολύτως κριτήριο;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Πιστεύω –και θα συμφωνήσω μαζί σας- ότι είναι λίγοι οι ελεγκτές και ειδικότερα για τα ελεγκτικά κέντρα που εξετάζουν Γ΄ κατηγορίας βιβλία. Θα έλεγα ότι για έναν Υπουργό είναι μεγάλη τύχη να έχει και άλλους, γιατί δεν υπάρχουν πολλοί ελεγκτές. Είναι όμως περισσότεροι για τα τοπικά ελεγκτικά κέντρα αρμοδιότητας φορολογουμένων με χαμηλό εισόδημα…
      ΠΡΟΕΔΡΟΣ (Άννα Μπενάκη-Ψαρούδα): Κύριε Φωτιάδη, παρακαλώ ολοκληρώστε.
      ΑΠΟΣΤΟΛΟΣ ΦΩΤΙΑΔΗΣ: Σε αυτήν την περίπτωση, γιατί να δημιουργήσετε χωρίς κανέναν απολύτως λόγο την εντύπωση ότι θέλετε να παρέμβετε και εδώ; Γιατί μέχρι τώρα θα πρέπει να σας πω ότι για την εκλογή των Διευθυντών τα Τελωνεία και τις Εφορίες η αναλογία είναι περίπου ενενήντα οκτώ με δύο. Στους ογδόντα διευθυντές τελωνείων, δύο μόνο παλιοί επιλέχθηκαν…
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Φωτιάδη.
     Κηρύσσεται περαιωμένη η συζήτηση επί της τροπολογίας με γενικό αριθμό 177 και ειδικό 33.
     Ερωτάται το Σώμα: Γίνεται δεκτή η τροπολογία με γενικό αριθμό 177 και ειδικό 33;
     ΠΟΛΛΟΙ ΒΟΥΛΕΥΤΕΣ: Δεκτή, δεκτή.
     ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς, η τροπολογία με γενικό αριθμό 177 και ειδικό 33 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
     Εισερχόμαστε στην τελευταία τροπολογία με γενικό αριθμό 171 και ειδικό 35, που αφορά τη δυνατότητα των αεροπορικών εταιρειών να αποδώσουν το τέλος εκσυγχρονισμού και ανάπτυξης αεροδρομίων της περιόδου 1/1/2001 έως 31/12/2003, χωρίς επιβολή προσαυξήσεων.
     Κύριε Καλλιώρα, έχετε καμία παρατήρηση;
     ΗΛΙΑΣ ΚΑΛΛΙΩΡΑΣ: Όχι, κυρία Πρόεδρε. Ψηφίζουμε την τροπολογία.
     ΠΡΟΕΔΡΟΣ (Άννα Μπενάκη-Ψαρούδα): Ο κ. Φωτιάδης έχει το λόγο.
     ΑΠΟΣΤΟΛΟΣ ΦΩΤΙΑΔΗΣ: Θα θέλαμε, κύριε Υπουργέ, πριν πούμε οτιδήποτε για την τροπολογία, να φέρετε στη Βουλή να καταθέσετε κάποιον πίνακα για το ποιες εταιρείες τελικά εμπίπτουν στη συγκεκριμένη ρύθμιση, ποιες εταιρείες είναι της χώρας μας ή ποιες είναι αλλοδαπές που υποχρεούνται να καταβάλλουν το συγκεκριμένο τέλος. Αυτό δεν μνημονεύεται εδώ και πριν εκφράσουμε οποιαδήποτε γνώμη, θα ήταν πολύ ενδιαφέρον να πληροφορηθούμε και ποιες εταιρείες αφορά η τροπολογία, αλλά και το ύψος της οφειλής της κάθε μιας απ’ αυτές τις εταιρείες. Πιστεύω ότι αυτό είναι πάρα πολύ λογικό.
     Επίσης, θα ήθελα να πω ότι δεν μπορώ να καταλάβω γιατί αναφέρεται ότι δεν επιβαρύνονται με προσαυξήσεις κλπ. για ποσά που έχουν ήδη αποδώσει. Απ’ ό,τι γνωρίζουμε εμείς, γι’ αυτά που έχουν ήδη αποδοθεί ούτως ή άλλως υποχρεωτικά –το τονίζω- έχουν αποδοθεί και οι προσαυξήσεις. Δεν μπορεί κανένας να καταβάλει μόνο το κεφάλαιο και να μην πληρώσει τις προσαυξήσεις του συγκεκριμένου κεφαλαίου. Έχω την εντύπωση ότι ή νομοτεχνικά είναι λάθος συντεταγμένη η συγκεκριμένη τροπολογία ή κάτι άλλο συμβαίνει, το οποίο εσείς θα πρέπει να μας εξηγήσετε.
      ΠΡΟΕΔΡΟΣ (Άννα Μπενάκη - Ψαρούδα): Ο κ. Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Κυρία Πρόεδρε, εδώ έχουμε να κάνουμε με ένα ξεκάθαρο χάρισμα των προσαυξήσεων στις εταιρείες. Και καλό είναι όπως ειπώθηκε εδώ, να ξέρουμε ποιες είναι αυτές. Στην ουσία διέπραξαν μια υπεξαίρεση. Αφού εισέπραξαν το τέλος τα έτη 2001, 2002 και 2003 και δεν το απέδωσαν, τους δίνεται επιπλέον το κίνητρο –και πρέπει να το τονίσουμε και αυτό- να μην αποδίδουν το τέλος και στο μέλλον, προσδοκώντας μια παρόμοια ρύθμιση. Γιατί να μην ξαναγίνει αυτό το πράγμα αφού υπάρχει το προηγούμενο. Εμείς καταψηφίζουμε τη συγκεκριμένη τροπολογία. 
      Θα ήθελα όμως, κύριε Υπουργέ, να προσθέσω ότι το πρόβλημα είναι στην ύπαρξη του Σπατόσημου, που αποτελεί μέσο αφαίμαξης των λαϊκών εισοδημάτων και ανεβάζει το κόστος για τα λαϊκά στρώματα και τους εργαζόμενους που έχουν ανάγκη τις χρήσεις των αερομεταφορών. 
      Για τους εργαζόμενους και τα λαϊκά στρώματα η ανάγκη μείωσης του κόστους χρήσης των αερομεταφορών άμεσα μπορεί να γίνει για μας με την κατάργηση του Σπατόσημου, με την επαναφορά του αεροδρομίου στο κράτος και την κάθετη μείωση των προσφερομένων υπηρεσιών, την κατάργηση των διοδίων και την επαναφορά στο κράτος της Αττικής Οδού. Την κάθετη μείωση των εισιτηρίων προαστιακού, μετρό κλπ., την κατάργηση της πληρωμής στα πάρκιγκ του αεροδρομίου. Βέβαια, δεν έχουμε καμία αυταπάτη ότι αυτά τα μέτρα που προτείνουμε σήμερα για τη μείωση του κόστους των αερομεταφορών, μπορούν να γίνουν από τη συγκεκριμένη Κυβέρνηση. Δεν θα γίνουν, όπως δεν έγιναν, κύριοι συνάδελφοι και από τη δική σας κυβέρνηση.
      Καταψηφίζω όπως είπα, κυρία Πρόεδρε, την τροπολογία.
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ. 
      Ο κ. Μάνος έχει το λόγο.
      ΣΤΕΦΑΝΟΣ ΜΑΝΟΣ: Κυρία Πρόεδρε, διεκδικώ την πατρότητα της καθιέρωσης αυτού που είπε ο εκπρόσωπος του ΚΚΕ «Σπατόσημο», του τέλους εκσυγχρονισμού των αεροδρομίων. Αυτό το τέλος απετέλεσε τον ακρογωνιαίο λίθο για την ύπαρξη και τη δημιουργία του αεροδρομίου στα Σπάτα. Χωρίς αυτή τη ρύθμιση δεν θα υπήρχε αεροδρόμιο. Η ρύθμιση αυτή καθιερώθηκε για όλα τα αεροδρόμια. Δηλαδή ονομαζόταν μεν Σπατόσημο, αλλά αφορούσε όλα τα αεροδρόμια. 
      Δυστυχώς, το τέλος αυτό δεν αξιοποιήθηκε στα υπόλοιπα αεροδρόμια. Για παράδειγμα το αεροδρόμιο του Ηρακλείου που έχει τεράστια έσοδα από το Σπατόσημο, μπορούσε να είναι σήμερα ένα πάρα πολύ σπουδαίο αεροδρόμιο για την Ελλάδα και τον τουρισμό της. Δεν έγινε αυτό όμως. Και δεν έγινε διότι κυρίως η Ολυμπιακή Αεροπορία επέλεξε τη διαδικασία να εισπράττει το Σπατόσημο και να μην το αποδίδει. Είναι υπεξαίρεση, όπως ειπώθηκε πολύ σωστά.
      Κάνω μια παρένθεση κυρίως για τους συναδέλφους της Νέας Δημοκρατίας, κυρία Πρόεδρε, να εξηγήσω λίγο άλλη μια φορά την οικονομική ηθική της επιλογής αυτού του μέτρου. Αντί να πληρώνουν οι φορολογούμενοι τα αεροδρόμια, τα πληρώνουν οι χρήστες. 
      Και απευθύνομαι τώρα στο ΚΚΕ. Αυτά τα οποία προτείνετε είναι βαθύτατα αντικοινωνικά. Διότι αν πληρωνόταν το αεροδρόμιο όπως ζητάτε από τους φορολογούμενους, κάθε μικροφορολογούμενος αυτής της χώρας που πληρώνει για παράδειγμα το φόρο στα καύσιμα, θα εκαλείτο να πληρώνει για ένα αεροδρόμιο το οποίο ποτέ δεν χρησιμοποιεί. 
      Η ρύθμιση, κυρία Πρόεδρε, αφορά βεβαίως κυρίως την Ολυμπιακή Αεροπορία, η οποία συστηματικά και με την ανοχή της κυβέρνησης δεν κατέβαλε το Σπατόσημο. Έχω επανειλημμένως θέσει το ζήτημα αυτό. Το έχει θέσει πλέον και η Ευρωπαϊκή Ένωση και είμαι βέβαιος ότι στο τέλος θα καταδικαστεί η ελληνική Κυβέρνηση γι’ αυτή τη διαδικασία, δηλαδή θα κληθεί να πληρώσει τα σπασμένα. 
      Πρέπει όμως να επισημάνω τούτο, κυρία Πρόεδρε, για να κατανοηθεί από το Σώμα τι συμβαίνει όταν το κράτος ανέχεται τις παρανομίες από μια κρατική επιχείρηση.
      Είναι μεταδοτική η ασθένεια. Αν η Ολυμπιακή για πέντε συνεχή χρόνια δεν απέδιδε το Σπατόσημο ως όφειλε, οι άλλες εταιρείες οι οποίες το εισέπρατταν αλλά το απέδιδαν, φαντάζομαι ότι άρχισαν να αναρωτιόνται: «Μα, εμείς είμαστε ανόητοι; Γιατί το αποδίδουμε εμείς μια που η Ολυμπιακή δεν υφίσταται καμία συνέπεια;» Διότι ακριβώς με τη συμπεριφορά του κράτους απέναντι στην Ολυμπιακή Αεροπορία, αποθρασύνθηκαν οι υπόλοιποι και οδηγήθηκαν και αυτοί στην παρανομία. 
      Γι’ αυτό αυτή η διάταξη –την οποία καταψηφίζω με τα δύο χέρια- αφορά κατά κύριο μεν λόγο την Ολυμπιακή, αλλά αφορά ασφαλώς και μερικές άλλες εταιρείες, είτε είναι ντόπιες είτε και ξένες, διότι και οι ξένες εταιρείες εισπράττουν το τέλος και το αποδίδουν.
      Τώρα, λοιπόν, έρχεται το κράτος και λέει, συγχωρώ την υπεξαίρεση. Αυτό έρχεται και λέει. 
      Διαφωνώ απολύτως, κυρία Πρόεδρε. Προσθέτω δε, ότι αυτό το οποίο κάνει η Κυβέρνηση με τη ρύθμιση αυτή, η οποία αφορά, όπως είπα, κατά κύριο λόγο την Ολυμπιακή Αεροπορία, αποτελεί ευθέως, με νόμο, κρατική βοήθεια προς την Ολυμπιακή Αεροπορία. Διότι για παράδειγμα, κυρία Πρόεδρε, αναρωτιέμαι: Η «LUFTHANSA» δεν έχει καταβάλει όλες τις εισφορές; Και αν αυτή τις έχει καταβάλει, δεν είναι εύλογο να πει, γιατί εγώ τα πλήρωνα και οι άλλοι δεν τα πλήρωναν τόσα χρόνια; 
      Είναι, λοιπόν, άλλη μία διάταξη σε αυτό το κομπολόι των διατάξεων υπέρ της Ολυμπιακής Αεροπορίας τις οποίες φέρνει η Κυβέρνηση. Είχαμε μία προηγούμενη, έχουμε τούτη εδώ, έχουμε άλλη μία αύριο, στο επόμενο νομοσχέδιο, που κατά κάποιο τρόπο –πώς να σας πω- διαλύουν κάθε έννοια έννομης τάξης σε ό,τι αφορά το χώρο των αερομεταφορών.
      Μία τελευταία παρατήρηση.
      Κύριε Υπουργέ, η Ολυμπιακή Αεροπορία είναι ανώνυμη εταιρεία. Όφειλε η παλαιά Ολυμπιακή να έχει δημοσιεύσει τον ισολογισμό της μέχρι 30 Ιουνίου. Δεν το έχει κάνει. Ατιμωρητί δεν το έχει κάνει. Γιατί δεν θα θελήσουν να κάνουν τα ίδια και οι άλλες αεροπορικές εταιρείες; Διότι, γιατί θα τιμωρήσετε τις άλλες όταν δεν τιμωρείτε την Ολυμπιακή Αεροπορία; Πείτε μας για να καταλάβουμε λίγο τη λογική σας. Γιατί προστατεύετε τόσο αυτό το ψοφίμι;
     ΠΡΟΕΔΡΟΣ (Άννα Μπενάκη-Ψαρούδα): Ο κ. Κουτμερίδης έχει το λόγο.
     ΕΥΣΤΑΘΙΟΣ ΚΟΥΤΜΕΡΙΔΗΣ: Ευχαριστώ, κυρία Πρόεδρε.
     Η συζητούμενη τροπολογία έρχεται να συμπληρώσει το παζλ ευνοϊκών φωτογραφικών τροπολογιών που έχει φέρει σήμερα η πολιτική ηγεσία του Υπουργείου Οικονομίας και Οικονομικών. 
     Δημιουργείται ένα πάρα πολύ εύλογο ερώτημα: Γιατί, κύριε Υπουργέ, ένας έντιμος φορολογούμενος πολίτης υποχρεούται να πληρώσει προσαυξήσεις για χρέη του προς το Δημόσιο και δεν συμβαίνει το ίδιο με αυτές τις αεροπορικές εταιρείες όσον αφορά το τέλος εκσυγχρονισμού και ανάπτυξης των αεροδρομίων; 
     Είναι νομίζω μία κατάφορη αδικία, μία άνιση φορολογική μεταχείριση μεταξύ ενός έντιμου φορολογούμενου πολίτη και αυτών των αεροπορικών εταιρειών.
     Επίσης, είναι γνωστό ότι αυτές οι αεροπορικές εταιρείες είναι απλά αυτές οι οποίες διαμεσολαβούν για να αποδώσουν το τέλος αυτό προς το Δημόσιο. Είναι κατά κάποιο τρόπο ένας έμμεσος φόρος, ένα έμμεσο τέλος το οποίο υποχρεούνται αυτές οι αεροπορικές εταιρείες να αποδώσουν στο Δημόσιο. 
     Νομίζω ότι και με αυτή τη φωτογραφική ρύθμιση αποδεικνύεται περίτρανα πως η Κυβέρνηση της Νέας Δημοκρατίας εμφανίζεται με δύο πρόσωπα. Από τη μία πλευρά εμφανίζεται σαν αρχάγγελος της κάθαρσης και από την άλλη πλευρά με φωτογραφικές και ευνοϊκές ρυθμίσεις έρχεται η ίδια να συντηρήσει και να αναβαθμίσει τη διαφθορά.
     Ευχαριστώ.
     ΠΡΟΕΔΡΟΣ (Άννα Μπενάκη-Ψαρούδα): Ο κ. Κουτσούκος έχει το λόγο.
     ΓΙΑΝΝΗΣ ΚΟΥΤΣΟΥΚΟΣ: Κυρία Πρόεδρε, ευχαριστώ. 
     Νομίζω ότι είναι η τελευταία τροπολογία και πιστεύω να έχουν βγει χρήσιμα συμπεράσματα και για την Κυβέρνηση και για το Προεδρείο για τον τρόπο που νομοθετούμε.
     Κύριε Υφυπουργέ, σήμερα είχατε επιφορτιστεί από την Κυβέρνηση να διεκπεραιώσετε μία σειρά χαριστικών ρυθμίσεων. Δυστυχώς, σε εσάς έπεσε ο κλήρος. Και δυστυχώς, αυτή η τελευταία τροπολογία που συζητάμε σήμερα είναι, θα έλεγα, μία σκανδαλώδης.
      Είναι δεκτός ο αντίλογος γιατί πρέπει πρώτα πρώτα να μας πείτε ποιους αφορά. Είναι γνωστό ότι δεν είναι απεριόριστος ο αριθμός των εταιρειών που εμπλέκονται σε αερομεταφορές. Είναι μία κρατική Ολυμπιακή για την οποία εγώ θα δεχόμουν την επιχειρηματολογία που ανέπτυξε ο συνάδελφος κ. Δούκας χθες για να ψηφίσουμε ειδική ρύθμιση προκειμένου να μην απαξιωθεί συνολικά η περιουσία της, ώστε να μην πωληθεί με 1 ευρώ, όπως είπε ο κ. Λιάπης, αλλά να επιτύχουμε μια καλή διεκπεραίωση της υπόθεσης. Είναι ορισμένες ιδιωτικές ελληνικές αεροπορικές εταιρείες, τις γνωρίζετε, συμφερόντων ανθρώπων για τους οποίους έχει αναφερθεί πολλές φορές και στα Μέσα Μαζικής Ενημέρωσης ότι εμπλέκονται σε διάφορες δουλειές του δημοσίου. Τους έχει αποκαλέσει με ένα συγκεκριμένο τρόπο ο Πρωθυπουργός σας, αλλά δε νομίζω ότι πρέπει να τον πούμε εδώ στη Βουλή. Είναι και ορισμένες ξένες αεροπορικές εταιρείες.
      Λέει, λοιπόν, η έκθεση του Γενικού Λογιστηρίου του Κράτους ότι θα έχουμε απώλεια εσόδων, την οποία θα αναπληρώσουμε με υπογραφή του κ. Αλογοσκούφη από άλλες πηγές. Οι πηγές με τις οποίες μέχρι τώρα νομοθετήσατε είναι οι έμμεσοι φόροι που πληρώνει το καταναλωτικό κοινό, τα τέλη κυκλοφορίας που αυξήσατε 15%. Δεν ξέρω τι άλλο έχετε στο μυαλό σας. Άρα, λοιπόν, δεν είναι σκανδαλώδης ρύθμιση να χαρίζουμε παρακρατηθέντα τέλη τα οποία πήραν από τον επιβάτη και έπρεπε να τα αποδώσουν και όταν ο απλός, ο τελευταίος πελάτης του πιστωτικού συστήματος επιβαρύνεται με τόκους υπερημερίας ή των ΔΟΥ ή των ασφαλιστικών ταμείων να τυχαίνουν αυτής της χαριστικής ρύθμισης; Και μας λέτε ότι θα έρθετε να βρείτε αυτά τα απωλεσθέντα έσοδα με άλλους τρόπους. Μακάρι να κάνω λάθος. 
      Επειδή λοιπόν μαζί με τα ξερά δεν πρέπει να καίγονται και τα χλωρά, παρακαλώ να με διαψεύσετε, καταθέτοντας τον πίνακα των εταιρειών μέχρι πότε έχουν αποδώσει, δηλαδή μέχρι πότε έχει αποδώσει η Ολυμπιακή, και των άλλων εταιρειών για να ξέρει και το Σώμα, η Βουλή που ψηφίζει, για ποιους ψηφίζει, δηλαδή σε ποιους χαρίζουμε.
      Σας ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Μαγκριώτης.
      ΙΩΑΝΝΗΣ ΜΑΓΚΡΙΩΤΗΣ: Κυρία Πρόεδρε, παίρνω το λόγο γιατί θέλω να ενισχύσω και εγώ τις φωνές των συναδέλφων γιατί έχουμε ακόμη μία χαριστική τροπολογία. Πότε θα σταματήσει αυτός ο κατήφορος, κύριε Υπουργέ; Ποιο είναι το τέλος; 
      Εδώ δεν πρόκειται για επιτηδευματίες, δεν πρόκειται για μικρούς, δεν πρόκειται για μεσαίους. Πρόκειται για μεγάλους, για πολύ μεγάλους Έλληνες και ξένους. Όπως είπε χαρακτηριστικά ο κ. Κουτσούκος, είναι σκανδαλώδες γιατί δεν πρόκειται απλώς για ρύθμιση κάποιων φορολογικών εσόδων, πρόκειται περί φοροκλοπής, γιατί εισπράττουν το τέλος αεροδρομίου για λογαριασμό του δημοσίου. Είναι διπλό δηλαδή το αδίκημα. Και εσείς φέρνετε αυτήν τη χαριστική τροπολογία και τη φέρνετε ζητώντας να ισχύσει από 1.1.2001, ενώ το μεγάλο σας επιχείρημα στην εισηγητική έκθεση είναι η 11η Σεπτεμβρίου 2001 που έριξε το τζίρο στις εταιρείες αυτές. Εκτός και αν μερικές εταιρείες είχαν προβλέψει το κτύπημα και είχε αρχίσει η μείωση του τζίρου τους από την 1η του έτους. Ε, στοιχειωδώς βάλτε το από τον Σεπτέμβριο του 2001 και όχι από την αρχή του 2001 για να γίνετε και πιστευτός, όσον αφορά το επιχείρημα της εισηγητικής έκθεσης.
      Τέλος, πρέπει να κάνετε αυτό που σας είπε από την αρχή ο κ. Φωτιάδης. Διαφορετικά, θα έρθουμε αύριο με ερώτηση, με αίτηση κατάθεσης εγγράφων, να μας πείτε και είσθε υποχρεωμένος να μας πείτε ποιες είναι αυτές οι εταιρείες ελληνικών και ξένων συμφερόντων. Είναι γνωστές βεβαίως στον κόσμο αλλά για να μάθει επίσημα επιτέλους ο ελληνικός λαός τον τρόπο με τον οποίο πολιτεύεσθε, πόσο σεμνά και ταπεινά χαρίζετε σε μεγάλους φοροφυγάδες και φοροκλέφτες.
      Ακόμα θέλω να διαμαρτυρηθώ κύριε Υπουργέ, γιατί το τέλος εκσυγχρονισμού των αεροδρομίων ήταν και για την ανάπτυξη των υποδομών στα αεροδρόμια και για τον εκσυγχρονισμό τους. Και στη Θεσσαλονίκη όπως πολύ καλά ξέρετε πρόσφατα καταργήσατε, μεταθέσατε για μια 10ετία τα έργα αναβάθμισης του αεροδρομίου σε διεθνές αεροδρόμιο, το Αεροδρόμιο Μακεδονία. Και η κατασκευή του αεροσταθμού και του αεροδιαδρόμου θα εχρηματοδοτείτο από το τέλος εκσυγχρονισμού των αεροδρομίων. Ε, δεν το ανέχομαι σαν Σαλονικιός και βορειοελλαδίτης αυτό που βλέπω σ’ αυτήν την τροπολογία. Ευχαριστώ πολύ.
      ΠΡΟΕΔΡΟΣ ( Άννα Μπενάκη - Ψαρούδα):  Ο κ. Υφυπουργός έχει το λόγο.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κυρία Πρόεδρε, κυρίες και κύριοι συνάδελφοι, για να μπορέσουμε να βάλουμε σε λειτουργία τη συλλογιστική μας σκέψη θα πρέπει να κάνουμε ορισμένες παραδοχές. 
      Το τρομοκρατικό κτύπημα της 11ης Σεπτεμβρίου δημιούργησε ή δεν δημιούργησε προβλήματα στις αεροπορικές εταιρείες; Πιστεύω πως ναι. 
      ΙΩΑΝΝΗΣ ΜΑΓΚΡΙΩΤΗΣ: Σε όλο τον κόσμο έκαναν τέτοιες ρυθμίσεις; 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών):  Δεύτερον, η Ολυμπιακή Αεροπορία είναι μια προβληματική εταιρεία σήμερα ναι, ή όχι; Ναι, και βεβαίως χρήζει παρέμβασης.  Αλλά ούτε η προηγούμενη κυβέρνηση την έκανε ούτε και εμείς γιατί είχαμε μπροστά μας τους Ολυμπιακούς Αγώνες. Αλλά να είσθε βέβαιοι ότι γρήγορα θα γίνει και η παρέμβαση εκεί.
      Τρίτον, οι ρυθμίσεις που κάναμε για όλους τους φορολογούμενους πολίτες σε ό,τι αφορά τις εκπρόθεσμες υποχρεώσεις τους δεν πρέπει να επεκταθούν και στην περίπτωση των τελών αυτής εδώ της περιπτώσεως; Δηλαδή, οι ληξιπρόθεσμες  υποχρεώσεις, που δεν έδωσαν δηλώσεις στο Φόρο Προστιθέμενης Αξίας δεν  ήταν υπεξαίρεση; Δώσαμε τη δυνατότητα, λοιπόν, στην επιχειρηματικότητα, χωρίς κυρώσεις να φύγει απ’ αυτό το αδιέξοδο. Προσπαθούμε να μετριάσουμε το αδιέξοδο που υπάρχει στην Ολυμπιακή Αεροπορία και κάνουμε αυτήν τη ρύθμιση. Τίποτε περισσότερο. 
      Για το «από 1.1.2001» κύριε Μαγκριώτη, νομίζω ότι το κατανοείτε, γιατί οι χρήσεις δεν διακόπτονται, δεν κόβονται στη μέση. Εντάξει μέχρι το τρομοκρατικό κτύπημα το πιο πιθανό είναι να πληρωνόντουσαν οι υποχρεώσεις κανονικά. Το πιο πιθανό είναι αυτό. Αλλά δεν μπορούμε να κόψουμε στη μέση της διαχειριστικές περιόδους. 
      ΙΩΑΝΝΗΣ ΜΑΓΚΡΙΩΤΗΣ: Στρογγυλοποιείτε προς τα πάνω.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών):  Δεύτερον, για τις περιπτώσεις εκείνες που λέμε ότι κατεβλήθησαν κάποιες υποχρεώσεις, κατέστησαν ληξιπρόθεσμες και πληρώθηκαν με προσαυξήσεις. Αυτές οι προσαυξήσεις που τυχόν πληρώθηκαν από κάποιους δεν  χρειάζεται να πάμε να τις συμψηφίσουμε ή να τις επιστρέψουμε. Αυτό λέμε εδώ λοιπόν. 
      ΑΠΟΣΤΟΛΟΣ ΦΩΤΙΑΔΗΣ: Σ αυτό συμφωνούμε. 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Όποια επιπλέον, βεβαιώθηκαν και πήγαν μέσω της διαδικασίας αυτά δεν αναζητούνται. Αυτό λέμε κύριε Φωτιάδη. Να σας το διαβάσω ακριβώς «Αν οι προσαυξήσεις αυτές  έχουν καταβληθεί δεν επιστρέφονται ούτε συμψηφίζονται με άλλες υποχρεώσεις των εταιρειών προς το δημόσιο». Εάν όμως, έχουν καταλογιστεί αυτές, δεν καταβάλλονται αλλά διαγράφονται. Εάν είναι σε εκκρεμότητα, αφού δεν καταβάλλονται αυτά που πάμε με δήλωση να υποβάλλουμε, θα καταλογίσουμε και αυτά που έχουν υποτίθεται καταλογιστεί; Αυτά διαγράφονται. Μιλάμε για τα εισπραχθέντα, ότι δεν συμψηφίζονται. Για τα υπόλοιπα για λόγους ισονομίας  γίνεται ακριβώς αυτή η ρύθμιση. Δεν έχει τίποτα ύποπτο, είναι πεντακάθαρη. Και βεβαίως έχετε τη δυνατότητα στην πορεία να ζητήσετε μέσω του κοινοβουλευτικού ελέγχου να πάρετε πρόσθετες παρατηρήσεις όταν θα έχουμε. 
      ΠΡΟΕΔΡΟΣ ( Άννα Μπενάκη - Ψαρούδα): Ο κ. Φωτιάδης έχει το λόγο για να δευτερολογήσει.
      ΑΠΟΣΤΟΛΟΣ ΦΩΤΙΑΔΗΣ: Συμφωνώ απόλυτα με τη δεύτερη παράγραφο. Η πρώτη όμως παράγραφος φαίνεται ότι είναι σε αντίθεση με τη δεύτερη. 
      Να σας διαβάσω κύριε Υπουργέ την πρώτη παράγραφο: «Προσαυξήσεις για ποσά της κυρίας οφειλής που έχουν ήδη αποδώσει ή θα αποδώσουν». Το θα αποδώσουν είναι κατανοητό πάλι. 
      Ξέρουμε όλοι μας σ’ αυτήν την Αίθουσα ότι όταν καταβάλλεις την κυρία οφειλή υποχρεωτικά εισπράττει ο ταμίας και τις προσαυξήσεις. Δεν μπορεί να καταβάλλεις την κύρια οφειλή χωρίς προσαύξηση. Δεν υπάρχει καμία περίπτωση να εισπράξει κάποιος ταμίας μόνο το φόρο και να μην εισπράξει την προσαύξηση, για να πληρωθεί ξεχωριστά. 
      Επομένως, η πρώτη παράγραφος έρχεται σε αντίθεση με τη δεύτερη.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Οι δεύτερες βεβαιώθηκαν αλλά δεν κατεβλήθησαν. Έχει διαφορά η καταβολή από τη βεβαίωση. 
    ΑΠΟΣΤΟΛΟΣ ΦΩΤΙΑΔΗΣ: Λέτε «έχουν ήδη αποδώσει». Αν έχουν αποδοθεί σημαίνει ότι έχει αποδοθεί και η κύρια οφειλή και η προσαύξηση. Άρα, δεν υπάρχει κανένας λόγος επιστροφής ή συμψηφισμού της προσαύξησης. Όμως εδώ λέτε ότι δεν επιβαρύνονται με τις προσαυξήσεις τα ποσά της κυρίας οφειλής που έχουν ήδη αποδώσει οι οφειλέτες. Στη δεύτερη παράγραφο λέτε ότι οι προσαυξήσεις που δόθηκαν δεν επιστρέφονται. Δεν είναι όμως το κύριο θέμα αυτό. Μη μείνουμε στη γραμματική ερμηνεία. Κάτι υπάρχει, θα το δείτε στην πράξη. Ξανατονίζω ότι δεν μπορεί να γίνει αυτό, γιατί η δεύτερη παράγραφος αναιρεί την πρώτη σ’ αυτό το μέρος.
    Το βασικότερο για μένα είναι ότι θα ψηφίσει η Βουλή και πρέπει να γνωρίζει τελικά τι ποσά αφορούν στην Ολυμπιακή Αεροπορία και τι ποσά αφορούν στις υπόλοιπες εταιρείες ημεδαπές ή ξένες, γιατί υπάρχουν πολλές. Μέχρι αυτήν τη στιγμή δεν μας είπατε πόσες είναι και τι ποσό οφείλουν. Αν καλώς θυμάμαι –η Ολυμπιακή Αεροπορία μέχρι και το 2002 –με κάθε επιφύλαξη το λέω- έχει πληρώσει, έστω και καθυστερημένα. Είναι διαφορετικό να ξέρουμε ότι κάνουμε μια ρύθμιση για την Ολυμπιακή Αεροπορία που μπορούμε να δείξουμε μια πλεονάζουσα ανοχή και διαφορετικό είναι να ξέρουμε ότι είναι για την «AL-ITALIA» ή για την τάδε γαλλική εταιρεία. 
    ΠΡΟΕΔΡΟΣ ( Άννα Μπενάκη - Ψαρούδα): Ευχαριστούμε πολύ.
    Ο κ. Μάνος έχει το λόγο.
    ΣΤΕΦΑΝΟΣ ΜΑΝΟΣ: Για να μην υπάρχει καμία παρανόηση, θέλω να βεβαιώσω το Σώμα ότι διαφωνώ τελείως με την άποψη του κ. Φωτιάδη και του κ. Κουτσούκου, αν θυμάμαι καλά, ότι θα έπρεπε να δείξουμε πλεονάζουσα ανοχή προς την Ολυμπιακή.
    Τι της χρωστάμε της Ολυμπιακής; Μας έχει φάει ήδη τρισεκατομμύρια σε δραχμές και της χρωστάμε; Σοβαρολογείτε; Στην Ολυμπιακή θα έπρεπε να είμεθα πιο απαιτητικοί. Διότι είμαστε εμείς οι ίδιοι, το κράτος δηλαδή που διευθύνει. Από τον εαυτό μας θα έπρεπε να είμαστε απαιτητικοί, όχι από τους τρίτους. 
    Επ’ ευκαιρία και της προηγούμενης τροπολογίας είπα ότι με τη συμπεριφορά μας απέναντι στην Ολυμπιακή –αυτής της ανοχής- σε μια αγορά που είναι ανοικτή πλέον και ελεύθερη, το μόνο που μπορούμε να επιτύχουμε είναι να βλάψουμε όλες τις άλλες εταιρείες, ανέχομενοι συνεχώς παρανομίες και παρατυπίες εκ μέρους της Ολυμπιακής. Είπα προηγουμένως ότι η ανοχή στην παρανομία της Ολυμπιακής δημιουργεί παρανομίες από τους υπολοίπους διότι λένε «αφού τα κάνει η Ολυμπιακή και τα κάνει ατιμωρητί συνέχεια, γιατί να μην τα κάνουμε και εμείς;». 
    Θα σας αναφέρω δυο τρία παραδείγματα που έχουν βεβαιωθεί: Η Ολυμπιακή εισέπραττε από τους εργαζόμενους το μερίδιο του φόρου και τα ασφαλιστικά και δεν τα απέδιδε. Αυτό τιμωρείται για όλους τους άλλους θνητούς. Η Ολυμπιακή όμως, δεν τιμωρείται. Η Ολυμπιακή δεν απέδιδε το Σπατόσημο. Η Ολυμπιακή δεν δημοσιεύει ισολογισμούς. Ό,τι θέλει κάνει. Και αυτό που είπε ο κ. Φωτιάδης προηγουμένως ότι αυτά δεν γίνονται, όποιος καταβάλει πληρώνει και τις προσαυξήσεις, εγώ σας λέω ότι μπορεί για την Ολυμπιακή να έχει συμβεί και αυτό. 
    Μέσα σ’ αυτό τον κυκεώνα της παρανομίας έρχεται τώρα το κράτος και λέει «σας συγχωρώ» διότι η συντριπτική πλειοψηφία της ρύθμισης αφορά την Ολυμπιακή, είμαι βέβαιος περί αυτού. Και η απάντησή μου είναι: Κανένα απολύτως συγχωροχάρτι. Να το πω και αλλιώς: Ούτε ένα ευρώ πλέον του Έλληνα φορολογούμενου χάρισμα της Ολυμπιακής. Δεν χρωστάει τίποτα αυτός. Ελπίζω να με ακούσετε και στο τέλος του χρόνου να κλείσετε την Ολυμπιακή. 
    ΠΡΟΕΔΡΟΣ ( Άννα Μπενάκη - Ψαρούδα): Κηρύσσεται περαιωμένη η συζήτηση επί της τροπολογίας με γενικό αριθμό 179 και ειδικό 35.
    Ερωτάται το Σώμα: Γίνεται δεκτή η τροπολογία με γενικό αριθμό 179 και ειδικό 35;
    ΠΟΛΛΟΙ ΒΟΥΛΕΥΤΕΣ: Δεκτή, δεκτή.
    ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
    ΠΡΟΕΔΡΟΣ ( Άννα Μπενάκη - Ψαρούδα): Συνεπώς η τροπολογία με γενικό αριθμό 179 και ειδικό 35 έγινε δεκτή κατά πλειοψηφία και εντάσσεται στο νομοσχέδιο ως ίδιο άρθρο.
     Εισερχόμεθα στην ψήφιση του ακροτελεύτιου άρθρου. 
     Ερωτάται το Σώμα: Γίνεται δεκτό το ακροτελεύτιο άρθρο του νομοσχεδίου;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΟΣ (Άννα Μπενάκη - Ψαρούδα): Το ακροτελεύτιο άρθρο έγινε δεκτό. 
     Συνεπώς το νομοσχέδιο του Υπουργείου Οικονομίας και Οικονομικών «Ανώνυμες εταιρείες διαχείρισης αμοιβαίων κεφαλαίων, οργανισμοί συλλογικών επενδύσεων σε κινητές αξίες, αμοιβαία κεφάλαια και άλλες διατάξεις» έγινε δεκτό επί της αρχής και επί των άρθρων.
     Η ψήφισή του στο σύνολο αναβάλλεται για άλλη συνεδρίαση. 
     Κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 5 Οκτωβρίου 2004 και της Τετάρτης 6 Οκτωβρίου 2004. 
     Ερωτάται το Σώμα αν επικυρούνται.
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΟΣ ( Άννα Μπενάκη - Ψαρούδα): Συνεπώς τα Πρακτικά των συνεδριάσεων της Τρίτης 5 Οκτωβρίου 2004 και της Τετάρτης 6 Οκτωβρίου 2004 επικυρώθηκαν. 
     Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
     Με τη συναίνεση του Σώματος και ώρα 21.33΄ λύεται η συνεδρίαση για αύριο ημέρα Πέμπτη 21 Οκτωβρίου 2004 και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη, που έχει διανεμηθεί.
     
     Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ
     
ΣΥΝΕΔΡΙΑΣΗ 20-10-04		ΣΕΛ.1

